<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Мака́рия Ри́млянина, Новгоро́дскаго чудо́творца</p>
</title><p>
<red>На ма́лой вече́рни</red>
</p>
<p>На Го́споди, воззва́х<red>: стихи́ры на 4, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Ка́ко тя по достоя́нию ублажи́м,/ Преподо́бне о́тче Мака́рие,/ или́ ки́я пе́сни хвале́бный воспое́м ко прославле́нию твои́х по́двигов?/ А́нгел во пло́ти вои́стинну яви́лся еси́/ и уго́дник Бо́жий, чудесы́ просла́вленный.</p>
<p>Дави́дски, о́тче Мака́рие, на всяк день/ посте́лю твою́ слеза́ми омыва́л еси́,/ очища́я ду́шу твою́ от скве́рны грехо́вныя,/ те́мже и всели́ся в тя Пресвяты́й Дух,/ Его́же оби́тель яви́лся еси́/ и таи́нник ве́лий Бо́жия благода́ти.</p>
<p>Помина́я, о́тче Мака́рие, исхо́д души́ твое́,/ вся красоты́ мирски́я презре́л еси́,/ оте́чество же, ве́тхий Рим, оста́вил еси́/ и, во страну́ Росси́йскую прише́д,/ в пусты́ню бла́тную и непроходи́мую всели́лся еси́,/ иде́же по́стническими труды́ до́бре Бо́гу угоди́л еси́,/ я́ко сад прекра́сен, цве́ты доброде́телей процветы́й.</p>
<p>Пусты́ни кра́сное прозябе́ние,/ от ве́тхаго Ри́ма восте́кл еси́, о́тче Мака́рие,/ и вели́кий Но́вград озари́л еси́ твои́ми по́двиги,/ бесо́вская же во́я ополче́ния победи́л еси́,/ моли́твою непреста́нною на них вооружи́вся,/ те́мже ны́не со А́нгелы лику́еши.</p>
<p>
<red>Сла́ва, глас 6:</red>
</p>
<p>Преподо́бне о́тче Мака́рие,/ ты от ю́ности за́поведи Ева́нгелия Христо́ва возлюби́л еси́/ и, крест твой взем,/ Христу́ после́довал еси́,/ умо́м чи́стым непреста́нно моли́твы Ему́ возсыла́я/ и при́сно помышля́я о сла́ве невече́рней Ца́рствия Небе́снаго,/ е́же получи́ти сподо́бился еси́,/ те́мже тя, преподо́бне, ублажа́ем.</p>
<p>
<red>И ны́не, Богоро́дичен, глас то́йже:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́./ Тебе́ мо́лимся:/ моли́ся, Влады́чице, со святы́ми апо́столы и преподо́бным Мака́рием/ поми́ловатися ду́шам на́шим.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>До́му Бо́жия строи́теля Богому́драго/ и па́стыря слове́сных ове́ц Христо́вых до́браго/ яви́ тя Христо́с во стране́ Росси́йстей,/ о́тче Мака́рие,/ моли́твенниче усе́рдный о ду́шах на́ших.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Дом Ду́ха Свята́го душа́ твоя́ бысть,/ о́тче Мака́рие,/ в ней бо доброде́тели высо́кия возрасти́л еси́/ и дости́гл еси́ в му́жа соверше́нна о Христе́,/ си́льна и непобеди́ма во бране́х со враги́ неви́димыми.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>До́му Госпо́дню примета́тися возжеле́л еси́/ и в само́м себе́ храм Триипоста́сному Бо́гу угото́вал еси́,/ в не́мже Христо́с со Отце́м и Ду́хом всели́ся,/ Мака́рие Богоблаже́нне,/ моли́твенниче о душа́х на́ших</p>
<p>
<red>Сла́ва, глас 8:</red>
</p>
<p>Кто изрещи́ возмо́жет твоя́ по́двиги и труды́,/ о́тче преподо́бне Мака́рие,/ бде́ния, и сухояде́ния, и непреста́нныя моли́твы,/ и́миже в пусты́ни многоле́тне подвиза́лся еси́?/ Вои́стинну дре́вним Богоносным отце́м подо́бен был еси́,/ с ни́миже ра́вное воздая́ние от Го́спода прие́м,/ непреста́нно молися,/ поми́ловатися душа́м на́шим.</p>
<p>
<red>И ны́не, Богоро́дичен, глас то́йже:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>Сла́ва, и ны́не, </red>Богоро́дичен: Е́же от ве́ка утае́нное:</p>
<p>
<red>На вели́цей вече́рни</red>
</p>
<p>Блаже́н муж: <red>1-й антифо́н. </red>На Го́споди, воззва́х: <red>стихи́ры на 8, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>О, пресла́внаго чудесе́!/ Во стране́ полу́нощней свети́льник Бо́жия благода́ти возсия́,/ и пусты́ня бла́тная ши́пок ра́йский плодопринесе́,/ благоуха́нием духо́вным ве́рных сердца́ услади́вший,/ к нему́же, вопию́ще, рцем:/ о преподо́бне Мака́рие, моли́ся ко Го́споду,/ Ему́же соверше́нно угоди́л еси́,/ дарова́ти нам мир и ве́лию ми́лость.</p>
<p>О, пресла́внаго чудесе́!/ В Ри́ме плотско́е рожде́ние прие́м,/ в Росси́йстей хла́дней стране́ духо́вно возра́сл еси́, преподо́бне,/ и яви́лся еси́ дре́во благопло́дное,/ сладкопита́ющее ду́ши на́ша./ Те́мже тебе́ взыва́ем:/ о преподо́бне Мака́рие, моли́ся ко Го́споду, тя венча́вшему,/ дарова́ти нам мир и ве́лию ми́лость.</p>
<p>О, пресла́внаго чудесе́!/ Ка́ко ты, о́тче, в бре́нней пло́ти/ а́нгельское житие́ проходи́л еси́/ и, сме́ртен те́лом, от сме́рти грехо́вныя ду́шу твою́ свободи́л еси́?/ Те́мже всегда́ моли́ся, преподо́бне Мака́рие,/ о нас, чту́щих па́мять твою́,/ е́же спасе́ным нам бы́ти/ и тобо́ю получи́ти мир и ве́лию ми́лость.</p>
<p>
<red>Сла́ва, глас 6:</red>
</p>
<p>Егда́, о́тче преподо́бне,/ прибли́жися вре́мя сконча́ния твоего́/ и уразуме́л еси́ ду́хом твое́ ко Го́споду отше́ствие,/ тогда́ со слеза́ми помоли́лся еси́/ о оби́тели твое́й и ученице́х твои́х/ и вся ну́жная ко спасе́нию им завеща́л еси́,/ гла́сом ти́хим веща́я,/ всех же благословля́я,/ моли́тве бы́вшей на усте́х твои́х,/ пре́дал еси́ ду́шу твою́ в ру́це Го́сподеви./ Тому́ у́бо моли́ся,/ не лише́ным бы́ти и нам кончи́ны благи́я/ и насле́дия Небе́наго.</p>
<p>
<red>И ны́не, Богоро́дичен: </red>Кто Тебе́ не ублажи́т:</p>
<p>
<red>Вход. Проки́мен дне и чте́ния три преподо́бническая (зри страни́цы 40-42).</red>
</p>
<p>
<red>На лити́й стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:<style name="color-red"/>
</p>
<p>Егда́ Боже́ственное зва́ние/ прии́де на тя, преподо́бне о́тче Мака́рие,/ тогда́ оте́чество твое́, ве́тхий Рим, оста́вив,/ во страну́ Росси́йскую прише́л еси́/ и, в преде́лех вели́каго Нова́гра́да пусты́ню бла́тную обре́т,/ в ней всели́лся еси́, я́ко в рай сла́дости,/ и зде же́стоко житие́ пожи́л еси́/ и мно́гим путеводи́тель ко спасе́нию был еси́./ Те́мже моли́ся Христу́ Бо́гу/ спасти́ и просвети́ти ду́ши на́ша.</p>
<p>Егда́ Боже́ственная благода́ть/ призва́ тя в пусты́ню, Мака́рие Богоно́сне,/ тогда́, все пло́тское мудрова́ние отложи́в,/ во страну́ ди́кую и хла́дную отше́л еси́,/ посто́м, моли́твами и слеза́ми/ сию́ духо́вно уплодоноси́л еси́/ и оби́тель святу́ю та́мо устро́ил еси́,/ да сла́вится в ней от челове́к И́мя Христа́ Бо́га./ Тому́ моли́ся, преподо́бне,/ да спасе́т и просвети́т ду́ши на́ша.</p>
<p>Егда благода́ть Свята́го Ду́ха/ тя осени́, преподо́бне Мака́рие,/ и рука́ми архиере́я Бо́жия/ иере́я освяще́ннаго тя соверши́,/ тогда́ со стра́хом и мно́гими слеза́ми Же́ртву Безкро́вную Го́сподеви приноси́л еси́/ и игу́мен был еси́ твои́м ученико́м,/ приме́ром твои́м их поуча́я/ и словесы́ Богодухнове́нными их наставля́я благоугожда́ти Христу́ Бо́гу./ Тому́ моли́ся, Богоно́сне,/ да спасе́т и просвети́т ду́ши на́ша.</p>
<p>
<red>Сла́ва, глас 6:</red>
</p>
<p>Прииди́те, правосла́вных собо́ри,/ пе́сньми духо́вными восхва́лим пустынножи́теля/ и Христо́ва и́стиннаго рачи́теля,/ преподо́бнаго отца́ на́шего Мака́рия,/ и́же пусты́ню благоуха́ния духо́внаго испо́лни/ и чуде́с благода́ть свы́ше получи́./ Те́мже всечестну́ю па́мять его́ похвала́ми ублажи́м,/ мо́лится бо Христу́ Бо́гу/ дарова́ти ми́ру мир/ и душа́м на́шим ве́лию ми́лость.</p>
<p>
<red>И ны́не, Богоро́дичен: </red>Творе́ц и Изба́витель мой, Пречи́стая:</p>
<p>
<red>На стихо́вне стихи́ры, глас 1:</red>
</p>
<p>В честне́й па́мяти твое́й,/ преподо́бне о́тче Мака́рие,/ ве́рныя благода́тно озаря́еши/ и неду́ги челове́ческия безме́здно врачу́еши/ еди́ным прикоснове́нием к моще́м твои́м,/ те́мже, с любо́вию припа́дающе, уми́льно глаго́лем:/ моли́ся, чудотво́рче преподо́бне, Триипоста́сному Бо́гу/ поми́ловати ду́ши на́ша.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Преподо́бне о́тче Мака́рие,/ ты, измла́да Христа́ возлюби́в,/ все плотско́е мудрова́ние умертви́л еси́,/ потща́вся ху́ждшее покори́ти лу́чшему/ и плоть порабо́тити ду́ху,/ те́мже сосу́д чист и освяще́н Бо́гови яви́лся еси́/ и чуде́с исто́чник соде́лался еси́./ Моли́ся о нас, преподо́бне, Триипоста́сному Бо́гу,/ поми́ловати ду́ши на́ша.</p>
<p>
<red>Стих: </red>Блаже́н муж, бояйся Го́спода,/ в за́поведех Его́ восхо́щет зело́.</p>
<p>Чу́вственныя стра́сти победи́в воздержа́нием,/ пусты́ню озари́л еси́ чуде́с луча́ми,/ просвеща́я ду́ши, грехо́вною тьмо́ю помраче́нныя,/ и ны́не нас, о́тче Мака́рие,/ твои́ми моли́твами благода́тно озари́/ и просвети́ сердца́ на́ша к де́ланию за́поведей Госпо́дних.</p>
<p>
<red>Сла́ва, глас 8:</red>
</p>
<p>По́стника Госпо́дня пе́сньми духо́вными, бра́тие, почти́м,/ преподо́бнаго отца́ на́шего Мака́рия,/ ри́мское рожде́ние и Нова́гра́да украше́ние,/ пусты́ни же вои́стинну благода́тное процвете́ние,/ к нему́ же возопии́м:/ А́нгелов подо́бниче и челове́ков наста́вниче,/ наста́ви ыы ходи́ти путе́м по́двигов твои́х/ и моли́твами твои́ми соде́лай нас/ прича́стники бы́ти Ца́рствия Небе́снаго.</p>
<p>
<red>И ны́не, Богоро́дичен: </red>Безневе́стная Де́во:</p>
<p>
<red>На благослове́нии хле́бов тропа́рь преподо́бнаго, два́жды, и </red>Богоро́дице Де́во: <red>еди́ножды.</red>
</p>
<p>
<red>Тропа́рь преподо́бнаго, глас 4:</red>
</p>
<p>Рим, оте́чество твое́, оста́вив,/ в пусты́ню всели́лся еси́,/ и та́мо, в пу́сте ме́сте обре́т жили́ще себе́,/ отбе́гл еси́ суеты́ ми́ра сего́,/ и в безмо́лвнем приста́нищи до́бре направля́л еси́ себе́ ко Го́споду./ Сего́ ра́ди и мы, чту́щий тя,/ притека́юще, мо́лим тя, о́тче Мака́рие:/ моли́ о нас Го́спода,/ да поми́лует нас в День су́дный.</p>
<p>
<red>Ин тропа́рь, глас то́йже:</red>
</p>
<p>Оте́чество твое́, ве́тхий Рим, оста́вив,/ во страну́ Росси́йскую прише́л еси́, преподо́бне,/ и в пусты́ни бла́тней всели́вся,/ та́мо приста́нище ти́хое ко спасе́нию обре́л еси́/ и безмо́лвное житие́ богоуго́дно провожда́л еси́,/ направля́я себе́ ко Го́споду моли́твами непреста́нными./ Сего́ ра́ди Христо́с тя возлюби́/ и чудесы́ просла́ви, о́тче Мака́рие,/ яви́в тя па́стыря до́бра слове́снаго ста́да Своего́./ Те́мже и мы, притека́юще к тебе́, уми́льно глаго́лем:/ моли́ Просла́вльшаго тя спасти́ся душа́м на́шим.</p>
<p>
<red>На у́трени</red>
</p>
<p>На Бог Госпо́дь: <red>тропа́рь преподо́бнаго, два́жды. Сла́ва, и ны́не, Богоро́дичен: </red>Е́же от ве́ка утае́нное:</p>
<p>
<red>По 1-м стихосло́вии седа́лен, глас 4:</red>
</p>
<p>
<red>Подо́бен: </red>Ско́ро предвари́:</p>
<p>Зва́нию Госпо́дню после́довав, о́тче преподо́бне Мака́рие,/ в пусты́ню всели́лся еси́,/ и та́мо храм во и́мя Пресвяты́я Богоро́дицы, честна́го и сла́внаго Ея́ Успе́ния, воздви́гл еси́,/ и ны́не вку́пе с Не́ю моли́ся Христу́ Бо́гу/ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Богоро́дице, Ты обнови́ла еси́, Пречи́стая, святы́м Рождество́м Твои́м/ земны́х челове́к па́дшее естество́,/ сего́ ра́ди Тя пе́сненно велича́ем.</p>
<p>
<red>По 2-м стихосло́вии седа́лен, глас 6.</red>
</p>
<p>
<red>Подо́бен: </red>А́нгельский си́лы:</p>
<p>Крест Христо́в на ра́мо взем,/ к боре́нию со враги́ неви́димыми устреми́лся еси́, Мака́рие преподо́бне,/ и полки́ бесо́вския в пусты́ни победи́л еси́,/ сего́ ра́ди, я́ко победоно́сец, чуде́с дарова́ние от Христа́ прия́л еси́,/ Человеколю́бца и Спаса́ душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Ки́йждо, иде́же ча́ет спасти́ся, та́мо пра́ведно и притека́ет./ Мы же, обре́тше Тя прибе́жище спаси́тельное, Богоро́дице,/ приле́жно мо́лимся Тебе́:/ покры́й нас ма́терним покро́вом Твои́м от вся́каго зла/ и спаси́ ду́ши на́ша.</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен: </red>Ско́ро предвари́:</p>
<p>Егда́ прише́л еси́ от Ри́ма во страну́ Росси́йскую, о́тче Мака́рие,/ тогда́ я́ко стра́нник и пришле́ц пребыва́л еси́, Влады́це Христу́ подо́бяся,/ не име́я ме́ста, где главу́ подклони́ти,/ до́ндеже дарова́ тебе́ Бог пусты́ню в ме́сто селе́ния,/ в не́йже ра́достно водвори́лся еси́ на по́двиги духо́вныя./ Того́ моли́, преподо́бне, не лише́ным бы́ти и нам спасе́ния ве́чнаго.</p>
<p>
<red>Сла́ва, и ны́не, Богоро́дичен:</red>
</p>
<p>Призри́, Влады́чице, на рабы́ Твоя́/ и умилосе́рдися на лю́ди согреши́вшия,/ яви́, я́ко при́сно, си́лу Твою́,/ да непреста́нно Тя по до́лгу ублажа́ем.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.<red> Стих</red>: Что возда́м Го́сподеви о всех, я́же воздаде́ ми? Вся́кое дыха́ние: <red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Блаже́нства тезоимени́те,/ преподо́бне о́тче Мака́рие,/ ты усе́рдно претерпе́л еси́ пусты́нное озлобле́ние,/ и мшиц угрызе́ние, и бесо́вская страхова́ния,/ вери́гами желе́зными связа́в твое́ те́ло,/ да свобо́ду Вы́шняго зва́ния получи́ши./ Сего́ ра́ди почита́ем святу́ю и всечестну́ю па́мять твою́.</p>
<p>
<red>Кано́н Богоро́дице со ирмосо́м на 6 и преподо́бному на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Мо́ре огусти́л еси́,/ погрузи́вый со ору́жием го́рдаго фарао́на,/ и лю́ди сласл еси́ немо́кренно, Го́споди,/ и ввел еси́ я в Го́ру Святы́ни, вопию́щия:/ пои́м Тебе́, Бо́гу на́шему, песнь побе́дную, я́ко просла́вися.</p>
<p>Мо́ря жите́йскаго волна́ми обурева́еми,/ к Тебе́, Иису́се Всеблаги́й, прибега́юще, вопие́м:/ от ти́ны страсте́й нас изба́ви,/ да в тишине́ ду́ха уго́днику Твоему́, преподо́бному Мака́рию, песнь хвале́бную принесе́м,/ его́же чудесы́ сла́вно просла́вил еси́.</p>
<p>Мо́ря песо́к преде́л положи́вый,/ Госпо́дь избра́ тя от ри́мскаго ро́да, преподо́бне о́тче Мака́рие,/ служи́ти Ему́ в преподо́бии и чистоте́/ и в Росси́йстей стране́ показа́ тя чудотво́рца изря́дна:/ в чудесе́х бо мно́гих сла́вно просла́вился еси́.</p>
<p>Мо́ря жите́йскаго треволне́ние не потопи́ ладии́ твоея́, о́тче Мака́рие,/ но, ве́янием Ду́ха Бо́жия управля́емь, в ти́хое приста́нище спасе́ния вшел еси́/ и чуде́с дарова́нием от Го́спода просла́вился еси́.</p>
<p>
<red>Богоро́дичен: </red>Мо́ре слез испроси́ нам, Влады́чице Преблага́я,/ у Ми́лостиваго Сы́на Твоего́ и Бо́га на́шего,/ да, и́ми угаси́вше пещь страсте́й,/ омы́ем скве́рну грехо́вную душ на́ших/ и, спасе́ние ве́чное получи́вше, воспое́м Христу́ песнь побе́дную, я́ко просла́вися.</p>
<p>
<red>Песнь 3</red>
</p>
<p>
<red>Ирмо́с: </red>Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,/ возвесели́хся о спасе́нии твое́м.</p>
<p>Утверди́л еси́ на ка́мени за́поведей Христо́вых се́рдце твое́, преподо́бне о́тче Мака́рие,/ у́зким и приско́рбным путе́м ше́ствовал еси́,/ алчбо́ю, и жа́ждою, и вери́гами желе́зными плоть твою́ изнуря́я блаже́ннаго ра́ди бу́дущаго поко́я,/ его́же получи́в, весели́шися ве́чно со святы́ми.</p>
<p>Житию́ дре́вних Богоно́сных оте́ц поревнова́в,/ в пусты́ню бла́тную и суро́вую удали́лся еси́, о́тче Мака́рие,/ не име́вшую никоего́же челове́ческаго утеше́ния,/ в не́йже многоле́тне потруди́вся, оби́тель и́ноком созда́л еси́, во спасе́ние мно́гим.</p>
<p>Утвержда́л еси́ бра́тию твою́ словесы́ Богодухнове́нными, о́тче Мака́рие,/ па́че же о́бразом святоподви́жнаго твоего́ жития́;/ ти́и же, тобо́ю наставля́еми, подража́тели бы́ша подвиго́м твои́м/ и вку́пе с тобо́ю получи́ша спасе́ние.</p>
<p>
<red>Богоро́дичен: </red>Утвержде́ние на Тя наде́ющихся, Пресвята́я Богоро́дице Влады́чице,/ не посрами́ упова́ния на́шего, е́же по Бо́зе на Тя возлага́ем,/ но буди́ нам Засту́пница от нападе́ний диа́вольских,/ да, Тобо́ю помоществу́еми, возвесели́мся о спасе́нии на́шем.</p>
<p>
<red>Седа́лен, глас 4.</red>
</p>
<p>
<red>Подо́бен: </red>Ско́ро предвари́:</p>
<p>Ско́рый помо́щник явля́ешися, преподо́бне о́тче Мака́рие,/ с ве́рою в моли́твах Тя призыва́ющим,/ и ме́сто пусты́нное твои́х по́двигов от запусте́ния коне́чнаго соблю́л еси́ ди́вно,/ на не́мже с любо́вию честву́ем святу́ю и всера́достную па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ско́рый Твой покро́в, и по́мощь, и ми́лость покажи́ на рабе́х Твои́х,/ и во́лны, Чи́стая, укроти́ су́етных помышле́ний,/ и па́дшую мою́ ду́шу возста́ви, Богоро́дице:/ вем бо, вем, Де́во, я́ко мо́жеши, ели́ка и хо́щеши.</p>
<p>
<red>Песнь 4</red>
</p>
<p>
<red>Ирмо́с: </red>Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́ше:/ от ю́га прии́дет Бог./ Сла́ва си́ле Твое́й, сла́ва снизхожде́нию Твоему́.</p>
<p>Проро́ком Бо́жиим Илии́ и Крести́телю поревнова́л еси́, преподо́бне о́тче Мака́рие,/ пусты́нное житие́ возлюби́в, я́ко го́рлица уедине́нная,/ славосло́вия же еди́н Еди́ному Христу́ возноси́л еси́,/ воспева́я Того́ Боже́ственное снизхожде́ние.</p>
<p>Проро́чески, о́тче Мака́рие, по́мыслы челове́ческия прозрева́л еси́,/ чистоты́ ра́ди твоея́ серде́чныя,/ и бра́тию твою́ ве́рно поуча́л еси́ в моли́твах бо́дрствовати/ и немо́лчно воспева́ти гла́сы преподо́бными Спа́сово Боже́ственное снизхожде́ние.</p>
<p>Проро́ка и царя́ Дави́да песнь во усте́х твои́х всегда́ име́л еси́, преподо́бне Мака́рие,/ и се́ю Бо́га немо́лчно славосло́вил еси́,/ о́браз тобо́ю бра́тии твое́й подава́я,/ да во псалме́х и пе́снех духо́вных воспева́ют при́сно Христо́во Боже́ственное снизхожде́ние.</p>
<p>
<red>Богоро́дичен: </red>Проро́ческая рече́ния на Тебе́ сбы́шася, Де́во Богоро́дице:/ Ты бо Сло́во Бо́жие нетле́нно воплоти́ла еси́/ и Невмести́маго во утро́бе Твое́й де́вственней нете́сно вмести́ла еси́./ Те́мже Тя хвале́бно ублажа́ем/ и воспева́ем спаси́тельное Христо́во снизхожде́ние.</p>
<p>
<red>Песнь 5</red>
</p>
<p>
<red>Ирмо́с: </red>Го́споди Бо́же наш, мир даждь нам,/ Го́споди Бо́же наш, стяжи́ ны,/ Го́споди, ра́зве Тебе́, ино́го не ве́мы,/ И́мя Твое́ имену́ем.</p>
<p>Го́спода Бо́га освяти́л еси́ в души́ твое́й, преподо́бне о́тче Мака́рие,/ и же́ртвенник мы́сленный ду́шу твою́ соде́лал еси́,/ на не́мже же́ртву хвалы́ Го́сподеви возноси́л еси́,/ во смире́нии ду́ха немо́лчно призыва́я И́мя Бо́жие спаси́тельное.</p>
<p>Госпо́дни за́поведи животво́рный име́л еси́,/ напи́саны на скрижа́лех се́рдца твоего́, преподо́бне о́тче Мака́рие,/ и пропове́дник бра́тии твое́й был еси́ Ева́нгельскаго уче́ния,/ к Небеси́ возводя́щего челове́ки,/ и́же, послу́шающе сего́, моли́твенно призыва́ют Боже́ственное Христо́во И́мя.</p>
<p>Госпо́день раб был еси́, Мака́рие Богому́дре,/ день и нощь труди́вся во сла́ву Бо́жию и на по́льзу душе́вную бли́жним твои́м,/ и́хже, я́ко сама́го себе́, возлюби́л еси́,/ усе́рдно подвиза́я их сла́вити о тебе́ Христо́во И́мя.</p>
<p>
<red>Богоро́дичен: </red>Го́спода Ма́ти и Влады́чица всея́ тва́ри яви́лася еси́, Богоро́дице Мари́е,/ нетле́нно пло́тию ро́ждши Еди́наго от Тро́ицы, Бо́га Сло́ва./ Его́же моли́, Чи́стая, от безслове́сных страсте́й нас изба́вити,/ да в тишине́, безстра́стия се́рдцем и усты́ воспева́ем свято́е И́мя Его́.</p>
<p>
<red>Песнь 6</red>
</p>
<p>
<red>Ирмо́с: </red>Я́ко во́ды морски́я, Человеколю́бче,/ волна́ми жите́йскими обурева́юся./ Те́мже, я́ко Ио́на, та́ко вопию́ Ти:/ возведи́ от тли живо́т мой, Благоутро́бне Го́споди.</p>
<p>Я́ко кипари́с высокове́рхий, возра́сл еси́, преподо́бне Мака́рие,/ в пусты́ни бла́тней и непло́дней/ и плодоноше́нии духо́вными просла́вился еси́ в ней,/ я́ко и́стинный уго́дник Христа́ Бо́га,/ к Нему́же и на́ша стопы́ напра́ви/ и моли́твами твои́ми от тле́ния грехо́внаго нас изба́ви, мо́лимся.</p>
<p>Я́ко и́стинный после́дователь Иису́сов,/ во смире́нии глубо́це жизнь твою́ провожда́л еси́, Мака́рие блаже́нне,/ власяны́ми ру́бы и вери́гами желе́зными утесня́я твое́ те́ло,/ да свободи́шися от тле́ния грехо́внаго и полу́чиши спасе́ние.</p>
<p>Я́ко во́ин благоиску́сный, о́тче Мака́рие,/ стре́лы вра́жия изощре́нныя со у́гльми пусты́нными сле́зными пото́ки устуди́л еси́/ и победоно́сец показа́лся еси́ во бране́х со враги́ неви́димыми,/ и́же не возмого́ша тя низри́нути в про́пасть и тле́ние грехо́вное,/ си́лою Христа́ утвержде́ннаго.</p>
<p>
<red>Богоро́дичен: </red>Я́ко вои́стинну прибе́жище непосты́дное христиа́ном,/ и щит, и покро́в, Ма́ти Бо́жия,/ воспева́ющия Тя от бед и скорбе́й свободи́:/ Тя бо Еди́ну, благослове́нную в жена́х,/ Тобо́ю от тле́ния грехо́внаго изба́вльшиися, немо́лчными хвала́ми ублажа́ем.</p>
<p>
<red>Конда́к, глас 7:</red>
</p>
<p>От Ри́ма возсия́л еси́, я́коже звезда́ пресве́тлая,/ преподо́бне о́тче наш Мака́рие,/ и, в пусты́ни всели́вся,/ просвети́л еси́ чи́стым житие́м твои́м/ ве́рно притека́ющия к тебе́./ Те́мже и мы, прославля́юще све́тлую па́мять твою́, вопие́м ти:/ ра́дуйся, преподо́бне о́тче Мака́рие.</p>
<p>
<red>Ин конда́к, глас 8:</red>
</p>
<p>Якоже пресве́тлая звезда́, от Ри́ма возсия́л еси́, преподо́бне,/ и, Бо́гом наставля́емь, Росси́йскую страну́ све́том чуде́с твои́х озари́л еси́ духо́вно,/ созыва́я ве́рныя к моще́м твои́м,/ от ни́йхже исцеле́ния неду́жным подае́ши./ Те́мже мо́лимся тебе́:/ научи́ нас, о́тче, твоему́ Богоразу́мию/ и уврачу́й неду́ги на́ша душе́вныя и теле́сныя,/ да зове́м ти:/ ра́дуйся, преподо́бне о́тче Мака́рие.</p>
<p>
<red>И́кос:</red>
</p>
<p>Возлюби́в Христо́вы Боже́ственный за́поведи,/ возненави́дел еси́ ми́ра сего́ наслажде́ние:/ плоть твою́, преподо́бне,/ посто́м, бде́нием, до́лу лега́нием и вери́гами желе́зными изнури́л еси́/ и во умерщвле́нием телеси́ пе́сни благоприя́тный,/ хвалы́ и славосло́вия Триеди́ному Бо́гу немо́лчно приноси́л еси́, о́тче Мака́рие./ Сего́ ра́ди приими́ от нас по достоя́нию такова́я:/ ра́дуйся, А́нгеле земны́й и челове́че, Небе́сный,/ А́нгелы удиви́вый жития́ твоего́ чистото́ю/ и челове́ки научи́вый благоугожда́ти Бо́гу;/ ра́дуйся, свети́льниче немерца́яй Боже́ственныя благода́ти,/ в житии́ и по сме́рти сия́яй чудесы́./ Ра́дуйся, озаря́яй ду́ши и сердца́ челове́ческая невече́рним све́том твоея́ сла́вы,/ е́юже и ме́сто по́двигов твои́х прославля́еши преди́вно;/ ра́дуйся, преподо́бне о́тче Мака́рие.</p>
<p>
<red>Песнь 7</red>
</p>
<p>
<red>Ирмо́с: </red>Халде́йская пещь, огне́м распаля́емая,/ ороша́шеся Ду́хом, Бо́жиим предстоя́нием,/ о́троцы поя́ху:/ благослове́н еси́, Бо́же оте́ц на́ших.</p>
<p>В пещи́ искуше́ний пусты́нных, о́тче Мака́рие,/ благода́ть Госпо́дню, тя ороша́ющую, стяжа́л еси́./ Те́мже непобеди́м враго́м неви́димым показа́лся еси́/ и вся прило́ги диа́вольския кре́пко сокруши́л еси́, зовы́й немо́лчно:/ благослове́н еси́, Бо́же оте́ц на́ших.</p>
<p>Поревнова́л еси́, преподо́бне о́тче, соиме́нному ти вели́кому во отце́х Мака́рию,/ его́же нра́ву и чистоте́ непреста́нно поуча́яся,/ я́ко безпло́тен, на земли́ подвиза́лся еси́,/ сего́ ра́ди сосу́д избра́н Ду́ху Свято́му сподо́бился еси́ бы́ти,/ Его́же де́йством чудеса́ пресла́вная соде́лал еси́ в житии́ и по сме́рти,/ о ни́хже ве́рнии благословля́ют Бо́га оте́ц на́ших.</p>
<p>Я́ко крин, в пусты́ни процве́л еси́, преподо́бне,/ и благоуха́ния Христо́ва испо́лнил еси́ ме́сто по́двигов твои́х земны́х./ Све́том до́брых дел твои́х озари́л еси́ сердца́ челове́ков,/ просвеща́я их уче́нии твои́ми и науча́я пе́ти Го́сподеви:/ благослове́н еси́, Бо́же оте́ц на́ших.</p>
<p>
<red>Богоро́дичен: </red>В пещи́ халде́йстей та́инство Рождества́ Твоего́ проразумева́юще, Богоро́дице,/ ро́ждшимся от <red>Тебе</red>́ Искупи́телем спасе́ние обрето́хом/ и, подо́бящеся отроко́м Богосло́вцем, Сы́ну Твоему́ и Го́споду благода́рно зове́м:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с: </red>А́нгели и Небеса́,/ на Престо́ле Сла́вы Седя́щаго/ и я́ко Бо́га непреста́нно Сла́вимаго/ благослови́те, по́йте/ и превозноси́те во вся ве́ки.</p>
<p>А́нгелы собесе́дники име́л еси́, преподо́бне Мака́рие,/ и, си́ми укрепля́емь, в пусты́ни безлю́дней и бла́тней многоле́тне пребы́л еси́,/ еди́н Еди́ному Бо́гу рабо́тая;/ сего́ ра́ди ны́не со Безпло́тными водворя́ешися и пое́ши хвале́бную песнь Триеди́ному Бо́гу,/ препе́тому и превозноси́мому во ве́ки.</p>
<p>А́нгела тя пло́тянаго ве́мы, преподо́бне о́тче Мака́рие,/ ангелоподо́бно бо на земли́ пожи́л еси́/ и чистоту́ души́ и те́ла ре́вностно соблю́л еси́,/ ны́не же водворя́ешися та́мо, иде́же ничто́же скве́рно вхо́дит,/ и пое́ши немо́лчную песнь Бо́гу, препе́тому и превозноси́мому во ве́ки.</p>
<p>А́нгелов Творе́ц и всея́ тва́ри Соде́тель подви́жника доброде́телей яви́ тя, Мака́рие преподо́бне,/ Его́же си́лою укрепля́емь, путе́м те́сным ше́ствуя,/ дости́гл еси́ соверше́нства духо́внаго,/ Ца́рствие Христо́во унасле́довал еси́/ и со святы́ми пое́ши ра́достно:/ Го́спода по́йте и превозноси́те Его́ во ве́ки.</p>
<p>
<red>Богоро́дичен: </red>А́нгельское целова́ние прино́сим Ти с любо́вию, Богоро́дице Чи́стая:/ ра́дуйся, Благода́тная, Госпо́дь с Тобо́ю./ Ты же ра́дости нетле́нный сподо́би Тя по до́лгу ублажа́ющий,/ ро́ждшагося же от <red>Тебе</red>́ Го́спода пою́щия и превознося́щий во ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Чу́жде ма́терей де́вство,/ и стра́нно де́вам деторожде́ние:/ на Тебе́, Богоро́дице, обоя́ устро́ишася./ Тем Тя, вся племена́ земна́я, непреста́нно велича́ем.</p>
<p>Чуждь был еси́, преподо́бне Мака́рие, превозноше́ния тщесла́внаго/ и во смире́нии глубо́це житие́ твое́ провожда́л еси́,/ о́браз смире́ния был еси́ твои́м ученико́м,/ и́хже при́сно поуча́л еси́ бе́гати душепа́губныя го́рдости/ и во смире́нии ду́ха велича́ти Христа́ Жизнода́вца.</p>
<p>Чуждь и стра́нен был еси́ во стране́ Росси́йстей, Мака́рие,/ взыску́яй вы́шняго гра́да, Иерусали́ма Небе́снаго,/ и к нему́ непреста́нно воспаря́яй по́мыслми Боголюби́выя твоея́ души́,/ я́же ны́не со А́нгелы Христа́ велича́ет.</p>
<p>Чуждь пра́здности яви́лся еси́, блаже́нне,/ но при́сно в моли́твах и труде́х пусты́нных подвиза́лся еси́/ и вери́гами желе́зными плоть твою́ утесня́л еси́,/ си́лою Го́спода сил укрепля́емь,/ Его́же гла́сы хвале́бными немо́лчно велича́л еси́.</p>
<p>
<red>Богоро́дичен: </red>Чу́ждих нас яви́, Влады́чице, вла́сти лю́таго мироде́ржца/ и в час кончи́ны на́шея на по́мощь ускори́ к нам, безпомо́щным:/ мно́го бо мо́жет Ма́терняя моли́тва Твоя́ ко Го́споду,/ и трепе́щут пред Тобо́ю ду́си тьмы,/ от и́хже наси́лия нас изба́ви, Всеблага́я,/ да Тя славосло́вии ра́достными велича́ем.</p>
<p>
<red>Свети́лен:</red>
</p>
<p>Процве́л еси́ в по́стнических по́двизех, преподо́бне о́тче Мака́рие,/ и плод чудотворе́ния прине́сл еси́ Христо́ве Це́ркви,/ и о́ную пусты́ню, в не́йже подвиза́лся еси́,/ благоуха́ния духо́внаго испо́лнил еси́,/ во утеше́ние с ве́рою и любовию к тебе́ притека́ющим.</p>
<p>
<red>Сла́ва, и ны́не, Богоро́дичен:</red>
</p>
<p>Тя пе́сньми немо́лчными ублажа́ем, Де́во,/ я́ко от Тро́ицы Еди́наго родила́ еси́, Богоро́дице,/ и яви́ла еси́ нам, потемне́нным, свет спасе́ния/ Боже́ственным и Пречи́стым Твои́м Рождество́м.</p>
<p>
<red>На хвали́тех стихи́ры на 4, глас 5.</red>
</p>
<p>
<red>Подо́бен: </red>Ра́дуйся, по́стником:</p>
<p>Ра́дуйся, о́тче Мака́рие,/ звездо́ пресве́тлая, от Ри́ма возсия́вшая/ и Росси́йскую страну́ благода́тно озари́вшая;/ ра́дуйся, вели́кий пустынножи́телю,/ дре́вним Богоно́сным отце́м равноче́стный;/ ра́дуйся, предста́телю и помо́щниче ско́рый в моли́твах тя призыва́ющим./ Предвари́ и подви́гни святы́я моли́твы твоя́ о нас ко Го́споду/ и да́нною ти от Него́ благода́тию/ неду́ги на́ша душе́вныя и теле́сныя исцели́,/ прося́ дарова́ти нам мир и ве́лию ми́лость.</p>
<p>Ра́дуйся, главо́ освяще́нная,/ жили́ще Ду́ха Свята́го,/ сосу́де избра́нный Бо́жия благода́ти; ра́дуйся, боля́щих цели́телю,/ печа́льных уте́шителю, заблу́ждших путеводи́телю./ Наста́ви и нас, о́тче Мака́рие,/ ходи́ти путе́м Богоуго́дных исправле́ний твои́х/ и помяни́ нас в моли́твах твои́х ко Го́споду,/ прося́ нам у бла́гости Его́ ве́лия ми́лости.</p>
<p>Ра́дуйся, пусты́нный граждани́не,/ преподо́бных красото́, чуде́с Боже́ственных соверши́телю,/ Мака́рие Богоно́сне,/ блиста́ньми чуде́с твои́х озаря́яй нас благода́тно/ и си́ми утвержда́яй нас во Правосла́вной ве́ре./ Честну́ю па́мять твою́ соверша́ющим/ пода́ждь да́ры целе́бный, коему́ждо по потре́бе,/ и моли́ Христа́ Бо́га/ дарова́ти нам ве́лию ми́лость.</p>
<p>
<red>Сла́ва, глас 6:</red>
</p>
<p>Преподо́бне о́тче Мака́рие,/ кто изочте́т труды́ твоя́ пусты́нныя,/ бде́ния и сухояде́ния/ и мно́гая моле́ния,/ и́миже Христу́ соверше́нно угоди́л еси́?/ Мы же, чту́ще тя/ я́ко ве́рнаго слугу́ Госпо́дня и чудотво́рца сла́внаго,/ честву́ем святу́ю па́мять твою́/ и умиле́нно глаго́лем:/ о́тче преподо́бне, моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red>
</p>
<p>Никто́же, притека́яй к Тебе́, посра́млен от <red>Тебе</red>́ исхо́дит,/ Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>
<red>Славосло́вие вели́кое и отпу́ст</red>
</p>
<p>
<red>На литурги́и</red>
</p>
<p>
<red>Блаже́нны, от кано́на пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, яже воздаде́ ми? <red>Апо́стол к Гала́том, зача́ло 213. </red>Аллилу́йя, <red>глас 6: </red>Блаже́н муж, боя́йся Го́спода, в за́поведех Его́ восхо́щет зело́. <red>Стих: </red>Си́льно на земли́ бу́дет се́мя Его́. <red>Ева́нгелие от Луки́, зача́ло 24. Прича́стен: </red>В па́мять ве́чную:</p>
<p>
<red>Моли́тва</red>
</p>
<p>О свяще́нная главо́, земны́й А́нгеле и Небе́сный челове́че, преподо́бне и Богоно́сне о́тче наш Мака́рие! Припа́даем ти с ве́рою и любо́вию и мо́лимся приле́жно: яви́ нам, смире́нным и гре́шным, свято́е твое́ заступле́ние. Се бо, грех ра́ди на́ших, не и́мамы свобо́ды чад Бо́жиих проси́ти о потре́бах на́ших Го́спода и Влады́ку на́шего, но тебе́ моли́твенника благоприя́тнаго к Нему́ предлага́ем и про́сим тя со усе́рдием мно́гим: испроси́ нам у бла́гости Его́ благопотре́бныя да́ры душа́м и телесе́м на́шим: ве́ру пра́ву, наде́жду спасе́ния несомне́нну, любо́вь ко всем нелицеме́рну, во искуше́ниих му́жество, в злострада́ниих терпе́ние, в моли́твах постоя́нство, душ и теле́с здра́вие, земли́ плодоно́сие, возду́ха благорастворе́ние, жите́йских потре́б дово́льство, ми́рное и безмяте́жное житие́, благу́ю христиа́нскую кончи́ну и до́брый отве́т на стра́шнем Суде́ Христо́ве. Испроси́, уго́дниче Бо́жий, у Царя́ ца́рствующих и Го́спода госпо́дствующих стране́ на́шей мир, тишину́ и благострое́ние, не забу́ди, преподо́бне о́тче, и пусты́нное ме́сто по́двигов твои́х, но благоволи́ о не́м и просла́ви <red>е</red> чудотворе́нии твои́ми; и всех, приходя́щих на поклоне́ние моще́м твои́м святы́м, от искуше́ний диа́вольских и вся́каго зла ми́лостивно изба́ви. Ей, чудотво́рче святы́й! Не лиши́ нас по́мощи твое́й Небе́сныя, но моли́твами твои́ми вся ны приведи́ во приста́нище спасе́ния и насле́дники яви́ нас всесве́тлаго Ца́рствия Христо́ва, да пое́м и сла́вим неизрече́нныя щедро́ты Человеколю́бца Бо́га, Отца́ и Сы́на и Свята́го Ду́ха, и твое́ свято́е оте́ческое заступле́ние, во ве́ки веко́в. Ами́нь.</p>
</section>
