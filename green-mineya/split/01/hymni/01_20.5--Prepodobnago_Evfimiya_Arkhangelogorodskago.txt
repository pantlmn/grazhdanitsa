<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Евфи́мия Архангелогоро́дскаго</p>
</title><p>
<red>Тропа́рь, глас 4:</red>
</p>
<p>Я́ко сокро́вище многоце́нно/ и исто́чник, излива́ющ. то́ки исцеле́ний,/ подаде́ нам Христо́с честны́я мо́щи твоя́,/ преподо́бне Евфи́мие,/ боле́зни убо отъе́млющия страсте́й разли́чных,/ благода́ть же душа́м точа́щия непреста́нно,/ Его́же моли́ дарова́ти нам ве́лию ми́лость.</p>
<p>
<red>Кано́н преподо́бному Евфи́мию, сотворе́нный по алфави́ту. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спа́се,/песнь Бо́гови воспева́юща.</p>
<p>А́гнче Бо́жий, песнь твоему́ уго́днику, и́же на земли́ Тебе́ просла́вльшему,/ Евфи́мию принести́, Христе́, да́руй,/ я́ко Смыслода́вца пе́сньми возвели́чу Тя.</p>
<p>Благоду́шию тезоимени́т быв,/ благоду́шествам ми сподо́би и Бо́гу помоли́ся, о́тче,/ я́ко да пою́ твою́ па́мять пе́сньми Боже́ственными, ра́дуяся.</p>
<p>Весь освяще́н бью благода́тию Христо́вою, о́тче Евфи́мие,/ вои́стинну, я́ко избра́н сосу́д, Бо́гови пока́зася/ и жили́ще чи́сто Свято́му Ду́ху.</p>
<p>
<red>Богоро́дичен: </red>Госпо́дь, из Тебе́ роди́вся. Влады́чице Всенепоро́чная,/ облада́юща врага́ ми́ром изба́вил есть вся,/ преподо́бныя же, я́ко возлюби́вшия Сего́, возвели́чил есть.</p>
<p>
<red>Песнь 3</red>
</p>
<p>
<red>Ирмо́с: </red>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</p>
<p>Ду́ха Свята́го зарю́ прии́м,/ я́ко звезда́ пресве́тлая, возсия́л еси́, о́тче Евфи́мие,/ сия́я благода́тию чуде́с всем, и́же ве́рою к тебе́ притека́ющим.</p>
<p>Евфи́мию Вели́кому соиме́нна бы́ти себе́ боля́щей жене́ пове́дал еси́, свя́те,/ ю́же от одержа́вшаго ея́ неду́га моли́твами здра́ву сотвори́л еси́.</p>
<p>Жизнь свою́ сотвори́л еси́ в моли́твах и поще́нии,/ зако́нно препроводи́л еси́, о́тче, в безстра́стие облече́ся,/ пло́ти мудрова́ния смири́в кре́постию Боже́ственнаго Ду́ха.</p>
<p>
<red>Богоро́дичен: </red>Зачала́ еси́ вои́стинну во утро́бе Свое́й, Богома́ти,/ Безнача́льнаго Бо́га Сло́ва, нас ра́ди в челове́цех бы́вша,/ непрело́жна по нас во двою́ естеству́ познава́ема.</p>
<p>
<red>Песнь 4</red>
</p>
<p>
<red>Ирмо́с: </red>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</p>
<p>Земля́ от свои́х недр предаде́ свяще́нныя твоя́ мо́щи,/ благоуха́нием и чудесы́ удивля́ющия гра́да жи́телей, проро́чески вопию́щих:/ пра́ведницы во ве́ки живу́т.</p>
<p>И́же любо́вию творя́щих святу́ю твою́ па́мять/ от вся́ких боле́зней и страсте́й моли́твами свои́ми избавля́й при́сно,/ я́ко дерзнове́ние стяжа́в у Спа́са, о́тче Евфи́мие.</p>
<p>Израсти́вше тя, оте́чество ра́дуется ти <red>Днесь</red>,/ и светле́ется Це́рковь Спа́са и Бо́га, иму́щи святы́я твоя́ мо́щи,/ благоуха́ющий и чудеса́ испуща́ющия всем, ве́рою притека́ющим.</p>
<p>
<red>Богоро́дичен: </red>Кра́сну обре́т и до́бру в жена́х Тя, Всенепоро́чная,/ прекра́сное Сло́во всели́ся в пресвято́е чре́во Твое́/ и вся ли́ки преподо́бных рождество́м Свои́м возвели́чил есть.</p>
<p>
<red>Песнь 5</red>
</p>
<p>
<red>Ирмо́с: </red>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</p>
<p>Ле́ты многи́ми сокрыва́емы бя́ху,/ честны́я мо́щи твоя́ в просвеще́ние на́ше яви́шася,/ ны́не источа́юще ре́ки исцеле́ния и чуде́с благода́ти.</p>
<p>Мирополо́жнице мы́сленная моще́й ра́ка твоя́ яви́ся,/ преподо́бне о́тче Евфи́мие,/ источа́ющи нам чуде́с ми́ро, к тебе́ прибега́ющим.</p>
<p>На неду́зи разли́чныя исцеле́ния благода́ть дарова́ тебе́ Христо́с,/ преподо́бне о́тче Евфи́мие,/ исцеля́ти вся, ве́рою к тебе́ притека́ющая.</p>
<p>
<red>Богоро́дичен: </red>О Тебе́ ра́дуется вся́ко созда́ние Бо́жие,/ Ма́ти Бо́га Вы́шняго,/ Его́же понесла́ еси́, нося́щаго вся,/ и мы, чту́ще Тя вои́стинну я́ко Богоро́дицу,/ в пе́снех велича́ем.</p>
<p>
<red>Песнь 6</red>
</p>
<p>
<red>Ирмо́с: </red>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>Помо́щник ве́лий был еси́, преподо́бне, на мо́ри стра́ждущим челове́ком,/ я́влься на возгла́вии лади́йцы и стоя́,/ и сих изба́вил еси́ от потопле́ния.</p>
<p>Разсла́бленнаго неду́гом и неи́стовая глаго́лавшаго к тебе́ принесо́ша, свя́те,/ но, пока́явшася, па́ки здра́ва сего́ ми́лостию свое́ю вско́ре сотвори́л еси́.</p>
<p>Слепы́м е́же зре́ти и разсла́бленным востягнове́ние,/ ско́рбным избавле́ние подае́ши си́лою Христо́вою,/ преподо́бне о́тче Евфи́мие.</p>
<p>
<red>Богоро́дичен: </red>Тя Предста́тельницу тве́рду, Богороди́тельнице, стяжа́хом,/ упова́ние на Тя положи́вше, спаса́емся,/ к Тебе́ бо прибега́юще, огражда́емся.</p>
<p>
<red>Конда́к, глас 3:</red>
</p>
<p>Пра́зднует <red>Днесь</red> Арха́нгелов град пра́здник пресве́тлый светоно́сныя твоея́ па́мяти,/ вся созыва́я окрестныя его́,/ ра́дуется бо, я́ко стяжа́в сокро́вище ве́лие - честны́я мо́щи твоя́, преподо́бне Евфи́мие,/ его́же сохраня́й всегда́ моли́твами твои́ми от всех зол, да зове́м ти:/ ра́дуйся, о́тче, благоду́шию тезоимени́те.</p>
<p>
<red>И́кос:</red>
</p>
<p>Уста́ мне пода́ждь, Пребезнача́льное Сло́во,/ хотя́щу пе́ти твоего́ уго́дника Евфи́мия,/ и́маши бо бога́тство милосе́рдия неизрече́нно, Христе́ мой, твои́х суде́б,/ да и аз душе́внаго мра́ка очи́щуся,/ ума́ же вся́ку скве́рну омы́в, храм свяще́ния де́лы Боже́ственными бу́ду/ и досто́йная воспою́ преподо́бному:/ ра́дуйся, о́тче, благоду́шию тезоимени́те.</p>
<p>
<red>Песнь 7</red>
</p>
<p>
<red>Ирмо́с: </red>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</p>
<p>Утро́бою стра́ждущей жене́ во сне яви́ся,/ сосу́д освяще́нный воды́ в ру́ку имы́й,/ и, то́чию сию́ напои́в, здра́ву сотвори́л еси́,/ прославля́я Христа́, тебе́ просла́вльшаго.</p>
<p>Фарао́на мы́сленнаго победи́л еси́, от Христа́ дерзнове́ние прии́м,/ исцеля́еши разли́чныя неду́ги всех,/ и́же с ве́рою к тебе́ прибега́ющих.</p>
<p>Храни́тель бу́ди оте́честву своему́ всегда́, преподо́бне о́тче Евфи́мие,/ избавля́я сие́ от гла́да же и па́губы,/ да, твои́ми к Бо́гу моли́твами изба́вльшеся вси,/ я́ко засту́пника тя почита́ем.</p>
<p>
<red>Богоро́дичен: </red>Тро́ицы Пребоже́ственныя Пречи́стыя Еди́наго родила́ еси́,/ из Тебе́ пло́тию я́вльшагося по нас благоволе́нием Роди́теля/ и споспеше́нием Ду́ха Свята́го, Богоневе́сто.</p>
<p>
<red>Песнь 8</red>
</p>
<p>
<red>Ирмо́с: </red>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</p>
<p>Це́ркве Правосла́вней испроси́, о́тче преподо́бне, мир, лю́дем здра́вие и стране́ на враги́ одоле́ние.</p>
<p>Чудесы́ у́бо свои́ми, я́ко фи́никс, процве́л еси́,/ по проро́ку, я́коже глаго́лет:/ пра́ведник, я́ко фи́никс, процвете́т./ Сего́ ра́ди вси тя ны́не велича́ем.</p>
<p>Ше́ствие свое́ до́бре сконча́л еси́,/ Христу́ предстоя́, о нас моли́ся, о́тче Евфи́мие,/ и́же твою́ па́мять досто́йно почита́ющих.</p>
<p>
<red>Богоро́дичен: </red>Щедраго и человеколюби́ваго Бо́га роди́ти, Богоро́дице, сподо́бися,/ Сего́ моли́, Неискусобра́чная Де́во,/ ниспосла́ти нам ве́лию ми́лость.</p>
<p>
<red>Песнь 9</red>
</p>
<p>
<red>Ирмо́с: </red>Устраши́ся всяк слух/ неизрече́нна Бо́жий снизхожде́ния,/ я́ко Вы́шний во́лею сни́де да́же и до пло́ти,/ от деви́ческого чре́ва быв Челове́к./ Те́мже Пречи́стую Богоро́дицу, ве́рнии, велича́ем.</p>
<p>И́же от се́рдца руко́ю, недосто́йнии, прино́сим тебе́ хвале́ние,/ приими́, о́тче, благоду́шию тезоимени́те,/ и мольбу́ сотвори́ о мне ко Христу́ Бо́гу,/ я́ко да пода́ст ми согреше́нием оставле́ние.</p>
<p>Облежа́щая персть свята́го твоего́ гро́ба<a type="note" xlink:href="#note69">69</a> ка́мене сапфи́ра дража́йши, о́тче, показа́ся,/ целе́бна бо, и чудотвори́ва, и па́че зла́та ве́рными разделя́ема, пою́щими досто́йно:/ сон че́стен пред Го́сподем - смерть преподо́бных Его́.</p>
<p>А́ще и в после́дняя сия́ ле́та изнесе́ся сей Арха́нгельский град,/ но дре́вних оте́ц че́сти сподо́бися, о́тче Евфи́мие,/ дарова́ний бо чуде́с обогати́лся еси́ оби́льно,/ подава́я всем, с ве́рою к тебе́ прибега́ющим.</p>
<p>
<red>Богоро́дичен: </red>Наде́жда на́ша непосты́дная,/ наде́жда тве́рдая, и стена́ непоколеби́мая,/ и покро́в, и Помо́щнице буди́ ми, Всенепоро́чная, наде́ющемуся на Тя,/ на Тя бо возлага́ю, Чи́стая, всю наде́жду спасе́ния моего́.</p>
</section>
