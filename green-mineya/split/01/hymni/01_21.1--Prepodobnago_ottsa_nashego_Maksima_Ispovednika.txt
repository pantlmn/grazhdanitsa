<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Макси́ма Испове́дника и свята́го му́ченика Неофи́та. И святы́х му́чеников Евге́ния, Кани́дия, Валериа́на и Аки́лы</p>
</title><p>
<red>Слу́жба их пое́тся на повече́рии.</red>
</p>
<p>На Го́споди, воззва́х: <red>стихи́ры Макси́ма, на 6, глас 4.</red>
</p>
<p>
<red>Подо́бен: </red>Яко до́бля:<style name="color-red"/>
</p>
<p>На милосе́рдие бы́вша Челове́ка, я́ко благоизво́ли,/ во дву хоте́ниих, де́йствах же разумева́ема, преподо́бне,/ пропове́дал еси́, Макси́ме,/ загражда́я скве́рных незатворе́нная уста́,/ единово́льна, единоде́йственна Того́ сла́вящих,/ искуше́нием диа́вольским зло́бу соде́лавшаго.</p>
<p>Жи́лами уче́ний твои́х/ Пи́рра, о́тче, удави́л еси́,/ буесло́вяща, Макси́ме, злому́дреннаго,/ и гоне́ния претерпе́л еси́, и ско́рби, приснопа́мятне,/ ураня́емь лю́те, и язы́к отре́зуемь,/ и ю́же всегда́ к Бо́гу простира́емую Боже́ственную ру́ку,/ е́юже пиша́, соверши́л еси́ высо́кая словеса́.</p>
<p>С коропи́сца я́ко трость, наостре́на Ду́хом,/ святы́й бысть, блаже́нне, язы́к твой,/ добропи́шущ благода́тию на скрижа́лех серде́ц на́ших/ зако́н Боже́ственных доброде́телей, и уче́нием изве́стие,/ и воплоще́ние во дву существа́х челове́ком/ и Еди́ней Ипоста́си яви́тися восхоте́вшаго.</p>
<p>
<red>И́ны стихи́ры му́ченика Неофи́та, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>О, пресла́внаго чудесе́!/ Го́лубь бесе́дует Неофи́ту му́ченику/ челове́ческим веща́нием,/ от Вы́шних прише́дший,/ его́же ра́ди и облиста́ет житие́ равноа́нгельно,/ и́мже, ю́ношствуя, стра́ждет кре́пко./ О, Боже́ственных дея́ний пятострада́льнаго му́ченика!/ Его́же моли́твами спаси́ ду́ши на́ша, Христе́,/ я́ко Благоутро́бен.</p>
<p>О, пресла́внаго чудесе́!/ От пеле́н саме́х совершенному́дрый Неофи́т/ соверша́ет чудеса́ де́йством Ду́ха:/ из ка́мене во́ду моли́твами источа́ет,/ ме́ртвую воздвиза́ет,/ ея́же яви́ся поро́д./ О, Боже́ственных дея́ний пятострада́льнаго му́ченика!/ Его́же моли́твами спаси́ ду́ши на́ша, Христе́,/ я́ко Благоутро́бен.</p>
<p>О, пресла́внаго чудесе́!/ За Христа́ стражда́ треблаже́нный Неофи́т,/ враги́ устраши́ изря́дными виде́нии,/ огнь угаса́ет сему́ вмета́ему,/ свере́пыя зве́ри устраши́вшияся показу́ет./ О держа́во непобеди́мая,/ в не́йже удивля́ется страда́лец!/ Но моли́твами его́ спаси́ ны, Бо́же.</p>
<p>
<red>Сла́ва, преподо́бнаго, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х./ Тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ <red>ихже</red> житию́ без поро́ка поревнова́л еси́,/ дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>А́ще среда́ и́ли пято́к, Крестобогоро́дичен.</red>
</p>
<p>
<red>Подо́бен: </red>Всю отложи́вше:</p>
<p>А́гнца Своего́/ А́гница нескве́рная дре́вле и Непоро́чная Влады́чица/ на Дре́ве Кре́стнем я́ко узре́,/ ма́терски восклица́ше/ и, дивя́шися, вопия́ше:/ Ча́до сладча́йшее,/ что зре́ние сие́, но́вое и пресла́вное?/ Ка́ко сонм безблагода́тный/ суди́щу Пила́тову преда́де Тя/ и осужда́ет на смерть Жизнь вся́ческих?/ Но воспева́ю Твое́ неизрече́нное,/ Сло́ве, снизхожде́ние.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Макси́ме:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>О, пресла́внаго чудесе́!</p>
<p>Что зри́мое виде́ние,/ е́же Мои́ми очесы́ ви́дится,/ о Влады́ко!/ Содержа́й всю тварь,/ на Дре́во воздви́жен быв,/ и умира́еши, всем Дая́й жизнь? -/ Богоро́дица, пла́чущи, глаго́лаше,/ егда́ узре́ на Кресте́ возноси́ма/ из Нея́ неизрече́нно возсия́вшаго/ Бо́га и Челове́ка.</p>
<p>
<red>Тропа́рь, глас 8:</red>
</p>
<p>Правосла́вия наста́вниче,/ благоче́стия учи́телю и чистоты́,/ вселе́нныя свети́льниче,/ мона́шествующих Богодухнове́нное удобре́ние,/ Макси́ме прему́дре,/ уче́ньми твои́ми вся просвети́л еси́,/ цевни́це духо́вная,/ моли́ Христа́ Бо́га спасти́ся душа́м на́шим.</p>
<p>
<red>Други́й тропа́рь, му́ченика, глас 4:</red>
</p>
<p>Му́ченик Твой, Го́споди, Неофи́т/во страда́нии свое́м вене́ц прия́т нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости./ Того́ моли́твами/ спаси́ ду́ши на́ша.</p>
<p>
<red>На повече́рии</red>
</p>
<p>
<red>После́дование му́чеников пое́тся на повече́рии. Кано́н, его́же краегране́сие: Четвери́цу пою́ му́чеников победоно́сных, глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>Нетре́ну, необы́чну,/ немо́кренно морску́ю ше́ствовав стезю́,/ избра́нный вопия́ще Изра́иль:/ Го́сподеви пои́м, я́ко просла́вися.</p>
<p>Све́тлостию Трисо́лнечныя благода́ти, сла́внии му́ченицы, озаря́еми,/ воспева́ющий ва́шу па́мять всечестну́ю просвети́те,/ от тьмы избавля́юще страсте́й и обстоя́ний.</p>
<p>Освеща́еми Всесвяты́м Ду́хом, ми́ра оста́вльше бу́рю,/ удали́стеся в гора́х, му́дрии му́ченицы сла́внии,/ к Боже́ственному страда́нию обуча́еми,/ е́же и све́тло соверши́сте.</p>
<p>Утвержда́еми держа́вною Зижди́теля и всекре́пкою си́лою,/ Боже́ственнии му́ченицы,/ обурева́ньми мно́гими яви́стеся непрекло́нни в му́ках,/ всю попра́вше враго́в си́лу.</p>
<p>
<red>Богоро́дичен: </red>Ми́лости мя, благослове́нная Влады́чице,/ Боже́ственный получи́ти сподо́би предста́тельствы Твои́ми,/ ро́ждшая пло́тию Сло́во Ми́лостивнейшее и Благопремени́тельное,/ прие́млющее к Нему́ притека́ющия.</p>
<p>
<red>Песнь 3</red>
</p>
<p>
<red>Ирмо́с: </red>На ка́мени мя ве́ры утверди́в,/ разши́рил еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</p>
<p>Любо́вию уязвля́еми Влады́чнею, му́ки претерпе́сте многообра́зныя:/ жи́лами бо суро́вейше, страда́льцы, бие́ми,/ огне́м же отвсю́ду лю́то опаля́еми, непрекло́нни пребы́сте.</p>
<p>Укрепля́еми си́лою Госпо́днею, изыдо́сте к боре́нию врага́/ и сего́ низложи́сте, страстоте́рпцы, Христу́ зову́ще:/ Ты еси́ Бог наш, и несть пра́веден, па́че Тебе́, Го́споди.</p>
<p>Со А́нгелы лику́юще в Вы́шних и с собо́ры соединя́еми му́чеников,/ с си́ми моли́теся/ изба́вити вся́кия ско́рби и обстоя́ния вас чту́щия,/ Боже́ственнии му́ченицы.</p>
<p>
<red>Богоро́дичен: </red>Согла́сно Тя, Всепе́тая, благосло́вим,/ Е́юже нам возси́я неизрече́нно Сия́ние Невече́рнее, и вопие́м:/ спаса́й рабы́ Твоя́ вся́каго озлобле́ния,/ ве́рных бо Помо́щница Ты еси́.</p>
<p>
<red>Песнь 4</red>
</p>
<p>
<red>Ирмо́с: </red>Пою́ Тя, слу́хом бо, Го́споди, услы́шах и ужасо́хся:/ до ме́не бо и́деши, мене́ ища́, заблу́ждшаго./ Тем мно́гое Твое́ снизхожде́ние, е́же на мя, прославля́ю,/ Многоми́лостиве.</p>
<p>Пою́ще благоче́стно, почти́м Евге́ниево дерзнове́ние,/ Аки́лы противле́ние,/ Кани́диево же терпе́ние,/ ку́пно с ни́ми почита́юще и Валериа́нову кре́пость.</p>
<p>Неи́стовством одержа́н, мучи́тель/ у́жами растя́гнена неми́лостивно би́ти тя повелева́ет,/ и желе́зом вельми́ строга́ти тя, Евге́ние,/ и свеща́ми опаля́ти те́ло твое́.</p>
<p>Непщева́в пребезу́мный мучи́тель/ тве́рдость ва́шу му́ками разори́ти, му́дрии му́ченицы,/ му́кам подлага́ет вас горча́йшим,/ но благода́тию Вседе́теля Христа́ сего́ посрами́сте.</p>
<p>
<red>Богоро́дичен: </red>Я́ко еди́на ве́рных по́моще,/ Всеблагослове́нная Богоро́дице,/ от вся́ких изба́ви скорбе́й Твоя́ рабы́,/ те́пле блажа́щия Тя и в Боже́ственный кров Твой притека́ющий.</p>
<p>
<red>Песнь 5</red>
</p>
<p>
<red>Ирмо́с: </red>Просвеще́ние во тьме лежа́щих,/ спасе́ние отча́янных, Христе́ Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м:/ ино́го бо, ра́зве Тебе́, бо́га не зна́ю.</p>
<p>Му́ченическое показу́я вои́стинну терпе́ние,/ стал еси́, я́ко адама́нт, го́рькия му́ки подъе́мля/ и взыва́я Зижди́телю благода́рно, му́чениче Евге́ние:/ ино́го бо, ра́зве Тебе́, бо́га не зна́ем.</p>
<p>Безве́стию бо́ги и́дольския препосла́л еси́/ свяще́ннейшими твои́ми к Зижди́телю моли́твами,/ подъя́л еси́ ра́ны многообра́зныя по всему́ те́лу,/ му́чениче Евге́ние,/ па́лицами неща́дно ураня́емь.</p>
<p>
<red>Богоро́дичен: </red>Изба́ви нас, Всесвята́я Дево, вся́каго вре́да,/ Ты бо Предста́тельница еси́ на́ша,/ наде́ющихся на Тя, Богоро́дице, и вопию́щих Боже́ственному Рождеству́ Твоему́:/ ино́го бо, ра́зве Тебе́, бо́га не зна́ем.</p>
<p>
<red>Песнь 6</red>
</p>
<p>
<red>Ирмо́с:</red> Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся,/да я́ко Изба́вителю во гла́се хвале́ния/ и́стины же Ду́хом пожру́ Тебе́.</p>
<p>Простира́еми на дре́ве, и желе́зом стру́жеми я́ростию судя́щаго/ и жи́лами ссека́еми по плеще́м неща́дно, и огне́м опаля́еми,/ добропобе́днии му́ченицы ра́довахуся.</p>
<p>Терпе́л еси́ те́лом, свеща́ми опаля́емь,/ и на дре́ве, сла́вне, протяза́емь, Евге́ние,/ и со́лию ра́ны неща́дно посыпа́емы/ беззако́ннаго мучи́теля суровство́м.</p>
<p>
<red>Богоро́дичен: </red>Да изба́вимся вся́каго наве́та и ско́рби, Богора́дованная,/ и́же в Твой покро́в притека́ющии,/ и любо́вию Тя при́сно благоче́стно сла́вяще,/ я́ко Ма́терь Бо́жию Всенепоро́чную.</p>
<p>
<red>Седа́лен, глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:</p>
<p>Красота́ просия́вши тве́рдых му́чеников,/ четвери́ца озари́ четы́ре концы́ ми́ра заря́ми,/ страда́ньми му́чеников и си́лами,/ от ни́хже сия́ет вели́кий Евге́ний.</p>
<p>
<red>Песнь 7</red>
</p>
<p>
<red>Ирмо́с: </red>О́бразу злато́му, на по́ли Деи́ре служи́му,/ три́е Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́емы, поя́ху:/ благослове́н еси́, Бо́же оте́ц на́ших.</p>
<p>По́двиги све́тлыми обле́клся еси́ му́жески на пре́лесть/ и, победоно́сец, о Евге́ние, Боже́ственным манове́нием быв,/ обре́л еси́ воздая́ния трудо́в, со А́нгелы же пое́ши:/ благослове́н еси́, Бо́же отце́в на́ших.</p>
<p>Крест Христо́в иму́ще, страда́льцы, я́ко Боже́ственное ору́жие,/ диа́воле ополче́ние и мучи́телей противле́ние вку́пе низложи́сте,/ побе́ды венцы́ прие́мше от жизноно́сныя десни́цы Страстополо́жника Бо́га.</p>
<p>Умо́м чи́стым мук прило́ги не поколеба́лся еси́,/ но непреста́нно, о Евге́ние, па́лицами бие́мь,/ изря́днейше посе́кл еси́, му́чениче, сопротивле́нием страда́ний твои́х/ главы́ враго́в и неви́димых супоста́тов.</p>
<p>
<red>Богоро́дичен: </red>Се вои́стинну, я́ко прорекла́ еси́,/ ро́ди Тя, Всечи́стая, вси досто́йно ублажа́ем и по до́лгу сла́вим:/ Ты бо Собезнача́льное Сло́во О́тчее родила́ еси́,/ за е́же спасти́ челове́ки,/ воплоще́нное из Тебе́.</p>
<p>
<red>Песнь 8</red>
</p>
<p>
<red>Ирмо́с: </red>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/по́йте, дела́, я́ко Го́спода/ и превозноси́те во вся ве́ки.</p>
<p>Вся́кому лука́вному кова́рству гони́телей сопроти́вися/ Валериа́н же, и сла́вный с ним Аки́ла,/ и Боже́ственный Евге́ний/ ку́пно со страда́льцем Кани́дием до́блественным.</p>
<p>Богоза́рная чу́дных страстоте́рпцев Христо́вых наста́ па́мять,/ Валериа́на же и Евге́ния ку́пно,/ Аки́лы Боже́ственнаго и Кани́дия,/ ю́же ра́достно соверша́ем любо́вию.</p>
<p>Светови́дными луча́ми облиста́ющи нам све́тло,/ наста́ ле́тняя па́мять страстоте́рпцев Христо́вых,/ Аки́лы Боже́ственнаго и Кани́дия ку́пно,/ и Евге́ния, и Валериа́на.</p>
<p>
<red>Богоро́дичен: </red>Соприсносу́щный Отцу́ и Собезнача́льный Сын из Тебе́ про́йде, в после́дняя ле́та,/ за е́же спасти́ ны, Де́во Чи́стая Неискусобра́чная,/ Его́же не преста́й нам умилостивля́ющи.</p>
<p>
<red>Песнь 9</red>
</p>
<p>
<red>Ирмо́с: </red>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма, я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рный, единому́дренно пе́сньми велича́ем.</p>
<p>Стремле́ние победи́л еси́ мучи́телей,/ по множа́йших му́ках преше́д к Бо́гу прера́достно,/ побе́ды по́чести прие́м, я́ко ору́жник до́блественный,/ я́ко вели́к хра́брник, я́ко избра́нный Христо́в во́ин, Евге́ние всеизя́щнейший.</p>
<p>Со А́нгельскими ли́ки, и му́ченическими собо́ры совоку́пльшеся, и пра́ведных чи́ны,/ ны́не с ни́ми моли́теся/ вас воспева́ющим дарова́ти очище́ние грехо́в/ и вся́ких бед, му́ченицы, избавле́ние.</p>
<p>О нас, соверша́ющих све́тлую ва́шу па́мять, Евге́ние Богому́дре, благоче́стно,/ му́чениче Аки́ло всесла́вне и Валериа́не с Кани́дием сострада́льцем,/ приле́жно умоли́те Христа́ Преблага́го.</p>
<p>
<red>Богоро́дичен: </red>Тя, Всесвята́я Де́во,/ А́нгелов мно́жества и всех челове́к ро́ди прера́достно ублажа́ют:/ всех бо Спа́са, и Зижди́теля, и Влады́ку, и Бо́га породила́ еси́,/ Его́же о нас моли́.</p>
<p>
<red>Стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:<style name="color-red"/>
</p>
<p>Пе́сньми восхва́лим, ве́рнии,/ и́стинно Боже́ственный ору́жники и страда́льцы Христо́вы:/ му́драго Евге́ния и Валериа́на,/ Кани́дия сла́внаго и сострада́льца/ ку́пно со Аки́лою,/ ве́рно ублажа́юще сия́, я́ко пострада́вшия стра́нно,/ я́ко да в час осужде́ния нас изъе́млют муче́ния.</p>
<p>Му́чениче страстоте́рпче Христо́в,/ твое́ ве́рвьми те́ло наляца́емо/ я́ростию мучи́теля зе́льно строга́шеся,/ неща́дно же опаля́шеся,/ бие́мо, му́чениче, свеща́ми опаля́емо/ и притрыва́емо со́лию и о́цтом люте́йшим,/ ты же претерпе́л еси́ вся, Евге́ние блаже́нне, ра́ди Го́спода.</p>
<p>Зако́н спаси́тельный я́ве име́я в се́рдцы твое́м, му́чениче,/ мир оста́вил еси́,/ гора́м же прибли́жился еси́,/ к Боже́ственному страда́нию обуча́яся, блаже́нне,/ вои́стинну соверше́нному;/ е́же и прие́мля, ра́дуяся,/ претерпе́л еси́ все телесе́ строга́ние/ и огня́ люте́йшее, Валериа́не му́чениче, попале́ние.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся! - вся тварь Тебе́ вопие́т:/ ра́дуйся, Всесвята́я Де́во,/ ра́дуйся, скиптре Дави́дов;/ ра́дуйся, прозя́бшая грозд та́йный;/ ра́дуйся, две́ре Небе́сная и неопали́мая купино́;/ ра́дуйся, све́те всеми́рный;/ ра́дуйся, всех ра́досте;/ ра́дуйся, заступле́ние;/ ра́дуйся, чи́сте притека́ющих в Твою́ по́мощь, Всенепоро́чная.</p>
<p>
<red>Крестобогоро́дичен:</red>
</p>
<p>Егда́ нескве́рная А́гница/ ви́де Своего́ А́гнца,/ на заколе́ние я́ко Челове́ка во́лею влеко́ма,/ пла́чущи, глаго́лаше:/ безча́дствовати Мя ны́не тщи́шися, Христе́, ро́ждшую Тя,/ что сие́ сотвори́л еси́, Избави́телю вся́ческих?/ Оба́че воспева́ю/ и сла́влю Твою́, ю́же па́че ума́ и сло́ва,/ кра́йнюю бла́гость,/ Человеколю́бче.</p>
<p>
<red>На у́трени</red>
</p>
<p>
<red>Еди́н кано́н Окто́иха и святы́х два. Кано́н преподо́бнаго, его́же краегране́сие кроме́ Богоро́дичное: Всевелича́йший Макси́м да сла́вится. Творе́ние Иоа́нна мона́ха, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Пои́м Го́сподеви,/ прове́дшему лю́ди Своя́ сквозе́ Че́рмное мо́ре,/ я́ко Еди́н сла́вно просла́вися.</p>
<p>Всю мне Богодухнове́нную от медото́чнаго и сла́дкаго твоего́ иска́пай язы́ка,/ Боже́ственный Макси́ме, благода́ть Ду́ха.</p>
<p>Огнь горя́щ яви́лся еси́ на е́реси, блаже́нне:/ я́ко бо тро́стие, сия́ изнури́л еси́ ре́вностию Ду́ха.</p>
<p>Безслове́сное предложи́ся от злочести́вейшаго произволе́ния единово́льное уче́ние,/ словесы́ же твои́ми, о́тче, обличи́ся.</p>
<p>
<red>Богоро́дичен: </red>Весь жела́ние, из утро́бы Твоея́, Богоневе́сто, благоизво́ливый роди́тися,/ и Сла́дость есть, и Свет незаходи́мый.</p>
<p>
<red>Кано́н му́ченика, глас то́йже, его́же краегране́сие:</red> Христо́в сад тя, му́чениче, благохвалю́ но́вый. <red>Творе́ние Иосифово.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</p>
<p>Христо́в тя, всеблаже́нне, но́вый сад, в вертогра́де процве́тший му́ченичестем,/ и свяще́нный плоды́ благоче́стия израсти́вша, позна́вше, пое́м, Неофи́те.</p>
<p>Глаго́лов Боже́ственных испо́лнитель показа́вся, блаже́нне,/ от младе́нства благу́ю часть му́дре избра́л еси́/ и наста́вник заблу́дшим был еси́.</p>
<p>Ви́дети жела́я Христа́, пло́тию из Де́вы младе́нствовавшаго нас ра́ди,/ младе́нец сый, младе́нцев к соверше́нству водя́й мудрова́ние.</p>
<p>Иска́паяй, Богому́дре, сла́дость Богоразу́мия из уст свяще́нных,/ ду́ши, очарова́нныя зло́бою чужда́го, че́стно услади́л еси́.</p>
<p>
<red>Богоро́дичен: </red>Ро́ждшая естество́м Соде́теля, обожи́ла еси́ все существо́ земноро́дных,/ те́мже Тя, вои́стинну Богоро́дицу, испове́дуем, Де́во Богоневе́сто.</p>
<p>
<red>Песнь 3</red>
</p>
<p>
<red>Ирмо́с: </red>Ты еси́ утвержде́ние притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</p>
<p>Велича́йший Макси́м, благочести́выя Христо́вы ве́ры/ всеи́стинно пропове́дник же и му́ченик показа́ся кро́вию.</p>
<p>Макси́ме блаже́нне,/ ты поще́нием был еси́ Боголе́пное любому́дрия и чи́стое жили́ще.</p>
<p>Излия́ язы́к твой реку́ Христо́вых уче́ний благоче́стие,/ Макси́ме всеблаже́нне,/ прему́дрости пита́тель.</p>
<p>
<red>Богоро́дичен: </red>Да стезю́, Влады́ко, ко святы́ни веду́щую, пока́жеши нам,/ во утро́бу всесвяту́ю всели́лся еси́.</p>
<p>
<red>Ин. Ирмо́с то́йже</red>
</p>
<p>Всего́ возложе́на тя Всеще́дрому Сло́ву/ Чи́стый Дух соблюда́ше невреди́ма, сла́вне.</p>
<p>Воспе́ша Го́спода мно́жества люде́й ве́рных,/ ви́девше тобо́ю, му́чениче, ро́ждшия тя из ме́ртвых воста́ние.</p>
<p>Све́том облиста́ющая голуби́ца,/ гла́сом живы́м тя и путе́м спаси́тельным призыва́ет, Неофи́те.</p>
<p>
<red>Богоро́дичен: </red>Пе́ние ра́достное род челове́ческий при́сно приноша́ет Тебе́, Ма́ти Бо́жия,/ безсме́ртие Тебе́ ра́ди восприе́мший.</p>
<p>
<red>Конда́к, глас 8.</red>
</p>
<p>
<red>Подо́бен: </red>Взбра́нной:</p>
<p>Тро́ицы рачи́теля и вели́каго Макси́ма,/ науча́юща я́сно ве́ре Боже́ственней,/ е́же сла́вити Христа́, во дву́ естества́х, во́лях же и де́йствах су́ща,/ в пе́снех досто́йных, ве́рнии, почти́м, взыва́юще:/ ра́дуйся, пропове́дниче ве́ры.</p>
<p>
<red>Та́же седа́лен, глас 5.</red>
</p>
<p>
<red>Подо́бен: </red>Собезнача́льное Сло́во:</p>
<p>Гоне́ния претерпе́в за ве́ру,/ отгна́л еси́, о́тче, вся́ку е́ресь,/ отсе́чен же с руко́ю язы́к, Макси́ме,/ испове́дания благоле́пный от руки́ Творца́ прия́л еси́ вене́ц, блаже́нне./ Его́же ны́не непреста́нно моли́/ поми́ловатися душа́м на́шим.</p>
<p>
<red>Сла́ва, му́ченика, глас 4.</red>
</p>
<p>
<red>Подо́бен: </red>Вознесы́йся на Крест:</p>
<p>Новоцве́тный я́коже сад, прозя́бл еси́/ в вертогра́дех Христо́вых страстоте́рпцев,/ плоды́ Боже́ственнаго ра́зума прине́сл еси́,/ и́миже пита́ются ве́рно тя чту́щий, сла́вне Неофи́те,/ страда́льче доблему́дренный,/ но твои́ми моли́твами/ нас всегда́ спаса́й, Бо́гу предстоя́.</p>
<p>
<red>И ны́не, Богоро́дичен.</red>
</p>
<p>По Бо́зе в Твой, Богоро́дице, прибе́г смире́нный покро́в Боже́ственный,/ припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, мук, и трепе́щу./ Моле́ние сотвори́, Чи́стая, к Сы́ну Твоему́/ от сих изба́вити мя.</p>
<p>
<red>Крестобогоро́дичен:</red>
</p>
<p>Из Безнача́льнаго Отца́ рожде́ннаго,/ напосле́док Тя пло́тию Ро́ждшая/ на Кресте́ ви́сяща зря́щи, Христе́, -/ увы́ Мне, любе́знейший Иису́се! - вопия́ше, -/ ка́ко сла́вимый я́ко Бог от А́нгел,/ от беззако́нных ны́не челове́ков, Сы́не, хотя́, распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Земноро́дных тя почита́ют, и Небе́сных чи́ни чудя́тся,/ любо́вию бо му́дрости показа́лся еси́, о́тче, я́ко безпло́тен.</p>
<p>Су́ров убо мучи́тель, но терпе́ние твое́ непрекло́нно,/ тем ты у́бо ублажи́лся еси́, вселука́вый же изве́ржеся.</p>
<p>Состра́ждет тебе́, Макси́ме, ученико́в дво́ица преблаже́нная,/ твои́м страда́нием приобши́вшеся,/ те́мже и по́честей ра́вно получи́ша.</p>
<p>Тече́нием твоея́ кро́ве напая́ема,/ Це́рковь Христо́ва прозяба́ет оте́ческаго преда́ния Боже́ственное се́мя/ твои́м уче́нием, преподо́бне.</p>
<p>
<red>Богоро́дичен: </red>Изба́вльшеся Рождество́м Твои́м грехо́внаго до́лга, Всенепоро́чная,/ ра́достное пе́ние возсыла́ем Тебе́, Богоневе́сто.</p>
<p>
<red>Ин. Ирмо́с то́йже</red>
</p>
<p>Жития́ твоего́ непоро́чное и ра́зума неужа́сное/ мно́жества премно́га зря́ще, к Бо́гу приступи́ша, му́чениче сла́вне.</p>
<p>Го́ру дости́г, всели́лся еси́, Боже́ственным наставля́емь, блаже́нне, Ду́хом,/ от А́нгела же пита́емь, А́нгелов яви́лся еси́ равностоя́телен.</p>
<p>Сострада́тельно расточи́в, дал еси́ убо́гим, я́коже повеле́но бысть,/ возме́здие прие́мля, блаже́нне, во ве́ки непроходи́мыя.</p>
<p>
<red>Богоро́дичен: </red>Во́льно обнища́вшаго бога́тством бла́гости,/ Пребоже́ственнаго, Богоро́дице, родила́ еси́,/ на́шу нищету́ уще́дрившаго.</p>
<p>
<red>Песнь 5</red>
</p>
<p>
<red>Ирмо́с: </red>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</p>
<p>Ра́зум земноро́дных собра́в и Небе́сных,/ впра́вду филосо́ф имену́ется Макси́м.</p>
<p>Прему́дрости безме́рным жела́нием/ Христа́ твоего́ подо́бник изря́днейший яви́лся еси́, сла́вный Макси́ме.</p>
<p>Гне́вом изгна́н был еси́ мучи́теля,/ обре́л же еси́, блаже́нне, Иису́са утеше́ние.</p>
<p>
<red>Богоро́дичен: </red>Тя Богоро́дицу неве́дущии, Богома́ти,/ Све́та да не у́зрят, ро́ждшагося из Тебе́, Пречи́стая.</p>
<p>
<red>Ин</red>
</p>
<p>
<red>Ирмо́с: </red>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</p>
<p>Та́ин неизрече́нных испо́лнен быв, досточу́дне,/ к предлежа́щим страда́ния, ра́дуяся, отлучи́лся еси́ му́жеским подвиго́м,/ не убоя́вся мук, ниже́ сме́рти,/ му́чениче Неофи́те.</p>
<p>Неизрече́нным промышле́нием твоя́ Направля́ющего ше́ствия, сла́вне,/ предста́вше, Боже́ственнии А́нгели к по́двигу влеча́ху тя от горы́, я́коже друга́го Моисе́я,/ просла́вленна лице́м Боже́ственными светлостьми́.</p>
<p>Глаго́л жив в се́рдце име́я, всесла́вне му́чениче Неофи́те,/ дерзнове́нным умо́м гони́телем вопия́л еси́:/ самозва́н не и́щущим мя обрето́хся ны́не обличи́ти ваея ве́ры не́мощь.</p>
<p>
<red>Богоро́дичен: </red>Е́же пре́жде всех веко́в, Отрокови́це Всенепоро́чная,/ Боже́ственное та́инство сокрове́нное Тобо́ю позна́ся конце́м:/ Сын и Сло́во Бо́жие, плоть быв и обожи́в, Де́во, челове́ка.</p>
<p>
<red>Песнь 6</red>
</p>
<p>
<red>Ирмо́с: </red>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</p>
<p>Непреста́нно прино́сиши Бо́гу, Богому́дре, мольбу́,/ душе́вных же и теле́сных страсте́й и тле́ния мя изба́вити.</p>
<p>Изсуши́ся ересе́й исто́чник му́тный весь, сла́вне Макси́ме,/ загражда́емь шу́мом язы́ка твоего́.</p>
<p>Очи́сти мя, Еди́не Бла́же,/ и исто́чник благода́ти, Христе́,/ се́рдцу моему́ Твоего́ преподо́бнаго моли́твами источи́.</p>
<p>
<red>Богоро́дичен: </red>Красне́йший па́че всех челове́к Сын Твой, Всечи́стая, добро́тою Божества́,/ а́ще и плоть нас ра́ди бысть.</p>
<p>
<red>Ин</red>
</p>
<p>
<red>Ирмо́с: </red>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Иона́:/ от тли, Бо́же, возведи́ мя.</p>
<p>Возвыша́емь на дре́ве, всеблаже́нне,/ желе́зом по ре́бром стро́ган был еси́ неми́лостивно/ и льсти́ваго обличе́ньми ожесточе́нное се́рдце расто́ргл еси́,/ повелева́ющего жре́ти бого́м и Бо́га отврещи́ся Безсме́ртнаго.</p>
<p>Растерзаемь и вяжемь, мучениче, связа́л еси́ до конца́ лесть,/ и врага́ безчи́нная ше́ствия безде́льна показа́л еси́ си́лою Ду́ха,/ и поте́кл еси́ к Небеси́ венцено́сец Го́споду предста́ти.</p>
<p>Услади́вся добро́тами Влады́ки и Тому́ прилепи́лся еси́, зовы́й:/ Сло́ве Бо́жий, Тебе́ ра́ди, поже́ршагося во́лею, аз закала́юся,/ подо́бяся прея́вственне честны́м Твои́м и Боже́ственным страда́нием.</p>
<p>
<red>Богоро́дичен: </red>Пресве́тлый яви́лася еси́ Престо́л Царя́ Небе́снаго, Де́во,/ на Не́мже пло́тию воспочи́ во́лею, и мно́гий наш долг отъя́т,/ и посади́ на О́тчем престо́ле Челове́ка, я́коже благоволи́л есть.</p>
<p>
<red>Конда́к, глас 6.</red>
</p>
<p>
<red>Подо́бен: </red>Е́же о нас испо́лнив:</p>
<p>Свет Трисия́нный, все́льшийся в ду́шу твою́,/ сосу́д избра́н показа́ тя, всеблаже́нне,/ явля́юща Боже́ственная конце́м,/ неудобопости́жных разуме́ний ты сказу́яй, блаже́нне,/ и Тро́ицу всем, Макси́ме, возпропове́дуяй я́сно,/ Пресу́щную, Безнача́льную.</p>
<p>
<red>И́кос:</red>
</p>
<p>Подража́тель яви́вся Спа́совых страсте́й/ и Того́ в души́ твое́й име́я, всеблаже́нне,/ восхожде́ния в се́рдцы твое́м возложи́л еси́, пребога́те./ Той же тебе́ подаде́ благода́ть с Небесе́,/ сопроти́вил бо ся еси́ мучи́телем, му́дре, му́жески,/ Безнача́льную, и Боже́ственную, и Единосу́щную Тро́ицу пропове́дуя/ и облича́я злосла́вныя и богобо́рныя./ Безчи́сленныя претерпе́л еси́ напа́сти, всехва́льне,/ язы́ка отре́зание Богосло́внаго, преподо́бне, и твоея́ руки́ вку́пе./ Не преста́л же еси́ ты, со дерзнове́нием глаго́ля/ и утвержда́я ве́рныя Боже́ственными твои́ми уче́нии,/ Тро́ицу всем лю́дем пропове́дуя я́сно,/ Пресу́щную, Безнача́льную.</p>
<p>
<red>Песнь 7</red>
</p>
<p>
<red>Ирмо́с: </red>От Иуде́и доше́дше, о́троцы/в Вавило́не иногда́/ ве́рою тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</p>
<p>Еди́но естество́ Тро́ицы, еди́но хоте́ние рекл еси́, еди́но де́йство,/ Бо́га же, вопло́щшагося во двою́ естеству́,/ хоте́нию же и де́йству пропове́дал еси́./ Отце́в на́ших Бо́же, благослове́н еси́.</p>
<p>Не во́ли две разделя́емый ра́зума проти́вностию,/ ка́чеством же па́че пропове́дал еси́, о́тче, есте́ственным ра́знствующия./ Отце́в на́ших Бо́же, благослове́н еси́.</p>
<p>Столп правосла́вия Боже́ственная твоя́ словеса́, о́тче, держа́ще,/ Еди́наго от Трои́цы во двух Существа́х и во́лях почита́ем./ Отце́в на́ших Бо́же, благослове́н еси́.</p>
<p>
<red>Богоро́дичен: </red>Йнаго носящи Младе́нца,/ пре́жде всех веко́в Бо́га, Всенепорочная, из Тебе́ воплощшагося,/ не престай молящи спасти́ поющия:/ отцев на́ших Бо́же, благословен еси́.</p>
<p>
<red>Ин</red>
</p>
<p>
<red>Ирмо́с: </red>Отроцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</p>
<p>Пещь живогоря́щу сотвори́в, пребеззако́нный в сей заключа́ет на три дни,/ не опали́лся же еси́ отню́д, вопия́, Неофи́те:/ благослове́н еси́, Го́споди Бо́же, во ве́ки.</p>
<p>Наслажда́ешися пе́сней пресла́вно,/ стоя́щу ти посреде́ пла́мене, блаже́нне,/ роса́ бо Бо́жия прохлажда́ше тя, му́чениче, вопию́ща:/ благослове́н еси́, Го́споди Бо́же, во ве́ки.</p>
<p>Велича́йшее чу́до удивля́я всяк ум, в тебе́ соде́янное:/ и́бо огнь ника́коже опали́ тя, Богому́дре,/ разлия́вся же, попали́ огня́ насле́дники.</p>
<p>
<red>Богоро́дичен: </red>Яви́лася еси́ А́нгелов превы́шши,/ Сове́та Вели́каго А́нгела ро́ждши, Богоро́дице Чи́стая,/ Ему́же вси песнопое́м:/ благослове́н еси́, Го́споди Бо́же, во ве́ки.</p>
<p>
<red>Песнь 8</red>
</p>
<p>
<red>Ирмо́с: </red>Победи́тели мучи́теля и пла́мене/ благода́тию Твое́ю бы́вше,/ за́поведей Твои́м зело́ прилежа́ще, о́троцы вопия́ху:/ благослови́те, вся дела́ Госпо́дня, Го́спода.</p>
<p>Весьма́ возлюби́в Превозлюби́вшаго род челове́ческий,/ крест Твой взял еси́ и Тому́, блаже́нне, сраспя́лся еси́,/ благослови́те, поя́, дела́ Госпо́дня, Го́спода.</p>
<p>Устрани́вся вся́кия сла́сти, блаже́нне, смертоно́сный,/ тебе́ соде́лал еси́ всего́ нескве́рно зерца́ло Боже́ственное, поя́:/ благослови́те, вся дела́ Госпо́дня, Го́спода.</p>
<p>Живоно́сну зарю́ от Еди́наго Божества́ Триипоста́снаго прие́м,/ яви́лся еси́ су́щим во тьме со́лнце заблу́ждшим,/ благослови́те, - поя́, - вся дела́ Госпо́дня, Го́спода.</p>
<p>
<red>Богоро́дичен: </red>Жи́зни Тя Ма́терь и Бо́га Роди́тельницу позна́вше,/ правосла́вною ве́рою вси блажи́м, Богороди́тельнице,/ благосло́вяще ку́пно Рождество́ Твое́, Чи́стая, и превознося́ще во ве́ки.</p>
<p>
<red>Ин</red>
</p>
<p>
<red>Ирмо́с: </red>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Юны́м, всеблаже́нне, те́лом и соверше́нным мудрова́нием/ началозло́бнаго лука́вство погуби́л еси́,/ Сад красне́йший, прозя́бший во дво́рех, от Иессе́ева изра́стшаго ко́рене,/ к Нему́же вопия́л еси́ непреста́нно:/ свяще́нницы, воспо́йте,/ лю́дие, превозноси́те во вся ве́ки.</p>
<p>На суди́щи зве́рие тебе́, страстоте́рпче, устыде́шася,/ я́коже Дании́ла свяще́ннаго пе́рвее,/ Христо́вых бо тя позна́ша страда́ний свиде́теля./ Его́же испове́дуя, нестерпи́мыя му́ки претерпе́л еси́, взыва́я:/ свяще́нницы, воспо́йте,/ лю́дие, превозноси́те во вся ве́ки.</p>
<p>Позна́вый тя пе́рвее в горе́, Неофи́те, лев превели́кий,/ на суди́щи свя́зану приведе́н, напуща́ется в муче́нии твое́м, страда́льче/ и, позна́в, покланя́шеся тебе́ со стра́хом, студо́м одержи́м/ и исто́чники умиле́нием слез благочу́вственне пролива́я, Богоблаже́ние.</p>
<p>
<red>Богоро́дичен: </red>Но́во Отроча́ родила́ еси́,/ пре́жде всея́ тва́ри ро́ждшагося из Отца́ несказа́нно, Всечи́стая./ Того́ у́бо моли́ обветша́вшаго прегреше́ньми ны́не обнови́ти и вопию́ща мя спасти́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Проявле́нное на горе́ законополо́жнику/ во огни́ и купине́ Рождество́ Присноде́вы/ в на́ше, ве́рных, спасе́ние/ пе́сньми немо́лчными велича́ем.</p>
<p>Еще́ твоя́, я́ко А́велева, кровь и во ве́ки Богодохнове́нныя догма́ты/ гла́сом я́сным Христо́ве Це́ркви пропове́дует,/ Макси́ме всеблаже́нне и превели́кий.</p>
<p>Отсече́ся рука́, пи́шет же Боже́ственным пе́рстом,/ я́ко тро́стию и черни́лом,/ отре́занным язы́ком и твое́ю кро́вию честно́ю ве́ру в сердца́х правосла́вную.</p>
<p>Стал еси́ пред престо́лом Боже́ственным с му́ченики,/ и́хже ре́вности и ве́ры приобщи́лся еси́, о́тче,/ и нас усво́й Влады́це и твоя́ подража́тели соде́лай.</p>
<p>
<red>Богоро́дичен: </red>Ты еси́, Богоро́дице, ору́жие на́ше и стена́,/ Ты еси́ заступле́ние к Тебе́ прибега́ющих,/ Тя и ны́не на моли́тву предлага́ем, да изба́вимся от враго́в на́ших.</p>
<p>
<red>Ин</red>
</p>
<p>
<red>Ирмо́с: </red>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к,/ те́мже Пречи́стую Богоро́дицу, ве́рнии, велича́ем.</p>
<p>Стал еси́, я́коже а́гнец, к заколе́нию во́льне предлежа́/ убива́ющим тя го́рьким мучи́телем, му́чениче Неофи́те,/ и, прободе́н в твоя́ ре́бра копие́м, блаже́нный коне́ц восприя́л еси́,/ страстоте́рпче Христо́в до́блественнейше.</p>
<p>Я́ко же́ртва, я́ко добро́ а́гня, я́ко честно́е заколе́ние,/ я́коже возложе́ние хра́ма свята́го, я́коже приноше́ние чи́стое,/ я́коже пти́ца избра́нна, я́коже юне́ц многоце́нен,/ я́коже нов, блаже́нне, сад ра́йский, Бо́гу прине́слся еси́.</p>
<p>Сообра́зен был еси́ страсте́м Пострада́вшаго нас ра́ди бла́гостию,/ и ра́венством копия́, му́чениче, вои́стинну просла́вился еси́,/ и ны́не живе́ши на Небесе́х, побе́ды диади́мою украша́емь/ и ра́дости непрее́мныя исполня́емы</p>
<p>
<red>Богоро́дичен: </red>Нося́щи, я́коже клеща́, Небе́сный, Богоро́дице, Угль,/ хвра́стныя моего́ се́рдца стра́сти вся попаля́ющий,/ и гее́нскаго огня́ изба́ви мя, молю́ся,/ да прославля́ю Тя, Наде́жду ве́рных, Всенепоро́чная.</p>
<p>
<red>Свети́лен.</red>
</p>
<p>
<red>Подо́бен: </red>Све́те неизме́нный:</p>
<p>Труба́ яви́лся еси́ прему́дрости, благогла́сным язы́ком твои́м/ проти́вных ужаса́я полки́, Макси́ме, свет мона́шествующих,/ те́мже, твои́ми пита́ющеся словесы́, ра́зум познава́ем су́щих.</p>
<p>
<red>Богоро́дичен:</red>
</p>
<p>Свет мы́сленнаго весе́лия возсия́ла еси́ в ми́ре,/ Богороди́тельнице Де́во, Изба́вителя и Влады́ку,/ те́мже помоли́ся души́ моея́ зе́ницы просвети́ти/ све́том све́тлости Боже́ственный.</p>
<p>
<red>На литурги́и</red>
</p>
<p>
<red>Проки́мен, глас 4; </red>Святы́м, и́же суть на земли́ Его́, удиви́ Госпо́дь вся хоте́ния Своя́ в них. <red>Стих: </red>Предзре́х Го́спода предо́ мно́ю вы́ну, я́ко одесну́ю ме́не есть, да не подви́жуся.<red> Апо́стол ко Евре́ем, зача́ло 330. </red>Аллилу́йя, <red>глас 4: </red>Воззва́ша пра́веднии,/ и Госпо́дь услы́ша их.<red> Ева́нгелие от Луки́, зача́ло 64. Прича́стен: </red>Ра́дуйтеся, пра́веднии, о Го́споде:</p>
</section>
