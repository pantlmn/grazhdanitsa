<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Богоро́дице ра́ди чудотво́рныя ико́ны Ея́ Ватопе́дския «Отра́да, или Утеше́ние»</p>
</title><p>
<red>На ма́лой вече́рни</red>
</p>
<p>На Го́споди, воззва́х:<red> стихи́ры и </red>Сла́ва<red> святаго. </red>И ны́не,<red> глас 6:</red>
</p>
<p>Устраши́в су́щих в Ватопе́де наказа́нием,/ поми́ловал еси́, Влады́ко, рабы́ Твоя́,/ спа́сши их от уби́йственных рук разбо́йников/ заступле́нием Пресвяты́я Твоея́ Ма́тере./ Буди́ у́бо и на нас ми́лость Твоя́, Го́споди,/ и путь непра́вды отста́ви от нас,/ наста́ви же на стезю́ за́поведей Твои́х/ Богоро́дицею, Еди́не Человеколю́бче.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>В ве́дении и неве́дении/ согреша́ем при́сно/ Тебе́, Дево, и Бо́гу,/ но не лиши́ ны, Пречи́стая,/ заступле́ния Твоего́, Богоро́дице.</p>
<p>
<red>Стих: </red>Помяну́ и́мя Твое́/ во вся́ком ро́де и ро́де.</p>
<p>Умоли́ Сы́на Твоего́/ поми́ловати зде рабы́ Твоя́/ и на бу́дущем Суде́ Его́/ и му́ки изми́ ны/ Твои́м, Влады́чице, предста́тельством.</p>
<p>
<red>Стих: </red>Лицу́ Твоему́ помо́лятся/ бога́тии лю́дстии.</p>
<p>Ве́мы, я́ко мно́го мо́гут/ Твоя́ моли́твы/ ко из Тебе́ Ро́ждшемуся:/ негоду́юща бо грех ра́ди/ милосе́рда Того́ твори́ши Ты еди́на.</p>
<p>
<red>Сла́ва, и ны́не, глас 6:</red>
</p>
<p>Ужасо́шася Ватопе́дстии и́ноцы,/ зря́ще на святе́й ико́не/ Богоро́дицу и Преве́чнаго Младе́нца:/ ка́ко иму́щая ма́тернее дерзнове́ние/ уклоне́нием лица́ Своего́/ от руки́ Сы́на Ея́ и Бо́га/ отклони́ от них пра́ведное Его́ преще́ние?/ Те́мже с тре́петом просла́виша Ма́терь щедро́т,/ Отра́ду рабо́в Ея́ и Утеше́ние.</p>
<p>
<red>Тропа́рь святаго. Сла́ва, и ны́не, глас 4: </red>Не умолчи́м никогда́, Богоро́дице:</p>
<p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры, глас 2:</red>
</p>
<p>Прииди́те, ве́рнии,/ воспое́м Всепе́тую Богоро́дицу,/ и, святы́й о́браз Ея́ обстоя́ще,/ Боже́ственная великодея́ния Ея́ просла́вим,/ и любо́вию рцем:/ ра́дуйся, покро́ве ми́ра,/ ра́дуйся, Отра́до и Утеше́ние скорбя́щих,/ ра́дуйся, Ма́ти Присноде́во,/ ро́ждшая Многоми́лостиваго Спа́са душ на́ших.</p>
<p>Ка́ко по достоя́нию восхва́лим/ милосе́рдие Твое́, Влады́чице?/ Ты бо моли́твами Свои́ми/ отво́диши ту́чи гне́ва Бо́жия,/ грех ра́ди находящаго,/ и ма́терним дерзнове́нием утоля́еши/ преще́ние Сы́на Твоего́,/ Пра́веднаго всех Судии́/ и Многоми́лостиваго Спа́са душ на́ших.</p>
<p>Я́ко радостотво́рная дуга́,/ по всеми́рном пото́пе положе́нная/ во о́блацех Созда́телем/ в зна́мение примире́ния Его́ с Свои́м созда́нием,/ ра́дуеши и Ты, Богоневе́сто,/ Го́рний и до́льний мир ве́чным примире́нием/ и не престае́ши утеша́ти рабы́ Твоя́,/ мир и спасе́ние низводя́щи/ от примири́вшаго Собо́ю вся́ческая,/ Многоми́лостиваго Спа́са душ на́ших.</p>
<p>Воспомина́ние творя́ще <red>Днесь</red>/ ди́внаго и ужа́снаго зна́мения,/ явленнаго в Ватопе́дской оби́тели/ от ико́ны Твоея́, Влады́чице,/ мо́лимтися приле́жно:/ пода́ждь житию́ на́шему исправле́ние,/ я́ко да, во страсе́ Бо́жии пожи́вше,/ и́збранных ча́сти моли́твами Твои́ми/ сподо́бимся от Сы́на Твоего́,/ Многоми́лостиваго Спа́са душ на́ших.</p>
<p>
<red>Та́же стихи́ры и Сла́ва свята́го Макси́ма.</red>
</p>
<p>
<red>И ны́не, глас 7:</red>
</p>
<p>Иде́же яви́тся заступле́ние Твое́, Влады́чице,/ та́мо стре́лы вра́жия сокруша́ются/ и си́ла сопроти́вных, я́ко дым, исчеза́ет,/ те́мже и со́нмище губи́телей а́бие исчезе́ от Ватопе́да,/ егда́ испроси́ся Тобо́ю проще́ние согреши́вшим,/ благода́рственная у́бо воспису́юще,/ уми́льно зове́м Ти, Чи́стая:/ не отста́ви и ны́не ми́лости Твоя́ от нас,/ да не реку́т врази́: несть избавля́яй их,/ но храни́ при́сно рабы́ Твоя́/ неулови́мы от ко́зней вра́жиих,/ моля́щися о проще́нии грехо́в,/ ми́ре и спасе́нии душ на́ших.</p>
<p>
<red>На литии́ стихи́ра, глас 4:</red>
</p>
<p>Прия́вши в жре́бий Себе́ Го́ру Афо́нскую,/ рекла́ еси́, Влады́чице:/ Аз бу́ду Засту́пница ме́сту сему́/ и Бо́гу о не́м те́плая Хода́таица./ Те́мже и оби́тель Ватопе́дская,/ враги́ иногда́ окруже́нная,/ я́ко Твое́ достоя́ние, изба́вися от сих/ ди́вным заступле́нием Твои́м,/ и отвраще́но бысть от и́ноков преще́ние Бо́жие/ те́плыми моли́твами Твои́ми./ Припа́дающе у́бо святе́й ико́не Твое́й,/ на <red>нейже</red> доны́не зрим зна́мение/ Твоего́ вели́каго милосе́рдия к рабо́м Твои́м/ и к Сы́ну Твоему́ и Бо́гу дерзнове́ния,/ пра́зднуем Ти <red>Днесь</red>, Пресвята́я Де́во,/ и усе́рдно мо́лим Тя:/ бу́ди при́сная Засту́пница Горы́ Твоея́,/ страны́ Росси́йския,/ оби́тели се́я и вся́каго ме́ста,/ в нем же велича́ется препе́тое и́мя Твое́, Благослове́нная.</p>
<p>
<red>Сла́ва, свята́го Макси́ма. И ны́не, глас 8:</red>
</p>
<p>Ды́шущии огне́м и уби́йством,/ вто́ргшеся, Госпоже́, в насле́дие Твое́,/ друг ко дру́гу глаго́лаху:/ госпо́дствовати бу́дут в Ватопе́де ру́ки на́ша,/ убие́м мече́м и́ноки,/ раздели́м коры́сть, огню́ оби́тель преда́вше;/ но посрами́шася неве́давшии,/ я́ко Ты еси́ Горы́ насе́льников неусыпа́ющая Храни́тельница,/ подаю́щая нам ве́лию ми́лость.</p>
<p>
<red>На стихо́вне стихи́ры и Сла́ва, свята́го Макси́ма. И ны́не, глас 6:</red>
</p>
<p>Ле́та и дни́е жи́зни на́шея/ име́яй во Свое́й вла́сти, Го́споди,/ прогне́вавшия Тя гото́в был еси́ преда́ти разбо́йником,/ но от благоутро́бия Твоего́ возбрани́лся еси́,/ умоле́н быв Пресвято́ю Мате́рию Твое́ю,/ Ея́же моли́твами и нас пощади́,/ я́ко Щедр и Человеколю́бец.</p>
<p>
<red>Тропа́рь, глас 4:</red>
</p>
<p>К Богоро́дице приле́жно ны́не притеце́м,/ гре́шнии и смире́ннии, и припаде́м,/ в покая́нии зову́ще из глубины́ души́:/ Влады́чице, помози́, на ны милосе́рдовавши,/ потщи́ся, погиба́ем от мно́жества прегреше́ний./ Не отврати́ Твоя́ рабы́ тщи,/ Тя бо и еди́ну наде́жду и́мамы.</p>
<p>
<red>На у́трени</red>
</p>
<p>На Бог Госпо́дь: <red>тропа́рь, глас 4:</red> К Богоро́дице приле́жно:<red> два́жды. Сла́ва, свята́го Макси́ма. И ны́не: </red>Не умолчи́м:</p>
<p>
<red>По 1-м стихосло́вии седа́лен:</red>
</p>
<p>Благодари́м Тя, Богоро́дице,/ о благодея́ниях и чудесе́х Твои́х,/ я́же твори́ши чту́щим Тя./ Разбо́йники бо, устреми́вшияся на Ватопе́д,/ заступле́нием Твои́м неде́йственны и изгна́нны сотвори́ла еси́,/ скорбь и́ноков на весе́лие преложи́вши,/ я́ко печа́льных Отра́да и Утеше́ние.</p>
<p>
<red>По 2-м стихосло́вии седа́лен:</red>
</p>
<p>Велича́ем благоутро́бие Твое́, Всеблага́я Влады́чице,/ и́мже су́щии в Ватопе́де изба́вишася от злых./ Но и ны́не заступа́й рабы́ Твоя́, на Тя по Бозе упова́ние возлага́ющия./ Поми́луй нас, Госпоже́, и сохрани́ от вся́каго зла,/ спаса́ющи в ми́ре ду́ши на́ша.</p>
<p>
<red>По полиеле́и седа́лен:</red>
</p>
<p>Я́коже и́ноки Ватопе́да умилостивле́нием Присноде́вы свободи́л еси́, Бла́же, от ви́димых разбо́йников,/ та́ко и нас свобожда́й от неви́димых губи́телей, и́щущих кого́ поглоти́ти,/ и неврежде́нных от тех соблюди́ Твои́м, Христе́, милосе́рдием.</p>
<p>
<red>По 50-м псалме́ стихи́ра, глас 6:</red>
</p>
<p>Держа́вная Всецари́це,/ враго́м христиа́нским воспяща́ющая/ и от ко́зней тех рабы́ Твоя́ избавля́ющая,/ не преста́й ускоря́ти на по́мощь и защище́ние/ Тебе́ с ве́рою призыва́ющим.</p>
<p>
<red>Кано́н Богоро́дицы. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопи́яше:/ Изба́вителю и Бо́гу на́шему пои́м.</p>
<p>Бо́жиею благода́тию озари́ мя, Богоблагода́тная,/ благогове́йно пе́ти пред свято́ю ико́ною Твое́ю/ Тебе́, необори́му Засту́пницу и держа́ву неразруши́му ста́да Твоего́.</p>
<p>Тя, Всенепоро́чная, и́мамы предста́тельство, Отра́ду же и Утеше́ние./ Сего́ ра́ди, сла́вяще бла́гость Твою́, моли́мтися: поми́луй нас.</p>
<p>Храни́тельница су́щи Горы́,/ наше́дшим разбо́йником на оби́тель Ватопе́дскую/ не предала́ еси́, Госпоже́, рабо́в Твои́х в ру́ки вра́жия.</p>
<p>Кто подо́бен Тебе́, Де́во, сла́вно творя́щая чудеса́?/ Наста́вив бо и́ноки пра́вдою Сы́на Твоего́, е́же боя́тися Его́,/ изба́вила и уте́шила еси́ их кре́постию Твое́ю.</p>
<p>Враче́вско<a type="note" xlink:href="#note70">70</a> есть е́же ре́зати и же́щи, здра́вия вино́вное,/ но Ты нас, Сы́не Бо́жий, мя́гкими лечба́ми щедро́т Твои́х уврачу́й,/ Ма́тере Твоея́ мольба́ми.</p>
<p>Услы́ши, Блага́я, мольбы́ христоимени́тых люде́й,/ при́зри на озлобле́ние утесня́емых,/ виждь сле́зы су́щих в ско́рбех/ и умилосе́рдитися потщи́ся на рабы́ Твоя́.</p>
<p>
<red>Песнь 3</red>
</p>
<p>
<red>Ирмо́с: </red>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</p>
<p>Под кров Твой притека́ем, лю́дие Твои́,/ Засту́пница буди́ нам, Влады́чице,/ подаю́щи отра́ду и утеше́ние пою́щим Тя.</p>
<p>Возвесели́шася ватопе́дцы о спасе́нии Твое́м, Де́во,/ немощству́ющих бо препоя́сала еси́ си́лою/ на прогна́ние разбо́йников.</p>
<p>Не преста́й, Всеми́лостивая Госпоже́, спаса́ти рабы́ Твоя́ от неча́емых напа́стей,/ да благода́рственно сла́вим Тя.</p>
<p>Моли́, Богороди́тельнице, е́же изба́витися нам вся́каго гне́ва и преще́ния Бо́жия,/ Тебе́ почита́ющим.</p>
<p>Хода́таица благоприя́тная и си́льная к Бо́гу,/ прегреше́ний оставле́ние испроси́ нам у Него́, Богоневе́сто.</p>
<p>Смертоно́сных неду́гов душе́вных и теле́сных изми́ ны, Влады́чице,/ ве́чнующую Жизнь ми́ру ро́ждшая.</p>
<p>
<red>Седа́лен:</red>
</p>
<p>Ви́димыми и неви́димыми враги́ окружа́емии,/ к Тебе́, Де́во, прибега́юще, зове́м:/ не удали́ по́мощь Твою́ от нас, я́коже от и́ноков ватопе́дских не удали́ла еси́,/ но держа́вною си́лою Твое́ю побори́ борю́щия ны,/ ми́рное и Богоуго́дное житие́ нам устроя́ющи.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Убо́я́ся се́рдце игу́мена в моли́тве усте́н его́/ от гла́са Твоего́, Богома́ти, и преще́ния Сы́на Твоего́,/ и смяте́ся кре́пость его́, возвеще́ну бы́вшу нападе́нию от разбо́йников.</p>
<p>Внегда́ смути́тися Ватопе́ду во гне́ве Твое́м, Го́споди,/ ми́лость Твою́ помяну́л еси́ предста́тельством Присноде́вы,/ от Нея́же яви́лся еси́ на спасе́ние люде́й Твои́х.</p>
<p>Не преда́ждь в ру́ки враго́в насле́дие Твое́, Чи́стая,/ да некогда́ реку́т:/ где есть Богороди́тельница, на Ню́же упова́ша?/ но не вре́дно и ненаве́тно соблюди́ ста́до Твое́.</p>
<p>Свято́му о́бразу Твоему́ припа́дающе, мо́лим Тя:/ разори́ сове́ты хотя́щих нам зла́я и живо́т наш напра́ви твори́ти в ми́ре Боже́ственную во́лю Сы́на Твоего́.</p>
<p>Во искуше́ниих буди́ нам, Влады́чице, спаси́тельное прибе́жище,/ в боле́знех врачева́ние,/ во обурева́нии ти́хое приста́нище/ и в ско́рбех Отра́да и Утеше́ние.</p>
<p>
<red>Песнь 5</red>
</p>
<p>
<red>Ирмо́с: </red>Вску́ю мя отри́нул еси́/ от лица́ Твоего́, Све́те Незаходи́й,/ и покры́ла мя есть чужда́ тьма, окая́наго?/ Но обрати́ мя и к све́ту за́поведей Твои́х/ пути́ моя́ напра́вимолю́я.</p>
<p>Сте́ну тве́ду и столп непоколеби́м Тя имать Гора́ в наше́ствиих ва́рварских:/ студа́ бо исполня́еши вра́жия ли́ца/ и возвраща́тися твори́ши им вспять тще́тным и безде́льным, Влады́чице.</p>
<p>Ма́тернее промышле́ние о су́щих в Горе́ иму́щей Ти,/ стра́ха ра́ди Сы́на Твоего́, Де́во, поболе́ Ватопе́д, уве́дев о разбо́йницех,/ и роди́ дух спасе́ния предста́тельством Твои́м, Преблагослове́нная.</p>
<p>Я́ко же настоя́теля Ватопе́дскаго, по у́трени бде́вша и моли́вшася,/ наста́вила еси́, Блага́я, ка́ко спасти́ся от напа́сти,/ та́ко и нам пода́ждь тща́ние от но́щи у́треневати к Бо́гу/ и ко спасе́нию наста́ви ны, избавля́ющи от всех бед.</p>
<p>Я́ко же запрети́ла еси́, Госпоже́, отверза́ти врата́/ гото́вой су́щей поги́бели от враго́в,/ та́ко положи́ в нас благода́тную дверь огражде́ния,/ да не обря́щется вхо́да всезло́бным губи́телем и их пле́велом.</p>
<p>Я́ко же повеле́ла еси́, Влады́чице, возше́дше на сте́ны, разгна́ти разбо́йники,/ та́ко укрепи́ бы́ти нам на четверосте́нии му́жества и пра́вды, му́дрости и целому́дрия,/ да отража́ем борю́щия ны.</p>
<p>Я́ко же уми́лостивила еси́, Де́во, Сы́на Твоего́, прогне́вавшася на су́щия в Ватопе́де,/ та́ко умилостивля́й Его́ о нас, во мно́гия грехи́ впада́ющих,/ мно́го бо мо́жет моле́ние ма́тернее ко благосе́рдию Влады́ки.</p>
<p>
<red>Песнь 6</red>
</p>
<p>
<red>Ирмо́с: </red>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Возвеща́юще Ти печа́ли на́ша, мо́лимтися, Ма́ти Бо́жия:/ обвесели́ благода́тию Твое́ю скорбя́щих сердца́, всех Раосте,/ и от тли возведи́ ны.</p>
<p>Не стяжа́хом на земли́ ино́го утеше́ния и кре́пкаго заступле́ния,/ ра́зве Тебе́, Всеблага́я,/ покры́й у́бо от вся́каго зла любо́вию воспева́ющих Тя.</p>
<p>Благосты́ню и ми́лость прие́млем от Сы́на Твоего́, Де́во, моли́твами Твои́ми:/ от молвы́ бо храни́ши ны, смуще́ния, лови́твы/ и вся́каго кова́рства вра́жия, Всепе́тая.</p>
<p>Ми́ру Спаси́тельнице,/ необори́мою си́лою Твое́ю не преста́й соблюда́ти ста́до Твое́, зову́щее:/ Отра́да и Утеше́ние на́ше Ты еси́, Благослове́нная.</p>
<p>Всех благи́х вина́, сме́ртных оживле́ние,/ поги́бших взыска́ние,/ изба́ви, Госпоже́, чада Твоя́ от напра́сныя сме́рти/ и от тли грехо́вныя возведи́ ны.</p>
<p>
<red>Конда́к, глас 8:</red>
</p>
<p>Взбра́нной Воево́де победи́тельная,/ я́ко изба́вльшеся от злых,/ благода́рственная воспису́ем Ти, раби́ Твои́, Богоро́дице,/ но я́ко иму́щая держа́ву непобеди́мую,/ от вся́ких нас бед свободи́, да зове́м Ти:/ Ра́дуйся, Неве́сто Неневе́стная.</p>
<p>
<red>И́кос:</red>
</p>
<p>А́нгели Тя, Ма́терь Бо́га на́шего, пе́сньми славосло́вят,/ и мы земни́и воспева́ем ра́достно, Тебе́ вопию́ще:/ ра́дуйся, Светода́вца селе́ние,/ Е́юже лучи́ спасе́ния ми́рови возсия́ша;/ ра́дуйся, Обра́дованная, Е́юже исполня́емся Боже́ственнаго весе́лия./ Ра́дуйся, две́ре Восто́ка,/ от врат смертоно́сных греха́ нас отводя́щая;/ ра́дуйся, свети́льниче пресве́тлый,/ просвеща́яй омраче́нных./ Ра́дуйся, бе́здно Бо́жия к нам человеколю́бия;/ ра́дуйся, цены́ вся́кия превы́сший дар,/ нам от Бо́га дарова́нный./ Ра́дуйся, я́ко и́маши ве́лие к Нему́ дерзнове́ние;/ ра́дуйся, стра́же Афо́на и та́мо обита́ющих Храни́тельнице./ Ра́дуйся, всекре́пкая стенд, е́юже сохраня́емся необори́мы враги́ христиа́нскими;/ ра́дуйся,я́зво неви́димых враго́в и от них уязвля́емых врачева́ние./ Ра́дуйся, безси́льных си́ло и по́моще безпо́мощных;/ ра́дуйся, Отра́до и Утеше́ние скорбя́щих./ Ра́дуйся, Неве́сто Неневе́стная.</p>
<p>
<red>Песнь 7</red>
</p>
<p>
<red>Ирмо́с: </red>От Иуде́и доше́дше, о́троцы/ в Вавило́не иногда́/ ве́рою Трои́ческою пла́мень пе́щныя попра́ша, пою́ще:/ отце́в Бо́же, благослове́н еси́.</p>
<p>Вопло́щся от утро́бы Твоея́ Госпо́дь, госпо́дствуяй тва́рию,/ и Тебе́, Де́во, Госпожу́ показа́ ви́димым же всем и неви́димым,/ я́ко Ма́терь Свою́ прославля́я Тя.</p>
<p>Согреши́хом, Го́споди, но не отступи́хом от <red>Тебе</red>́/ и ино́го не ве́мы, ра́зве Тебе́,/ не преда́ждь нас до конца́ Ма́тере Твоея́ мольба́ми, отце́в Бо́же благослове́нный.</p>
<p>Гора́ Бо́жия осене́нная, Всечи́стая,/ покры́й су́щия в Горе́ се́нию Твои́х моли́тв/ и от се́ти ловя́щих изба́ви пою́щия:/ оте́ц на́ших Бо́же, благослове́н еси́.</p>
<p>Непобеди́мая еси́ кре́пость, Госпоже́,/ и несокруши́мое огражде́ние с ве́рою призыва́ющих Тя:/ разруша́еши бо сове́ты вооружа́ющихся на сла́вящий Тебе́.</p>
<p>Уныва́ющим Отра́до, печа́льным Утеше́ние, заблужда́ющим Наста́внице,/ соблюди́ нас, Де́во, от вся́каго зла,/ чту́щих святы́й о́браз Твой.</p>
<p>
<red>Песнь 8</red>
</p>
<p>
<red>Ирмо́с: </red>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</p>
<p>Преблагослове́нная Ма́ти Всеще́драго Бо́га,/ уще́дри ны, недосто́йный, дара́ми милосе́рдия Твоего́,/ да превозно́сим Тя во ве́ки.</p>
<p>Кре́пость и держа́ва бу́ди рабо́м Твои́м, Всецари́це,/ си́ла, ору́жие и меч, враги́ спасе́ния секу́щий,/ да сла́вим Тя во ве́ки.</p>
<p>Сия́ющая па́че А́нгел святы́нею,/ храни́ нас, Всенепоро́чная, от грехо́вных дея́ний, глаго́ланий и помышле́ний,/ да благословля́ем Тя во ве́ки.</p>
<p>Освяти́, Всесвята́я, благогове́йно лобыза́ющих святу́ю ико́ну Твою́/ и Твои́м ма́терним дерзнове́нием ми́лостива нам твори́ Сы́на Твоего́,/ да пое́м Его́ во ве́ки.</p>
<p>Отра́до и Утеше́ние моля́щихся Тебе́,/ вре́менных и ве́чных лю́тых изба́ви ны, да хва́лим Тя/ и Сы́на Твоего́ превозно́сим во вся ве́ки.</p>
<p>Путь и Живо́т, Де́во, ро́ждшая,/ стопы́ на́ша напра́ви по словеси́ Бо́жию,/ да, живо́т ве́чный насле́довавше, пое́м Тя,/ Сы́на Твоего́ превознося́ще во вся ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Проявле́нное на горе́ законополо́жнику во огни́ и купине́/ Рождество́ Присноде́вы/ в на́ше, ве́рных, спасе́ние/ пе́сньми немо́лчными велича́ем.</p>
<p>Весели́ся, Ватопе́де,/ неусы́пная бо Афо́на Назира́тельница/ я́же на Тя кова́рство вра́жие ма́нием Свои́м разруши́/ и изгна́нны сотвори́ разруше́ние Тебе́ угото́вавшия.</p>
<p>О, вели́каго дерзнове́ния Твоего́, Де́во, к Бо́гу и благоутро́бия к рабо́м Твои́м!/ Возвеща́ющи бо о вразе́х,/ уклони́ла еси́ лице́ Свое́ от руки́ Сы́на Твоего́,/ я́коже до ны́не зри́шися на ико́не Твое́й.</p>
<p>Пото́к све́тлости, отра́ды и утеше́ния неистощи́мый Ты еси́, Богора́дованная Ма́ти Све́та,/ тьму у́бо страсте́й прожени́ от нас,/ обстоя́щих све́тлое подо́бие лица́ Твоего́,/ и несвети́маго огня́ изба́ви.</p>
<p>Спасе́ние бу́ди при́сное, Госпоже́, от враг на́ших/ и из руки́ всех, ненави́дящих нас,/ и напра́ви но́ги на́ша на путь ми́рен/ милосе́рдия ра́ди ми́лости Сы́на Твоего́ и Бо́га на́шего, Преблагослове́нная.</p>
<p>Влады́чествующая все́ми я́ко Всецаря́ Ма́терь,/ стране́ на́шей пода́ждь благоде́нствие, мир, спасе́ние/ и на сопоста́ты побе́ды и одоле́ние.</p>
<p>Моле́бное пе́ние от души́ принесо́х со стра́хом Тебе́, Де́во, ро́ждшей Христа́ Бо́га,/ Его́же моля́щи, благоприя́тна сотвори́ моле́ния на́ша,/ да Тя пе́сньми немо́лчными велича́ем.</p>
<p>
<red>Свети́лен:</red>
</p>
<p>Озаря́еми благода́тным све́том от ико́ны Твоея́, Влады́чице,/ благогове́йно зове́м Ти:/ ра́дуйся, светоза́рная луно́, в нощи́ греха́ су́щих путеводя́щая к све́ту покая́ния;/ ра́дуйся, Ма́ти Изба́вителя, избавля́ющая нас от напа́стей неча́емых./ Ра́дуйся, Отра́до и Утеше́ние душ на́ших.</p>
<p>
<red>На хвали́тех стихи́ры, глас 1:</red>
</p>
<p>Мона́шествующих и мирски́х сосло́вия,/ со благогове́нием и любо́вию/ Ма́терь Бо́га на́шего воспои́м,/ Херуви́м и Серафи́м преиму́щую,/ ми́ра Всеблагу́ю Влады́чицу,/ отра́ду рабо́в Ея́ и утеше́ние.</p>
<p>Дея́ния и мы́сли исправля́юще,/ благодаре́ние и моли́твы/ от чиста́ се́рдца Пречи́стей принесе́м,/ стра́нное соде́явшей в Ватопе́де чу́до/ во исправле́ние согреша́ющих,/ во отра́ду рабо́в Свои́х и утеше́ние.</p>
<p>Афо́на Храни́тельница и стена́ необори́мая ве́рных/ разбо́йники, окружи́вшая оби́тель Ватопе́дскую,/ всемо́щным заступле́нием Свои́м/ су́етны и ничто́же успе́вшия показа́/ во отра́ду рабо́в Свои́х и утеше́ние.</p>
<p>
<red>Таже стихи́ры и Сла́ва, свята́го. И ны́не, глас 6:</red>
</p>
<p>Несть челове́ка, и́же поживе́т/ и не согреши́т Тебе́, Безгре́шный Влады́ко,/ и, а́ще беззако́ния на́зриши<a type="note" xlink:href="#note71">71</a>, кто постои́т?/ Ка́ко убо избега́ли бы мы, гре́шнии,/ пра́веднаго гне́ва Твоего́,/ а́ще не бы умилостивля́ла Тя Ма́терь Твоя́,/ Ея́же моли́твами поми́луй рабы́ Твоя́.</p>
</section>
