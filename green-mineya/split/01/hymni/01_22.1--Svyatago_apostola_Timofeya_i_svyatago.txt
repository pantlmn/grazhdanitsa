<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го апо́стола Тимофе́я и свята́го преподобному́ченика Анаста́сия Пе́рсскаго</p>
</title><p>На Го́споди, воззва́х: <red>стихи́ры апо́стола, глас 1.</red>
</p>
<p>
<red>Подо́бен: </red>Всехва́льнии му́ченицы:</p>
<p>Луча́ми Ду́ха я́ве ты просвеща́емь,/ священноявле́нне Тимофе́е,/ светле́йший я́ко свети́льник яви́лся еси́,/ обтека́я всю зе́млю и просвеща́я благода́тию./ И ны́не моли́ся дарова́ти душа́м на́шим/ мир и ве́лию ми́лость.</p>
<p>Богому́дре Тимофе́е,/ сла́дости пото́к пил еси́/ и Богому́дренно напои́л еси́/ ра́зума Бо́жия те́пле жела́ющия,/ Христу́ подража́я./ К Нему́же ны́не ра́достно отше́л еси́,/ сла́ву созерца́я Тро́ицы пресве́тлую/ и мир безмерноси́льный.</p>
<p>Па́влу повину́яся,/ писа́нием бесе́дуя Ду́ха,/ светосия́нен весь был еси́,/ де́латель неску́ден/ и тепл уго́дник Госпо́день, всему́дре,/ целому́дренне, благоче́стне, о Тимофе́е! жи́тельствовав,/ и венце́в сподо́бился еси́ побе́ды,/ я́ко зако́нный страда́лец.</p>
<p>
<red>Стихи́ры преподобному́ченика, глас и подо́бен то́йже:</red>
</p>
<p>Му́чеников похвала́,/ све́тлы возста́вив побе́ды на пре́лесть,/ тезоимени́тное, всеблаже́нне, благосла́вие/ твои́м зва́нием но́сиши, всю́ду обноси́мь,/ я́ко тверд победи́тель, Анаста́сие,/ и ны́не возста́ви от грехо́вных паде́ний/ ве́рою чту́щия па́мять твою́.</p>
<p>Му́чениче Анаста́сие,/ све́тлую возста́вив побе́ду на лесть,/ восприя́л еси́ сугу́б вене́ц/ по́стничества твоего́, и тве́рдаго страда́ния,/ и да́же до сме́рти противле́ния,/ и чуде́с тебе́ досто́йно де́йство/ Влады́ка Христо́с дарова́.</p>
<p>Ми́ра концы́ твоя́ ны́не пою́т чудеса́,/ чудоде́йственне Анаста́сие,/ чудоде́йствиями бо возме́здив, Христо́с украси́ тя,/ му́ки Его́ ра́ди претерпе́вша,/ и по сме́рти безсме́ртнаго удосто́ился еси́/ благосла́вия и блаже́нства.</p>
<p>
<red>Сла́ва, глас 8:</red>
</p>
<p>Бо́гом предопределе́н/ и му́дрому Па́влу учени́к быв,/ научи́лся еси́ Боже́ственным, до́бре жи́тельствовав/ и ве́ру да́же до кро́ве несомне́нно соблю́д,/ и ве́рен архиере́й показа́лся еси́,/ Тимофе́е апо́столе./ Те́мже идолонеи́стовствующия обличи́л еси́,/ дреко́лием и ка́мением ураня́емь,/ прия́л еси́ муче́ния вене́ц./ Сего́ ра́ди, всеблаже́нне, моли́ся о нас,/ ве́рою соверша́ющих всечестну́ю па́мять твою́.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Му́ченицы Госпо́дни:</p>
<p>Ю́ница Нескве́рная,/ Юнца́ ви́дящи, на Дре́ве пригвожда́ема во́лею,/ рыда́ющи жа́лостне,-/ увы́ Мне,- вопия́ше, - люби́мейшее Ча́до!/ Что Ти сонм воздаде́ безблагода́тный евре́йский,/ хотя́ Мя обезча́детвовати от <red>Тебе</red>́, Вселюбе́зне?</p>
<p>
<red>На стихо́вне Окто́иха, таже глаго́лем припе́в:</red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>
<red>И пое́м стихи́ру самогла́сну апо́стола, глас 1:</red>
</p>
<p>Свети́льника ве́рных и апо́стола,/ во Ева́нгелии просия́вшего Тимофе́я,/ прииди́те, лю́дие, воспои́м, глаго́люще:/ ра́дуйся, кра́сное ве́ры прозябе́ние,/ Боже́ственнаго Па́вла сынотворе́ния./ Ра́дуйся, честны́й зна́телю доброде́телей,/ многому́драя уста́ Сло́ва./ Ра́дуйся, конце́в Боговеща́нная цевни́це./ Ра́дуйся, ве́ры сто́лпе и Це́ркве утвержде́ние.</p>
<p>
<red>Сла́ва, глас 2:</red>
</p>
<p>Возвели́чил еси́, Христе́,/ я́ко во Иуде́и и в Вавило́не/ честна́го Креста́ си́лу,/ уве́деша бо его́ ра́ди животво́рнаго воста́ния пра́здник,/ и бысть им плене́нный свободи́тель идолонеи́стовства/ и му́ченик неопи́сан чуде́с,/ ны́не благохва́льный Анаста́сий, сла́вный страда́лец,/ со А́нгелы лику́я/ и моля́ся о душа́х на́ших.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:</p>
<p>Боле́зни претерпе́вши мно́гия/ в распя́тии Сы́на и Бо́га Твоего́, Пречи́стая,/ стоня́ше, слезя́щи и восклица́ющи:/ увы́ Мне, Ча́до сла́дкое,/ без пра́вды ка́ко стра́ждеши,/ хотя́ изба́вити я́же от Ада́ма земноро́дныя?/ Те́мже, Пречи́стая Де́во, Тебе́ мо́лим ве́рою:/ ми́лостива нам Того́ соде́лай.</p>
<p>
<red>Тропа́рь апо́стола, глас 4:</red>
</p>
<p>Бла́гости научи́вся и трезвя́ся во всех,/ благо́ю со́вестию священноле́пно обо́лкся,/ поче́рпл еси́ от сосу́да избра́ннаго неизрече́нная/ и, ве́ру соблю́д, ра́вное тече́ние соверши́л еси́,/ апо́столе Тимофе́е./ Моли́ Христа́ Бо́га/ спасти́ся душа́м на́шим.</p>
<p>
<red>Тропа́рь му́ченика, глас то́йже:</red>
</p>
<p>Му́ченик Твой, Го́споди, Анаста́сий/ во страда́нии свое́м вене́ц прия́т нетле́нный от <red>Тебе</red>́, Бо́га на́шего,/ име́яй бо кре́пость Твою́,/ мучи́телей низложи́,/ сокруши́ и де́монов немощны́я. де́рзости./ Того́ моли́твами/ спаси́ ду́ши на́ша.</p>
<p>
<red>На у́трени</red>
</p>
<p>
<red>Кано́н Окто́иха еди́н и святы́х два, на 8. Кано́н апо́стола, его́же краегране́сие: </red>Тимофе́я апо́стола пе́сньми честву́ю. <red>Творе́ние Феофа́ново, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая, проти́вныя сотре́,/ изра́ильтяном путь глубины́ новосоде́лавшая.</p>
<p>Воста́ния страсте́й и неве́дения мрак/ моли́твами твои́ми, блаже́нне, разори́ све́тлою безстра́стия благода́тию,/ я́ко да Богоявле́нна ны́не досто́йно воспою́ тя.</p>
<p>Ви́дев Предве́дец и Бог твоего́ ума́ добро́ту, Тимофе́е,/ Боже́ственным апо́столом тя, сослужи́теля удосто́ив, показа́,/ му́дрым про́мыслом о нас промышля́я.</p>
<p>Еди́но Пресу́щественное Нача́ло, проразумева́ющее вся, ве́мы:/ от е́ллин бо апо́стол, Христо́вою просвеще́н благода́тию,/ ны́не Боже́ственному Па́влу счисля́ется Тимофе́й.</p>
<p>
<red>Му́ченика</red>
</p>
<p>У́тром светле́йшим Твоего́, Христе́, воста́ния осиява́емь,/ сего́ тезоимени́тый, от восто́ка устреми́вся,/ я́ко со́лнце, ны́не Це́рковь озаря́ет чудесы́.</p>
<p>Боже́ственный любве́ испо́лнен,/ терпели́вно му́ки претерпе́л еси́, му́чениче Анаста́сие,/ и Христу́, по́стническими укра́шен добро́тами, ра́дуяся, приве́лся еси́,/ благово́нная же́ртва, блаже́нне.</p>
<p>
<red>Богоро́дичен: </red>Ра́дуйся, благода́ти исто́чниче,/ ра́дуйся, ле́ствице и две́ре Небе́сная,/ ра́дуйся, све́щниче, и ста́мно злата́я, и горо́ несеко́мая,/ Я́же Жизнода́вца Христа́ ми́ру Ро́ждшая.</p>
<p>
<red>Песнь 3</red>
</p>
<p>
<red>Ирмо́с: </red>Еди́не, ве́дый челове́ческаго существа́ не́мощь/ и ми́лостивно в не вообра́жся,/препоя́ши мя с высоты́ си́лою,/ е́же вопи́ти Тебе́, Святы́й:/ одушевле́нный хра́ме неизрече́нный сла́вы Твоея́, Человеколю́бче.</p>
<p>Излия́ся, всеблаже́нне, бога́тно благода́ть во устна́х твои́х/ и ре́ки догма́тов источи́, Це́рковь Христо́ву напая́ющия/ и многопло́ден принося́щий плод,/ Тимофе́е Христопропове́дниче, Богому́дре апо́столе.</p>
<p>Но́ги твоя́ проро́чески, всеблаже́нне, украси́шася,/ всяк бо ум, я́ве преиму́щий, благовести́л еси́ мир, всему́дре,/ дре́внюю разруши́вшаго челове́ков брань Спа́са всех и Го́спода.</p>
<p>Умертви́в твоя́ у́ды плотски́я,/ Сло́ву повину́л еси́ ху́ждшая, блаже́нне Тимофе́е, влады́чество пода́в лу́чшему,/ и, стра́сти удержа́в, ду́шу уясни́л еси́,/ наставля́емь Па́вловыми уче́нии.</p>
<p>
<red>Му́ченика</red>
</p>
<p>Стезю́ ше́ствовав те́сную,/ пе́рвее у́бо поще́нием к му́ченической сла́ве предуспе́л еси́,/ муче́ния ра́ди наслажде́ние обре́т боле́зньми,/ сла́вне му́чениче Анаста́сие, Небе́сную красоту́ прие́мля.</p>
<p>Боле́знь страда́ния твоего́ во всю изы́де вселе́нную, му́чениче непобеди́ме:/ проти́ву бо греха́ да́же до кро́ве сопроти́вився,/ победоно́сец был еси́ и венце́м побе́ды украси́лся еси́.</p>
<p>
<red>Богоро́дичен: </red>Из Тебе́ прозябе́, Чи́стая, Цвет неувяда́емый,/ благоуха́ющий все челове́чество Боже́ственным ми́ром естества́ Своего́,/ И́же Отцу́ Собе́значальный,/ и из Тебе́ быв под ле́том, Де́во Всенепоро́чная.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Боже́ственными дарова́нии укра́шен,/ удобри́л еси́, сла́вне, Ефе́сскую све́тлую митропо́лию, апо́столе,/ пропове́дник бо показа́лся еси́,/ с Па́влом Боже́ственным всем провозвести́л еси́ спаси́тельное сло́во./ Те́мже торжеству́ем ве́рою па́мять твою́.</p>
<p>
<red>Сла́ва, му́ченика, глас то́йже:</red>
</p>
<p>Сла́вою соверше́нства яви́лся еси́ прече́стен,/ я́ко Боже́ственными просвети́в светозаре́нии ум и позна́в Креста́ кре́пость,/ преподо́бен посто́м и кровьми́ му́ченик был еси́, Богому́дренне, Анаста́сие блаже́нне./ Те́мже и чуде́с тобо́ю то́чит дар, Христо́с.</p>
<p>
<red>И ны́не, Богоро́дичен:</red>
</p>
<p>Де́во Всенепоро́чная, я́же Пресу́щнаго Бо́га ро́ждшая,/ со безпло́тными Того́ непреста́нно моли́/ оставле́ние прегреше́ний, и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, Еди́на Всепе́тая.</p>
<p>
<red>Крестобогоро́дичен:</red>
</p>
<p>На Кресте́ Тя возвы́шена я́ко узре́/ Пречи́стая Ма́ти Твоя́, Сло́ве Бо́жий,/ ма́терски рыда́ющи, веща́ше:/ что но́вое и стра́нное сие́ чу́до, Сы́не Мой?/ Ка́ко, Жизнь всех, вкуша́еши смерть,/ оживи́ти ме́ртвыя хотя́, я́ко Милосе́рд?</p>
<p>
<red>Песнь 4</red>
</p>
<p>
<red>Ирмо́с: </red>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</p>
<p>Зако́нно, всеблаже́нне, пострада́ти изво́лив,/ воздержа́нием всеконе́чным треволне́ния страсте́й уму́ покори́л еси́,/ доброде́тели прие́м соверше́ние,/ великопропове́дниче Богому́дре Тимофе́е.</p>
<p>Облиста́в, я́ко со́лнце, Па́вел, испусти́, я́коже зарю́ све́тлу,/ вселе́нную бога́тным све́том просвеща́я,/ светоявле́нно тя, Богоявле́ние Тимофе́е, к наставле́нию на́шему и утвержде́нию.</p>
<p>Возжела́в те́пле жела́ний кра́йнейшее и любо́вию сраствори́вся,/ раче́нием на другу́ю жизнь преше́л еси́, Богоприя́тне,/ всегда́ твоего́ с озира́я Рачи́теля и Того́ виде́ния насыща́яся.</p>
<p>
<red>Му́ченика</red>
</p>
<p>Ничто́же тя су́щия ко Христу́ любве́ отлучи́:/ ни удо́в отсече́ние, ни ран преще́ние,/ ни меч, ни смерть,/ но ниже́ огнь, ниже́ глад,/ Анаста́сие, Небе́снаго ликова́ния купносе́льниче.</p>
<p>Со усе́рдием на ра́мо крест твой взем,/ после́довал еси́ Христо́вым спаси́тельным за́поведей/ и, Сего́ быв подража́тель да́же до сме́рти, всеизря́днейше,/ ны́не наслажда́ешися Того́ све́тлости.</p>
<p>
<red>Богоро́дичен: </red>Ра́дость Тебе́ я́ве с Небесе́ прише́д, - Архистрати́г, Чи́стая, благовести́, рек:/ Бог изы́дет с пло́тию из Тебе́, Де́во Всечи́стая,/ во спасе́ние любо́вию пою́щих Тя.</p>
<p>
<red>Песнь 5</red>
</p>
<p>
<red>Ирмо́с: </red>Бог Сын ми́ра, Оте́ц щедро́т,/ Вели́каго Сове́та Твоего́ А́нгела,/ мир подава́юща, посла́л еси́ нам:/ тем, Богоразу́мия к све́ту наста́вльшеся,/ от но́щи у́тренююще, славосло́вим Тя, Человеколю́бче.</p>
<p>Пе́рваго и всех Вино́внаго Све́та невеще́ственными сия́нии просвеща́емь,/ мир уясни́л еси́ пропове́данием честны́м,/ свети́льник благоче́стия, жи́зни сло́во преиме́ния<a type="note" xlink:href="#note77">77</a> проявле́нно яви́лся еси́,/ священнотаи́нниче всеблаже́нне.</p>
<p>Па́вла Боже́ственнаго и́стинный учени́к учи́теля стопа́м после́дует,/ сего́ се́я уче́ния ве́рным,/ и́миже благоче́стия к све́ту наставля́еми,/ из но́щи у́тренююще, славосло́вим Тя, Человеколю́бче.</p>
<p>Просвеще́нием Па́вел вторы́й явля́ешися,/ служа́щий пе́рвей све́тлости, сея́ позна́нием просвети́ нас./ Сего́ сво́инник Тимофе́й яви́ся,/ Того́ всеору́жием победи́тельно огражда́емь.</p>
<p>
<red>Му́ченика</red>
</p>
<p>Дре́вле хваля́йся безме́рно, и зе́млю претя́ объя́ти,/ и всу́е гордя́ся, му́дре, все потреби́ти,/ твои́ми благому́жествы, Анаста́сие му́чениче, попира́ется богопроти́вный.</p>
<p>Зако́нно пострада́в му́ченик Христо́в и победи́в,/ страда́ний возме́здия, чуде́с де́йство прие́млет я́ве:/ неду́ги бо цели́т и де́моны отгоня́ет,/ Христо́вою си́лою чудоде́йствуя, Анаста́сий.</p>
<p>
<red>Богоро́дичен: </red>Прокля́тие Е́вы, всех ма́тере, Твои́м Рождество́м, Де́во, упраздни́ла еси́,/ ми́ру благослове́ние израсти́вши, Христа́:/ тем Тя, ра́дующеся, и усты́, и язы́ком, Богоро́дицу вои́стинну испове́дающе, велича́ем.</p>
<p>
<red>Песнь 6</red>
</p>
<p>
<red>Ирмо́с: </red>Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну./ Его́же, бо не пострада́ истле́ния,/ Ро́ждшую сохрани́ неврежде́нну.</p>
<p>Колесни́ца Бо́жия яви́лся еси́, Тимофе́е,/ нося́щи Того́ Боже́ственное И́мя,/ пред лице́м безбо́жных мучи́телей, Богоприя́тне, не ужаса́яся сих свере́пства:/ ты бо в непобеди́мую Спа́са кре́пость оде́ялся еси́.</p>
<p>Вене́ц благоле́пен прия́л еси́, пребога́те Тимофе́е, Богому́дре апо́столе,/ и диади́мою Ца́рствия досто́йно обложи́лся еси́,/ и предста́л еси́ престо́лу Влады́ки твоего́,/ с Па́влом ра́дуяся в се́лех Небе́сных, блаже́нне.</p>
<p>Ми́ром у́мнаго, Тимофе́е всече́стне, пло́тию нас ра́ди истоще́ннаго Христа́ обонява́емь,/ благово́ние Сего́ прия́л еси́ и пре́дал еси́ ве́рою тебе́ притека́ющим,/ таи́нниче неизрече́нных свя́те, Того́ мы́сленныя любве́.</p>
<p>
<red>Му́ченика</red>
</p>
<p>Заре́ю Кре́стного я́ве просвеща́емь, пре́лести мрак разреши́л еси́ и победи́л еси́,/ спле́тся с мучи́телем, всесла́вне,/ и, ра́дуяся, прия́л еси́ твоя́ победи́тельная,/ му́чениче Христо́в Анаста́сие,/ лику́я с му́ченическими во́инствы.</p>
<p>
<red>Богоро́дичен: </red>Весь лик от Бо́га науче́н проро́ческий/ Твое́ прорече́ та́инство несказа́ннаго и Боже́ственнаго зача́тия,/ е́же из Тебе́ Боже́ственнаго Сло́ва, Ма́ти Де́во:/ Ты бо и́стиннейший и дре́вний сове́т яви́ла еси́.</p>
<p>
<red>Конда́к, глас 1.</red>
</p>
<p>
<red>Подо́бен: </red>Лик А́нгельский:</p>
<p>Боже́ственнаго ученика́ и спутеше́ственника Па́влова Тимофе́я,/ ве́рнии, воспои́м вси,/ с сим почита́юще му́драго Анаста́сия,/ возсия́вшаго от Перси́ды, я́ко звезду́,/ и отгоня́щаго душе́вныя на́ша стра́сти/ и неду́ги теле́сныя.</p>
<p>
<red>И́кос:</red>
</p>
<p>Со́лнца мно́жае возсия́ ле́тнее святы́х торжество́,/ и ве́рныя просвети́, и де́монскую тьмообра́зную си́лу отгна́ всю,/ и неду́ги очи́сти, и проше́ния прося́щих испо́лни./ Те́мже притека́ю аз, окая́нный,/ и молю́ся от боле́зни стра́стнаго моего́ се́рдца,/ да прииму́, я́же хощу́, и обря́щу, я́же тре́бую:/ премене́ние печа́ли, и житие́ безпеча́льно, и прегреше́ний оставле́ние,/ и Боже́ственное врачева́ние душе́вное и теле́сное.</p>
<p>
<red>Песнь 7</red>
</p>
<p>
<red>Ирмо́с: </red>Тебе́, у́мную, Богоро́дице, пещь,/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</p>
<p>Слико́вник Небе́снаго чи́на ты по досто́инству быв, весели́шися ра́достно,/ зари́ светода́тельныя, блаже́нне, насыща́яся, священнотаи́нниче Тимофе́е,/ хва́льнаго возвеща́я Бо́га и препросла́вленнаго.</p>
<p>Священноде́йствуя Христо́во Ева́нгелие,/ от доброде́тельных высо́т Богопи́санная Посла́ния Па́вел Боже́ственнейший, ра́дуяся, посла́/ я́ко ученику́ тебе́, Тимофе́е,/ хва́льнаго возвеща́я Бо́га и препросла́вленнаго.</p>
<p>Немощно́е пло́ти укрепля́ше благомо́щием души́:/ я́ко безтеле́сен бо, на земли́ ты жи́тельствовав,/ му́ченик был еси́, во главу́ сокруша́емь,/ священноде́телю та́инств Бо́жиих, Богоблаже́нне.</p>
<p>
<red>Му́ченика</red>
</p>
<p>Страда́лец ве́рныя поуща́ет,/ я́ве о́браз показа́в му́жество свое́ Боже́ственней ны́не подража́ти стра́сти во́льней,/ ю́же за ны претерпе́ хва́льный отце́в Бог и препросла́влен.</p>
<p>Равномо́щная Тро́ица ве́руется благоче́стия рачи́телем:/ до́блии бо страда́льцы за Сию́ пострада́ша,/ кро́ви излива́юще, му́ченически борю́щеся,/ и ду́ши предаю́ще я́ве, и убива́еми.</p>
<p>
<red>Богоро́дичен: </red>Ра́дуйся, Чи́стая,/ из Тебе́ про́йде Па́стырь, И́же во Ада́мову ко́жу оде́явся,/ вои́стинну превозноси́мый во всего́ мя, челове́ка, за благоутро́бие непости́жное,/ хва́льный отце́в Бог и препросла́влен.</p>
<p>
<red>Песнь 8</red>
</p>
<p>
<red>Ирмо́с: </red>Чу́да преесте́ственнаго/ росода́тельная изобрази́ пещь о́браз:/ не бо, я́же прия́т, пали́т ю́ныя,/ я́ко ниже́ огнь Божества́ Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́сит во вся ве́ки.</p>
<p>Стоя́ния А́нгельскаго сподобля́емь,/ показа́лся еси́, Тимофе́е блаже́нне, Небе́сных чино́в,/ научи́вся бо преесте́ственно, све́тлости сих подража́л еси́, му́дре./ С ни́миже воспева́еши, веселя́ся:/ да благослови́т тварь вся Го́спода и превозно́сит во вся ве́ки.</p>
<p>Си́лою оде́явся с Небесе́, я́ко апо́стол, яви́лся еси́, Богому́дре,/ наше́дшею страннообра́зно ученико́м Сло́ва и самови́дцем, о Тимофе́е!/ С ни́миже воспева́еши, ра́дуяся:/ да благослови́т тварь вся Го́спода и превозно́сит во вся ве́ки.</p>
<p>Стал еси́ жела́ния я́ве, всеблаже́нне, кра́йнейшаго,/ я́ко дости́гл до́брых, Тимофе́е Богопропове́дниче,/ всегда́ осия́емь све́том Тро́йческим я́сно,/ и ны́не воспева́еши, веселя́ся:/ да благослови́т тварь вся Го́спода и превозно́сит во вся ве́ки.</p>
<p>
<red>Му́ченика</red>
</p>
<p>От земли́ ты к Небесе́м венцено́сец, му́чениче Анаста́сие, возлете́л еси́,/ ле́сти вся́кия де́монския избе́г,/ и попра́л еси́ и́дольская чти́лища./ Те́мже и зове́ши ны́не, ра́дуяся:/ да благослови́т тварь вся Го́спода и превозно́сит во вся ве́ки.</p>
<p>Омочи́л еси́ му́ченическими твои́ми кровьми́ твою́ оде́жду, пребога́те му́чениче,/ крест же, я́ко скиптр, нося́,/ со Христо́м ца́рствуеши во ве́ки, Анаста́сие,/ Ему́же ны́не воспева́еши, ра́дуяся:/ да благослови́т тварь вся Го́спода и превозно́сит во вся ве́ки.</p>
<p>
<red>Богоро́дичен: </red>Арха́нгельскими песносло́вии сла́вимый, Бога́тное Сло́во нас ра́ди обнища́,/ Тя Ма́терь, добро́ту Иа́ковлю, Благослове́нная, избра́в./ Те́мже, воспева́юще, пое́м:/ да благослови́т тварь вся Го́спода и превозно́сит во вся ве́ки.</p>
<p>
<red>Песнь 9</red>
</p>
<p>
<red>Ирмо́с: </red>О́браз чи́стаго Рождества́ Твоего́/ огнепали́мая купина́ показа́ неопа́льная,/ и ны́не на нас напа́стей свире́пеющую угаси́ти, мо́лимся, пещь,/да Тя, Богоро́дице,/ непреста́нно велича́ем.</p>
<p>Рече́ние Дави́дово испо́лнися,/ я́ко бо мо́лния, вселе́нней яви́лся еси́,/ пропове́данием озаря́я концы́, всеприснопа́мятне блаже́нне Тимофе́е,/ тем тя, Богоявле́ние, непреста́нно велича́ем.</p>
<p>Заре́ю светонача́льною, прему́дре,/ Богонача́льным Трисо́лнечным осия́нием насыща́яся и чи́сто наслажда́яся,/ пою́щия тя, блаже́нне, спаса́й от мра́ка прегреше́ний,/ священнотаи́нниче всече́стне.</p>
<p>Ра́вна Тя Отцу́ и Ду́ху, Единоро́дне, пра́ве му́дрствующе, сла́вим,/ уче́ньми апо́столов Твои́х, Влады́ко, утвержда́еми,/ Па́вла, пропове́дника Твоего́ смотре́ния, и Тимофе́я Богому́драго.</p>
<p>
<red>Му́ченика</red>
</p>
<p>Струя́ми твои́х крове́й, сла́вне, и́дольскую лесть всю погаси́л еси́,/ исполне́ние же Це́ркве уясни́л еси́,/ о не́йже моля́ся, всеизря́днейше, не преста́й Влады́це,/ да тя вси блажи́м.</p>
<p>О, па́че сло́ва сла́вы твоея́/ и неизрече́ннаго Боже́ственнаго вои́стинну осия́ния!/ Его́же причасти́лся еси́ я́ко победи́тель, Анаста́сие, Влады́це Христу́ предстоя́,/ Его́же и ны́не моли́ о нас, воспева́ющих тя.</p>
<p>
<red>Богоро́дичен:</red> О, стра́шнаго Твоего́ чудесе́!/ Ты бо, Де́во Богоро́дице,/ та́инство, пре́жде родо́в и пре́жде веко́в сокрове́нное в Бо́зе, вся созда́вшем,/ ро́ждши Бо́га Сло́ва несказа́нно, яви́ла еси́.</p>
<p>
<red>Свети́лен.</red>
</p>
<p>
<red>Подо́бен: </red>Све́те неизме́нный:</p>
<p>Два свети́ла в ми́ре сия́ют светоно́сно,/ Тимофе́й же вели́кий во Христо́вых апо́столех/ и Анаста́сий му́ченик во единообра́зных,/ и́хже восхва́лим вку́пе.</p>
<p>
<red>Богоро́дичен:</red>
</p>
<p>Вси ве́рнии, Тя Хода́таицу ко из Тебе́ ны́не Ро́ждшемуся предлага́ем, Пресвята́я,/ мы же лу́чшаго ра́ди сраспина́емся Сему́./ Те́мже не преста́й о нас моля́щи.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 5:</red>
</p>
<p>Преподо́бне о́тче,/ победи́тель ми́дон и халде́ев быв мы́сленных,/ всю Вавило́на пре́лесть низложи́в си́лою Креста́,/ ни гла́дкостию сласте́й умягчи́лся еси́,/ ни огня́ искуше́ний убоя́лся еси́./ Сего́ ра́ди Христо́с Бог наш/ почестьми́ победи́тельными тя венча́./ Те́мже, со А́нгелы предстоя́, ко Го́споду моли́ся,/ прося́ ми́ра и душа́м на́шим ве́лия ми́лости.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Ра́дуйся:</p>
<p>Егда́ Грозд, ненасажде́н сущ,/ я́ко лоза́, отрасти́ла еси́,/ узре́вши на Дре́ве пове́шена,/ прободе́на же копие́м в Боже́ственная ре́бра, -/ что сие́, - глаго́лала еси́, - Сы́не и Бо́же Мой -/ Ка́ко, И́же неду́ги вся и стра́сти исцеля́яй,/ стра́сти терпи́ши, Безстра́стен сый по естеству́ Боже́ственному?/ Что Тебе́ безблагода́тнии лю́дие,/ Благоде́телю, сия́ возда́ша, вме́сто благодея́ний? -/вопия́ла еси́, Пречи́стая./ Но Того́ страстьми́ страсте́й мя свободи́ти моли́ непреста́нно,/ я́ко да сла́влю Тя.</p>
<p>
<red>На литурги́и</red>
</p>
<p>
<red>Блаже́нны Окто́иха, на 4, и апо́стола песнь 3-я, на 4. Проки́мен, глас 8: </red>Во всю зе́млю изы́де веща́ние их,/ и в концы́ вселе́нныя глаго́лы их.<red> Стих: </red>Небеса́ пове́дают сла́ву Бо́жию:<red> Апо́стол к Тимофе́ю, зача́ло 290, от полу́: </red>Ча́до Тимофе́е, благодарю́ Бо́га: Аллилу́йя. Испове́дят Небеса́ чудеса́ Твоя́, Го́споди,/ и́бо и́стину Твою́ в Це́ркви святы́х.<red> Ева́нгелие от Луки́, зача́ло 50. Прича́стен: </red>Во всю зе́млю изы́де веща́ние их:</p>
</section>
