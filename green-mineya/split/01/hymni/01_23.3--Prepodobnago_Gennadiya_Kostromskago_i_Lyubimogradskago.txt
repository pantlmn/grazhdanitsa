<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Генна́дия, Костромска́го и Любимогра́дскаго чудотво́рца</p>
</title><p>
<red>На ма́лой вече́рни</red>
</p>
<p>На Го́споди, воззва́х:<red> стихи́ры на4, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Избра́нниче Бо́жий!/ От ю́ности твоея́ испо́лнен сый ду́ха ра́зума и благоче́стия,/ ду́ха стра́ха Госпо́дня,/ презре́л еси́ вся су́етная и тле́нная,/ в пусты́ни же водворя́яся,/ я́ко А́нгел, во пло́ти был еси́,/ Генна́дие блаже́нне,/ те́мже, к тебе́ ве́рою притека́юще, мо́лимся:/ моли́ Христа́ Бо́га спасти́ся душа́м на́шим.</p>
<p>Уподо́бился еси́ купцу́, и́щущему би́сера многоце́ннаго,/ оста́вль бо кров о́тчий/ и вменя́я вся тщету́ бы́ти,/ да Христа́ приобря́щеши,/ Тому́ после́довал еси́,/ Его́ ра́ди стра́сти и озлобле́ния претерпе́л еси́,/ с Ни́мже и прославля́ешися <red>Днесь</red>, о́тче Богому́дре.</p>
<p>Прии́м вся ору́жия Бо́жия,/ препоя́сав чре́сла твои́ и́стиною,/ обо́лкся в броня́ пра́вды/ и обу́в но́зе в угото́вание благовествова́ния ми́ра,/ над все́ми же восприи́м щит ве́ры,/ возмо́гл еси́ вся стре́лы лука́ваго разжже́нныя угаси́ти./ Сего́ ра́ди сла́вяще Го́спода,/ и мы, гре́шнии, мо́лимся,/ изба́вится нам моли́твами твои́ми, о́тче преподо́бне,/ от ко́зней вра́жиих, от всех зол и напа́стей.</p>
<p>
<red>Сла́ва, глас 6: </red>Прииди́те, ве́рнии, возвесели́мся <red>Днесь</red>:<red> (зри Сла́ву вели́кой вече́рни на Го́споди, воззва́х.</red>
</p>
<p>
<red>И ны́не, Богоро́дичен:</red>
</p>
<p>Творе́ц и Избави́тель мой,/ Христо́с Госпо́дь,/ вопло́щся из Тебе́, Пречи́стая Ма́ти и Де́во,/ пе́рвую кля́тву, я́же от Ада́ма, разруши́./ Те́мже немо́лчно со Арха́нгелом вопие́м Ти:/ ра́дуйся, Благода́тная, ра́дуйся, Влады́чице,/ ми́ра Засту́пнице, Покро́ве и спасе́ние душ на́ших.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Подвиза́йся до́брым по́двигом ве́ры,/ нощь же и день в терпе́нии и моли́тве пребыва́я,/ преподо́бне Генна́дие,/ тече́ние твое́, я́ко добр во́ин, сконча́в,/ обетова́ния ве́чнаго насле́дия прия́л еси́.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Отложи́в ве́тхаго челове́ка с дея́ньми его́,/ обновля́лся же вы́ну ду́хом ума́ твоего́,/ обле́клся еси́, о́тче всечестны́й,/ в но́ваго челове́ка, созда́ннаго по Бо́гу,/ в пра́вде и в преподо́бии и́стины.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Блажи́м тя, благоугоди́вшаго пред Го́сподем,/ блажи́м сохра́ншаго от ю́ности/ чистоту́ душе́вную и теле́сную,/ досто́йно есть при́сно ублажа́ти тя,/ преподо́бне Генна́дие.</p>
<p>
<red>Сла́ва, глас 8:</red>
</p>
<p>Чту́ще тя, преподо́бне:<red> (зри страни́цу 299). И ны́не, Богоро́дичен: </red>Влады́чице, приими́: По Ны́не отпуща́еши:<red>тропа́рь преподо́бному, глас 4: </red>Я́ко пустыннолюби́вая го́рлица:<red> (зри навели́цей вече́рни). Сла́ва, и ны́не, Богоро́дичен: </red>Е́же от ве́ка утае́нное:</p>
<p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>Измла́да умудре́н быв Боже́ственным Писа́нием,/ возмога́я же во благода́ти,/ я́же о Христе́ Иису́се, Го́споде на́шем,/ потща́лся еси́, преподо́бне Генна́дие,/ подвиза́тися по́двигом до́брым,/ себе́ иску́сна поста́вите пред Бо́гом,/ де́лателя непосты́дна, ду́хом горя́ща,/ Го́сподеви рабо́тающая./ Те́мже и был еси́ о́браз ве́рным,/ сло́вом и житие́м, лю́бовию, ве́рою и чистото́ю./ Ны́не же водворя́яся в селе́ниих Небе́сных/ и та́мо с ли́ки Безпло́тных сил прославля́я Триипоста́снаго Бо́га,/ моли́, преподо́бне, о рабе́х,/ чту́щих всехва́льную па́мять твою́.</p>
<p>Возгрева́я дар Бо́жий,/ живу́щий в тебе́, о́тче всечестны́й,/ отрева́я же вся́ку жите́йскую суету́,/ очи́стив себе́ от вся́кия скве́рны пло́ти и ду́ха,/ соде́лался еси́ сосу́д в честь,/ освяще́н и благопотре́бен Влады́це,/ на вся́ко де́ло благо́е угото́ван./ Те́мже угото́вася ти неувяда́емый вене́ц Боже́ственныя сла́вы,/ его́же сподоби, Го́споди, и нас, гре́шных,/ моли́тв ра́ди уго́дника Твоего́.</p>
<p>Тала́нты прии́м от руки́ Госпо́дни,/ потща́вся до́бре,/ и други́я приобре́л еси́ и́ми,/ да благоуго́дная сотвори́ши Го́сподеви./ Сего́ ра́ди и услы́шал еси́ от Него́ сладча́йший глас:/ до́брый ра́бе, благи́й и ве́рный,/ вни́ди в ра́дость Го́спода твоего́.</p>
<p>Я́коже иногда́ му́дрыя де́вы,/ прие́мше еле́й в сосу́дех со свети́льники свои́ми,/ изыдо́ша в сре́тение жениху́,/ изше́л еси́, о́тче преподо́бный,/ в пусты́ню Любимогра́дскую,/ нося́ в чи́стом се́рдце свое́м,/ я́ко в сосу́де, благоприя́тном Влады́це,/ свети́льник ве́ры, еле́й же любви́ Боже́ственный,/ и Спа́са Го́спода взыску́я,/ Его́ же и обре́л еси́,/ и в черто́г Его́ вшел еси́./ Те́мже вопие́м ти:/ блаже́н еси́, Генна́дие,/ зва́нный на ве́черю бра́ка А́гнча.</p>
<p>
<red>Сла́ва, глас 6:</red>
</p>
<p>Прииди́те, ве́рнии,/ духо́вно возвесели́мся <red>Днесь</red>,/ я́ко в наро́читом дни пра́здника,/ и, ликовству́юще, возопие́м:/ ра́дуйся, Генна́дие, ве́ры благочести́выя пра́вило;/ ра́дуйся, о́бразе кро́тости духо́вныя;/ ра́дуйся, свети́льниче Пресвяты́я Тро́ицы,/ Е́йже предстоя́ со А́нгелы,/ моли́ся, уго́дниче Бо́жий,/ да благода́ть и мир пода́ст душа́м на́шим.</p>
<p>
<red>И ны́не, Богоро́дичен: </red>Кто Тебе́ не ублажи́т: Вход. Проки́мен дне. И чте́ния преподо́бническая (зри страницы 40-42).
</p>
<p>
<red>На литии́ стихи́ры самогла́сны, глас 2:</red>
</p>
<p>Избра́нниче Бо́жий,/ от ю́ности твоея́ испо́лнен сый ду́ха ра́зума и благоче́стия,/ ду́ха стра́ха Госпо́дня,/ презре́л еси́ вся су́етная и тле́нная,/ в пусты́ни же водворя́яся,/ я́ко А́нгел во пло́ти, был еси́,/ Генна́дие блаже́нне./ Те́мже, к тебе́ ве́рою притека́юще, мо́лимся:/ моли́ Христа́ Бо́га/ спасти́ся душа́м на́шим.</p>
<p>Отбе́г, я́же в ми́ре, по́хотныя тли,/ Христу́ после́довал еси́,/ сокро́виществуя основа́ние себе́ добро́ в бу́дущее,/ да прии́меши ве́чную жизнь./ Сего́ ра́ди от ю́ности твоея́, о́тче преподо́бный,/ со стра́хом и тре́петом спасе́ние свое́ соде́лывая,/ был еси́ непоро́чен посреде́ ро́да стропти́ваго и развраще́ннаго/ и яви́лся еси́ мудр наста́вник ста́ду твоему́./ Те́мже и па́мять твою́ пе́сньми духо́вными/ благоле́пно восхваля́ем.</p>
<p>
<red>Сла́ва, глас 6:</red>
</p>
<p>Влады́чнему богому́дренно внима́я гла́су:/ а́ще кто хощет по Мне ити́,/ да отве́ржется себе́,/ и во́змет крест свой, и по Мне гряде́т, -/ вои́стинну, о́тче Генна́дие,/ себе́ измла́да отве́рглся еси́/ и, взем крест свой,/ Христу́ после́довал еси́,/ вся терпя́ Его́ ра́ди./ Те́мже еще́ сый во пло́ти,/ чудоде́йственныя благода́ти был еси́ прича́стник./ По блаже́нном же успе́нии твое́м,/ насле́дствуя ве́чную жизнь/ и с ли́ки святы́х водворя́яся,/ мо́лиши, преподо́бне, Всесвяту́ю Тро́ицу/ о чту́щих па́мять твою́.</p>
<p>
<red>И ны́не, Богоро́дичен: Богоро́дице, </red>Ты еси́ лоза́ и́стинная:</p>
<p>
<red>На стихо́вне стихи́ры, глас 2:</red>
</p>
<p>Пусты́ню облагоуха́вый доброде́тельми твои́ми,/ благоуха́еши <red>Днесь</red>, преподо́бне,/ источа́я исцеле́ния притека́ющим с ве́рою к честны́м моще́м твои́м./ К ни́мже и мы благогове́йно припа́даем, моля́ще/ дарова́ти нам исцеле́ние душе́вное, вку́пе и теле́сное.</p>
<p>
<red>Стих: </red>Честна́ пред Го́сподем/ смерть преподо́бных Его́.<style name="color-red"/>
</p>
<p>Страсте́й бу́рю укроти́вый/ и де́монския по́лчища низложи́вый,/ ны́не с ли́ки святы́х водворя́яся,/ мо́лиши е́же изба́вится ми́рови/ от лю́тых обстоя́ний.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Совле́кся ве́тхаго челове́ка с дея́ньми его́/ и обле́кся в но́ваго,/ обновля́емаго в ра́зум по о́бразу Созда́вшаго его́,/ не лиши́лся еси́ ни во еди́ном дарова́нии./ Иму́щи у́бо дерзнове́ние е́же хода́тайствовать за ны,/ моли́ся ко Го́споду,/ да, оправди́вшеся благода́тию Его́,/ насле́дницы бу́дем жи́зни ве́чныя.</p>
<p>
<red>Сла́ва, глас 6:</red>
</p>
<p>Прииди́те, ве́рнии,/ духо́вно возвесели́мся <red>Днесь</red>,/ я́ко в наро́читом дни пра́здника,/ и, ликовству́юще, возопие́м:/ ра́дуйся, Генна́дие, ве́ры благочести́выя пра́вило;/ ра́дуйся, о́бразе кро́тости духо́вныя./ Ра́дуйся, свети́льниче Боже́ственный Тро́ицы,/ Е́йже предстоя́ со А́нгелы,/ молися, уго́дниче Бо́жий,/ да благода́ть и мир пода́ст душа́м на́шим.</p>
<p>
<red>И ны́не, Богоро́дичен, глас то́йже: </red>Творе́ц и Изба́витель мой:</p>
<p>
<red>На благослове́нии хле́бов тропа́рь преподо́бнаго, два́жды, и </red>Богоро́дице Де́во: <red>еди́ножды.</red>
</p>
<p>
<red>Тропа́рь преподо́бнаго, глас 4:</red>
</p>
<p>Я́ко пустыннолюби́вая го́рлица,/ от су́етнаго и многомяте́жнаго ми́ра в пусты́ню удали́вся,/ чистото́ю и гове́нием, моли́твами и тружде́нием/ просла́вил еси́ Бо́га в душе́ и телеси́ свое́м./ И та́ко благоче́стно пожи́в,/ яви́лся еси́, преподо́бне Генна́дие, пусты́ни Любимогра́дския украше́ние,/ и́ноком честна́го жития́ о́браз/ и те́плый моли́твенник за всех,/ притека́ющих к тебе́ с ве́рою.</p>
<p>
<red>На у́трени</red>
</p>
<p>На Бог Госпо́дь: <red>тропа́рь преподо́бнаго, два́жды. Сла́ва и ны́не, Богоро́дичен: </red>Е́же от ве́ка утае́нное:</p>
<p>
<red>По 1-м стихосло́вии седа́лен, глас 3:</red>
</p>
<p>В зако́не Госпо́днем поуча́яся день и нощь/ и свиде́ния Его́ испыту́я,/ не дал еси́, о́тче, сна очи́ма твои́ма,/ ни ве́ждома твои́ма дрема́ния,/ до́ндеже в се́рдце свое́м обре́л еси́ ме́сто Го́сподеви,/ селе́ние Бо́гу Иа́ковлю./ Сего́ ра́ди, я́ко храм духо́вен, благода́тию Бо́жиею приосене́нный,/ и до́брое приста́нище всем, притека́ющим к тебе́, яви́лся еси́,/ и неоску́дный от че́стных моще́й твои́х/ источа́еши ве́рным исто́чник исцеле́ний.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая и Преблагослове́нная Де́во,/ Боже́ственным Рождество́м Твои́м истле́вшее страстьми́ земноро́дных естество́ обнови́ся/ и, свобо́ждся от сме́рти и а́довых уз, приведе́ся к насле́дию жи́зни ве́чныя./ Те́мже Тя вси ро́ди досто́йно ублажа́ют.</p>
<p>
<red>По 2-м стихосло́вии седа́лен, глас 6:</red>
</p>
<p>Облече́нный в ви́ссон чистоты́ и пра́вды,/ благоуха́я ми́рами доброде́телей/ и ни во еди́ном от благода́тных дарова́ний лиша́яся, всечестны́й Генна́дие,/ ве́мы, я́ко с ли́ки пра́ведных и с со́нмы Безпло́тных сил предстои́ши пред Престо́лом Бо́жиим,/ сла́вя вы́ну Царя́ Сла́вы, Го́спода Вседержи́теля, и моля́ся приле́жно,/ да и мы, многогре́шнии и неключи́мии раби́,/ оправди́вшеся благода́тию Его́,/ насле́дницы бу́дем жи́зни ве́чныя.</p>
<p>
<red>Сла́ва,и ны́не, Богоро́дичен:</red>
</p>
<p>Непостижи́мому и неизрече́нному,/ ку́пно же сла́вному и ужа́сному та́инству вочелове́чения Бо́га Сло́ва дивя́щеся,/ в преклоне́нии душ и серде́ц на́ших пред Тобо́ю,/ Де́во Пречи́стая, ликовству́я, взыва́ем:/ ра́дуйся, Благода́тная, Госпо́дь с Тобо́ю.</p>
<p>
<red>По полиеле́и седа́лен, глас 1:</red>
</p>
<p>Скорбь и тесноту́, поноше́ния и озлобле́ния/ Ца́рствия ра́ди Небе́снаго и за И́мя иску́пльшаго нас/ и преда́вшего Себе́ за ны, Го́спода на́шего Иису́са Христа́,/ претерпе́л еси́, о́тче преподо́бне, и не изнемо́гл еси́./ Сего́ ра́ди блаже́н еси́, соблю́дший за́поведи и Бо́гови ве́рный да́же до сме́рти,/ неувяда́емый бо сла́вы вене́ц угото́вася ти./ Его́же, Царю́ и Го́споди, не лиши́ и нас, гре́шных,/ моли́тв ра́ди уго́дника Твоего́, Генна́дия.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко к неруши́мей стене́ и ти́хому приста́нищу,/ к покро́ву Твоему́, Преблагослове́нная Богоро́дице, притека́юще,/ вла́емии волна́ми жите́йских попече́ний, вопие́м:/ Влады́чице, покры́й, соблюди́ и спаси́ на Тя упова́ющий.</p>
<p>
<red>Степе́нна 1-й антифон 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же возда́де ми? Вся́кое дыха́ние:<red> Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Прии́м вся ору́жия Бо́жия,/ препоя́сав чре́сла твоя́ и́стиною,/ обо́лкся в броня́ пра́вды/ и обу́в но́зе во угото́вание благовествова́ния ми́ра,/ над все́ми же восприи́м щит ве́ры,/ возмо́гл еси́ вся стре́лы лука́ваго разжже́нныя угаси́ти./ Сего́ ра́ди, сла́вяще Го́спода,/ и мы, гре́шнии, мо́лимся, изба́витися нам моли́твами твои́ми,/ всечестны́й Генна́дие,/ от ко́зней вра́жиих, от всех зол и напа́стей.</p>
<p>
<red>Кано́н Пресвяте́й Богоро́дице на 6 и преподо́бному Генна́дию на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</p>
<p>Вся́кое пло́ти умертви́в мудрова́ние,/ с ли́ки Безпло́тных водворя́ешися в Небе́сных черто́зех,/ преподо́бне Генна́дие.</p>
<p>Озаре́нный Све́том невече́рним/ и Влады́це всех предстоя́,/ моли́, о́тче, изба́витися нам от тьмы грехо́вныя.</p>
<p>Ми́ром доброде́телей облагоуха́нныя святы́я мо́щи твоя́, преподо́бне,/ блаже́нным безсме́ртием благоуха́я,/ источа́ют ве́рным исцеле́ние.</p>
<p>
<red>Богоро́дичен: </red>Лю́тыя пло́ти моея́ стра́сти утоли́, Пресвята́я Де́во,/ и заблу́ждшаго мя к ти́хому приста́нищу напра́ви.</p>
<p>
<red>Песнь3</red>
</p>
<p>
<red>Ирмо́с: </red>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</p>
<p>По́хоть пло́ти, по́хоть оче́с и го́рдость жите́йскую отри́нув,/ яви́лся еси́, Генна́дие, сосу́д че́стен, Влады́це благопотре́бен.</p>
<p>Вери́гами желе́зными, посто́м и бде́нием/ отягчи́л еси́, о́тче, бре́нную, вку́пе же и многомяте́жную плоть,/ да ду́шу свободи́ши от лю́тости страсте́й.</p>
<p>Я́звы Го́спода на те́ле свое́м носи́в и стопа́м Его́ после́довав,/ воше́л еси́ и в ра́дость Его́,/ я́ко благи́й и ве́рный раб.</p>
<p>
<red>Богоро́дичен: </red>Пресла́вная Ма́ти Де́во Богоро́дице,/ во утро́бе име́в Преве́чнаго Бо́га,/ вознеси́ к Нему́ моли́твы на́ша, я́ко Блага́я Хода́таица.</p>
<p>
<red>Седа́лен, глас 8:</red>
</p>
<p>Уподо́бился еси́ купцу́, и́щущему би́сера многоце́ннаго,/ оста́вль бо кров о́тчий/ и вменя́я вся тщету́ бы́ти, да Христа́ приобря́щеши,/ Тому́ после́довал еси́,/ Его́ ра́ди стра́сти и озлобле́ния претерпе́л еси́,/ с Ни́мже и прославля́ешися <red>Днесь</red>, о́тче Богому́дре.</p>
<p>
<red>Сла́ва, и ны́не, Богоро́дичен:</red>
</p>
<p>Мно́гими скорбьми́ и напа́стьми от враг ви́димых и неви́димых вы́ну обдержи́ми су́ще,/ к Тебе́, Ма́ти Бо́жия, притека́юще, мо́лимся:/ не отри́ни нас, на Тя упова́ющих.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Очи́стив себе́ от вся́кия скве́рны пло́ти и ду́ха,/ храм Бо́жий был еси́ на земли́,/ по успе́нии же твое́м во хра́ме невече́рния сла́вы предстои́ши Го́споду.</p>
<p>На всяк день и час моля́ся,/ тружда́яся и при́сно рабо́тая Го́споду,/ пребы́л еси́ непоколеби́м, я́ко утвержде́нный на ка́мени за́поведей Госпо́дних.</p>
<p>Сла́вим Отца́, Сы́на и Свята́го Ду́ха - Бо́га,/ да́рующаго благода́ть святы́м Свои́м/ и тех моли́твами избавля́ющего нас от лю́тых обстоя́ний.</p>
<p>
<red>Богоро́дичен: </red>Влады́чице, прии́ми моли́твы на Тя наде́ющихся:/ Твои́ бо есмы рабы́, да не постыди́мся.</p>
<p>
<red>Песнь 5</red>
</p>
<p>
<red>Ирмо́с: </red>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́жд нам,/ Человеколю́бче.</p>
<p>От ю́га в се́верныя страны́ прите́кл еси́, преподо́бне,/ горя́ любо́вию Боже́ственною,/ ея́же пла́менем наве́ты вра́жия, я́ко бы́лие травно́е, сожго́шася.</p>
<p>Гра́де Могиле́ве, ра́дуйся!/ Ты бо произрасти́л еси́ благода́тный клас,/ и́мже процвете́ пусты́ня Любимогра́дская/ и сла́вою его́ возвели́чися.</p>
<p>Ве́рнии, прииди́те, ублажи́м преподо́бнаго отца́ на́шего Генна́дия,/ прозорли́вец бо и чудотво́рец в жити́и быв,/ по сме́рти источа́ет исцеле́ния от святы́х моще́й свои́х.</p>
<p>
<red>Богоро́дичен: </red>Богода́нный души́ моея свети́льник угаси́х/ и све́та стезе́й Госпо́дних не уве́дех,/ оба́че, Ма́ти Све́та!/ из мра́ка грехо́внаго вопию́:/ озари́ мя, омраче́ннаго, и заблу́ждшаго напра́ви ко приста́нищу спасе́ния.</p>
<p>
<red>Песнь 6</red>
</p>
<p>
<red>Ирмо́с: </red>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Е́зеро Су́рское!/ Во́ды твои́ да воспле́щут <red>Днесь</red>, я́ко в имени́тый день пра́здника,/ со струя́ми бо твои́ми сли́ястася умиле́нныя сле́зы,/ и́ми́же пла́кася преподо́бный Генна́дий,/ призыва́я благослове́ние держа́ве Росси́йстей и сыново́м ея́.</p>
<p>Кладенцы́, иско́паннии преподо́бным,/ и́не вся рук его́ тружде́ния,/ да науча́т нас, ка́ко подоба́ет умерщвля́ти плоть,/ рабо́тая при́сно Го́сподеви.</p>
<p>Я́звы Го́спода Иису́са и Крест Его́, я́ко вене́ц злат, с ра́достию прии́м,/ услы́шал еси́, преподо́бне, вожделе́нный глас:/ до́брый ра́бе, благи́й и ве́рный, вни́ди в ра́дость Го́спода твоего́.</p>
<p>
<red>Богоро́дичен: </red>Богода́нный души́ моея́ свети́льник угаси́х,/ и тьма обы́де мя, окая́ннаго,/ оба́че к Тебе́ зову́, Ма́ти Све́та:/ озари́ ду́шу мою́ омраче́нную и спаси́ мя.</p>
<p>
<red>Конда́к, глас 3:</red>
</p>
<p>Моли́твою и посто́м, тружде́нием и терпе́нием/ умертви́вый вся́кое пло́ти мудрова́ние,/ чистоты́ сосу́д благоле́пен,/ Боже́ственных даро́в и чуде́с прича́стник,/ и́ноком же до́блий наста́вник был еси́,/ сподвиза́яся блаже́нному Корни́лию, о́тче Богому́дре./ Сего́ ра́ди вопие́м:/ моли́ся ко Го́споду,/ да моли́твами твои́ми дару́ет мир и спасе́ние душа́м на́шим.</p>
<p>
<red>И́кос:</red>
</p>
<p>Свети́льник нога́ма твои́ма положи́вый зако́н Госпо́день/ и свет стезя́м твои́м,/ се́рдце же утверди́вый на ка́мени ве́ры,/ в не́йже стоя́ и хваля́ся упова́нием сла́вы Бо́жия,/ избе́гл еси́ жите́йския тли, преподо́бне,/ и, ко све́ту Ца́рствия Бо́жия упра́влен сый,/ призира́еши на ны, моля́ся ко Го́споду,/ да обря́щемся сына́ми Све́та/ и Ца́рствие Его́ насле́дити сподо́бимся.</p>
<p>
<red>Песнь 7</red>
</p>
<p>
<red>Ирмо́с: </red>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ о́тцев Бо́же, благослове́н еси́.</p>
<p>О́тче Генна́дие, с дру́гом твои́м Фео́дором прише́л еси́ к преподо́бному Алекса́ндру,/ и́же до́блестно на Сви́ре реце́ подвиза́ся,/ и того́ житию́ поревнова́л еси́.</p>
<p>Семена́ слове́с прему́дрости Бо́жия прия́в в се́рдце свое́ от преподо́бнаго Корни́лия,/ возрасти́л еси́ я, о́тче Генна́дие, в дре́во благосенноли́ственное,/ я́ко приити́ к тебе́ со́нму и́ноков и вита́ти, благогове́нствуя,/ под се́нию благода́ти, я́же в тебе́.</p>
<p>Ликовству́я <red>Днесь</red>, принесе́м, ве́рнии, хвалу́ и благодаре́ние Бо́гови,/ нетле́нием просла́вившему уго́дника Своего́/ и дарова́вшему ему́ благода́ть исцеле́ний.</p>
<p>
<red>Богоро́дичен: </red>Вы́шняго освяще́нное Боже́ственное селе́ние, ра́дуйся,/ Тобо́ю бо даде́ся ра́дость, Богоро́дице, зову́щим:/ Благослове́на Ты в жена́х еси́, Всенепоро́чная Влады́чице.</p>
<p>
<red>Песнь 8</red>
</p>
<p>
<red>Ирмо́с: </red>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</p>
<p>Царя́ Небе́снаго ве́рный ра́бе!/ Тому́ порабо́тал еси́, подвиза́яся по́двигом до́брым,/ Того́ ра́ди вся претерпе́л еси́,/ да насле́диши обетова́ния жи́зни ве́чныя.</p>
<p>Моли́ся и о нас, преподо́бне,/ да благоче́стно пожи́вше и Богови благоугоди́вше,/ прича́стницы бу́дем жи́зни ве́чныя.</p>
<p>Не челове́ческую, а Бо́жию возлюби́л еси́ сла́ву, о́тче Генна́дие,/ сего́ ра́ди Бог тя просла́ви,/ да́руя тобо́ю по́мощь и спасе́ние притека́ющим к тебе́ с ве́рою.</p>
<p>
<red>Богоро́дичен: </red>Досто́йно есть блажи́ти Тя, Богоро́дице:/ Благослове́на Ты в жена́х/ и благослове́н Плод чре́ва Твоего́.</p>
<p>
<red>Песнь 9</red>
</p>
<p>
<red>Ирмо́с: </red>Вои́стияну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</p>
<p>Воспомина́юще подви́жничество твое́, преподо́бне Генна́дие,/ честно́е успе́ние твое́ и зна́мения, я́же соде́я Госпо́дь руко́ю твое́ю,/ со умиле́нием глаго́лем:/ вои́стинну ди́вен Бог во святы́х Свои́х.</p>
<p>Да весели́тся пусты́ня Любимогра́дская,/ во́ды Су́рския да воспле́щут:/ та́мо бо просия ди́вный уго́дник Бо́жий.</p>
<p>Сла́вна и всехва́льна па́мять твоя́, о́тче Генна́дие,/ сла́вою бо, я́же от Отца́, Сы́на и Свята́го Ду́ха, просла́влен еси́.</p>
<p>
<red>Богоро́дичен: </red>Ма́ти Бо́жия!/ ника́коже по достоя́нию мо́жем восхвали́ти Тя./ Оба́че Блага́я су́щи, приими́ моли́тву рабо́в Твои́х/ и принеси́ Сы́ну Твоему́ и Бо́гу на́шему, да спасе́т ду́ши на́ша.</p>
<p>
<red>Свети́лен:</red>
</p>
<p>Я́ко заря́ у́тренняя/ и я́ко луна́ полна́ во днех свои́х, был еси́, преподо́бне, в житии́ сем,/ горя́ ре́вностию, я́же по Бо́зе,/ богате́я святы́ми де́лы и словесы́ благи́ми./ Те́мже мо́лимся:/ не забу́ди чту́щих святу́ю па́мять твою́/ и моли́ся ко Го́споду спасти́ и просвети́ти ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Дивя́щеся непостижи́мому та́инству вочелове́чения Бо́га Сло́ва,/ Тя, Богоро́дицу, немо́лчно велича́ем,/ я́ко Сла́внейшую во́инств Небе́сных/ и при́сную Хода́таицу ро́да христиа́нскаго.</p>
<p>
<red>На хвали́тех стихи́ры на 4, глас 8, самогла́сны:</red>
</p>
<p>Благоле́пно просия́ свяще́нная па́мять твоя́, преподо́бне,/ луча́ми бо доброде́телей,/ све́том же чуде́с твои́х озаря́еши сердца́ ве́рных,/ сию́ у́бо пра́зднующе с ра́достию, ублажа́ем тя,/ принося́ песнь хвалы́ и благодаре́ния Го́споду.</p>
<p>В зако́не Госпо́днем поуча́яся день и нощь/ и свиде́ния Его́ испыту́я,/ не дал еси́, о́тче, сна очи́ма твои́ма,/ ни ве́ждома твои́ма дрема́ния,/ до́ндеже в се́рдце свое́м обре́л еси́ ме́сто Го́сподеви,/ селе́ние Бо́гу Иа́ковлю./ Сего́ ра́ди, я́ко храм духо́вен, благода́тию Бо́жиею приосене́нный,/ и до́брое приста́нище всем, притека́ющим к тебе́, яви́лся еси́,/ и неоску́дный от честны́х моще́й твои́х/ источа́еши ве́рным исто́чник исцеле́ний.</p>
<p>
<red>Сла́ва, глас то́йже:</red>
</p>
<p>Чту́ще тя, преподо́бне, сла́вим Отца́, Сы́на и Свята́го Ду́ха Бо́га,/ Его́же ра́ди вся претерпе́л еси́,/ Его́же мы́шцею си́лы мно́ги соверши́л еси́:/ пусты́ня бо Любимогра́дская/ озари́ся све́том дел твои́х,/ челове́цы возвесели́шася,/ я́ко А́нгела во пло́ти, ви́девше тя,/ оби́тель же твоя́ пребы́сть, я́ко дре́во, насажде́нное при вода́х,/ и, я́ко крин, процвете́./ Сего́ ра́ди вопие́м:/ хва́льна и просла́вленна па́мять твоя́,/ уго́дниче Бо́жий, Генна́дие.</p>
<p>
<red>И ны́не, Богоро́дичен:</red> Влады́чице, приими́ моли́тву раб Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны свята́го, от кано́на пе́сни 3-я и 6-я́ на 4. Проки́мен, глас 7: </red>Честна́ пред Го́сподем/ смерть преподо́бных Его́.Стих: Что возда́м Госпо́деви о всех, я́же воздаде́ ми? <red>Апо́стол к Гала́том, зача́ло 213. Аллилу́йя: </red>Блаже́н муж, боя́йся Го́спода, в за́поведех Его́ восхо́щет зело́.<red> Стих: </red>Си́льно на земли́ бу́дет се́мя Его́.<red> Ева́нгелие от Луки́, зача́ло 24. Прича́стен: </red>В па́мять ве́чную:</p>
<p>
<red>Моли́тва</red>
</p>
<p>Избра́нниче Бо́жий и чудотво́рче, преподо́бный о́тче Генна́дие! От ю́ности твоея́ испо́лнен сый Ду́ха прему́дрости и ра́зума, Ду́ха благоче́стия и стра́ха Госпо́дня, и прии́м вся ору́жия Бо́жия, препоя́сав чре́сла твоя́ и́стиною, обо́лкся в броня́ пра́вды и обу́в нозе во угото́вание благовествова́ния ми́ра, над все́ми же восприи́м щит ве́ры, возмо́г л еси́, я́ко добр во́ин Христо́в, вся стре́лы лука́ваго разжже́нныя угаси́ти. Сего́ ра́ди водворя́лся <red>Днесь</red> с ли́ками Безпло́тных сил в оби́телях Отца́ Небе́снаго, неувяда́емым венце́м увязе́н еси́ и, предстоя́ Престо́лу Царя́ Сла́вы, Го́спода сил, и́маши дерзнове́ние возноси́ти к Нему́ моле́ния и благохвале́ния твоя́. Мы же, окая́ннии, возводи́ из глубины́ зол о́чи и сердца́ на́ша к Го́рнему Сио́ну, Жили́щу Бо́га Иа́ковля, мо́лим тя, преподо́бне Генна́дие: бу́ди засту́пником и хода́таем на́шим пред Бо́гом и Го́сподем на́шим, Судие́ю пра́веднейшим, Его́же вы́ну прогневля́ем, согреша́юще пред Ним. И я́коже во дни пло́ти своея́ ди́вная и пресла́вная соверши́л еси́, о́тче всехва́льне, та́ко и ны́не, преше́д от нас в оби́тели Отца́ Небе́снаго, удиви́ хода́тайством свои́м ми́лость Госпо́дню на нас. Да, отбе́гше нече́стия и мирски́х по́хотей, Бо́гови же благоугоди́вше, обря́щем по́мощь Его́ во вре́мя благопотре́бно и благослове́ние на ны и на дела́ рук на́ших, и да сподо́бит нас насле́дити Ца́рство Небе́сное и с ли́ки святы́х сла́вити и воспева́ти пречестно́е и великоле́пое И́мя Отца́ и Сы́на и Свята́го Ду́ха, ны́не, и при́сно, и во ве́ки веко́в. Ами́нь.</p>
</section>
