<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я блаже́нныя Ксе́нии Петербу́ргский, Христа́ ра́ди юро́дивыя</p>
</title><p>
<red>На вели́цей вече́рни</red>
</p>
<p>На Го́споди, воззва́х:<red> стихи́ры на 8, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>Блаже́нная Ксе́ние богому́драя,/ чи́стая твоя́ душа́,/ правове́рным смы́слом сия́ющи/ и облиста́ющи доброде́телей све́тлостьми,/ озаря́ет ве́рных исполне́ние,/ бесо́вскую тьму отгоня́ющи./ Те́мже тя, я́ко прича́стницу/ невече́рния благода́ти,/' ублажа́ем благоче́стно вси, досточу́дная.</p>
<p>Блаже́нная ма́ти,/ основа́ние положи́вши доброде́тели,/ дре́вняго челове́ка с похотьми́ совле́кшися,/ во Христа́ облекла́ся еси́ вои́стину./ Те́мже и победи́ла еси́/ мно́гая вра́жия ополче́ния,/ наста́вница была́ еси́ мно́гим лю́дем/ гра́да свята́го Петра́,/ Ксе́ние достохва́льная.</p>
<p>Богоуго́дным житие́м укрепля́ющися,/ стра́сти плотски́я/ от души́ отгна́ла еси́,/ уго́днице Христо́ва,/ те́мже к Боже́ственней жи́зни преста́вилася еси́/ и с ли́ки пра́ведных водворя́ешися./ Сего́ ра́ди почита́ем тя свяще́нными пе́сньми/ и ра́достно восхваля́ем,/ Ксе́ние всеблаже́нная.</p>
<p>
<red>Сла́ва, глас 6:</red>
</p>
<p>Кто не удиви́тся,/ кто не просла́вит,/ кто не воспое́т во Христе́ му́дрое и пресла́вное житие́ твое́,/ ма́ти Ксе́ние,/ я́ко и по святе́м преставле́нии твое́м/ пода́еши притека́ющим ве́рою врачева́ние бога́тное./ Те́мже воспева́ем Благода́теля Бо́га,/ яви́вшаго тя, блаже́нную,/ ко исцеле́нию душ и теле́с на́ших.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне. И чте́ния.</red>
</p>
<p>Прему́дрости Соломо́новы чте́ние<red> (глава́ 3):</red>
</p>
<p>Пра́ведных ду́ши в руце Бо́жией, и не прико́снется их му́ка./ Непщева́ни бы́ша во очесе́х безу́мных умре́ти, и вмени́ся озлобле́ние исхо́д их./ И е́же от нас ше́ствие сокруше́ние, они́ же суть в ми́ре./ И́бо пред лице́м челове́ческим а́ще и му́ку прии́мут, упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле искуси́ их, и я́ко всеплодие же́ртвенное прия́т я./ И во вре́мя посеще́ния их возсия́ют и, я́ко и́скры по сте́блию, потеку́т./ Су́дят язы́ком и облада́ют людьми́, и воцари́тся Госпо́дь в них во ве́ки./ Наде́ющийся Нань разуме́ют и́стину и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́, и посеще́ние во избра́нных Его́.</p>
<p>Прему́дрости Соломо́новы чте́ние<red> (главы́ 5 и 6):</red>
</p>
<p>Пра́ведницы во ве́ки живу́т, и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия и вене́ц доброты́ от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние Свое́ и вооружи́т тварь в месть враго́м./ Облече́тся в броня́ пра́вды и возложи́т шлем, суд нелицеме́рен./ Прии́мет щит непобеди́мый, преподо́бне./ Поостри́т же напра́сный гнев во ору́жие;/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я, ре́ки же пото́пят я на́гло./ Сопроти́в ста́нет им дух си́лы, и, я́ко вихо́р, разве́ет их,/ и опустоши́т всю зе́млю беззако́ние, и злоде́йство преврати́т престо́лы си́льных./ Слы́шите у́бо, ца́рие, и разуме́йте, навы́кните, судии́ конце́в земли́./ Внуши́те, держа́щии́ мно́жества и гордя́щиися о наро́дех язы́ков,/ я́ко дана́ есть от Го́спода держа́ва вам и си́ла от Вы́шняго.</p>
<p>Прему́дрости Соломо́новы чте́ние<red> (глава́ 4):</red>
</p>
<p>Пра́ведник, <red>Аще</red> пости́гнет сконча́тися, в поко́и бу́дет./ Ста́рость бо честна́ не многоде́тна, ниже́ в числе́ лет исчита́ется./ Седи́на же есть му́дрость челове́ком, и во́зраст ста́рости житие́ нескве́рное./ Благоуго́ден Бо́гови быв, возлю́блен бысть, и живы́й посреде́ гре́шник преста́влен бысть./ Восхище́н бысть, да не зло́ба изме́нит ра́зума его́, или́ лесть прельсти́т ду́шу его́./ Раче́ние бо зло́бы помрача́ет до́брая, и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга. Уго́дна бо бе Го́сподеви душа́ его́, сего́ ра́ди потща́ся от среды́ лука́вствия./ Лю́дие же ви́девше и не разуме́вше, ниже́ поло́жше в помышле́нии таково́е./ Я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На ли́тии стихи́ры, глас 4:</red>
</p>
<p>Дал еси́ о́браз терпе́ния и му́жества,/ Преблаги́й Го́споди,/ пра́ведную Ксе́нию, мно́гая чудеса́ источа́ющу,/ словесы́ и де́лы сия́ющу,/ незло́бием и кро́тостию украше́нну./ Тем Твое́ неизрече́нное смотре́ние сла́вим,/ Иису́се Всеси́льне,/ Спа́се душ на́ших.</p>
<p>Исцеля́ти стра́сти души́ и те́ла/ дар от Бо́га и́стинно прие́мши,/ блаже́нная Ксе́ние,/ преесте́ственно исцеля́еши вся,/ не челове́ческими врачева́нии,/ но Боже́ственными дарова́ньми.</p>
<p>Отве́ргши мирску́ю суету́,/ любо́вию Христо́вою связа́ся, Ксе́ние блаже́нная,/ по́стническия труды́ и лише́ния претерпе́ла еси́,/ укрепля́ема си́лою от Де́вы Возсия́вшаго.// Те́мже ны́не водворя́ешися, иде́же пра́ведных селе́ния.</p>
<p>
<red>Сла́ва, глас то́йже:</red>
</p>
<p>Воздержа́нием житие́ твое́ украси́вшая/ и у́ды умертви́вшая,/ победи́ла еси́ вра́жия прило́ги, блаже́нная./ Те́мже со все́ми святы́ми сла́вим/ и торжеству́ем свяще́нную па́мять твою́,/ прося́ще обрести́ моли́твами твои́ми ве́лию ми́лость.</p>
<p>
<red>И ны́не, глас то́йже:</red>
</p>
<p>Свеще́ неугаси́мая,/ престо́ле Госпо́день,/ Пречи́стая Влады́чице,/ моли́ спасти́ся душа́м на́шим.</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен: </red>Тридне́вен:</p>
<p>Житие́ твое́, я́ко со́лнце,/ сердца́ ве́рных озари́/ и мно́гия к покая́нию приведе́,/ те́мже и нас све́том невече́рним просвети́,/ Ксе́ние свята́я,// всечестну́ю твою́ па́мять почита́ющих.</p>
<p>
<red>Стих: </red>Пра́ведницы во ве́ки живу́т,// и в Го́споде мзда их.</p>
<p>Досто́йне хва́лима еси́ на земли́,/ цели́тельнице неду́жных, богоблаже́нная Ксе́ние,/ я́ко и по кончи́не твое́й усе́рдно к тебе́ прибега́ющия/ от неду́г свобожда́еши./ Те́мже непреста́нно моли́/ спастися душа́м на́шим.</p>
<p>
<red>Стих: </red>Наде́ющийся Нань разуме́ют и́стину,/ и ве́рнии в любви́ пребу́дут Ему́.</p>
<p>Не́мощна су́щи, сла́вная,/ си́лою Бо́жиею ко́зни вра́жия победи́ла еси́,/ стра́нну проходя́щи жизнь/ и стра́сти теле́сныя умертви́вши,/ ны́не на Небесе́х живе́ши,/ иде́же обрела́ еси́ и́стинное жили́ще, Ксе́ние богому́драя.</p>
<p>
<red>Сла́ва, глас 4:</red>
</p>
<p>А́нгельское житие́ на земли́ яви́ла еси́,/ Ксе́ние всеблаже́нная,/ исто́чниче умиле́ния, ми́лости тече́ние,/ пучи́но чуде́с, струе́ исцеле́ний,/ ма́слино Бо́жия вои́стину плодови́та,/ еле́ем трудо́в твои́х просвеща́ющая ве́рно хваля́щих тя./ Моли́ Человеколю́бца от бед изба́вити/ любо́вию чту́щих всечестну́ю па́мять твою́.</p>
<p>
<red>И ны́не, глас то́йже:</red>
</p>
<p>Те́плое заступле́ние су́щим в бе́дах/ и Помо́щницу на́шу,/ Е́юже от тли изба́вихомся,// Богоро́дицу, ве́рнии, всеусе́рдно ублажа́ем.</p>
<p>
<red>Тропа́рь, глас 7:</red>
</p>
<p>Нищету́ Христо́ву возлюби́вши,/ безсме́ртныя трапе́зы ны́не наслажда́ешися,/ безу́мием мни́мым безу́мие ми́ра обличи́вши,/ смире́нием кре́стным си́лу Бо́жию восприя́ла еси́,/ сего́ ра́ди дар чудоде́йственныя по́мощи стяжа́вшая,/ Ксе́ние блаже́нная, моли́ Христа́ Бо́га/ изба́витися нам от вся́каго зла покая́нием.</p>
<p>
<red>Сла́ва, и ны́не, Богоро́дичен.</red>
</p>
<p>
<red>На у́трени</red>
</p>
<p>На Бог Госпо́дь: <red>тропа́рь святы́я два́жды. </red>Сла́ва, и ны́не, <red>Богоро́дичен.</red>
</p>
<p>
<red>По 1-м стихосло́вии седа́лен, глас 3:</red>
</p>
<p>Мирску́ю красоту́ оста́вила еси́,/ премени́вши бога́тство тле́ющее на непреходя́щее, свята́я Ксе́ние./ Те́мже со все́ми святы́ми сла́вим/ и торжеству́ем свяще́нную па́мять твою́,/ прося́ще обрести́ моли́твами твои́ми, блаже́нная, ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Недомы́сленно и непостижи́мо есть, Влады́чице Богора́дованная,/ е́же соде́ланное о Тебе́ стра́шное Бо́жие та́инство,/ я́ко, Необыме́ннаго заче́нши, родила́ еси́/ пло́тию обложе́на от пречи́стых крове́й Твои́х./ Его́же, Благода́тная, я́ко Сы́на Твоего́ и Бо́га, моли́/ спасти́ся душа́м на́шим.</p>
<p>
<red>По 2-м стихосло́вии седа́лен, глас 5:</red>
</p>
<p>Воздержа́нием житие́ твое́ украси́вши и плоть ду́ху покори́вши,/ победи́ла еси́ вра́жия прило́ги,/ во смире́нии же и поще́нии Бо́га взыска́вши, богоблаже́нная.</p>
<p>
<red>Сла́ва, и ны́не, Богоро́дичен:</red>
</p>
<p>Моли́твы рабы́ Твоея́ Ксе́нии приими́, Богоро́дице,/ и изба́ви нас от вся́ких бед,/ я́ко родила́ еси́ Христа́ Спа́са, Изба́вителя душ на́ших.</p>
<p>
<red>Велича́ние: </red>Велича́ем тя,/ свята́я блаже́нная ма́ти Ксе́ние,/ и чтим святу́ю па́мять твою́,/ ты бо мо́лиши о нас/ Христа́ Бо́га на́шего.</p>
<p>
<red>Псало́м и́збранный: </red>Терпя́, потерпе́х Го́спода:</p>
<p>
<red>По полиеле́и седа́лен, глас 4:</red>
</p>
<p>Чу́дна яви́лася еси́ в терпе́нии твое́м,/ вся́чески Христу́ угоди́ла еси́, всеблаже́нная Ксе́ние,/ му́дрою мы́слию утверди́вши ду́шу твою́/ и покори́вши ду́ху плотска́я мудрова́ния,/ избра́ла еси́ до́брая, е́же Бо́гу рабо́тати./ Сего́ ра́ди Христо́с да́рует благода́ть и ми́лость моли́твами твои́ми/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Обурева́ют мя во́лны грехо́вныя/ и возмуще́ние безме́стных помышле́ний,/ умилосе́рдися, Всенепоро́чная,/ и ру́ку ми по́мощи, я́ко Ми́лостива, простри́,/ да спа́сся, велича́ю Тя.</p>
<p>
<red>Таже степе́нна, 1-й антифо́н 4-го гла́са. Проки́мен, глас 4: </red>Пра́ведницы во ве́ки живу́т,/ и в Го́споде мзда их. <red>Стих: </red>Наде́ющийся Нань разуме́ют и́стину, и ве́рнии в любви́ пребу́дут Ему́. Вся́кое дыха́ние: <red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Житие́ твое́, я́ко со́лнце,/ сердца́ ве́рных озари́/ и мно́гия к покая́нию приведе́./ Те́мже и нас све́том невече́рним просвети́,/ ма́ти Ксе́ние,/ всечестну́ю па́мять твою́ почита́ющих.</p>
<p>
<red>Кано́н Богоро́дицы со ирмосо́м на 8 и святы́я на 6.</red>
</p>
<p>
<red>Кано́н святы́я, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</p>
<p>Водо́ю Креще́ния омы́вшися,/ перворо́днаго греха́ изба́вилася еси́, ма́ти Ксе́ние,/ и на́ша сердца́ слеза́ми покая́ния очи́сти,/ просвеще́ние подаю́щи почита́ющим святу́ю па́мять твою́.</p>
<p>В воде́ Креще́ния зми́я лука́ва потопи́вшая,/ житие́м твои́м страда́льческим вра́жию си́лу умертви́ла еси́, блаже́нная,/ от нея́же и нам изба́вимся Спа́са умоли́.</p>
<p>Во́ду живу́ю неистощи́мых даро́в/ подаде́ тебе́ Христо́с, блаже́нная ма́ти,/ Его́же нищету́ во́льно возлюби́ла еси́.</p>
<p>
<red>Богоро́дичен: </red>Во́ды покая́ния пода́ждь ми, Пречи́стая,/ и, очи́стивши мя от нечистоты́ грехо́вныя,/ чи́ста предста́ви, Богороди́тельнице, Сы́ну Твоему́ и Бо́гу.</p>
<p>
<red>Песнь 3</red>
</p>
<p>
<red>Ирмо́с: </red>Небе́снаго кру́га/ Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</p>
<p>Небе́снаго кру́га Зижди́телю все житие́ твое́ отда́вши,/ возлюби́ла еси́ Того́ до конца́,/ сподо́би и нас моли́твами твои́ми, блаже́нная,/ люби́ти Го́спода до конца́ дний на́ших.</p>
<p>Небе́сныя жи́зни жела́ющи,/ в житии́ твое́м вся земна́я пренебрегла́ еси́,/ сподо́би и нас, ма́ти Ксе́ние,/ моли́твами твои́ми Небе́сныя жи́зни дости́гнути.</p>
<p>Небе́снаго черто́га жела́ющи,/ стра́нническое житие́ прешла́ еси́/ и ны́не со все́ми святы́ми в Небе́сных черто́зех лику́еши.</p>
<p>
<red>Богоро́дичен: </red>Небе́снаго Творца́, Богоро́дице всепе́тая, ро́ждши,/ Небе́с простра́ннейшая яви́лася еси́./ Нас от пространна́го пути́ поги́бельна укло́ньши,/ на Небе́сный путь наста́ви, молю́ся.</p>
<p>
<red>Седа́лен, глас 5:</red>
</p>
<p>Я́ко стра́нница во гра́де свята́го Петра́ яви́лася еси́,/ благоволе́нием Бо́жиим укрепля́ема, ма́ти прему́драя,/ Боже́ственных даро́в и чуде́с удосто́ившаяся./ Те́мже, иму́щи дерзнове́ние ко Христу́ Бо́гу,/ мир испроси́ душа́м на́шим и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Ма́ти Пречи́стая, гра́де Бо́жий,/ изба́ви лю́ди Твоя́ от бед/ и по́мощь пода́ждь проти́витися враго́м го́рдым, да вопие́м Ти:/ ра́дуйся, Благослове́нная.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Услы́шавши, Ксе́ние, я́ко Небеса́ пове́дают сла́ву Бо́жию,/ отве́ргла еси́ суету́ мирску́ю/ и в по́двизе поста́ и лише́ния на земли́ Бо́га сла́вити возжеле́ла еси́,/ Его́же сла́вити и нас сподо́би.</p>
<p>Услы́шавши и уразуме́вши дела́ Госпо́дня,/ просла́вила еси́ Его́ Божество́,/ наде́ждею и любо́вию к Нему́ украси́вши ду́шу твою́,/ по́двиги просвети́лася еси́, блаже́нная, Бо́жиею си́лою укрепля́ема.</p>
<p>Услы́шавши преще́ния вра́жеская и вся́кия ко́зни от них терпя́щи,/ непоколеби́ма пребыла́ еси́,/ и нас непоколеби́мых в доброде́телех утверди́.</p>
<p>
<red>Богоро́дичен: </red>Услы́ши, Пречи́стая Влады́чице, моле́ния на́ша,/ и изба́ви нас от наси́лия вра́жия,/ и глас Христо́в, призыва́ющий благослове́нныя в Ца́рство, услы́шати сподо́би.</p>
<p>
<red>Песнь 5</red>
</p>
<p>
<red>Ирмо́с: </red>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</p>
<p>Просвеща́хуся ве́рнии лю́дие,/ зря́ще незло́бие и кро́тость твою́, ма́ти Ксе́ние,/ помози́ и нам, блаже́нная, подража́ти твоему́ незло́бию.</p>
<p>Просвети́вши стезю́ жи́зни твоея́ све́том богоразу́мия,/ Христа́ Го́спода вседу́шне возлюби́ла еси́,/ сподо́би и ны, блаже́нная Ксе́ние, в сем бы́ти тебе́ подража́тели.</p>
<p>Просвети́ нас, о ма́ти Ксе́ние, наде́ждею и любо́вию ко Го́споду,/ ны́не бо зря́щи Христа́ лице́м к лицу́, све́та неизрече́ннаго наслажда́ешися,/ Тому́ за ны моли́ся.</p>
<p>
<red>Богоро́дичен: </red>Просвети́ла еси́ омраче́нное естество́, Богоро́дице,/ Свет и́стинный ро́ждши,/ те́мже и нас све́том просвети́вши, от мра́чных враг свободи́.</p>
<p>
<red>Песнь 6</red>
</p>
<p>
<red>Ирмо́с: </red>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися,/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Моли́тву, я́ко исто́чник приснотеку́щий, ны́не излива́еши,/ неду́жныя исцеля́ющи, кре́пость и си́лу стра́ждущим подаю́щи,/ сподо́би и нас моли́твами твои́ми изба́витися от вся́ких лю́тых.</p>
<p>Моли́твою́ Небе́сною и по кончи́не твое́й от неду́г свобожда́еши,/ цели́тельнице безме́здная, досто́йно хва́лима еси́ на земли́,/ моли́ся о душа́х на́ших.</p>
<p>Моли́тву на́шу приими́, ма́ти Ксе́ние,/ да в честны́й храм твой прии́дем со тща́нием/ и неду́гов душе́вных и страсте́й теле́сных исцеле́ние ско́ро прии́мем.</p>
<p>
<red>Богоро́дичен: </red>Моли́твою Твое́ю всемо́щною, Пречи́стая,/ изба́ви нас от враг ви́димых и неви́димых, от грехо́в и вся́кия му́ки,/ я́ко ро́ждшая Человеколю́бца Бо́га.<style name="color-red"/>
</p>
<p>
<red>Конда́к, глас 3:</red>
</p>
<p><red>Днесь</red> све́тло лику́ет град свята́го Петра́,/ я́ко мно́жество скорбя́щих обрета́ют утеше́ние,/ на твоя́ моли́твы наде́ющеся,/ Ксе́ние всеблаже́нная,/ ты бо еси́ гра́ду сему́ похвала́ и утвержде́ние.</p>
<p>
<red>И́кос:</red>
</p>
<p>Ка́ко возмогу́, гре́шный аз, скве́рный душе́ю и те́лом,/ пове́дати е́же во пло́ти равноа́нгельное житие́ твое́ и пресла́вная чудеса́,/ а́ще у́бо мно́зи прему́дрии не дерза́ют испове́дати/ мно́гаго твоего́ терпе́ния и смире́ния и те́плыя ко Христу́ любве́?/ Но обаче́ наде́яся на твое́ заступле́ние, о блаже́нная, вопию́ ти:/ ра́дуйся, я́ко везде́ призыва́ющих тя ско́ро предваря́еши,/ ра́дуйся, я́ко мно́жество скорбя́щих обрета́ют тобо́ю утеше́ние,/ ра́дуйся, свята́я блаже́нная ма́ти Ксе́ние,/ гра́ду сему́ похвало́ и утвержде́ние.</p>
<p>
<red>Песнь 7</red>
</p>
<p>
<red>Ирмо́с: </red>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</p>
<p>О́троки евре́йския А́нгел от огня́ неопа́льны сохрани́/ и тебе́, Ксе́ние, в стра́нничестем житии́ укрепи́, пою́щу:/ благослове́н еси́, Го́споди Бо́же, во ве́ки.</p>
<p>Де́тем ева́нгельски подража́ла еси́ в житии́ твое́м,/ стезю́ те́сную проше́дши в незло́бии,/ те́мже и нас на по́двиг доброде́тели се́я укрепи́, пою́щих:/ благослове́н еси́, Го́споди Бо́же, во ве́ки.</p>
<p>Отроко́м в пещи́ халде́йстей подража́ющи, Ксе́ние,/ воспева́ла еси́ Христа́, да́вшаго ти кре́пость,/ те́мже и мы, чту́ще тя, блаже́нная, со дерзнове́нием зове́м:/ благослове́н еси́, Го́споди Бо́же, во ве́ки.</p>
<p>
<red>Богоро́дичен: </red>Отрокови́це Де́во, простри́ на нас ми́лость Сы́на Твоего́,/ да кроме́шныя тьмы изба́вимся мольба́ми Твои́ми, пою́ще:/ благослове́н еси́, Го́споди Бо́же, во ве́ки.</p>
<p>
<red>Песнь 8</red>
</p>
<p>
<red>Ирмо́с: </red>Победи́тели мучи́теля и пла́мене/ благода́тию Твое́ю бы́вше,/ за́поведем Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</p>
<p>Победи́тельница страсте́й яви́лася еси́, Ксе́ние,/ лю́тая искуше́ния вра́жия побежда́ющи и непреста́нно пою́щи:/ благослови́те, вся дела́ Госпо́дня, Го́спода.</p>
<p>Побежда́ющи вся́кия стра́сти грехо́вныя,/ ты, блаже́нная, я́ко све́тла звезда́ яви́лася еси́,/ приво́диши бо жены́, па́дшия во грехи́, во е́же целому́дренно жи́ти и в покая́нии воспева́ти:/ благослови́те, вся дела́ Госпо́дня, Го́спода.</p>
<p>Победи́тельница греха́ яви́лася еси́, блаже́нная ма́ти, благода́ть Вы́шняго иму́щи./ Те́мже Небе́сная дости́гла еси́, иде́же ны́не со А́нгелы поеши:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Побе́де во бране́х духо́вных ве́рным посо́бствуеши, Пресвята́я Де́во,/ те́мже и лю́дем гра́да на́шего по́мощь Твою́ низпосли́, да вы́ну пое́м:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с: </red>Вои́стину Богоро́дицу/ Тя испове́дуем,/ сласе́ннии Тобо́ю, Де́во Чи́стая,/ с безпло́тными ли́ки Тя велича́юще.</p>
<p>Вои́стину ра́зум Христо́в име́ла еси́, Ксе́ние,/ смире́ние, кро́тость, ве́ру несумне́нну, наде́жду и любо́вь, я́же к Бо́гу,/ и нас сего́ сподо́би, да с тобо́ю Христа́ при́сно велича́ем.</p>
<p>Вои́стину на тебе́, Ксе́ние блаже́нная, испо́лнися Христо́во прорече́ние:/ претерпе́вый до конца́, той спасе́н бу́дет,/ ны́не бо со все́ми спасе́нными Христа́ при́сно велича́вши.</p>
<p>Вои́стину никто́же, притека́яй к тебе́, блаже́нная ма́ти,/ тощь благода́ти Бо́жия отхо́дит,/ ея́же и нас испо́лни, да тя велича́ем.</p>
<p>
<red>Богоро́дичен: </red>Вои́стину Богоро́дицу Тя, Де́во и Ма́ти Сло́ва,/ Хода́таицу су́щую нам, Со́лнце пра́вды во́зсиявнгую,/ ве́рнии, единому́дренно пе́сньми велича́ем.</p>
<p>
<red>Свети́лен:</red>
</p>
<p>Я́коже со́лнце светоно́сно, возсия́ ны́не, блаже́нная ма́ти, па́мять твоя́,/ вся ве́рныя веселя́щи, и́же моли́твенно взыва́ют ти:/ моли́ся приле́жно спасти́ся нам.</p>
<p>
<red>Богоро́дичен: </red>Держа́вным Твои́м покро́вом, Пречи́стая,/ нас, рабо́в Твои́х, от наве́тов вра́жиих сохраня́й всегда́ невреди́мых,/ Тя бо еди́ну стяжа́хом наде́жду и утвержде́ние.</p>
<p>
<red>На хвали́тех стихи́ры, глас 2:</red>
</p>
<p>Неисчерпа́ема есть благода́ть,/ ю́же от Христа́ прия́ла еси́, блаже́нная,/ те́мже и мо́щи твоя́ Боже́ственною си́лою непреста́нно де́йствуют чудесы́,/ к ни́мже притека́ющий и и́мя твое́ с ве́рою призыва́ющии/ от неисце́льных боле́зней исцеля́ются./ Ея́же моли́твами, Го́споди,/ и нас душе́вных и теле́сных страсте́й свободи́,/ я́ко Человеколю́бец.</p>
<p>В по́двизех стра́нствия твоего́/ привлекла́ еси́ мно́гия ду́ши ко спасе́нию,/ сего́ ра́ди Христо́с, нас ра́ди стра́нствовавый/ и не имы́й где главу́ приклони́ти,/ зна́меньми и чудесы́ пресла́вными и́стинно тя украси́,/ стра́ннице блаже́нная.</p>
<p>Доброде́тели твоя́, богому́драя Ксе́ние,/ к ве́ре обраща́ют сердца́./ Кто бо, слы́ша безме́рное твое́ смире́ние и терпе́ние, не удиви́тся?/ Еще́ же ко всем кро́тость и незло́бие,/ скорбя́щим ми́лование и су́щим в беда́х ско́рое поможе́ние,/ пла́вающим немяте́жное приста́нище/ и путеше́ствующим благо́е поспеше́ние,/ вся боголе́пно предваря́еши, досточу́дная,/ и ны́не неувяда́емым венце́м уве́нчана еси́ от руки́ Вседержи́теля Бо́га,/ Его́же моли́ спасти́ся душа́м на́шим.</p>
<p>
<red>Сла́ва, глас 8:</red>
</p>
<p><red>Днесь</red> град свята́го Петра́/ просвеща́ется, ма́ти Ксе́ние, твои́ми заря́ми,/ и святы́й храм Бо́жия Ма́тере Смоле́нския,/ цветы́ украша́ем,/ вопие́т ти, уго́днице Христо́ва:/ не преста́й моли́тися о всех,/ пра́зднующих любо́вию святу́ю па́мять твою́.</p>
<p>
<red>И ны́не, глас то́йже:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое.</red>
</p>
<p>
<red>На литурги́и</red>
</p>
<p>
<red>Проки́мен, глас 7: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, я́же возда́де ми?<red> Апо́стол к Гала́том, зача́ло 213. Аллилу́йя, глас 6: </red>Блаже́н муж, боя́йся Го́спода, в за́поведех Его́ восхо́щет зело́. <red>Стих: </red>Си́льно на земли́ бу́дет се́мя его́.<red> Ева́нгелие от Луки́, зача́ло 24. Прича́стен: </red>В па́мять ве́чную бу́дет пра́ведник:</p>
<p>
<red>Моли́тва</red>
</p>
<p>О свята́я блаже́нная ма́ти Ксе́ние! Под кро́вом Всевы́шняго жи́вшая, ведо́мая и укрепля́емая Богома́терию, глад и жа́жду, хлад и зной, поноше́ния и гоне́ния претерпе́вшая, дар прозорли́вости и чудотворе́ния от Бо́га получи́вшая и под се́нию Всемогу́щаго упоко́ившаяся, <red>Днесь</red> же, от сла́внаго тысящеле́тия Креще́ния Ру́си, Це́рковь Ру́сская прославля́ет тя, я́ко благоуха́нный цвет. Предстоя́ще на ме́сте твоего́ погребе́ния, пред о́бразом твои́м святы́м, я́ко живе́й ти су́щей с на́ми, мо́лимся ти: приими́ проше́ния на́ша и принеси́ я ко Престо́лу милосе́рднаго Отца́ Небе́снаго, я́ко дерзнове́ние к Нему́ иму́щая; испроси́ притека́ющим к тебе́ ве́чное спасе́ние, на блага́я дела́ и начина́ния на́ша ще́дрое благослове́ние, от вся́ких бед и скорбе́й избавле́ние. Предста́ни святы́ми твои́ми моли́твами пред Всеми́лостивым Спаси́телем на́шим о нас, недосто́йных и гре́шных. Помози́, свята́я блаже́нная ма́ти Ксе́ние, младе́нцы све́том свята́го Креще́ния озари́ти и печа́таю да́ра Ду́ха Свята́го запечатле́ти, ю́ныя в ве́ре, че́стности, богобоя́зненности и целому́дрии воспита́ти и успе́хи в уче́нии им стяжа́ти. Боля́щия и неду́гующия исцели́, супру́гом любо́вь и согла́сие низпосли́, мона́шествующим по́двигом до́брым подвиза́тися помози́ и от поноше́ния огради́, па́стыри в кре́пости ду́ха утверди́, Це́рковь и страну́ на́шу сохрани́ и всех боголюби́вых чад в предсме́ртный час причаще́ния Святы́х Христо́вых Та́ин сподо́би, ты бо еси́ на́ше ско́рое услы́шание и избавле́ние, тебе́ благодаре́ние возсыла́ем и с тобо́ю сла́вим Отца́ и Сы́на и Свята́го Ду́ха, ны́не и при́сно и во ве́ки веко́в. Ами́нь.</p>
</section>
