<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Григо́рия, архиепископа Константиня града, Богосло́ва</p>
</title><p>
<red>А́ще хо́щет настоя́тель, твори́м бде́ние</red>
</p>
<p>
<red>На ма́лой вече́рни</red>
</p>
<p>
<red>Стихи́ры, глас 4.</red>
</p>
<p>
<red>Подо́бен: </red>Я́ко до́бля:</p>
<p>Богосло́вными твои́ми устны́, Богосло́ве Григо́рие,/ Богосло́вным язы́ком твои́м изъяви́л еси́/ в Тро́ице пое́маго Бо́га Единосу́щнаго,/ Отца́, и Сы́на, и Ду́ха Свята́го,/ изсуши́л еси́ бу́йство е́ллинов и лжу,/ и́стину пропове́дуя/ Боговеща́нными твои́ми глаго́лы.</p>
<p>И вид твой че́стен,/ и зрак гове́ин, свяще́нный Григо́рие,/ сего́ ра́ди тя ра́достными песнопе́ньми почита́ем и глаго́лем:/ ра́дуйся, звездо́ у́мная,/ озаря́ющая концы́ све́тлостию/ прему́дрых твои́х глаго́лов;/ ра́дуйся, трубо́, пропове́дующая ми́ру/ Иису́совы за́поведи.</p>
<p>Многогла́сный орга́н,/ гусль мусики́йскую настро́енную,/ свире́ль же и цевни́цу сладкоды́шащую,/ иера́рхов превысоча́йшаго,/ вели́каго учи́теляя́ Це́ркве Христо́вы,/ да похва́лим, пою́ще:/ ра́дуйся, благода́ти Боже́ственный глубино́,/ ра́дуйся, высото́ Небе́сных разуме́ний,/ о́тче отце́в Григо́рие.</p>
<p>Пра́щею слове́с твои́х/ Боже́ственных, Богодохнове́нне,/ держа́вно, пресла́вне, порази́л еси́,/ я́коже во́лка, А́рия,/ и дале́че отгна́в от ста́да Христо́ва,/ па́стырю всеизря́днейший,/ твоя́ о́вцы согрева́я и прохлажда́я/ зла́ком Тро́ицы Единосу́щный./ Сего́ ра́ди тя почита́ем,/ па́стырю па́стырей Григо́рие.</p>
<p>
<red>Сла́ва, глас 6:</red>
</p>
<p>Иера́рхов нача́льника, патриа́рхов честь,/ таи́нника Богови́дцев/ и разуме́ний Христо́вых ума́ красне́йшаго,/ соше́дшеся, о Богому́дрии,/ духо́вными похвала́ми да похва́лим, глаго́люще:/ ра́дуйся, Богосло́вия исто́чниче, прему́дрости реко́/ и струя́ Боже́ственнаго ра́зума./ Ра́дуйся, звездо́ светле́йшая,/ я́ко весь мир озаря́еши твои́ми догма́ты./ Ра́дуйся, благоче́стия побо́рниче вели́кий/ и нече́стия прогони́телю до́блественный./ Но, о всему́дре Богосло́ве Григо́рие!/ Не преста́й моля́ся Христу́ Бо́гу/ о и́же ве́рою и любо́вию соверша́ющих при́сно/ Богоуго́дную и честну́ю па́мять твою́.</p>
<p>
<red>И ны́не: </red>Богоро́дице, Ты еси́ лоза́:</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Други́й сын гро́мов,/ яви́лся еси́/ от промышле́ния Бо́жия,/ и Богосло́в, Григо́рие, ми́ру,/ и учени́к, и напе́рсник.</p>
<p>
<red>Стих:</red> Уста́ моя́ возглаго́лют прему́дрость/ и поуче́ние се́рдца моего́ ра́зум.</p>
<p>Я́ко сия́ние мо́лнии,/ изы́де твое́ веща́ние,/ ве́рный у́бо озаря́ющее,/ еретики́ же низлага́ющее,/ громо́вными стре́лами.</p>
<p>
<red>Стих: </red>Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>Ум твой огнесия́нен,/ пламеноно́сна уста́,/ и́мже ерети́чествующих,/ Григо́рие,/ попаля́ются безбо́жная уче́ния.</p>
<p>
<red>Сла́ва, глас и подо́бен то́йже:</red>
</p>
<p>Тро́ицу Че́стную,/ Отца́, Сло́во, Ду́ха,/ Боже́ственный Богосло́в/ научи́ ве́ровати,/ Еди́наго Бо́га Неразде́льнаго.</p>
<p>
<red>И ны́не:</red>
</p>
<p>Еди́наго Вседе́тельныя/ Тро́ицы пропове́дуя,/ из Де́вы прозя́бшаго,/ еретико́в загражда́еши,/ Григо́рие, уста́.</p>
<p>
<red>Тропа́рь, глас 1: Па́стырская свире́ль:</red>
</p>
<p>
<red>(зри на вели́цей вече́рни). Сла́ва, и ны́не, Богоро́дичен: </red>Гаврии́лу веща́вшу:<style name="color-red"/>
</p>
<p>
<red>На велицей вече́рни</red>
</p>
<p>Пое́м Блаже́н муж: <red>1-й антифо́н. </red>На Го́споди, воззва́х:<red> стихи́ры на 8, глас 1.</red>
</p>
<p>
<red>Подо́бен: </red>Всехва́льнии му́ченицы:</p>
<p>О́тче Григо́рие,/ твои́х у́стен/ ни хода́тай забве́ния гроб затвори́:/ Богосло́вия бо яви́лся еси́ уста́,/ благоче́стия догма́ты/ и ны́не вселе́нней веща́я./ Те́мже моли́ся/ дарова́ти душа́м на́шим/ мир и ве́лию ми́лость.</p>
<p>О́тче Григо́рие,/ му́дре пло́ти уклони́лся еси́/ благопребыва́тельнаго и наве́тнаго,/ на неботе́чную же всед/ четвероко́нную доброде́телей колесни́цу,/ впери́лся еси́ к добро́те неизрече́нней./ Ея́же насыща́яся,/ ны́не подае́ши душа́м на́шим/ мир и ве́лию ми́лость.</p>
<p>О́тче Григо́рие,/ Бо́гу и челове́ком/ был еси́ ве́рен хода́тай благода́тию,/ и ны́не благоми́лостивна/ благодерзнове́нными моли́твами/ положи́в нам Христа́,/ не преста́й Го́спода моля́, преподо́бне,/ дарова́ти ду́шам на́шим/ мир и ве́лию ми́лость.</p>
<p>
<red>И́ны стихи́ры, глас 2.</red>
</p>
<p>
<red>Подо́бен:</red> Ки́ини похва́льными:</p>
<p>Прииди́те, свяще́нными пе́сньми/ да восхва́лим Богоглаго́ливаго Григо́рия,/ о́ко благода́ти и всему́драя уста́ Ду́ха Свята́го,/ све́тлаго свети́льника вселе́нныя,/ ве́лие Це́ркви оглаше́ние,/ сла́ву Правосла́вия,/ всечу́дную Богосло́вия струю́,/ Боже́ственных догма́тов приснотеку́щую реку́,/ исто́чник, всегда́ кипя́щий/ нетле́ния Боже́ственныя во́ды.</p>
<p>Любо́вию духо́вною <red>Днесь</red> да воспои́м иера́рха,/ апо́столов единонра́внаго/ и благоче́стия побо́рника,/ благоглаго́лания наводне́ние,/ пото́к учи́тельства, зело́ сладча́йший,/ слове́с высокоглаго́льных тве́рдость,/ небогро́мная уста́, огнеды́шущий язы́к,/ прему́дрости сокро́вище, Сло́ва пропове́дника,/ ве́рных удобре́ние.</p>
<p>Пе́сньми до́лжными вси да восхва́лим Богосло́ва,/ Христо́вы па́ствы стра́жа, ловца́ волко́в/ и всему́драго пле́велов любоде́йчищных исторга́теля,/ се́ятеля же пра́вых до́гматов всечу́днаго,/ отгони́теля ерети́чествующих зело́ крепча́йшаго,/ возрасти́вшаго же и́стинно бодростию Боже́ственною Христо́вы тала́нты,/ я́коже лепо, и мир просвети́вшаго/ уче́ний Боже́ственными светлостьми́.</p>
<p>
<red>Сла́ва, глас 8:</red>
</p>
<p>Бо́дрый язы́к твой ко уче́нию,/ во ушесе́х серде́чных возглаша́ющий,/ лени́вых ду́ши возставля́ет,/ и Боговеща́нными глаго́лы ле́ствица обрета́ется,/ от земли́ к Бо́гу возводя́щая./ Те́мже, Григо́рие Богосло́ве,/ не преста́й моля́ся Христу́/ от бед спасти́ ду́ши на́ша.</p>
<p>
<red>И ны́не, Богоро́дичен: </red>Царь Небе́сный:</p>
<p>
<red>Вход. Проки́мен дне. И чте́ния.</red>
</p>
<p>При́тчей чте́ние<red> (гла́вы 10, 3 и 8):</red>
</p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти,/ не́жели зла́та и сребра́ сокро́вища./ Честне́йшая же есть ка́мений многоце́нных,/ все же честно́е недосто́йно ея́ есть./ Долгота́ бо дней и ле́та живота́ в десни́це ея́,/ в шу́йце же ея́ бога́тство и сла́ва./ От уст ея́ исхо́дит пра́вда,/ зако́н же и ми́лость на язы́це но́сит./ Послу́шайте у́бо мене́, о ча́да,/ честна́я бо реку́,/ и блаже́н челове́к, и́же пути́ моя́ сохрани́т:/ исхо́ди бо мои́ - исхо́ди живота́,/ и уготовля́ется хоте́ние от Го́спода./ Сего́ ра́ди молю́ вас/ и предлага́ю мой глас сыново́м челове́ческим./ Я́ко аз, прему́дрость, устро́их сове́т,/ и ра́зум и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущий же мене́ обря́щут благода́ть./ Разуме́йте у́бо, незло́бивии, кова́рство,/ ненака́занный же, прилага́йте сердца́./ Послу́шайте мене́ и па́ки, честна́я бо реку́,/ и отве́рзу от усте́н пра́вая,/ я́ко и́стине поучи́тся горта́нь мой,/ ме́рзки же предо мно́ю у́стны лжи́выя. С пра́вдою вси глаго́лы уст мои́х,/ ничто́же в них стро́потно, ниже́ развраще́нно./ Вся пра́ва суть разумева́ющим/ и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>Прему́дрости Соломо́новы чте́ние<red> (гла́вы 10, 6, 8 и 9):</red>
</p>
<p>Уста́ пра́веднаго ка́плют прему́дрость,/ устне́ же муже́й му́дрых ве́дят благода́ть./ Уста́ му́дрых поуча́тся прему́дрости,/ пра́вда же избавля́ет их от сме́рти./ Сконча́вшуся му́жу пра́ведну, не поги́бнет наде́жда./ Сын бо пра́веден ражда́ется в живо́т/ и во благи́х свои́х плод пра́вды обы́мет./ Свет пра́ведным всегда́,/ и от Го́спода обря́щут благода́ть и сла́ву./ Язы́к му́дрых до́брая свесть,/ и в се́рдце их почи́ет му́дрость./ Лю́бит Госпо́дь преподо́бная сердца́,/ прия́тни же Ему́ вси непоро́чнии в пути́./ Му́дрость Госпо́дня просвеща́ет лице́ разу́мнаго./ Постига́ет бо жела́ющий ю,/ пре́жде да́же разуме́ти ю,/ и удо́бь у́зрится от лю́бящих ю./ У́треневавый к ней не утруди́тся,/ и бдяй ея́ ра́ди вско́ре без печа́ли бу́дет./ Я́ко досто́йных ея́ сама́ обхо́дит, и́щущи,/ и во стезя́х ея явля́ется им благоприе́мне./ Му́дрости никогда́же одоле́ет зло́ба./ Сих ра́ди и рачи́тель бых добро́ты ея́,/ и возлюби́х ю, и поиска́х от ю́ности моея́./ И взыска́х неве́сту привести́ себе́,/ я́ко всех Влады́ка возлюби́ ю./ Таи́бница бо есть Бо́жия хи́трости/ и обрета́тельница дел Его́./Труды́ ея́ суть доброде́тели:/ целому́дрию же и ра́зуму та учи́т,/ пра́вде и му́жеству,/ и́хже потре́бнее ничто́же есть в житии́ челове́ком./ А́ще же и мно́гаго иску́сства жела́ет кто,/ весть дре́вняя и бы́ти хотя́щая разсмо́трит./ Свесть изви́тия слове́с и разреше́ния гада́ний,/ зна́мения и чудеса́ проразуме́ет/ и сбытия́ време́н и лет,/ и всем сове́тник есть благ./ Я́ко безсме́ртие есть в ней/ и благосла́вие во обще́нии слове́с ея́./ Сего́ ра́ди бесе́довах ко Го́споду,/ и помоли́хся Ему́,/ и <red>рех</red> от всего́ се́рдца моего́: Бо́же отце́в и Го́споди ми́лости,/ сотвори́вый вся сло́вом Твои́м/ и му́дростию Твое́ю устро́ивый челове́ка,/ да владе́ет бы́вшими от <red>Тебе</red>́ тварьми́/ и да управля́ет мир в преподо́бии и пра́вде./ Даждь ми Твои́х Престо́лов приседя́щую прему́дрость/ и не отлучи́ ме́не от о́трок Твои́х,/ я́ко аз раб Твой и сын рабы́ни Твоея́./ Посли́ ю с Небе́с от свята́го жили́ща Твоего́/ и от Престо́ла сла́вы Твоея́,/ да, су́щи со мно́ю, научи́т мя,/ что благоуго́дно есть пред Тобо́ю,/ и наста́вит мя в ра́зум,/ и сохрани́т мя в сла́ве свое́й./ Помышле́ния бо сме́ртных вся боязли́ва/ и погре́шительна умышле́ния их.</p>
<p>Прему́дрости Соломо́новы чте́ние<red> (глава́ 4):</red>
</p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости - житие́ нескве́рное./ Благоуго́ден Бо́гови быв, возлю́блен бысть/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ра хра́ма. Та́же стихи́ры свята́го, глас 4, самогла́сны. Анато́лия:</red>
</p>
<p>Сло́вом Бо́жиим отве́рз уста́ твоя́,/ прему́дрости привле́кл еси́ Ду́ха/ и, полн благода́ти быв,/ Боже́ственная возгреме́л еси́ уче́ния, треблаже́нне Григо́рие,/ и, А́нгельским совоку́плься си́лам,/ Тро́йческий пропове́дал еси́ Свет и Неразде́льный./ Те́мже, твои́ми осия́вшеся Богоглаго́лании,/ Тро́ице покланя́емся, во Еди́ном Божестве́ познава́емей,/ во спасе́ние душ на́ших.</p>
<p>О́гненным язы́ком твои́м Богоглаго́ливым, Григо́рие,/ богобо́рная попали́л еси́ ерети́чествующих языкобо́лия,/ Боже́ственная я́ко и́стинно яви́лся еси́ уста́,/ Ду́хом возглаго́лавшая вели́чия Бо́жия/ и писа́ньми вообрази́вшая/ сокровеннота́йныя Тро́ицы Единоси́льное Существо́,/ и, Трисо́лнечным све́том просвети́в земны́й мир,/ мо́лишися непреста́нно о душа́х на́ших.</p>
<p>
<red>Сла́ва, глас то́йже:</red>
</p>
<p>Боже́ственными дея́ньми те́ло с душе́ю зако́нно очи́стив,/ Богосло́вия преде́лы проше́л еси́,/ Боже́ственным тайнонауча́я, Богоявле́ние Григо́рие,/ и, в незаходи́мый вшед мрак,/ Богоначерта́нное прия́л еси́ законоположе́ние,/ Единосу́щную напи́сану Тро́ицу./ Е́йже покланя́ющеся тобо́ю, воспева́юще, глаго́лем:/ в Тро́ице разумева́емая Едини́це, поми́луй нас.</p>
<p>
<red>И ны́не, Богоро́дичен:</red> Призри́ на моле́ния:<style name="color-red"/>
</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен: </red>Ра́дуйся:</p>
<p>Ра́дуйся, Богосло́вия исто́чниче/ и Богозре́ния высо́каго оби́тель:/ вы́шнюю бо глубину́, о́тче,/ с благочести́вым по́мыслом испыта́в,/ всем уясни́л еси́/ в Трие́х Со́лнцех Еди́но Све́та бы́ти растворе́ние,/ соединя́емое то́ждеством Божества́,/ тро́ичествуемое же Честны́ми Ипоста́сьми,/ жития́ у́бо чистото́ю и слове́с све́тлостию/ чествова́ти науча́я Тро́ицу Всесвяту́ю, Богодохнове́нне./ От Нея́же низпосла́тися душа́м на́шим моли́ ве́лию ми́лость.</p>
<p>
<red>Стих: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>Заре́ю Богосло́вия твоего́/ ересе́й темнонеи́стовство разруши́л еси́,/ исто́чник бо озаре́ний/ Богочести́вым по́мыслом, Богосло́ве, предвари́в и Богому́дрым,/ све́тлостем су́щим, отону́ду подава́емым, приобщи́лся еси́./ Просия́телен бо твой ум, я́коже зерца́ло, соде́лавый,/ Тро́ичный Божества́, о́тче, Свет и Неразде́льный/ прия́л еси́ светле́йший,/ и Лучу́, бога́тно еди́нственную, вмести́л еси́,/ Ю́же ны́не умоли́/ душа́м на́шим дарова́ти ве́лию ми́лость.</p>
<p>
<red>Стих: </red>Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>Ра́дуйся, реко́ Бо́жия,/ я́же при́сно полна́ вод благода́ти,/ всяк веселя́щая град Царя́ Христа́/ Боже́ственными словесы́ и уче́ньми;/ сла́достный пото́к, неисчерпа́емая пучи́на,/ догма́тов изве́стный храни́тель зако́нный;/ тепле́йший Тро́ицы побо́рник,/ орга́н Ду́ха Свята́го,/ ум бо́дрый, благогла́сный язы́к,/ глубину́ писа́ний сказу́ющий./ Христа́ ны́не моли́/ душа́м на́шим дарова́ти ве́лию ми́лость.</p>
<p>
<red>Сла́ва, глас 8:</red>
</p>
<p>Сердца́ ве́рных земледе́лая язы́ком твои́м, Григо́рие,/ благоче́стия в них присноцвету́щия израсти́л еси́ плоды́ Бо́гу,/ терно́вныя е́реси посека́я из ко́рене/ и украша́я смы́слы чистото́ю./ Те́мже, прие́мля на́ша похвалы́,/ Боже́ственная цевни́це, бо́дрое о́ко,/ па́стырей па́стырь, волко́в лове́ц,/ моли́ся приле́жно, Богосло́ве, Сло́ву/ о душа́х на́ших.</p>
<p>
<red>И ны́не, Богоро́дичен: Безневе́стная Де́во:</red>
</p>
<p>
<red>Тропа́рь, глас 1:</red>
</p>
<p>Па́стырская свире́ль Богосло́вия твоего́/ ри́торов победи́ трубы́,/ я́коже бо глубины́ ду́ха изыска́вшу,/ и добро́ты веща́ния приложи́шася тебе́./ Но моли́ Христа́ Бо́га, о́тче Григо́рие,/ спасти́ся душа́м на́шим.</p>
<p>
<red>На у́трени</red>
</p>
<p>
<red>На Бог Госпо́дь: тропа́рь, два́жды. Сла́ва, и ны́не: Гаврии́лу веща́вшу:</red>
</p>
<p>
<red>По 1-й стихоло́гии седа́лен, глас 3.</red>
</p>
<p>
<red>Подо́бен: </red>Боже́ственныя ве́ры:<style name="color-red"/>
</p>
<p>Боже́ственное осия́ние насле́довав,/ житие́ невеще́ственно изобучи́л еси́,/ единоиме́нным свяще́нством преизя́ществовав,/ преесте́ственно бо уясни́в догма́ты,/ правосла́вием ве́ру утверди́л еси́./ О́тче преподо́бне,/ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва:</red>
</p>
<p>Столп был еси́ Це́ркве,/ бога́тство некра́домо благоче́стия яви́лся еси́, Богосло́ве Григо́рие,/ безстра́стием уясни́в житие́ твое́ и Тро́ицы изъясни́в догма́ты./ О́тче преподо́бне, Христа́ Бо́га моли́/ дарова́ти нам ве́лию ми́лость.</p>
<p>
<red>И ны́не, Богоро́дичен:</red>
</p>
<p>Боже́ственная ски́ния была́ еси́ Сло́ва,/ еди́на Всечи́стая Де́во Ма́ти, чистото́ю Анге́лы превозше́дшая./ Па́че всех мене́, персть бы́вша,/ оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>По 2-й стихоло́гии седа́лен, глас 5.</red>
</p>
<p>
<red>Подо́бен: Собезнача́льное Сло́во:</red>
</p>
<p>Бо́дрствовав сло́вом и́стины,/ Тро́йческую держа́ву Богосло́вив,/ А́риево злоче́стие и пребеззако́нное злосла́вие низложи́в,/ я́ко благоче́стия до́блественник и побо́рник, святи́телю,/ просвети́л еси́ во тьме неве́дения седя́щия.</p>
<p>
<red>Сла́ва, и ны́не, Богоро́дичен:</red>
</p>
<p>Души́ моея́ стра́сти многоболе́зненныя и плоти́ моея́ неду́ги вско́ре исцели́,/ ума́ моего́ блуже́ния уста́ви, Всенепоро́чная,/ и в тишине́ по́мыслов моли́твы приноси́ти чи́сты Царю́ вся́ческих сподо́би, Богоро́дице,/ и испроси́ти прегреше́ний оставле́ние.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>Облича́я лесть злочести́вых, писа́ния отверза́я Боголе́пно,/ посла́л еси́ догма́ты, па́че ме́да наслажда́ющий ве́рных сердца́,/ я́ве, досточу́дне, Тро́ице служи́ти во Еди́нстве Божества́./ Те́мже Спа́са о́браз на ико́не предста́вил еси́ облобыза́ти имуществи́тельно челове́чество,/ Богосло́ве Григо́рие./ Моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Егда́ прии́дет суди́ти всю зе́млю всех Влады́ка и Творе́ц,/ овца́м мя сопричти́ десны́м, осужде́ннаго,/ и кроме́шния тьмы, и вся́каго муче́ния/ твоего́ непотре́бнаго раба́ исхи́ти, молю́ся./ Да благода́рно велича́ю бога́тство Твоея́ бла́гости,/ Богоро́дице Всенепоро́чная,/ и вопию́ Ти, ра́дуяся:/ моли́ся Христу́ Бо́гу, прегреше́ний оставле́ние да́ти мне,/ Тебе́ бо и́мам наде́жду, раб Твой.</p>
<p>
<red>И чтем от жития́ свята́го.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.<red> Стих:</red> Услы́шите сия́, вси язы́цы,/ внуши́те вси, живу́щии по вселе́нней. Вся́кое дыха́ние:<red> Ева́нгелие от Иоа́нна, зача́ло 35, от полу́.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне треблаже́нне, святе́йший о́тче,/ па́стырю до́брый и Началопа́стыря Христа́ учениче́,/ положи́вый ду́шу за о́вцы,/ ты и ны́не, всехва́льне Богосло́ве Григо́рие,/ проси́ моли́твами твои́ми/ дарова́ти нам ве́лию ми́лость.</p>
<p>
<red>Кано́н Пресвяты́я Богоро́дицы со ирмосо́м на 6 и свята́го два, на 8. Кано́н Богоро́дицы, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Пои́м Го́сподеви,/ прове́дшему лю́ди Своя́ сквозе́ Че́рмное мо́ре,/ я́ко Еди́н сла́вно просла́вися.</p>
<p>Пречи́стая Богоро́дице,/ вопло́щшееся Присносу́щное и Пребоже́ственное Сло́во па́че естества́ ро́ждшая,/ пое́м Тя.</p>
<p>Грозд Тя живоно́сен, всеми́рнаго иска́пающ сла́дость спасе́ния,/ Де́ва Христа́ роди́.</p>
<p>Род Ада́мль, к су́щему па́че ума́ блаже́нству Тобо́ю возведе́нный, Богоро́дице,/ досто́йно сла́вит Тя.</p>
<p>
<red>Та́же кано́н свята́го, его́же краегране́сие: </red>Богоглаго́ливаго Григо́рия приснопа́мятнаго пою́. <red>Творе́ние Феофа́ново, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>Христо́с ражда́ется - сла́вите!/ Христо́с с Небе́с - сря́щите!/ Христо́с на земли́ - возноси́теся!/ По́йте Го́сподеви, вся земля́,/ и весе́лием воспо́йте, лю́дие,/ я́ко просла́вися.</p>
<p>Богосло́ва втора́го, столпа́ Све́та Небе́снаго,/ му́дрости Бо́жия трубу́,/ прииди́те, сего́ слове́с рачи́телие, любо́вию соше́дшеся,/ восхва́лим того́, я́ко Богопропове́дника.</p>
<p>Сло́во О́тчее Безнача́льное,/ всех я́ко Бог промы́сленник, промысли́тельною си́лою тя, блаже́нне, Це́ркви,/ я́коже ма́тери, сло́вом и му́дростию облагодати́в твой ум, дар да́рует.</p>
<p>Ум влады́ку творя́, стра́сти плотски́я удержа́л еси́/ и, вмести́телен быв Боже́ственных озаре́ний,/ Еди́наго Бо́га в Трие́х Ли́цех просвети́л еси́ ны чествова́ти, Григо́рие.</p>
<p>
<red>Богоро́дичен: </red>Бо́жия му́дрость храм Себе́ созда́,/ в Твое́й всенепоро́чней утро́бе всели́вшися,/ Благода́тная,/ и па́че ума́ Сему́ соедини́вшися по Ипоста́си, Чи́стая,/ яви́ся я́ко Челове́к.</p>
<p>
<red>Ин кано́н, творе́ние Ко́смы мона́ха, глас то́йже.</red>
</p>
<p>
<red>Песнь 1</red>
</p>
<p>
<red>Ирмо́с: </red>Похвалу́ Богови́дец Моисе́й Изра́илю предвозглаша́ет,/ начина́ет же Мариа́м прему́дрым жена́м песнь побе́дную:/ Изба́вителю Бо́гу вси воспои́м.</p>
<p>Изба́ву<a type="note" xlink:href="#note82">82</a> началоро́днаго, о на́ших же страсте́х/ кровь Богото́чную, стал еси́, в же́ртву принося́,/ и ны́не ве́рным, Григо́рие всему́дре, Бо́га пода́ждь нам удобопримири́тельна.</p>
<p>Скрижа́ли Богоначерта́нныя, во мрак Моисе́й вшед, прия́т не́когда,/ ты же, во уме́ поста́вив Богоприя́тную трапе́зу,/ приле́жно Бо́га умоли́л еси́.</p>
<p>
<red>Богоро́дичен: </red>Хотя́ за благоутро́бие Свое́ от сме́рти и тли па́ки воззва́ти естество́ челове́ческое,/ Пребоже́ственный, Де́во Всенепоро́чная, в чи́стую утро́бу Твою́ всели́ся.</p>
<p>
<red>Катава́сия: </red>Су́шу глубороди́тельную зе́млю:</p>
<p>
<red>Песнь 3</red>
</p>
<p>
<red>Ирмо́с: </red>Ты еси́ утвержде́ние притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</p>
<p>Даждь нам по́мощь Твои́ми моли́твами, Всечи́стая,/ прило́ги отража́ющи лю́тых обстоя́ний.</p>
<p>Е́вы прама́тере Ты исправле́ние была́ еси́,/ Нача́льника жи́зни, ми́ру Христа́, Богоро́дице, ро́ждши.</p>
<p>Препоя́ши мя си́лою, Всечи́стая,/ я́же и́стинно Бо́га ро́ждши пло́тию,/ О́тчую Ипоста́сную Си́лу.</p>
<p>
<red>Ин</red>
</p>
<p>
<red>Ирмо́с: </red>Пре́жде век от Отца́ рожде́нному нетле́нно Сы́ну/ и в после́дняя от Де́вы воплоще́нному безсе́менно, Христу́ Бо́гу возопии́м:/ вознесы́й рог наш,/ Свят еси́, Го́споди.</p>
<p>Име́я прему́дрости исто́чник, непреста́нно источа́ющ твои́х всему́дрых уче́ний,/ Христо́ву Це́рковь, всеблаже́нне, испо́лнил еси́,/ над все́ми вопию́щую Бо́гу:/ Свят еси́, Го́споди.</p>
<p>Благоче́стия велегла́сен пропове́дник и благознамени́т Богосло́вия Богосло́в,/ сокро́вище Боговиде́ния оби́льно предлага́ется/ и раздае́т бога́тно нам бога́тство неотъе́млемо.</p>
<p>Ри́тор огнедухнове́нный, Боговеща́нная цевни́ца благода́ти,/ Богосло́вным вдохнове́нием и веща́нием Богодухо́вным благознамени́те возшуме́в,/ Триипоста́снаго Существа́ нам песнь воспе́.</p>
<p>
<red>Богоро́дичен:</red> Богороди́тельнице, Цари́це всея́ тва́ри,/ Царя́ вся́ческих моля́щи не преста́й, Христа́,/ Его́же нам родила́ еси́ на спасе́ние су́щих на земли́,/ спасти́ пою́щия Тя.</p>
<p>
<red>Ин</red>
</p>
<p>
<red>Ирмо́с: </red>Пре́жде зача́тия честна́го Саму́ила/ несомне́нно Бо́гу обеща́вши священнома́ти А́нна,/ ны́не ра́дующися, пое́т с на́ми:/ утверди́ся в Го́споде се́рдце мое́.</p>
<p>И́же пре́жде изы́тия из утро́бы ро́ждшей тя/ был еси́ предвозвеще́н, преподо́бне о́тче,/ пронарече́ние нося́ досто́йное, священнонача́льниче прему́дре./ Вседу́шно, - ра́дуйся, о́тче, - тебе́ зове́м.</p>
<p>И́же пре́жде да́же изво́лити лука́вая,/ супру́жницу и споспе́шницу избра́л еси́/ изъявле́ньми Боже́ственными - Богови́дную чистоту́ и целому́дрие, побо́рниче ве́рных./ Веселя́щеся, - ра́дуйся, о́тче, - тебе́ зове́м.</p>
<p>
<red>Богоро́дичен: </red>Е́вы прама́тере испра́вила еси́ пре́жде бы́вшее поползнове́ние,/ прие́мши в Себе́ низве́рженныя восправля́ющее Сло́во О́тчее/ непобеди́мою си́лою, Ма́ти Де́во.</p>
<p>
<red>Катава́сия: </red>Утвержде́ние на Тя:</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>Отве́рз уста́ сло́вом Бо́жиим,/ отры́гнул еси́ прему́дрость, пропове́дниче Све́та,/ и мудрова́ние Боже́ственное вселе́нней все́ял еси́,/ отце́в вои́стинну утверди́л еси́ догма́ты,/ по Па́влу яви́лся еси́ ве́ры побо́рник./ Тем и А́нгелов сограждани́н еси́ и сих собесе́дник яви́вся, блаже́нне,/ Богосло́ве Григо́рие, моли́ Христа́ Бо́га прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Помышле́ньми попо́лзся лука́выми, во глубину́ впадо́х грехо́вную/ и, стеня́, зову́ Ти от се́рдца, Всечи́стая:/ на мне удиви́ бога́тую ми́лость,/ и Твоего́ благоутро́бия безме́рную пучи́ну,/ и щедро́т Твои́х неисчи́сленное бога́тство/ и даждь ми покая́ние и прегреше́ний проще́ние, да любо́вию зову́ Тебе́:/ моли́ Христа́ Бо́га прегреше́ний оставле́ние дарова́ти мне,/ Тя бо наде́жду име́ю, раб Твой.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Клас возрасти́вшая животво́рный, неора́нная ни́во,/ Подаю́щаго ми́ру жизнь,/ Богоро́дице, спаса́й пою́щия Тя.</p>
<p>Богоро́дицу Тя, Всечи́стая, просве́щшиися вси, зна́ем:/ Со́лнце бо пра́вды родила́ еси́, Присноде́во.</p>
<p>Очище́ние нам дару́й на́ших неве́дении, я́ко Безгре́шен,/ и умири́ Твой мир, Бо́же, моли́твами Ро́ждшия Тя.</p>
<p>
<red>Ин</red>
</p>
<p>
<red>Ирмо́с: </red>Жезл из ко́рене Иессе́ева/ и цвет от него́, Христе́,/ от Де́вы прозя́бл еси́,/ из горы́, Хва́льный, приосене́нныя ча́щи/ прише́л еси́, воило́щься от Неискусому́жныя, Невеще́ственный и Бо́же,/ сла́ва си́ле Твое́й, Го́споди.</p>
<p>Таи́нник Тро́ицы быв, Сея́ просвети́л еси́ вселе́нную ра́зумом, му́дре, догма́тов лучи́ изблиста́я, преподо́бне, твоего́ изве́стнаго учи́тельства,/ емуже поуча́ющеся при́сно, вси благоче́стно восхваля́ем тя.</p>
<p>У́тро благоче́стия све́тлое, зарю́ трисо́лнечную в себе́ прие́м, возсия́л еси́,/ и нощь мра́чную злочести́вых ересе́й заре́ю твои́х догма́тов му́дрых отгна́л еси́,/ и ду́ши, о́тче, ве́рных уясни́л еси́.</p>
<p>Ум Пресу́щный, исто́чник Сло́ва и Ду́ха, из Присносу́щнаго Богосло́вным гро́мом, всеблаженне, Богосло́вствуя,/ благоче́стно научи́л еси́, сему́ от Него́ науча́емь,/ я́ко предочи́стив твой ум ве́щных, о́тче, прия́тии.</p>
<p>Возше́л еси́ на го́ру доброде́телей,/ от до́льных пресели́вся и ме́ртвых дел отступи́в,/ и скрижа́ли, руко́ю Бо́жиею напи́санныя,/ догма́ты твоего́ чи́стаго Богосло́вия прия́л еси́,/ тайноводи́телю Боже́ственных та́инств, Григо́рие.</p>
<p>
<red>Богоро́дичен: </red>Ра́зумом па́дшаго Ада́ма возста́вила еси́, Всенепоро́чная,/ Ипоста́сную ро́ждши Жизнь из ложе́сн деви́ческих, очище́нных Ду́хом,/ и к безстра́стней, и Боже́ственнейшей, и нетле́нней пи́щи/ сего́ возвела́ еси́, Влады́чице.</p>
<p>
<red>Ин</red>
</p>
<p>
<red>Ирмо́с: </red>С чу́дным став Авваку́мом/ на Боже́ственней твое́й стра́жи, Григо́рие,/ и Су́щаго на ра́мех Херуви́мских позна́в,/ всеми́рнаго был еси́ возвести́тель спасе́ния, при́сно зовы́й:/ сла́ва си́ле Твое́й, Го́споди.</p>
<p>Близ явля́ющимся и пред Бо́гом стоя́щим чинонача́лием подо́бяся, всему́дре,/ я́же вы́шше тех умо́м облета́я,/ во глубину́ же не дости́гл еси́ превысоча́йшее стоя́ние,/ отто́ле бога́тство нося́ челове́ком неотъе́млемое.</p>
<p>В непостижи́мый вшед мрак/ и, я́ко из пеще́ры ка́менны, узре́в за́дняя,/ срастворе́нное веще́ственное Невеще́ственному Естеству́,/ и несли́тнаго смеше́ния был еси́ сказа́тель, Христо́в уго́дник,/ Того́ рабо́м Его́ умоля́ет бы́ти ми́лостива.</p>
<p>
<red>Богоро́дичен: </red>Гора́ показа́лася еси́ Ты мы́сленная,/ от нея́же отсече́ся неизрече́нно честны́й Ка́мень,/ истня́я мра́чныя пре́лести о́браз/ и просвеще́нием благода́ти озаря́я ве́рою при́сно вопию́щия:/ сла́ва си́ле Твое́й, Го́споди.</p>
<p>
<red>Катава́сия: </red>Покры́ла есть Небеса́:</p>
<p>
<red>Песнь 5</red>
</p>
<p>
<red>Ирмо́с: </red>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</p>
<p>Утоли́ нестерпи́мую бу́рю страсте́й мои́х,/ я́же Бо́га Ро́ждшая, Ко́рмчию и Го́спода.</p>
<p>Слу́жат Рождеству́ Твоему́, Пречи́стая Богоро́дице, А́нгельстии чи́ни/ и челове́ков собо́ри.</p>
<p>Мари́е Богоро́дице Безневе́стная,/ упова́ния враго́в осуети́,/ а пою́щия Тя возвесели́.</p>
<p>
<red>Ин</red>
</p>
<p>
<red>Ирмо́с: </red>Бог Сый ми́ра, Оте́ц щедро́т,/ Вели́каго Сове́та Твоего́ А́нгела,/ мир подава́юща, посла́л еси́ нам./ Тем Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</p>
<p>Глаго́л твои́х Боже́ственное веща́ние и догма́тов благода́ть Боже́ственная,/ я́ко ско́рость мо́лнии, всю обтече́ зе́млю,/ Тро́ице во Едини́це, Еди́нице в Тро́ице, покланя́тися, Богосло́ве,/ Богосло́вствуя и науча́я нас.</p>
<p>Возжела́л еси́ и́стинно му́дрости Бо́жия, и слове́с добро́ту возлюби́л еси́,/ и всех предпочти́л еси́ кра́сных, су́щих на земли́,/ те́мже тя венце́м, всеблаже́нне, дарова́ний благоле́пно украси́ и Богосло́ва соде́ла.</p>
<p>Разу́мно ты Су́щаго, я́ко дре́вле Моисе́й, ви́дети, Богоглаго́ливе, вожделе́л еси́,/ и Сего́ за́дняя, ка́менем покры́вся, ви́дети сподо́бился еси́,/ и пучи́ны научи́лся еси́ Боже́ственныя му́дрости, непости́жно явля́емыя.</p>
<p>
<red>Богоро́дичен: </red>И́же дре́вле Е́ву, прама́терь Твою́, Созда́вый из Тебе́ зи́ждется,/ тоя́ осужде́ние и преслуша́ние я́ве исцеля́я и разреша́я,/ я́ко Щедр и Влады́ка всех,/ Богороди́тельнице Ма́ти Де́во.</p>
<p>
<red>Ин</red>
</p>
<p>
<red>Ирмо́с: </red>Угль горя́щий, и́же Иса́ииным устно́м Серафи́м приложи́ не́когда,/ клеще́ю взем и приложе́н: он же, очище́н, - пра́вде научи́теся, - всем пропове́даше.</p>
<p>Всему́ огню́ Боговиде́ния, всеблаже́нне Григо́рие, присту́пль,/ чистото́ю ума́ же и души́/ несы́тне самору́чно Трисия́нный поче́рпл еси́ Свет Равнови́дный.</p>
<p>Заря́ми объя́т Трисо́лнечнаго озаре́ния,/ от облиста́ния же разжже́н и Боже́ственными луча́ми ум освеща́я,/ и противосия́тельныя лучи́ всем изблиста́л еси́.</p>
<p>
<red>Богоро́дичен: </red>Свет от Све́та,/ О́тчее Единоро́дное Сло́во Безнача́льное прие́мши, Ма́ти Де́во,/ дверь Све́та я́ве была́ еси́,/ пра́вды Со́лнце всем возсия́вши.</p>
<p>
<red>Катава́сия: </red>Я́ко ви́де Иса́ия:</p>
<p>
<red>Песнь 6</red>
</p>
<p>
<red>Ирмо́с: </red>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</p>
<p>Храм Тя Бо́жий, и ковче́г,/ и черто́г одушевле́нный, и дверь Небе́сную,/ Богоро́дице, ве́рнии, возвеща́ем.</p>
<p>И́долов разруши́тель я́ко Бог,/ бы́вшее Рождество́ Твое́, Марие́ Богоневе́сто,/ покланя́емо есть со О́тцем и Ду́хом.</p>
<p>Сло́во Бо́жие Тя земны́м, Богоро́дице, показа́ Небе́сную ле́ствицу:/ Тобо́ю бо к нам сни́де.</p>
<p>
<red>Ин</red>
</p>
<p>
<red>Ирмо́с: </red>Из утро́бы Ио́ну мла́денца изблева́ морски́й зверь,/ якова́ прия́т./ В Де́ву же все́льшееся Сло́во/ и плоть прие́мшее про́йде, сохра́ншее нетле́нну,/ Его́же бо, не пострада́ нетле́ния,/ Ро́ждшую сохрани́ неврежде́нну.</p>
<p>Струя́ми му́дрых уче́ний твои́х, всему́дре, А́риев ум му́тнейший изсуши́л еси́,/ в тишине́ храня́ па́ству твою́ непотопле́ну, я́коже слове́сный ковче́г,/ в не́мже благоче́стия се́мена положи́л еси́ добро́тою слове́с твои́х.</p>
<p>Да Честны́я Тро́ицы осия́нием обогати́ши ум, о́тче, уясни́л еси́,/ я́коже нескве́рное и новоочище́нное зерца́ло, воздержа́нием изря́дным соде́лав./ Те́мже и Богови́днейший показа́лся еси́ Боже́ственными явле́ньми.</p>
<p>Весь сраствори́вся заре́ю Ду́ха, был еси́ свети́льник, о́тче, всесве́тел,/ све́тлостию твои́х слове́с просвеща́яй концы́/ и Богосло́вия чистото́ю украша́яй кра́сное торжество́ ве́рных, Богосло́ве Григо́рие.</p>
<p>Нов Саму́ил Богода́нен яви́лся еси́, дан Бо́гу,/ и пре́жде зача́тия, всеблаже́нне, целому́дрием и чистото́ю украша́емь/ и свяще́нства всесвято́ю оде́ждею, о́тче, удобре́н,/ хода́тайствуя Зижди́телю и зда́нию<a type="note" xlink:href="#note83">83</a>.</p>
<p>
<red>Богоро́дичен: </red>Сви́ток чист, Сло́во прие́мый напи́санное, пре́жде неопи́санное, Божество́м,/ предзна́лася еси́ проро́ки и пе́рвее, Ма́ти Де́во, Мари́е Богоневе́сто:/ Ты бо Неодержи́маго во утро́бе Твое́й неска́занно вмести́ла еси́.</p>
<p>
<red>Ин</red>
</p>
<p>
<red>Ирмо́с: </red>И́же в по́нте подъемый заключе́ние/ убежа́нием бу́ри и верже́нием жре́бия/ и усты́ ят быв морска́го зве́ря, невреди́м пребы́в,/ но вопия́ше Ио́на:/ к Тебе́ живо́т мой да взы́дет, Христе́.</p>
<p>Потопле́н ра́зумом не быв, и до дна испыта́в глубины́ Бо́жия,/ и отто́ле би́сер поче́рп ты Влады́це,/ и молча́ние, я́коже сло́во, Григо́рие, положи́л еси́ всеизря́днейше.</p>
<p>Моли́твою́ чи́стою свере́пеющееся ути́шил еси́ мо́ре/ и, стра́нных оплева́в слове́с слати́ну<a type="note" xlink:href="#note84">84</a>,/ ты Владыце, я́ко Небе́сная ка́пля, лю́ди верныя испра́вил еси́, Григорие.</p>
<p>
<red>Богоро́дичен: </red>Непости́жное челове́ческими по́мыслы та́инство, Ма́ти Бо́жия,/ неизрече́ннаго и стра́шнаго рожде́ния Твоего́:/ Ты бо, Де́во, всех Творца́ ро́ждши, Де́ва пребыла́ еси́.</p>
<p>
<red>Катава́сия: </red>Возопи́ к Тебе́:</p>
<p>
<red>Конда́к, глас 3.</red>
</p>
<p>
<red>Подо́бен: </red>Де́ва <red>Днесь</red>:</p>
<p>Богосло́вным язы́ком твои́м сплете́ния ри́торская разруши́вый, сла́вне,/ правосла́вия оде́ждею, свы́ше истка́нною, Це́рковь украси́л еси́,/ ю́же и нося́щи, с на́ми зове́т, твои́ми ча́ды:/ ра́дуйся, о́тче,/ Богосло́вия у́ме кра́йнейший.</p>
<p>
<red>И́кос:</red>
</p>
<p>От Богосло́вныя и высо́кий му́дрости твоея́/ испо́лни мой ум, убо́гий и стра́стный,/ я́ко да воспою́ житие́ твое́, о́тче:/ не могу́ бо сло́ва принести́ тебе́, а́ще не ты пода́си ми кре́пость сло́ва,/ и ра́зум, и му́дрость, я́ко да от твои́х твоя́ принесу́ тебе́,/ и от бога́тства доброде́телей твои́х отту́ду обря́щу вину́,/ и увенча́ю честну́ю и святу́ю твою́ главу́, с ве́рными взыва́я:/ ра́дуйся, о́тче, Богосло́вия у́ме кра́йнейший.</p>
<p>
<red>Песнь 7</red>
</p>
<p>
<red>Ирмо́с: </red>От Иуде́и, доше́дше, о́троцы,/в Вавило́не иногда́/ ве́рою Тро́йческою пла́мень пе́щный попра́ша, по́юще:/ отце́в Бо́же, благослове́н еси́.</p>
<p>Из де́вственных ложе́сн воплоти́вся, яви́лся еси́ на спасе́ние на́ше./ Те́мже Твою́ Ма́терь ве́дяще Богоро́дицу, правосла́вно зове́м:/ отце́в на́ших Бо́же, благослове́н еси́.</p>
<p>Жезл прорасти́ла еси́, Де́во, от ко́рене Иессе́ева, Всеблаже́нная,/ плод цветонося́щий спаси́тельный ве́рою Сы́ну Твоему́ зову́щим:/ отце́в на́ших Бо́же, благослове́н еси́.</p>
<p>Прему́дрости испо́лни вся и си́лы Боже́ственный,/ Ипоста́сная му́дросте Высоча́йшаго, Богоро́дицею, ве́рою Тебе́ пою́щих:/ отце́в на́ших Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с: </red>О́троцы, благоче́стию совоснита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреди́ пла́мене стоя́ще, поя́ху:/ отце́в Бо́же, благослове́н еси́.</p>
<p>Все жела́ние и сла́дость я́ве сло́во твое́,/ все, Григо́рие, по́лно весе́лия и све́тлости,/ благоуха́ния насыща́я ве́рою пою́щия:/ отце́в Бо́же, благослове́н еси́.</p>
<p>Умо́м просвеще́нным Исто́чника просвеще́нии дости́гл еси́/ и, отону́дными мо́лниями распаля́емь,/ опали́л еси́ Евно́миево языкобо́лие, Тро́ице вопия́:/ отце́в Бо́же, благослове́н еси́.</p>
<p>Отве́рз хля́би бе́здны му́дрых догма́тов твои́х,/ заусти́в же Исто́чника му́дрости, покры́л еси́ пре́лести началовожди́,/ облиста́емь ве́чным Све́том и Трисо́лнечным.</p>
<p>
<red>Богоро́дичен: </red>Я́ко дождь на руно́, низше́д, в Твою́ всели́ся утро́бу/ ми́ра река́, исто́чник бла́гости, и́же ка́пли дожде́вныя исчита́я,/ отце́в Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с: </red>Проидо́ша, я́ко черто́г,/ пе́щный пла́мень нестерпи́мый/ и́же за благоче́стие иногда́ о́троцы святи́и, показа́вшеся я́ве,/ и, согла́сно воспева́юще, песнь поя́ху:/ отце́в Бо́же, благослове́н еси́.</p>
<p>Непра́ведных иге́монов пред суди́щами став, Григо́рие,/ ерети́чествующих огня́ люте́е ды́шущая стремле́ния благоче́стием соже́гл еси́,/ Тро́ице вопия́:/ отце́в Бо́же, благослове́н еси́.</p>
<p>Тро́ицу Всесвяту́ю - догма́тов благочести́вых, Григо́рие, нему́тный Исто́чник,/ от усте́н излия́вый на зе́млю, цветоно́сну, жесто́кую напая́я, показа́л еси́:/ отце́в Бо́же, благослове́н еси́.</p>
<p>
<red>Богоро́дичен: </red>Умерщвля́ется пра́отец, я́ко безвре́менне сада́ вкуси́вый;/ Ты же безконе́чную Жизнь, о Де́во, прозя́бшая,/ в раи́ сего́ обита́ти возста́вила еси́,/ Богороди́тельнице Чи́стая Благослове́нная.</p>
<p>
<red>Катава́сия: </red>Тебе́, во огни́ ороси́вшаго:<style name="color-red"/>
</p>
<p>
<red>Песнь 8</red>
</p>
<p>
<red>Ирмо́с: </red>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</p>
<p>Проти́вных льсти́тельныя и пла́менныя на нас угаси́ стре́лы,/ я́ко да пое́м Тя, Чи́стая, во ве́ки.</p>
<p>Преесте́ственне Соде́теля и Спа́са, Бо́га Сло́ва родила́ еси́, Де́во,/ те́мже Тя пое́м и превозно́сим во вся ве́ки.</p>
<p>Просвети́тельную Тя и златоза́рную/ все́льшийся в Тя Свет Непристу́пный, Де́во,/ пока́за свещу́ во вся ве́ки.</p>
<p>
<red>Ин</red>
</p>
<p>
<red>Ирмо́с: </red>Чу́да преесте́ственнаго/ росода́тельная изобрази́ пещь о́браз:/ не бо, я́же прия́т, пали́т ю́ныя,/ я́ко ниже́ огнь Божества́ Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́сит во вся ве́ки.</p>
<p>Ра́вно Отцу́ Сло́во и Дух бла́гостию и ца́рством,/ благочести́во научи́л еси́,/ су́щественно и есте́ственно то́ждество зна́я и едине́ние./ Те́мже вопие́ши, ра́дуяся:/ да благослови́т тварь вся Го́спода и превозно́сит во вся ве́ки.</p>
<p>Сла́вы А́нгельския удосто́ился еси́, я́ко бо А́нгел, просия́л еси́ ми́ру,/ Тро́ице, всему́дре, очи́стив приле́жно ду́шу же, и те́ло, и мысль./ Е́йже ны́не воспева́еши, веселя́ся:/ да благослови́т тварь вся Го́спода и превозно́сит во вся ве́ки.</p>
<p>Ми́лостива моли́твами твои́ми Влады́ку соде́лав,/ испроси́, о́тче, прегреше́ний оставле́ние/ ве́рою свяще́нную и всепра́зднственную твою́ па́мять пра́зднующим./ В не́йже, веселя́щеся, воспева́ем:/ да благослови́т тварь вся Го́спода и превозно́сит во вся ве́ки.</p>
<p>Таи́нник Триипоста́снаго Единонача́лия и Божества́, су́щаго в Тро́ице,/ доброде́телей обуче́ньми быв,/ Тро́йческий Богосло́в показа́лся еси́, всеблаже́нне./ И ны́не воспева́еши, ра́дуяся:/ да благослови́т тварь вся Го́спода и превозно́сит во вся ве́ки.</p>
<p>
<red>Богоро́дичен: </red>И́же Арха́нгельскими песносло́вии сла́вимое бога́тное Сло́во нас ра́ди обнища́,/ Тя Ма́терь, добро́ту Иа́ковлю благослове́нную, избра́в./ Те́мже, воспева́юще, пое́м:/ да благослови́т тварь вся Го́спода и превозно́сит во вся ве́ки.</p>
<p>
<red>Ин</red>
</p>
<p>
<red>Ирмо́с: </red>И́же пи́щею не оскверни́вшиися о́троцы ца́рския тра́пезы/ во огнь, ра́дующеся, внидо́ша не́когда/ и, в пла́мени ороша́еми,/усе́рдно поя́ху:/ благослови́те, дела́ Госпо́дня, Го́спода.</p>
<p>Вавило́нскаго, о́тче, пла́мене превозвы́сився и па́че того́ благоче́стием распали́вся,/ Тро́йческий неботаи́нник показа́вся и пропове́дник, вопие́ши:/ благослови́те, дела́ Госпо́дня, Го́спода.</p>
<p>Напа́стныя разли́чне, о́тче, и желе́зныя пе́щи огнь угаша́я,/ удо́бно напа́стей произше́д, к Небеси́ возлете́л еси́, вопия́:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>3латови́дный свети́льник/ Твое́ знамени́тельне явля́ше Боже́ственное Рождество́, Непоро́чная Чи́стая:/ Ты бо Свет Непристу́пный ми́рови возсия́ла еси́, Ему́же вопие́м:/ по́йте, вся дела́ Госпо́дня, Го́спода.</p>
<p>
<red>Катава́сия: </red>Нестерпи́мому огню́:</p>
<p>
<red>Песнь 9</red>
</p>
<p>
<red>Ирмо́с: </red>Вои́стинну Богоро́дицу, Тя испове́дуем,/ спасе́ннии Тобо́ю, Де́во Чи́стая,/ с безпло́тными ли́ки Тя велича́юще.</p>
<p>Ра́дости и весе́лия полна́ есть па́мять Твоя́/ приступа́ющим, исцеле́ния точа́щи,/ и благоче́стно Богоро́дицу Тя возвеща́ющим.</p>
<p>Псалмы́ Тя воспева́ем, Обра́дованная,/ и немо́лчно, - е́же ра́дуйся! - зове́м:/ Ты бо источи́ла еси́ всем ра́дость.</p>
<p>Красе́н, Богоро́дице, прорасте́ Плод Твой,/ не тли причаща́ющимся хода́тайствен,/ но жи́зни, ве́рою Тя велича́ющим.</p>
<p>
<red>Ин</red>
</p>
<p>
<red>Ирмо́с: </red>О́браз чи́стаго рождества́ Твоего́/ огнепали́мая купина́ показа́ неопа́льная,/ И ны́не на нас напа́стей свире́пеющую угаси́ти, мо́лимся, пещь,/да Тя, Богоро́дице,/ непреста́нно велича́ем.</p>
<p>Дае́т тебе́ жизнь нетле́нную Нача́льная Тро́ица,/ Ю́же богосло́вил еси́,/ прие́мши Ея́ ра́ди по́двиги твоя́, и уче́ния, и боре́ния,/ Е́йже ны́не, о́тче, предстои́ши, о ми́ре моли́твенник изя́щнейший.</p>
<p>Заре́ю Трисия́нныя све́тлости, от Еди́наго происходя́щею Божества́,/ осия́емь, священнотаи́нниче Григо́рие,/ пою́щия тя ве́рою спаса́й/ и твои́х догма́тов Богосло́вием светово́ждствуй.</p>
<p>Тече́ние до́брое соверши́л еси́, за Нача́льную Тро́ицу подвиза́вся,/ и обоже́ние я́ко Богосло́в получи́л еси́,/ и Боже́ственнаго твоего́ жела́ния исполне́ние прия́л еси́ досто́йно,/ Це́рквей благоукраше́ние.</p>
<p>
<red>Богоро́дичен: </red>О, стра́шнаго Твоего́ чудесе́! Ты бо, Богоро́дице, та́инство, пре́жде родо́в/ и пре́жде веко́в сокрове́нное в Бо́зе, вся́ческая Созда́вшем,/ ро́ждши Бо́га Сло́ва, несказа́нно яви́ла еси́.</p>
<p>
<red>Ин</red>
</p>
<p>
<red>Ирмо́с: </red>И́же вы́шнюю глубину́ Боже́ственнаго непостиже́ния благоче́стно отве́рз,/ ум, я́ко из ка́мене, необъя́тный/ Богонача́льныя возвы́сил еси́ Тро́ицы, всеблаже́нне о́тче, тя велича́ем.</p>
<p>И́же худу́ю оде́жду зако́ннаго расто́рг писа́ния/ и, ю́же в не́м, Боже́ственную добро́ту/ и та́инственную Боже́ственных Ду́ха нам истолкова́в писа́ний,/ треблаже́нне о́тче, тя велича́ем.</p>
<p>Го́рним лико́м сочи́слен сый, преподо́бне о́тче,/ и́бо с ни́ми во ве́ки водворя́ешися./ О твое́й па́стве мольбы́ твори́ к Бо́гу, всеблаже́нне о́тче, тя велича́ем.</p>
<p>И́же Боже́ственным научи́вся/ от Боже́ственнаго и па́че ума́ вдохнове́ния, преподо́бне о́тче,/ и к тех та́инственно соверши́вся ненауче́нному соедине́нию безме́рным твои́м жела́нием,/ всеблаже́нне о́тче, тя велича́ем.</p>
<p>
<red>Богоро́дичен: </red>Ты вмести́лище, Чи́стая, Боже́ственнаго необъя́тия, вы́шше естества́ была́ еси́,/ я́ко Бо́гу плоть заи́мство́вавшая, и Твои́х де́вственных не разве́рзшему ложе́сн,/ внегда́ ражда́ти без се́мене, Тя велича́ем.</p>
<p>
<red>Катава́сия:</red> В зако́не се́ни и писа́нии:</p>
<p>
<red>Свети́лен.</red>
</p>
<p>
<red>Подо́бен: </red>Ду́хом:</p>
<p>Меч слове́с твои́х и си́ла сего́ язы́ки отсече́ неве́рных до конца́,/ я́ко вещь бо терно́вную, тех попали́л еси́ безбо́жная новосече́ния,/ Тро́ице научи́л еси́ покланя́тися боголе́пно,/ Григо́рие Богосло́ве.</p>
<p>
<red>Сла́ва.</red>
</p>
<p>
<red>Подо́бен: </red>Со ученики́:</p>
<p>Еди́нице Триипоста́сней и Тро́ице соверше́нней в Еди́ном Божестве́,/ всему́дре Богосло́ве, научи́л еси́ покланя́тися:/ Свет, реки́й, Отца́ и Сы́на Свет,/ па́ки же Свет Ду́ха Свята́го./ Но Еди́н Свет, Неразде́лен, Неслия́нен,/ Еди́н бо Бог, уясня́яй Единосу́щное, о Григо́рие блаже́нне.</p>
<p>
<red>И ны́не, Богоро́дичен:</red>
</p>
<p>С Богома́терию и Де́вою Мари́ею/ и Васи́лием, всему́дре, предстоя́й Вели́ким Непристу́пней Тро́ице,/ мир ми́ру, тишину́ Це́ркви и нам спасе́ние испроси́, ны́не восхваля́ющим тя,/ Богосло́ве архиере́ю Григо́рие, ри́торе церко́вный.</p>
<p>
<red>На хвали́тех стихи́ры свята́го на 4, глас 4.</red>
</p>
<p>
<red>Подо́бен: </red>Зва́нный свы́ше:</p>
<p>Пресе́к пи́сьмене ты мрак,/ вшел еси́ ду́хом к Све́ту Высоча́йшему/ и, отону́дное прие́м светолия́ние,/ Богосло́вием вся обогати́л еси́,/ Григо́рие всему́дре, Це́ркве свети́ло,/ блиста́ньми же слове́с твои́х/ мра́чныя о́блаки ересе́й разгна́л еси́./ Те́мже водворя́ешися, иде́же глас пра́зднующих,/ А́нгелом собесе́дник,/ моля́ся непреста́нно, е́же спасти́ся душа́м на́шим.</p>
<p>Богосло́в вторы́й и таи́нник Боже́ственнаго осия́ния,/ и́же Тро́ицы све́тлый прописа́тель,/ и́же о неизрече́ннем и Боже́ственнем естестве́/ преесте́ственно науча́я, Григо́рие,/ и ны́не светле́е наслажда́йся Бо́га,/ почита́ющих тя помина́й/ и побо́рствуй о Це́ркви, ю́же собра́л еси́:/ твое́ бо веща́ние во вся вселе́нныя изы́де концы́,/ науча́я сла́вити Тро́ицу Единосу́щную.</p>
<p>Возде́лав зе́млю язы́ком, Богоглаго́ливе,/ се́рдца бразда́м се́мя Боже́ственное,/ Богосло́вием обогати́л еси́ высоча́йшим Це́ркве всю полноту́./ Те́мже пле́велы огне́м Ду́ха/ ерети́ческия попали́л еси́,/ филосо́фии Боже́ственный пита́емый раче́нием,/ о́тче отце́в, и па́стырю па́стырей,/ и сло́во ве́рных, свяще́нников свети́льниче,/ вселе́нныя сла́ва, всеблаже́нне Григо́рие.</p>
<p>К прему́дрости ча́ши прибли́жив/ честна́я твоя́ уста́, о́тче Григо́рие,/ Богосло́вия поче́рпл еси́ Боже́ственную во́ду/ и ве́рным оби́льно препода́л еси́,/ ересе́й загради́л еси́ тече́ние душегу́бное,/ хуле́ния испо́лненное./ И́бо я́ко ко́рмчия тя обре́те Дух Святы́й,/ отре́юща и отгоня́ща, я́ко ве́тров дыха́ния, злочести́вых стремле́ния,/ во Еди́нице существа́ Тро́ицу возвеща́юща.</p>
<p>
<red>Сла́ва, глас 1:</red>
</p>
<p>Цевни́цу Ду́ха,/ ересе́й победи́теля и правосла́вных наслажде́ние,/ втора́го напе́рсника Сло́ва,/ самови́дца догма́том бы́вшаго,/ му́драго пастыренача́льника,/ церко́вныя пито́мцы, Богосло́вными пе́сньми приреце́м:/ ты еси́ па́стырь до́брый,/ да́вый тебе́ сама́го, Григо́рие,/ я́ко Учи́тель Христо́с за вы,/ и с Па́влом лику́еши/ и мо́лишися о душа́х на́ших.</p>
<p>
<red>И ны́не, Богоро́дичен. Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны от кано́на свята́го, пе́сни 3-я и 6-я. Проки́мен, глас 1: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум<red>. Стих: </red>Услы́шите сия́, вси язы́цы, внуши́те;вси, живу́щии по вселе́нней. <red>Апо́стол к Кори,нфяном, зача́ло 151. </red>Аллилу́йя,<red> глас 2: </red>Внемли,те, лю́дие Мои́, зако́ну Моему́,/ приклони́те у́хо ва́ше во глаго́лы уст Мои́х. <red>Ева́нгелие от Иоа́нна, зача́ло 36. Прича́стен: </red>В па́мять ве́чную:<red> На трапе́зе утеше́ние бра́тии. И чтем житие́ свята́го.</red>
</p>
</section>
