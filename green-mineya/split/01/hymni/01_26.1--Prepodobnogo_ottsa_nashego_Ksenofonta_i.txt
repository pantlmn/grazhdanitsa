<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бного отца́ на́шего Ксенофо́нта и дружи́ны его́</p>
</title><p>На Го́споди, воззва́х: <red>стихи́ры Окто́иха 3 и свята́го 3, глас 2.</red>
</p>
<p>
<red>Подо́бен: </red>Егда́ от Дре́ва:</p>
<p>Сия́я досто́инством души́,/ ми́лостынею и ве́рою тебе́ сама́го просвети́л еси́:/ ра́дуяся бо, расточи́л еси́ бога́тство ни́щим,/ во ве́ки же пребыва́ет твоя́ пра́вда,/ Свет тебе́ возсия́вший, о́тче, Невече́рний,/ иде́же преподо́бный твоя́ де́ти зри́ши/ и сия́ ро́ждшую, во гра́де Небе́снем живу́щия.</p>
<p>Сла́ву презре́вше тле́нную,/ сла́вы нетле́нныя и Боже́ственный удосто́истеся:/ всю бо попра́вше жития́ красоту́,/ и́стинно прекра́снаго Христа́, Богоно́снии, вельми́ возжела́сте,/ вас спа́сшаго от мирска́го треволне́ния и бу́ри/ и в ти́хое и светоно́сное житие́ напра́вльшаго, пребога́тии,</p>
<p>Стра́сти умертви́вше плотски́я,/ в безстра́стия ри́зы оде́ястеся,/ жития́ чистото́ю сия́ истка́вше,/ житие́ равноа́нгельное,/ в телеси́ су́ще еще́, крепкому́дреннии, показа́вше,/ сла́вы удосто́истеся вси А́нгельския в Вы́шних,/ Боже́ственныя наслажда́ющеся све́тлости.</p>
<p>
<red>Сла́ва, и ны́не, Богоро́дичен:</red>
</p>
<p>Еди́на Невмести́маго Бо́га нетесновме́стно во чре́ве плодоноси́ла еси́,/ Челове́ка бы́вша за бла́гость,/ Всесвята́я Богоневе́сто./ Те́мже молю́ Тя:/ утесня́ющих мя страсте́й измени́,/ я́ко да те́сную и пра́вую стезю́ ше́ствовав,/ дости́гну, я́же к жи́зни, Де́во, водя́щую.</p>
<p>
<red>Крестобогоро́дичен:</red>
</p>
<p>Грозд всезре́лый, Чи́стая,/ Его́же невозде́ланно во утро́бе плодоноси́ла еси́,/ на Дре́ве я́ко узре́, Сего́ пове́шена,/ рыда́ющи, восклица́ла еси́ и взыва́ла еси́;/ Ча́до, сла́дость иска́пай,/ е́юже оты́мется пия́нство вся́кое страсте́й,/ Благоде́телю, Ме́не ра́ди, Тебе́ ро́ждшия,/ Свои́м благоутро́бием умоля́емь.</p>
<p>
<red>Тропа́рь, глас 4:</red>
</p>
<p>Бо́же отце́в на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от нас,/ но моли́твами их/ в ми́ре упра́ви живо́т наш.</p>
<p>
<red>На у́трени</red>
</p>
<p>
<red>О́ба кано́на Окто́иха. И святы́х кано́н на 4, его́же краегране́сие: </red>Ксенофо́нта пою́ с сожи́тельницею же и ча́ды.<red> Творе́ние Феофа́ново, глас 2,</red>
</p>
<p>
<red>Песнь 1</red>
</p>
<p>
<red>Ирмо́с: </red>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди, я́же изведе́ из рабо́ты еги́петский,/ я́ко просла́вися.</p>
<p>Дре́ва жи́зни и ра́йскаго вои́стинну наслажде́ния/ вседомо́вне, всему́дрии, ны́не восприе́мше,/ вас восхваля́ющия моли́те спасти́, к Человеколю́бцу.</p>
<p>В пути́ за́поведей Твои́х ше́ствуя те́пле,/ Твой раб, Влады́ко, оби́тели дости́же,/ сугу́бым жела́нием жи́зни ве́чныя наслажда́яся.</p>
<p>Но́вую ски́нию Авраа́мову показа́л еси́ твой дом всем,/ темже, чудне, во Авраамлих недрех досто́йно и пра́ведно воспочи́л еси́.</p>
<p>
<red>Богоро́дичен: </red>Весь в Тя всели́вся, Всенепоро́чная,/ всего́ мя, челове́ка, вообрази́,/ из Отца́ возсия́вый пре́жде всех век, Сло́во Безнача́льное.</p>
<p>
<red>Песнь 3</red>
</p>
<p>
<red>Ирмо́с: </red>На ка́мени мя ве́ры утверди́в,/ разшири́л еси́ уста́ моя́ на враги́ моя́./ Возвесели́ бо ся дух мой, внегда́ пе́ти:/ несть свят, я́коже Бог наш, и несть пра́веден, па́че Тебе́, Го́споди.</p>
<p>Светле́йшими досто́инствы почте́н, светоно́сным житие́м украси́вся,/ дея́ние бо восхожде́ние виде́ния, вопи́я, показа́л еси́:/ Ты еси́ Бог наш, и несть свят, па́че Тебе́, Го́споди.</p>
<p>Я́ко всех строи́тель быв, всех попече́ние прия́л еси́,/ тре́бующим бога́тство твое́ раздая́,/ прие́мля любому́дренно мона́шествующих чи́ны,/ о́тче преподо́бне.</p>
<p>Зако́нами пита́яся Влады́ки, в зако́не и поуче́нием,/ и наказа́нием Госпо́дним наказа́л еси́ твоя́ де́ти, зовы́й, чу́дне:/ Ты еси́ Бог наш, и несть свят, па́че Тебе́, Го́споди.</p>
<p>
<red>Богоро́дичен: </red>Еди́ну де́вствующую по рождестве́ Мари́ю,/ святы́х святе́йшую, су́щую неискусобра́чную Богоро́дицу,/ прииди́те, воспои́м, ве́рнии, зову́ще:/ ра́дуйся, Ма́ти Чи́стая, ра́дуйся, Влады́чице.</p>
<p>
<red>Конда́к, глас 4.</red>
</p>
<p>
<red>Подо́бен: </red>Яви́лся еси́:</p>
<p>В за́поведех бо́дрствовал еси́ Влады́чних,/ ни́щим расточи́вый твое́ бога́тство, блаже́нне,/ ти́хо с сопру́жницею и ча́ды твои́ми,/ те́мже насле́дуете/ Боже́ственное наслажде́ние.</p>
<p>
<red>Та́же седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>В за́поведех Влады́ки бдяй,/ подо́бными же нра́вы де́ти твоя́ наказу́я, блаже́нне Ксенофо́нте, и сопру́жницу,/ с ни́миже Вы́шнее насле́довал еси́ Ца́рствие,/ напа́стей вся́ческих оста́вив обурева́ние./ Те́мже восхваля́ем благоче́стно вас вси,/ и любо́вию почита́ем, и ве́рно взыва́ем:/ Богоно́снии всеблаже́ннии, моли́теся Христу́ Бо́гу грехо́в оставле́ние дарова́ти/ пра́зднующим любо́вию святу́ю па́мять ва́шу.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и Еди́ну в жена́х,/ Тя, безсе́менно ро́ждшую Бо́га пло́тию,/ вси блажи́м, ро́ди челове́честии:/ Огнь бо всели́ся в Тя Божества́/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим Всесвято́е Рождество́ Твое́/ и согла́сно вопие́м Ти:/ моли́ Христа́ Бо́га прегреше́ний оставле́ние дарова́ти/ покланя́ющимся ве́рою Пресвято́му Рождеству́ Твоему́,</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя/ А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй прегреше́ний оставле́ние/ ве́рою воспева́ющим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ слух Твоего́ смотре́ния/ и просла́вих Тя,/ Еди́не Человеколю́бче.</p>
<p>Спа́сшеся от бу́ри жите́йския,/ в приста́нище благоче́стия устреми́стеся, де́ти блаже́ннейшии.</p>
<p>Научи́вшеся зна́нию Боже́ственных и челове́ческих,/ Бо́гу служи́т изво́листе.</p>
<p>Из бе́здны, преподо́бнии, мирски́я изба́вльшеся пресла́вно,/ ко благи́х бе́здне приидо́сте.</p>
<p>
<red>Богоро́дичен: </red>Изба́вленный кро́вию, от ребр излия́нною Сы́на Твоего́, Богома́ти,/ вси Тя блажи́м.</p>
<p>
<red>Песнь 5</red>
</p>
<p>
<red>Ирмо́с: </red>Све́та Пода́телю/ и веко́в Тво́рче, Го́споди,/во све́те Твои́х повеле́нии наста́ви нас:/ ра́зве бо Тебе́, ино́го бо́га не зна́ем.</p>
<p>К неги́бнущей преходя́й жи́зни, потща́лся еси́ дости́гнута свяще́нный, Арка́дие, град/ и Гро́бу Су́щия Жи́зни поклони́лся еси́.</p>
<p>Я́ко благоле́пный вои́стинну бы́вший о тебе́ про́мысл,/ и чу́дно, и препросла́вленно окормле́ние Боже́ственное всех Влады́ки, всеблаже́нне Арка́дие!</p>
<p>Тобо́ю промышля́яй, И́же на объя́тиих Симео́новых пе́рвее возлега́й, Боже́ственнаго ста́рца,/ ста́рцу тя Боже́ственному, Арка́дие, приво́дит, Христо́с путево́ждствова.</p>
<p>
<red>Богоро́дичен: </red>Сы́на Безнача́льнаго и Соприсносу́щнаго Отцу́ родила́ еси́ преесте́ственно,/ из Тебе́ воплоще́нна, Веенепоро́чная Отрокови́це./ Те́мже Богоро́дицу Чи́стую Тя пропове́дуем.</p>
<p>
<red>Песнь 6</red>
</p>
<p>
<red>Ирмо́с: </red>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Блаже́нный жи́зни жела́я, к мона́шествующих притека́еши собо́ру,/ жи́тельное дохнове́ние споспе́шника, Иоа́нне, творя́.</p>
<p>Человекоуби́йцы зло́бы ме́ртвость и смертоно́сный яд отве́ргл,/ к Живоно́сному Гро́бу Христо́ву, Иоа́нне, прите́кл еси́.</p>
<p>Иоа́ннов у житию́ поревнова́л еси́,/ и́бо, я́ко он, в пусты́ню всели́лся еси́/ и чи́сте пожи́л еси́, Иоа́нне, Христу́ очища́яся.</p>
<p>
<red>Богоро́дичен: </red>Не́бо простры́й хоте́нием, друго́е Не́бо соде́ла одушевле́нно:/ Тя, Богома́ти Чи́стая,/ и из Тебе́ су́щим во тьме возсия́.</p>
<p>
<red>Конда́к, глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:</p>
<p>Жите́йскаго мо́ря избе́гше, Ксенофо́нт пра́ведный/ с сопру́жницею честно́ю на Небесе́х свеселя́тся с ча́ды,/ Христа́ велича́юще.</p>
<p>
<red>И́кос:</red>
</p>
<p>Стра́нен путь боголе́пно, Ксенофо́нте, ше́ствовал еси́,/ и с сопру́жницею забы́сте естество́,/ я́коже безтеле́снии я́ве, на земли́ я́вльшеся;/ те́мже и две́ри Небе́сныя вам отверзо́шася,/ и со А́нгелы лику́ете, я́ко виногра́да бы́вше Госпо́дня Боже́ственнии де́лателе, и с ча́ды./ Моли́теся у́бо Христу́/ дарова́ти зарю́ просвеще́ния омраче́нным на́шим сердца́м,/ па́мять ва́шу творя́щим светоно́сную,/ Венцеда́теля Христа́ велича́юще.</p>
<p>
<red>Песнь 7</red>
</p>
<p>
<red>Ирмо́с: </red>Богопроти́вное веле́ние/ беззако́ннующаго мучи́теля высо́к пла́мень вознесло́ есть,/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</p>
<p>Ума́ чистото́ю Богоно́сный ва́ше соше́ствие зря, провозвести́:/ Бог бо пра́ведный, благоче́стие ва́ше Боже́ственне возмзди́в,/ во еди́но, я́ко Ми́лостив, собра́.</p>
<p>Ре́вность зря благоче́стия, жела́ние прие́м,/ ве́ру призре́в ва́шу, Человеколю́бец, вся собра во еди́ну трапе́зу вас,/ я́ко Благоде́тель и Препросла́вленный.</p>
<p>
<red>Богоро́дичен:</red> Наде́жда непосты́дная, наде́жда изве́стная, и стена́ непоколеби́мая,/ и покро́в, и помо́щница буди́ ми, Всенепоро́чная, упова́ющему на Тя:/ на Тя бо возлага́ю, Чи́стая, всю наде́жду спасе́ния моего́.</p>
<p>
<red>Песнь 8</red>
</p>
<p>
<red>Ирмо́с: </red>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</p>
<p>Пещь, зело́ огне́м распаля́емую, разлуче́ние от друг дру́га кре́пко претерпе́сте,/ утро́бами бо растерза́еми и душа́ми распаля́еми,/ остно́м сро́дства страда́ния му́чеников подъя́сте.</p>
<p>Свы́ше вас о́блак росода́тельный человеколю́бия осени́ в гора́х Сио́нских,/ иде́же роса́ Ду́ха ученики́ просвети́, зову́щия:/ благослови́те, вся дела́ Госпо́дня, Го́спода.</p>
<p>Ми́лостива нам и благосе́рда бы́ти Благоде́теля/ моли́те, отцы́ всебога́тии,/ ва́шу торжеству́ющим свяще́нную па́мять,/ естество́м соедине́нных и совоку́пленных благода́тию.</p>
<p>
<red>Богоро́дичен: </red>Единоро́днаго Сы́на и Бо́га Сло́ва,/ пре́жде век из Безнача́льнаго Отца́ неизрече́нно возсия́вшаго,/ тва́ри перворо́дна бы́вша, родила́ еси́,/ тем Тя, Богома́ти, вси язы́цы, сла́вим.</p>
<p>
<red>Песнь 9</red>
</p>
<p>
<red>Ирмо́с: </red>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная,/ тем Всепе́тую Богоро́дицу велича́ем.</p>
<p>На ра́мех взе́мше Христо́в Крест,/ вои́стинну ше́ствовасте стезе́ю воздержа́ния, вся́ку доброде́тель соверша́юще,/ до́ндеже са́мую и́стинно нестаре́емую Жизнь прия́сте,/ вседомо́вне венчава́еми.</p>
<p>Огоспо́дствовавше плотско́му мудрова́нию,/ Ду́ха бога́тство сокро́вищетвовасте,/ благода́ть врачева́ний прие́мше от Исто́чника дарова́ний,/ к Нему́же ны́не преше́дше, ве́чно почива́ете.</p>
<p>Победи́вше кова́рства змии́ная, на коне́ц по́честей, преподо́бнии, нареко́стеся,/ пра́вды венцы́ от Христа́ прие́мше досто́йно./ Его́же ны́не моли́те, е́же спасти́ ду́ши на́ша.</p>
<p>
<red>Богоро́дичен: </red>Безма́терня пе́рвее по пе́рвому рожде́нию,/ нас ра́ди воплоще́нна, ражда́еши без отца́,/ во двою́ познава́ема естеству́, Боже́ственней и челове́честем,/ и си́ми ве́руема де́йствы, Богоневе́сто.</p>
<p>
<red>Свети́лен.</red>
</p>
<p>
<red>Подо́бен: </red>Не́бо звезда́ми:</p>
<p>Расточи́л еси́ бога́тство ни́щим богоуго́дно/ и вседомо́вне присво́ился еси́, о Ксенофо́нте, Го́споду,/ Его́же моли́, всеблаже́нне, от страсте́й нас изба́вити.</p>
<p>
<red>Богоро́дичен:</red>
</p>
<p>Во́инства А́нгелов и святы́х ли́ки превзыдо́ша и́стинно вели́чия Твоя́, Чи́стая./ Те́мже Христа́ умоли́ о лю́дех согре́шших.</p>
</section>
