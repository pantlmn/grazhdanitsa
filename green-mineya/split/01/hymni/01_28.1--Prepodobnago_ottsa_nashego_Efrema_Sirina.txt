<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Ефре́ма Си́рина</p>
</title><p>На Го́споди, воззва́х: <red>стихи́ры на 6, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Ра́йския добро́ты смотря́я/ и бога́тно наслади́вся нетле́нных цветнико́в,/ процве́л еси́ ми́ру ра́зум Бо́жий,/ его́же причаща́ющеся, преподо́бне, духо́вною любо́вию,/ душа́ми возраста́ем духо́вно.</p>
<p>Судии́ прише́ствие написа́в,/ сле́зными струя́ми душ свещи́ запали́ти науча́еши,/ всем вопия́ Жениха́ прише́ствие,/ да оде́ждемся вси оде́ждею све́тлою, сре́сти Жениха́ Христа́.</p>
<p>Воздержа́нием те́ло огради́в,/ страсте́й движе́ния умертви́л еси́, о́тче,/ моли́твами и бде́ньми./ Те́мже в тя Ду́ха си́ла все́льшаяся/ показа́ мы́сленна тя свети́льника и всеми́рнаго.</p>
<p>
<red>Сла́ва, глас 6:</red>
</p>
<p>Смы́сленно мяте́жных жития́ отступи́в,/ Ефре́ме приснопа́мятне,/ любомолча́нием пусты́ню дости́гл еси́/ и, тоя́ ра́ди к Бо́гу де́тельне возводи́м/ ми́ру просия́л еси́ свети́ло/ и глаго́лы живо́тныя челове́ком источи́л еси́./ Те́мже не преста́й моли́твами твои́ми утвержда́я нас,/ от вреда́ чужда́го изба́вити ду́ши на́ша,/ преподо́бне о́тче.</p>
<p>
<red>И ны́не, Богоро́дичен и́ли Крестобогоро́дичен:</red>
</p>
<p>На Дре́ве Живо́т наш зря́щи, Всенепоро́чная Богоро́дице, ви́сящ,/ ма́терски рыда́ющи, вопия́ла еси́:/ Сы́не Мой и Бо́же Мой,/ спаси́ любо́вию пою́щия Тя.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 4. Анато́лиево:</red>
</p>
<p>Проро́чески омака́я посте́лю слеза́ми/ и поуче́нием жития́ творя́ покая́ние,/ Суда́ страх де́лы нам от слове́с показа́л еси́,/ и твою́ почита́ем вси, соше́дшеся, всеблаже́нне, па́мять,/ пресла́вных дея́ний самоде́телю Госпо́день,/ Ефре́ме приснопа́мятне./ Те́мже и ны́не мо́лим тя:/ моли́ся Христу́ Бо́гу о душа́х на́ших.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Я́ко до́бля:</p>
<p>А́гнца и Па́стыря Тя на Дре́ве я́ко ви́де,/ А́гница ро́ждшая рыда́ше/ и ма́терски Тебе́ веща́ше:/ Сы́не вожделе́ннейше,/ ка́ко на дре́ве Кре́стнем пове́шен еси́, Долготерпели́ве?/ Ка́ко ру́ки и но́ги Твоя́, Сло́ве,/ пригвозди́шася от беззако́нных,/ и кровь Твою́ излия́л еси́, Влады́ко?</p>
<p>
<red>Тропа́рь, глас 8:</red>
</p>
<p>Слез твои́х тече́ньми пусты́ни безпло́дное возде́лал еси́,/ и и́же из глубины́ воздыха́ньми во сто трудо́в уплодономи́л еси́,/ и был еси́ свети́льник вселе́нней, сия́я чудесы́, Ефре́ме, о́тче наш,/ моли́ Христа́ Бо́га спасти́ся душа́м на́шим.</p>
<p>
<red>На у́трени</red>
</p>
<p>
<red>О́ба кано́на Окто́иха, и свята́го на 6.</red>
</p>
<p>
<red>Его́же краегране́сие: </red>Ефре́ма честву́ю, у́мнаго Евфра́та.<red> Феофа́ново. Глас 6.</red>
</p>
<p>
<red>Песнь 1</red>
</p>
<p>
<red>Ирмо́с: </red>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на ви́дя потопля́ема,/ Бо́гу, побе́дную песнь, пои́м, вопия́ше.</p>
<p>Евфра́тским одожде́нием твои́х моли́тв ду́шу мою́ напо́й,/ изсо́хшую зно́ем страсте́й,/ и сло́во ми вдохни́, твой восхваля́ющу пра́здник, всеблаже́нне.</p>
<p>Свет мы́сленный облиста́в,/ све́тлое яви́лся еси́ со́лнце светолу́чными доброде́тельми/ и уче́ний добро́тами, Ефре́ме, озаря́я ве́рных все исполне́ние.</p>
<p>Струя́ми слез пла́мень страсте́й погаси́в,/ был еси́ сосу́д че́стен, Ефре́ме, Свята́го Ду́ха,/ исто́чники источа́я уче́ний, Богоблаже́нне.</p>
<p>
<red>Богоро́дичен: </red>Нетле́нно Сло́во во утро́бе прии́мши,/ родила́ еси́ избавля́ющего от тли Тому́ служа́щия при́сно,/ Ма́ти Де́во Чи́стая, две́ре и́стинно Жи́зни.</p>
<p>
<red>Песнь 3</red>
</p>
<p>
<red>Ирмо́с: </red>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бли́же,/ и утверди́вый нас на ка́мени/ испове́дания Твоего́.</p>
<p>Ти́ны вся́кия страстны́я себе́ очи́стив,/ яви́лся еси́ прия́телище доброде́телей я́ко и́стинно/ и сосу́д вмести́телен дарова́ний Свята́го Ду́ха.</p>
<p>Ника́коже сна очи́ма дав,/ храм яви́лся еси́ Святы́я Тро́ицы и прему́дрости сокро́вище,/ мир обогаща́я златоза́рными уче́нии, блаже́нне.</p>
<p>Познава́ет друга́го тя Христо́ва честна́я Це́рковь златото́чнаго Евфра́та,/ наводня́юща му́дрых уче́ний пото́ками и тварь всю напоя́юща.</p>
<p>
<red>Богоро́дичен: </red>Во двою́ естеству́ Еди́ный от Святы́я Тро́ицы,/ из чи́стых Твои́х крове́й воплоще́н, боголе́пно про́йде,/ су́щия от Ада́ма спаса́я, Всечи́стая, бла́гостию.</p>
<p>
<red>Седа́лен, глас 5:</red>
</p>
<p>
<red>Подо́бен: </red>Собезнача́льное Сло́во:</p>
<p>Сокро́вище прему́дрости,/ та́ин Христо́вых ча́шу Боже́ственнаго умиле́ния,/ воспои́м, ве́рнии, в па́мять его́:/ тезоиме́нно бо при́сно сердца́ ве́рных весели́т словесы́ Боже́ственными Ефре́м,/ я́ко де́латель и таи́нник Госпо́дних открове́ний.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая Предста́тельнице и непобеди́мая,/ упова́ние изве́стное и непосты́дное,/ стено́, и покро́ве, и приста́нище притека́ющих к Тебе́, Присноде́во Чи́стая,/ Сы́на Твоего́ и Бо́га моли́ со А́нгелы/ мир да́ти ми́ру, и спасе́ние, и ве́лию ми́лость.</p>
<p>
<red>Крестобогоро́дичен:</red>
</p>
<p>Кресто́м Сы́на Твоего́, Богоблагода́тная, и́дольская пре́лесть вся упраздни́ся/ и де́монская кре́пость попра́ся,/ сего́ ра́ди, ве́рнии, по до́лгу Тя при́сно пое́м, и благослови́м,/ и, Богоро́дицу вои́стинну испове́дающе, Тя велича́ем.</p>
<p>
<red>Песнь 4</red>
</p>
<p>
<red>Ирмо́с: </red>Христо́с моя́ си́ла,/ Бог и Госпо́дь,/ честна́я Це́рковь боголе́пно пое́т, взыва́ющи,/ от смы́сла чи́ста о Го́споде пра́зднующи.</p>
<p>Глаго́лов си́ла твои́х протече́ весь мир,/ высокотво́рным сия́нием смире́ния слепоту́ душ отгоня́щи, блаже́нне.</p>
<p>Непоро́чно соверши́л еси́ житие́, слеза́ми себе́ омыва́я/ и Судии́ всем прише́ствие напису́я словесы́ му́дрыми, Богоявле́ние досточу́дне.</p>
<p>Ви́дев твоего́ Госпо́дь смире́ния пресла́вную высоту́,/ высокотво́рное сло́во тебе́ да́рует,/ и́мже ересе́й лю́тая смири́шася возноше́ния.</p>
<p>Укрепи́вся благода́тию Вседержи́теля,/ к нача́лом ополчи́лся еси́ де́монским, о́тче, и победи́л еси́,/ о нас моля́ся те́пле, восхваля́ющих тя.</p>
<p>
<red>Богоро́дичен: </red>Я́ко Боже́ственный храм,/ я́ко го́ру святу́ю, я́ко исто́чник нетле́ния,/ я́ко и́збранну еди́ну бы́вшую Зижди́телю на́шему Бо́гу,/ Де́ву ублажи́м.</p>
<p>
<red>Песнь 5</red>
</p>
<p>
<red>Ирмо́с: </red>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</p>
<p>Слез пото́ками сласте́й до конца́, о́тче, изсуши́л еси́ пучи́ну/ и источе́нии твои́х уче́ний ересе́й пото́ки, блаже́нне, потопи́л еси́.</p>
<p>Ум твой манове́нием е́же к Бо́гу, о́тче, просвеща́емь, Ефре́ме,/ Богови́ден весь бысть, я́коже зерца́ло Боже́ственнаго Ду́ха,/ невеще́ственно явле́ния прие́мля.</p>
<p>Храм был еси́ вмести́телен, о́тче, Тро́ицы во и́стинну и испещре́н благода́тию,/ и озаре́нием чи́стых доброде́телей, и уче́ний це́лостию.</p>
<p>
<red>Богоро́дичен: </red>Мертва́ мя показа́ во Еде́ме вкуше́ние дре́ва лука́вым наве́том зми́я,/ Ты же, Жизнода́теля Христа́ ро́ждши, оживи́ла мя еси́,/ Еди́на Богора́дованная.</p>
<p>
<red>Песнь 6</red>
</p>
<p>
<red>Ирмо́с: </red>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</p>
<p>Не песо́к основа́ние, но ве́ру нерасте́рзну, Богоно́се, положи́в,/ от вра́жиих вся́ческих наве́тов непрекло́нен пребы́л еси́,/ непобеди́мою дла́нию окормля́емь.</p>
<p>Язы́к твой, я́ко трость пи́сменника скоропи́сца, вои́стинну бысть,/ повеству́ющ ра́зум всеблагочести́в,/ на скрижа́лех начерта́ющ серде́чных, о́тче, зако́н Ду́ха.</p>
<p>Твою́ пла́вающий догма́тов тишину́, Ефре́ме Богому́дре,/ пучи́ны треволне́ний избавля́ются душевре́дных/ и бу́ри ересе́й, возни́чуще, ве́рою спаса́ются.</p>
<p>
<red>Богоро́дичен: </red>Вся́кия вы́шши разумева́емыя, я́ко Бог, и ви́димыя тва́ри,/ вопло́щен, про́йде из Твоего́ чре́ва,/ соблю́д Тя нетле́нну, я́коже бе пре́жде Рождества́,/ Ма́ти Де́во.</p>
<p>
<red>Конда́к, глас 2.</red>
</p>
<p>
<red>Подо́бен: </red>Вы́шних ища́:</p>
<p>Час при́сно прови́дя Суда́,/ рыда́л еси́ го́рько, Ефре́ме, я́ко любобезмо́лвный,/ де́лателен же был еси́ в де́лех учи́тель, преподо́бне./ Те́мже, о́тче всеми́рный, лени́выя воздвиза́еши к покая́нию.</p>
<p>
<red>И́кос:</red>
</p>
<p>От вод благода́ти твоея́ иска́пи в ду́шу мою́,/ омыва́я <red>ю</red> от вся́кия скве́рны нечи́стый,/ я́ко да от сих очи́стится/ и, ревни́тельно житие́ по всему́ духо́вно/ про́чее ле́то сконча́вши, сла́дости Боже́ственныя наслади́тся,/ ея́же наслади́лся еси́ и напои́л еси́ вся, от страсте́й пали́мыя./ Се бо словесы́ твои́ми лени́выя воздвиза́еши к покая́нию.</p>
<p>
<red>Песнь 7</red>
</p>
<p>
<red>Ирмо́с: </red>Росода́тельну у́бо пещь соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</p>
<p>Законоположи́тель мона́шествующих изве́стнейший яви́лся еси́, прече́стне,/ изыма́тель же от вра́жиих вся́ческих сплете́ний./ Те́мже твою́ почита́ют честну́ю и свяще́нную на земли́, блаже́нне, па́мять.</p>
<p>Изря́ден Ду́ха, приснопа́мятне, орга́н был еси́,/ возглаша́ющий твои́ми всегда́ дохнове́ньми,/ и песнь спаси́тельную нам покая́ния песнопоя́, воспева́ющим тя.</p>
<p>
<red>Богоро́дичен: </red>Па́че сло́ва́ Твое́ зача́тие, Богоневе́сто,/ Бо́га бо Сло́во родила́ еси́,/ изба́вльшаго от безслове́сия вся челове́ки и сло́во подаю́ща вопи́ти:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с: </red>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/вся бо твори́ши, Христе́, то́кмо е́же хоте́ти,/ Тя превозно́сим во вся ве́ки.</p>
<p>Светоно́сен я́ко ино́е показа́лся еси́ со́лнце,/ уче́ний лучи́ испуща́я конце́м,/ тьму несве́тлую отгна́л еси́, блаже́нне, вся́каго греха́ све́том покая́ния.</p>
<p>Струя́ми Боже́ственных догма́тов окружа́емь,/ я́коже ина́я река́, из Еде́ма теку́щи,/ лице́ земли́ напая́я, чу́дне, и нече́стия пле́велы подавля́я.</p>
<p>
<red>Богоро́дичен: </red>И́стинную Богоро́дицу испове́дающе Тя,/ а́нгельски, е́же ра́дуйся, ве́рою вопие́м Ти:/ еди́на бо Ра́дость на земли́ родила́ еси́,/ Обра́дованная, при́сно Благослове́нная.</p>
<p>
<red>Песнь 9</red>
</p>
<p>
<red>Ирмо́с: </red>Бо́га челове́ком невозмо́жно ви́дети,/ на Него́же не сме́ют чи́ни А́нгелъстии взира́ти./ Тобо́ю же, Всечи́стая, яви́ся челове́ком Сло́во воплоще́нно,/ Его́же велича́юще,/ с Небе́сными во́и Тя ублажа́ем.</p>
<p>Уязви́вся любо́вию Вседержи́теля, все твое́ житие́, рыда́я, сконча́л еси́,/ вопия́ со у́жасом, преподо́бне:/ осла́би во́лны́ Твоея́, Спа́се, благода́ти,/ се́ю мя бога́тно соблюда́я в бу́дущей жи́зни.</p>
<p>Сла́дко сло́во твое́, умиле́ния пода́тельно,/ испо́лнено просвеще́ния притека́ющим, Богоно́се Ефре́ме досточу́дне,/ непоро́чно же житие́,/ все́ми украша́емо Богосия́нными доброде́тельми и просвеща́емо.</p>
<p>Храм Ду́ха был еси́ и река́, вод живото́чных исполня́ема,/ Це́ркве основа́ние незы́блемое, утвержде́ние мона́шествующих,/ струя́ приснотеку́щая Боже́ственнаго умиле́ния, Ефре́ме досточу́дне.</p>
<p>
<red>Богоро́дичен: </red>Разуме́ти не мо́жет ум челове́ческий/ е́же па́че ума́ Рождества́ Твоего́, Де́во, та́инство:/ Бог бо, всели́вся во утро́бу Твою́, ключа́ де́вства не поколеба́,/ я́коже весть Еди́н Сам Непостижи́мый.</p>
<p>
<red>Свети́лен.</red>
</p>
<p>
<red>Подо́бен: </red>Не́бо звезда́ми:</p>
<p>Ча́ша сокрове́нных Христо́вы му́дрости сокро́вищ, Ефре́ме,/ твои́м умиле́нием, преподо́бне о́тче, яви́лся еси́/ и уче́нии твои́ми Боже́ственными ду́ши ве́рных весели́ши.</p>
<p>
<red>Богоро́дичен:</red>
</p>
<p>Держа́вным Твои́м кро́вом/ от враго́в наве́та ны, Чи́стая, Твоя́ рабы́, сохрани́ вся невреди́мы:/ Тя бо еди́ну и́мамы прибе́жище в ну́ждах.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 2. Киприа́ново:</red>
</p>
<p>Я́коже фи́никс, дави́дски процве́л еси́, преподо́бне о́тче,/ язы́ки ху́лящих отсе́кл еси́ мече́м, Ефре́ме,/ бе́здны страсте́й измуши́л еси́ воздержа́нием,/ орга́н яви́лся еси́ Свята́го Ду́ха,/ кре́стное ору́жие прие́м./ Христа́ непреста́нно моли́ о нас,/ ве́рою соверша́ющих при́сно честну́ю па́мять твою́.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Егда́ от Дре́ва:</p>
<p>Доса́ды претерпе́вшаго мно́ги/ и на Крест возвы́шеннаго вся́ческих Творца́/ ви́девши, Всечи́стая, стеня́ше, глаго́лющи:/ препе́тый Го́споди, Сы́не и Бо́же Мой,/ ка́ко, почести́ хотя́ созда́ние Твое́, Влады́ко,/ терпи́ши пло́тию безче́стие?/ Сла́ва мно́гому благоутро́бию/ и соше́ствию Твоему́, Человеколю́бче.</p>
<p>
<red>На литурги́и</red>
</p>
<p>
<red>Блаже́нны Окто́иха на 4 и свята́го, песнь 3-я, на 4. Проки́мен, глас 7: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, я́же воздаде́ ми? <red>Апо́стол к Гала́том, зача́ло 213. </red>Аллилу́йя, <red>глас 6: </red>Блаже́н муж, бо́яйся Го́спода,/ в за́поведех Его́ восхо́щет зело́. <red>Стих: </red>Си́льно на земли́ бу́дет се́мя его́. <red>Ева́нгелие от Матфе́я, зача́ло 43. Прича́стен: </red>В па́мять ве́чную бу́дет пра́ведник:</p>
</section>
