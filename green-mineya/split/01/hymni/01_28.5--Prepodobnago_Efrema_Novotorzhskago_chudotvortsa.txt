<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Ефре́ма, Новото́ржскаго чудотво́рца</p>
</title><p>
<red>На ма́лой вече́рни</red>
</p>
<p>
<red>На Го́споди, воззва́х: стихи́ры, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Доброде́телию Боже́ственною,/ я́коже ле́ствицею, на Небе́сныя кру́ги возше́д,/ я́ко со́лнце, во сла́ве ве́чней просвети́лся еси́,/ о́тче Ефре́ме преблаже́нне,/ прие́мля неизрече́нная сия́ния.</p>
<p>Ум просвеще́н стяжа́в,/ ду́шу луча́ми доброде́телей озари́л еси́,/ плотска́я же взыгра́ния воздержа́нием умертви́в,/ свети́льник пресве́тлый яви́лся еси́ в по́стницех./ Тем ны́не во Ца́рствии Бо́жии/ пи́щи приснопребыва́ющия насыща́ешися,/ Боже́ственною сла́вою озаря́емь.</p>
<p>Тро́ица Безнача́льная и Единосу́щная/ избра́ тя в свяще́нное Себе́ селе́ние,/ от мяте́ж бо жите́йских уклони́вся се́рдцем,/ Безпло́тных во пло́ти подража́л еси́, Богоно́се,/ с ни́миже ны́не на Небеси́/ жизнь ве́чную приобре́л еси́.</p>
<p>
<red>Сла́ва, глас 6:</red>
</p>
<p>Прииди́те, мона́шествующих собо́ри,/ Ефре́ма, благоче́стию подража́теля,/ пе́сньми и пе́ньми восхва́лим/ и, честны́я его́ и многоцеле́бныя мо́щи чту́ще, любе́зно рцем:/ ра́дуйся, Богому́дре о́тче Ефре́ме,/ оби́тели свое́й пресве́тлый свети́льниче./ Ра́дуйся, чи́стый чисте́йшаго Све́та прича́стниче./ Ра́дуйся, Тро́ицы ве́рный служи́телю,/ Е́йже ны́не предстоя́ со А́нгелы,/ моли́ся дарова́ти душа́м на́шим ве́лию ми́лость.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́,/ Тебе́ мо́лимся: моли́ся, Влады́чице, со святы́ми апо́столы/ поми́ловати души́ на́ша.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом и жили́ще/ Ду́ху Пресвято́му,/ прему́дре Ефре́ме, был еси́./ Те́мже и нас до́мы Тому́ соде́лай,/ святу́ю твою́ па́мять пра́зднующих.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Дом и сокро́вище доброде́телей,/ по́стником сла́ва/ и преподо́бным похвала́,/ соверше́нный ве́рою/ ты еси́, Ефре́ме преподо́бне.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дом неоску́дныя благода́ти/ и гра́ду на́шему утвержде́ние/ иму́ще тя, о́тче, мо́лимся:/ возвы́си рог христиа́н правосла́вных/ моли́твами твои́ми ко Го́споду.</p>
<p>
<red>Сла́ва, глас 2:</red>
</p>
<p>Я́ко фи́никс, насажде́нный в до́му Бо́жии,/ доброде́телию процве́л еси́, Ефре́ме всехва́льне./ Кре́стное бо ору́жие восприи́м,/ сосу́д яви́лся еси́ Ду́ху Свято́му/ и страсте́й бе́здны изеуши́л еси́ воздержа́нием мно́гим./ Те́мже моли́ся о нас ко Го́споду,/ ве́рою и любо́вию пра́зднующих всечестну́ю па́мять твою́.</p>
<p>
<red>И ны́не, Богоро́дичен:</red>
</p>
<p>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>Тропа́рь пи́сан на вели́цей вече́рни. Сла́ва, и ны́не, Богоро́дичен: </red>Гаврии́лу веща́вшу Тебе́, Де́во:</p>
<p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры на 8, глас 2.</red>
</p>
<p>
<red>Подо́бен: </red>Егда́ от Дре́ва:</p>
<p>Преподо́бне о́тче Ефре́ме преблаже́нне,/ ты, от ю́ности Христа́ Бо́га возлюби́в/ и ле́гкое Его́ и́го на себе́ восприя́в,/ крест свой на ра́мо взем, поне́сл еси́,/ Боже́ственною бо си́лою вооружи́вся,/ на сла́дость вре́менную ника́коже воззре́л еси́,/ терпе́нием же свои́м, посто́м, и бде́нием,/ и ча́стыми моли́твами/ плоть свою́ ду́хови покори́л еси́/ и сего́ ра́ди был еси́ упра́влен во Ца́рствие Бо́жие,/ иде́же ны́не предстоя́ во сла́ве,/ моли́ Христа́ Бо́га спасти́ся душа́м на́шим.</p>
<p>Преподо́бне о́тче Ефре́ме всехва́льне,/ ты, Христа́ Бо́га возлюби́в/ и се́рдце свое́ Боже́ственными заря́ми просвети́в,/ светови́ден весь вои́стинну был еси́./ Тем по достоя́нию блаже́нныя жи́зни сподо́бился еси́,/ ея́же прича́стники и нас соде́лай,/ притека́ющих с ве́рою к честны́м моще́м твои́м,/ непреста́нными твои́ми ко Го́споду моли́твами.</p>
<p>Преподо́бне о́тче Ефре́ме пресла́вне,/ ты любве́ ра́ди Христо́вы,/ вся, я́же на земли́, презре́в, оста́вил еси́/ и, по́стническими труды́ житие́ укра́сив,/ ум свой безстра́стием просвети́л еси́./ Сего́ ра́ди по́стников похвала́/ и мона́шествующих удобре́ние был еси́./ С ни́миже ны́не моли́ Христа́ Бо́га/ спасти́ся душа́м на́шим.</p>
<p>
<red>И́ны стихи́ры, глас 4.</red>
</p>
<p>
<red>Подо́бен: </red>Я́ко до́бля:</p>
<p>Яко до́бля па́стыря тя и наста́вника на́шего,/ преподо́бне о́тче Ефре́ме преблаже́нне,/ соше́дшеся <red>Днесь</red> в честне́м хра́ме твое́м/ и чудотво́рныя мо́щи твоя́ обстоя́ще,/ ве́рою и любо́вию сия́ облобыза́ем,/ песньми и пе́нии прославля́я Просла́вльшаго тя/ и дарова́вшаго тя Це́ркви Свое́й пресве́тлое свети́ло,/ сему́ гра́ду утвержде́ние/ и моли́твенника о душа́х на́ших.</p>
<p>Я́ко до́брый де́латель виногра́да Христо́ва,/ виногра́д доброде́телей из У́горския земли́ прене́сл еси́/ и насади́л еси́ его́ при исхо́дищах воды́ присноживо́тныя,/ и́же даде́ во вре́мя свое́ спаси́тельный плод,/ его́же, правосла́вных собо́р, причаща́ющеся,/ духо́вное и теле́сное исцеле́ние прие́млем,/ о́бщаго Врача́ душ на́ших, Христа́, прославля́юще,/ Ему́же ны́не со А́нгелы предстои́ши/ и мо́лишися о душа́х на́ших.</p>
<p>Я́ко светоблиста́тельная заря́,/ просия́л еси́ на тве́рди Це́ркве Христо́вы./ По́стническими труды́ житие́ твое́ украси́л еси́,/ ум над страстьми́ воцари́в/ и плоть поработи́в ду́хови,/ во пло́ти живя́ на земли́,/ земный А́нгел и Небе́сный челове́к был еси́./ Те́мже, те́лом со земны́ми водворя́яся,/ ду́хом с Вы́шними мо́лишися о душа́х на́ших.</p>
<p>
<red>Сла́ва, глас 8:</red>
</p>
<p>Преподо́бне и Богоно́се о́тче Ефре́ме,/ ты, пресла́вных Христо́вых му́чеников,/ Рома́на и Дави́да,/ непра́ведное от бра́та своего́ заколе́ние узре́в,/ Боже́ственным жела́нием распали́лся еси́/ и, земна́я вся мудрова́ния жите́йская,/ я́ко паучи́ну, ни во что вмени́в,/ Христа́ Еди́наго возлюби́л еси́./ Сего́ ра́ди приста́нища доше́д,/ це́рковь прекра́сну страстоте́рпцем Христо́вым воздви́гл еси́/ и, оби́тель че́стну соста́вив,/ мно́жества мона́хов наста́вник был еси́,/ иде́же ны́не лежи́т всечестно́е и свято́е те́ло твое́,/ Ефре́ме, о́тче наш,/ притека́ющим с ве́рою исцеле́ние неоску́дно подава́ющее/ и душетле́нныя стра́сти и бесо́в мно́жества прогоня́ющее./ Тем, христоимени́тое мона́хов мно́жество,/ твои́ми чудесы́ удивля́емо,/ ра́достно от души́ вопие́т к тебе́:/ Богоблаже́нне и преподо́бне о́тче наш Ефре́ме,/ моли́ Христа́ Бо́га/ умири́ти мир и спасти́ ду́ши на́ша.</p>
<p>
<red>И ны́не, Богоро́дичен: </red>Царь Небе́сный:</p>
<p>
<red>Та́же вход, и проки́мен дне, и чте́ния преподо́бническая (зри страни́цы 40 </red>
<red>-</red>
<red>42).</red>
</p>
<p>
<red>На ли́тии стихи́ры, глас 1:</red>
</p>
<p>Наста́, Богоно́се, со́лнца светле́йший твой пра́здник,/ озаря́яй приходя́щия к тебе́ с ве́рою:/ душе́вным бо страсте́м и теле́сным подае́ши исцеле́ние/ от свята́го твоего́ телесе́, Ефре́ме преподо́бне,/ моли́твенниче о душа́х на́ших.</p>
<p>Чу́вственныя стра́сти укроти́в/ воздержа́ния брозда́ми, о́тче Ефре́ме,/ и ре́вность на земли́ Безпло́тных показа́в,/ все жела́ние плотско́е ду́хови покори́л еси́./ Те́мже ны́не во дво́рех Небе́сных водворя́яся,/ моли́ о душа́х на́ших.</p>
<p>Све́тлая твоя́ па́мять, преподо́бне о́тче Ефре́ме,/ просвеща́ет сердца́ на́ша./ С любо́вию бо чту́ще тя,/ врачевство́ страсте́м, неудо́бь цели́мым, прие́млем./ Сего́ ра́ди прославля́ем просла́вльшаго тя Го́спода,/ Его́же моли́ спасти́ и просвети́ти ду́ши на́ша.</p>
<p>
<red>Глас 8</red>: Преподо́бне о́тче, всече́стне Ефре́ме,/ Боже́ственною доброде́телию, я́коже колесни́цею,/ на высоту́ Небе́сную восте́кл еси́,/ иде́же ду́хом побе́дныя по́чести прие́мля,/ те́ло твое́ многотру́дное,/ я́ко ми́ро многоце́нное, во гро́бе оста́вил еси́,/ боле́знем исцеле́ния источа́ющее/ и ду́хи лука́вствия прогоня́ющее./ Те́мже тя ублажа́ем, всече́стне.</p>
<p>
<red>Сла́ва, глас 6:</red>
</p>
<p>Ра́дуйся и весели́ся, Росси́йская всеосвяще́нная Це́ркве/ со архиере́и и свяще́нники,/ мона́си же и прости́и,/ блаже́ннаго Ефре́ма <red>Днесь</red> па́мять почита́юще,/ духо́вно соше́дшеся, пра́зднуем,/ и, честны́й его́ гроб обсто́яще, любе́зно поклони́мся,/ и, моля́щеся, усе́рдно зове́м:/ ра́дуйся, преблаже́нне Ефре́ме,/ свети́льниче пресве́тлый,/ врачу́ боля́щим и моли́твенниче ко Спа́су Христу́ Бо́гу на́шему/ о и́же ве́рою и любо́вию притека́ющих к моще́м твои́м.</p>
<p>
<red>И ны́не, Богоро́дичен: </red>Творе́ц и Изба́витель мой, Пречи́стая:</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен: </red>Ра́дуйся:</p>
<p>С ве́рою и любо́вию, празднолю́бцы, соше́дшеся,/ псалмы́ и пе́сньми восхва́лим <red>Днесь</red>/ Небе́снаго челове́ка и земна́го А́нгела./ О всеблаже́нне преподо́бне,/ по́стником похвалео́,/ моли́ся о нас ко Го́споду, Ефре́ме, о́тче наш,/ поми́ловатися ду́шам на́шим.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Честны́й и светоно́сный, преподо́бне, твой пра́здник,/ испо́лнен есть ра́дости и весе́лия духо́внаго./ Те́мже соше́дшеся, мона́хов мно́жество/ и христоимени́тии лю́дие,/ любо́вию восхваля́юще,/ ублажи́м неизрече́нная чудодея́ния твоя́,/ и́миже, я́ко крин во удо́ле, процве́л еси́,/ облагоуха́яй ду́ши на́ша и чу́вства,/ Ефре́ме о́тче наш,/ моли́ спасти́ся душа́м на́шим.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Боже́ственным уязви́вся жела́нием,/ преподо́бне о́тче наш Ефре́ме,/ и крест свой на ра́мо восприи́м,/ невозвра́тно после́довал еси́ Влады́це Христу́/ и плотска́я вся мудрова́ния умертви́л еси́./ Сего́ ра́ди насле́довал еси́ кро́тких зе́млю./ Тем неизрече́ннаго о́наго весе́лия наслажда́яся,/ помина́й нас, творя́щих всечестну́ю па́мять твою́.</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Ефре́ме,/ твое́ю бо стезе́ю пра́во вои́стинну ходи́ти позна́хом,/ блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче и преподо́бных соприча́стниче и пра́ведных,/ с ни́ми́же моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен: </red>Безневе́стная Де́во:</p>
<p>
<red>На благослове́нии хле́бов тропа́рь преподо́бнаго, два́жды, </red>и Богоро́дице Де́во:<red> еди́ножды.</red>
</p>
<p>
<red>Тропа́рь преподо́бнаго, глас 1:</red>
</p>
<p>Боже́ственною свы́ше просвети́вся благода́тию, преподо́бне,/ мно́гим терпе́нием во вре́менной жи́зни по́двиг соверши́л еси́./ Те́мже источа́еши чуде́с благода́ть/ всем, с ве́рою приходя́щим к моще́м твои́м, Ефре́ме преблаже́нне./ Сего́ ра́ди зове́м:/ сла́ва Да́вшему ти кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>На у́трени</red>
</p>
<p>На Бог Госпо́дь:<red> тропа́рь, два́жды. Сла́ва, и ны́не, Богоро́дичен воскре́сен.</red>
</p>
<p>
<red>По 1-м стихосло́вии седа́лен, глас 3:</red>
</p>
<p>Я́коже безпло́тен, о́тче, на земли́ пожи́л еси́/ и превознося́щагося врага́ смири́л еси́ вы́ю./ Те́мже ны́не с невеще́ственными во́инствы водворя́яся, блаже́нне,/ и та́мо су́щаго блаже́нства наслажда́яся,/ помина́й нас, <red>Днесь</red> пра́зднующих па́мять твою́,/ да вси ра́достными гла́сы воспева́ем Го́спода,/ неоску́дную благода́ть исцеле́ний тебе́ дарова́вшаго.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственная была́ еси́ сень Сло́ва, Еди́на Пречи́стая Де́во,/ чистото́ю А́нгелы превосходя́щая,/ мене́, па́че всех персть бы́вшаго, оскверне́нна плотски́ми прегреше́нии,/ очи́сти Твои́ми моли́твами,/ Боже́ственными вода́ми омыва́ющи и подаю́щи, Чи́стая, ве́лию ми́лость.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен: </red>Ско́ро предвари́:</p>
<p>Благоче́стно крест свой взем, Христу́ после́довал еси́,/ воздержа́нием плотска́я мудрова́ния умертви́в,/ и, на доброде́тели ле́ствицу возше́д, Влады́ку и Го́спода возвели́чил еси́,/ и Его́ уго́дником, Рома́ну и Дави́ду, храм че́стен воздви́гл еси́,/ в не́мже ны́не твоя́ честны́я мо́щи лежа́т,/ источа́юще исцеле́ния с ве́рою притека́ющим к тебе́, о́тче наш, Ефре́ме преподо́бне.</p>
<p>
<red>Сла́ва, и ны́не, Богоро́дичен:</red>
</p>
<p>Де́во Всенепоро́чная, Пресу́щественнаго Бо́га ро́ждшая челове́ком,/ со преподо́бным Того́ непреста́нно моли́ о нас,/ согреше́нием оставле́ние и жития́ исправле́ние нам пре́жде конца́ дарова́ти,/ ве́рою пою́щим Тя по до́лгу, Еди́на Всепе́тая.</p>
<p>
<red>На полиеле́и, седа́лен, глас 8:</red>
</p>
<p>Ца́рствовав над страстьми́ плотски́ми, А́нгелом подо́бно житие́ на земли́ име́л еси́/ и, и́ноков мно́жество собра́в, уче́нием твои́м просвети́л еси́, преподо́бне,/ в трие́х бо Ипоста́сех Еди́наго Бо́га сла́вити наказа́л еси́./ Ему́же ны́не предстоя́ во сла́ве ве́чней, о́тче наш Ефре́ме Богоно́се,/ моли́ согреше́нием оставле́ние дарова́ти/ с ве́рою притека́ющим к моще́м твои́м/ и почита́ющим всечестну́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и ковче́г,/ всесвяту́ю го́ру, све́тлый о́блак,/ воспои́м Мари́ю, неопали́мую купину́, слове́сный рай,/ Е́вино воззва́ние, вселе́нней всей вели́кий сосу́д,/ я́ко спасе́ние в не́м соде́лася ми́рови и оставле́ние дре́вних согреше́ний./ Е́йже усе́рдно возопии́м:/ моли́ Христа́ Бо́га согреше́нием оставле́ние дарова́ти/ благоче́стно покланя́ющимся Пресвято́му Рождеству́ Твоему́.</p>
<p>
<red>Та́же степе́нна, 1-й антифо́н, 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех,/ я́же воздаде́ ми? Вся́кое дыха́ние:<red> Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра самогла́сна, глас 6:</red>
</p>
<p>Преподо́бне о́тче,/ ми́ра красоту́ и пи́щи вре́менное наслажде́ние возненави́дев,/ мона́шеское житие́ па́че возлюби́л еси́,/ тем А́нгелом собесе́дник быти сподо́бился еси́,/ и свети́льник многосве́тлый был еси́ Росси́йския земли́./ Помина́й нас, соверша́ющих всечестну́ю па́мять твою́:/ мы бо, ча́да твоя́ и о́вцы слове́сных твои́х уче́ний,/ тебе́ на по́мощь призыва́ем,/ прося́ще тобо́ю от Христа́ Бо́га прия́ти мир и ве́лию ми́лость.</p>
<p>
<red>Кано́н Богоро́дицы со ирмосо́м на 6, его́же краестро́чие сицево́: </red>Четве́ртая песнь Всехва́льней Отрокови́це<red>. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Триста́ты кре́пкия,/ Рожде́йся от Де́вы,/ безстра́стия во глубине́,/ души трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</p>
<p>Сотрясо́шася лю́дие, смято́шася язы́цы,/ ца́рствия же держа́вная уклони́шася, Чи́стая, от стра́ха Рождества́ Твоего́:/ прии́де бо Царь мой, и низложи́ мучи́теля, и мир от тли изба́ви.</p>
<p>Жили́ще Свое́ Живы́й в Вы́шних, к челове́ком соше́д, освяти́, Христе́,/ и непоколеби́мо яви́:/ Еди́на бо по рождестве́ де́вства сокро́вище, Зижди́теля ро́ждши, пребыла́ еси́.</p>
<p>
<red>И преподо́бнаго кано́н на 8, глас то́йже.</red>
</p>
<p>
<red>Песнь 1</red>
</p>
<p>
<red>Ирмо́с: </red>Мо́ря че́рмную пучи́ну/ невла́жными стопа́ми/ дре́вний пешеше́ствовав Изра́иль,/крестообра́зныма Моисе́овыма рука́ма/ Амали́кову си́лу в пусты́ни победи́л есть.</p>
<p>Твоя́ похвалы́ хотя́щему нача́ти, Ефре́ме,/ моли́твами свои́ми посли́ ми благода́ть Ду́ха,/ стра́сти души́ и телесе́ очища́ющую и ум просвеща́ющую,/ я́ко да, ра́дуяся, воспою́ твоя́ по́двиги, преподо́бне.</p>
<p>Просвеще́нием Трисо́лнечнаго Божества́ озари́вея, прему́дре,/ свети́льник светоза́рный яви́лся еси́,/ просвеща́яй ве́рою чту́щих светоно́сную па́мять твою́.</p>
<p>Весь Тро́ицы быв жили́ще,/ та́мо все душе́вное жела́ние возложи́л еси́, преподо́бне./ Сего́ ра́ди беземе́ртную восприя́л еси́ па́мять и жизнь неконча́емую.</p>
<p>
<red>Богоро́дичен: </red>Без се́мене О́тчею во́лею от Боже́ственнаго Ду́ха Бо́жия зачала́ еси́ Сы́на/ и пло́тию родила́ еси́:/ И́же из Отца́ без ма́тере,/ нас же ра́ди из Тебе́ без отца́.</p>
<p>
<red>Песнь 3</red>
</p>
<p>
<red>Ирмо́с: </red>С высоты́ снизше́л еси́ во́лею на зе́млю/ превы́шше вся́каго нача́ла/ и смире́нное возне́ся еси́/ из а́да преиспо́дняго/ естество́ челове́ческое:/ несть бо свят, па́че Тебе́, Человеколю́бче.</p>
<p>Очища́ется челове́ков существо́,/ Тобо́ю присовоку́плышееся нестерпи́мому Боже́ственному огню́,/ я́ко сокрове́нный, Пречи́стая Де́во, в Тебе́ хлеб испе́кшийся,/ И́же и Тебе́ неврежде́нну сохра́ншему.</p>
<p>Ка́я Сия́, Я́же вои́стинну близ Бо́га?/ я́ко превозше́дши вся А́нгельский чи́ны,/ Еди́на добро́тою де́вства, я́ко Ма́ти сия́ющи Вседержи́теля.</p>
<p>
<red>Ин</red>
</p>
<p>
<red>Ирмо́с: </red>Весели́тся о Тебе́ Це́рковь Твоя́, Христе́, зову́щи/ Ты моя́ кре́пость, Го́споди,/ и прибе́жище, и утвержде́ние.</p>
<p>Напо́лнив се́рдце свое́ сле́зными пото́ки, преподо́бне Ефре́ме,/ плодоно́сно вся́ких доброде́телей соде́лал еси́ то,/ износя́щее чуде́с твои́х показа́ние, преблаже́нне</p>
<p>Ны́не, преподо́бне о́тче Ефре́ме,/ с ли́ки проро́ков, и апо́столов, и му́чеников,/ преподо́бных же и пра́ведных во Све́те Святы́я Тро́ицы соводворя́яся,/ помина́й чад свои́х, ве́рно творя́щих па́мять твою́.</p>
<p>Воздержа́нием кра́йним плоть свою́ умертви́л еси́, преподо́бне Ефре́ме./ Сего́ ра́ди, Ду́хом Боже́ственным окрили́вся,/ дости́гл еси́ священнонача́льных служи́телей,/ иде́же Небе́сных Бо́жиих Безпло́тных ра́дования.</p>
<p>
<red>Богоро́дичен: </red>Неора́нныя ни́вы бразда́ яви́лася еси́, Клас Живо́тный ро́ждшая/ и всем причаща́ющимся безсме́ртию Хода́тая,/ во святы́х Свята́го и на святы́х почива́ющаго.</p>
<p>
<red>Седа́лен, глас 4:</red>
</p>
<p>Страстно́е покори́л еси́ пло́тское мудрова́ние/ и ху́ждшее порабо́тил еси́ лу́чшему,/ о́тче Ефре́ме пресла́вне,/ сокруши́л еси́ бесо́вския ко́зни посто́м/ и возсия́л еси́ в ми́ре, я́ко луча́ со́лнечная,/ сия́нии твои́х доброде́телей./ Сего́ ра́ди тя воспева́ем.</p>
<p>
<red>Сла́ва, и ны́не, Богоро́дичен:</red>
</p>
<p>Пое́м Тя, Богоневе́сто, Ма́ти Христа́ Бо́га,/ сла́вяще Рождество́ Твое́ непостижи́мое,/ И́мже изба́вихомся льсти диа́воли и вся́ких бед./ Влады́чице Богоро́дице, ве́рно вопие́м Ти:/ поми́луй ста́до Твое́, Еди́на Пречи́стая.</p>
<p>
<red>Песнь 4</red>
</p>
<p>
<red>Ирмо́с: </red>Седя́и в сла́ве на Престо́ле Божества́/ во о́блаце ле́гце,/ прии́де Иису́с Пребоже́ствеиный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</p>
<p>Поживе́ с челове́ки, ви́дим быв Неви́димый,/ во зра́це Сый непостижи́маго Божества́,/ и, вообра́жен из Тебе́, Отрокови́це, в чужде́е,/ ве́дущих Тя Чи́стую Богома́терь спаса́ет.</p>
<p>Прия́т в веще́ственне Де́ва/ невеще́ственнаго в прича́стии вещества́, Младе́нца от Не́я бы́вша,/ те́мже во дву Существу́ Еди́н познава́ется, Плотоно́сец Бог и Челове́к пресу́щественный.</p>
<p>По рождестве́ Тя Де́ву И́же в Де́ву Тя всели́ся,/ и ро́ждся без се́мене Сло́во, и Бог пребы́сть,/ и в рождестве́ Де́ву сохрани́,/ я́ко Влады́ка и Зижди́тель всея тва́ри.</p>
<p>
<red>Ин</red>
</p>
<p>
<red>Ирмо́с: </red>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</p>
<p>Житие́ твое́, о́тче Ефре́ме, чу́дно на земли́ показа́л еси́,/ вели́кое поще́ние и смире́ние,/ сего́ ра́ди на Небе́сех жизнь ве́чную насле́довал еси́,/ моли́ спасти́ся от бед пою́щим тя.</p>
<p>Посто́м и моли́твами те́ло твое́, о́тче Ефре́ме, изнури́л еси́,/ сего́ ра́ди сподо́бился еси́ ви́дети неизрече́нная блага́я, я́же святы́м угото́вана,/ с ни́ми́же, о́тче, о нас моли́ся.</p>
<p>Ду́ху Пресвято́му храм, о́тче, был еси́,/ и живо́тных вод река́ наполня́ема,/ и основа́ние Це́ркве непоколеби́мо, и и́ночествующих утвержде́ние, Ефре́ме преподо́бне.</p>
<p>
<red>Богоро́дичен: </red>Покро́в, и заступле́ние, и прибе́жище буди́ ми, Де́во, рабу́ Твоему́,/ и исцели́ мя, Влады́чице, от безме́рных зол мои́х/ воспева́ти Тя, Пречи́стая:/ сла́ва Рождеству́ Твоему́.</p>
<p>
<red>Песнь 5</red>
</p>
<p>
<red>Ирмо́с: </red>Ны́не воста́ну, проро́чески рече́ Бог,/ ны́не просла́влюся, ны́не вознесу́ся,/ па́дшаго прие́м от Де́вы/ и к све́ту у́мному вознося́й Моего́ Божества́.</p>
<p>Дом Тя сла́вы, го́ру Бо́жию святу́ю, Чи́стая,/ Неве́сту, черто́г, храм освяще́ния/ Сын Бо́жий,в Тя всели́выйся, и рай сла́дости присносу́щныя нам соде́ла.</p>
<p>Плоть от кро́ве де́вственныя прия́л еси́, Христе́,/ безсе́менну, пречи́сту, Ипоста́сну, слове́сну и у́мну,/ одушевле́нну, де́йственну, хоте́тельну, самовлады́чну и самовла́стну.</p>
<p>Мучи́телей ра́зум де́вственное посрами́ чре́во:/ Младе́нец бо я́зву а́спидную душегу́бную испыта́ руко́ю/ и, отсту́пника го́рдаго низло́ж, ве́рных под но́зе покори́.</p>
<p>
<red>Ин</red>
</p>
<p>
<red>Ирмо́с: </red>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</p>
<p>Я́ко преоби́дев тле́нная,/ ве́чная, о́тче, восприя́л еси́ по нело́жному словеси́:/ проси́те и прии́мете./ Те́мже, я́ко проси́л еси́, сия́ по досто́инству прия́л еси́.</p>
<p>Ме́сто, е́же сподо́бися прия́ти честны́я мо́щи тво́я, преподо́бне, освяти́ся/ и по мно́гим страна́м прославля́емо есть,/ я́ко в себе́ мо́щи твоя́ иму́щее.</p>
<p>Исцеле́ния соде́ловают честны́я мо́щи твоя́, Ефре́ме,/ и отго́нят разли́чныя неду́ги от челове́к,/ и укрепля́ют ум их восхвали́ти труды́ твоя́, всече́стне.</p>
<p>
<red>Богоро́дичен: </red>Христа́ нам ро́ждшая, Пречи́стая Де́во, Богора́дованная Влады́чице,/ спаси́ град и лю́ди, на Тя упова́ющия,/ Богоро́дице Всенепоро́чная.</p>
<p>
<red>Песнь 6</red>
</p>
<p>
<red>Ирмо́с: </red>Прии́дох во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой,/ Многоми́лостиве.</p>
<p>Дре́вле у́бо прельсти́ мя змий и умори́ мя прама́терию мое́ю Е́вою,/ ны́не же, Чи́стая, Тобо́ю Созда́вый мя/ из нетле́ния воззва́.</p>
<p>Бе́здна Тя бе́здну неизрече́нно благоутро́бия, Отрокови́це, избра́нную показа́ чуде́с,/ и́бо из Тебе́ мо́лниею Божества́/ би́сер Христо́с возсия́.</p>
<p>
<red>Ин</red>
</p>
<p>
<red>Ирмо́с: </red>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́цшися/ ра́ди ми́лости от ребр Твои́х/ исте́кшею Кро́вию.</p>
<p>Моли́твами предваря́я к Бо́гу и Тому́ предстоя́ со А́нгелы,/ за весь мир помоли́ся, брань неприя́зненну всю́ду потреби́ти/ и побе́ду изве́стну да́ти на супоста́ты стране́ на́шей.</p>
<p>Гроб честна́го твоего́ телесе́ показа́л еси́ ве́рным лю́дем/ душа́м освяще́ние, телесе́м здра́вие и от страсте́й избавле́ние,/ от твои́х бо моще́й исцеле́ния почерпа́ем.</p>
<p>Глаго́лов и зако́нов Влады́чних испо́лнитель быв,/ испо́лнился еси́, преподо́бне о́тче Ефре́ме, Боже́ственных даро́в./ Тем и чуде́с лучи́ всем испусти́л еси́.</p>
<p>
<red>Богоро́дичен: </red>Изсуши́вшая сады́ безбо́жных люде́й, Пренепоро́чная Де́во, Свои́м Прозябе́нием,/ прозя́бшую во мне зло́бу искорени́, Богоневе́сто.</p>
<p>
<red>Конда́к, глас 8:</red>
</p>
<p>Я́ко Богоявле́нная Росси́йская звезда́,/ <red>Днесь</red> сия́я чудесы́, яви́лся еси́, преподо́бне о́тче Ефре́ме,/ Тем не преста́й моля́ся о ста́де свое́м,/ сохраня́яй оте́чество твое́, град же и лю́ди,/ и́же тебе́ ве́рою почита́ющих/ и к честны́м моще́м твои́м усе́рдно притека́ющих,/ да велегла́сно тебе́ вопие́м:/ ра́дуйся, Богому́дре Ефре́ме, о́тче наш.</p>
<p>
<red>И́кос:</red>
</p>
<p>Я́ко свети́льник всесве́тлый/ и во пло́ти А́нгел, яви́лся еси́, преподо́бне,/ и, я́ко живота́ дре́во ра́йское, ве́рою быв возраща́емь,/ поще́нием и моли́твами свои́ми процве́л еси́./ Сего́ ра́ди Небе́сную благода́ть прии́м,/ врач изря́дный боля́щим показа́лся еси́./ Исцеля́еши бо телеса́ неду́жных и ду́ши/ ве́рою притека́ющих к моще́м твои́м./ Тем, мо́лимся, моли́ся о ста́де свое́м/ и сохраня́й оте́чество свое́, гра́ждан же и лю́ди, да зове́м ти:/ ра́дуйся, преподо́бне Ефре́ме, о́тче наш.</p>
<p>
<red>Песнь 7</red>
</p>
<p>
<red>Ирмо́с: </red>Ю́ноши три в Вавило́не,/ веле́ние мучи́телево на бу́йство прело́жше,/ посреде́ пла́мене вопия́ху:/ благослове́н еси́, Го́споди,/ Бо́же оте́ц на́ших.</p>
<p>Привлачи́т мя к пе́нию любо́вь де́вственная,/ огнь, я́же в се́рдцы, вопи́ти Ма́тери и Де́ве:/ Благослове́нная, Госпо́дь си́лам с Тобо́ю.</p>
<p>Превышши тва́ри явйлася еси́,/ я́ко Творца́ рожда́ли и Го́спода./ Темже Ти вопию:/ Богоро́дице Благослове́нная, Госпо́дь си́лам с Тобо́ю.</p>
<p>
<red>Тро́ичен: </red>Госпо́дство Тя Еди́но чтый, в Трие́х Свяще́ниих неразде́льно,/ воспева́ю Триипоста́сное Естество́, Благослове́нная, взыва́я Тебе́,/ Я́же вся управля́ющая.</p>
<p>
<red>Ин</red>
</p>
<p>
<red>Ирмо́с: </red>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</p>
<p>Приле́жныя моли́твы, по́двиги же и труды́ твоя́ почита́юще,/ сла́дости уче́ния твоего́ почерпа́ем, преподо́бне о́тче Ефре́ме,/ и́мже и научи́л еси́ воспева́ти Триипоста́сное Существо́:/ оте́ц на́ших Бо́же, благослове́н еси́.</p>
<p>Чу́дно житие́ твое́, и кончи́на безсме́ртна, преподо́бне о́тче Ефре́ме./ Сего́ ра́ди тя Христо́с свы́ше украси́ венце́м пресве́тлым/ и чуде́с дея́нием обогати́, и́миже просвеща́еши нас, науча́я вопи́ти:/ благослове́н Бог оте́ц на́ших.</p>
<p>Яви́лся еси́ гра́ду Торжку́, Ефре́ме Богоблаже́нне, столп непоколеби́м,/ стена́ неруши́мая, вели́кое избавле́ние от бед и исто́чник благода́ти неоску́дный,/ подаю́щи всем исцеле́ние, зову́щим при́сно:/ оте́ц на́ших Бо́же,, благослове́н еси́.</p>
<p>
<red>Богоро́дичен: </red>Без се́мене О́тчею во́лею заче́нши Творца́ всех, Христа́ Бо́га,/ неизрече́нно родила́ еси́,/ Его́же моли́, я́ко дерзнове́ние иму́щи к Нему́,/ да ны спасе́т, вопию́щих Ему́:/ Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с: </red>Изба́вителю всех Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</p>
<p>От ребра́ Ада́мова, созда́вый Тя/ от Твоего́ де́вства воплоти́ся, И́же всех Госпо́дь,/ Его́же пою́ще, вопие́м:/ вся дела́, благослови́те, по́йте Го́спода/ и превозноси́те Его́ во ве́ки.</p>
<p>Б се́ни Авраа́м узре́ е́же в Тебе́, Богоро́дице, та́инство,/ Сы́на бо Твоего́ безпло́тнаго прия́т, поя́:/ вся дела́, благослови́те, по́йте Го́спода/ и превозноси́те Его́ во ве́ки.</p>
<p>Равночи́сленный Тро́ицы спасло́ есть Твоего́ де́вства преображе́ние,/ в де́вственных бо телесе́х попира́ху пла́мень, Отрокови́це, вопию́ще:/ благослови́те, по́йте Го́спода/ и превозноси́те Его́ во ве́ки.</p>
<p>
<red>Ин</red>
</p>
<p>
<red>Ирмо́с: </red>Ру́це распросте́р, Дании́л/ льво́в зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</p>
<p>Любо́вию и ве́рою чту́ще па́мять твою́,/ приле́жно мо́лим тя, преподо́бне о́тче Ефре́ме:/ непреста́нно за ны Христа́ Бо́га моли́ вку́пе с Рома́ном и Дави́дом,/ непра́ведное заколе́ние любве́ ра́ди Бо́жия претерпе́вшими,/ и́мже и храм че́стен воздви́гл еси́ во сла́ву Христа́ Бо́га, поя́ при́сно:/ вся дела́ Госпо́дня, Го́спода по́йте/ и превозноси́те Его́ во ве́ки.</p>
<p>Лику́ют на Небесе́х чи́нове а́нгельстии, блаже́нне Ефре́ме,/ и ве́рных собо́ри на земли́ твою́ па́мять похваля́ют, пою́ще:/ благослови́те, вся дела́ Госпо́дня, Го́спода.</p>
<p>Помоли́ся Христу́ Бо́гу, всеблаже́нне Ефре́ме, о приходя́щих к тебе́ с ве́рою/ и хотя́щих от <red>Тебе</red>́ почерпсти́ исцеле́ния неоску́днаго и благода́ти, пою́щих:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Из пречи́стаго Твоего́ чре́ва, Богома́ти Влады́чице,/ Небе́снаго дождя́ Ка́пля нам ука́ну<a type="note" xlink:href="#note91">91</a> на омове́ние скверн душе́вных,/ на здра́вие телесе́м и на прогна́ние лука́вых духо́в./ Те́мже Тя блажи́м, Чи́стую, во ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Сокрове́нное Бо́жие неизрече́нное/ в Тебе́ соверша́ется я́вственное та́инство,/ Де́во Пречи́стая,/ и́бо Бог из Тебе́ воплоти́ся за милосе́рдие./ Те́мже Тя я́ко Богоро́дицу велича́ем.</p>
<p>Зрим, я́ко крин, Тя, ри́зою обагре́ною украше́ну, Пречи́стая, Боже́ственнаго Ду́ха,/ посреде́ те́рния сия́ющу и благоуха́ния исполня́ющу/ и́же Тебе́ и́скренно велича́ющих.</p>
<p>Тле́нное прии́м челове́ческое естество́ из Твоего́, Всенепоро́чная, чре́ва Нетле́нный,/ в Себе́ показа́ нетле́нно за благоутро́бие,/ те́мже Тя я́ко Богоро́дицу велича́ем.</p>
<p>Я́же все́ми влады́чествующая тва́рьми,/ лю́дем Твои́м да́руй побе́дное одоле́ние,/ врага́ полага́ющи примири́тельна Це́ркви,/ да Тя я́ко Богоро́дицу велича́ем.</p>
<p>
<red>Ин</red>
</p>
<p>
<red>Ирмо́с: </red>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</p>
<p>На земли́, я́ко А́нгел, пожи́л еси́ пло́тию/ и, я́ко безпло́тен, безпло́тныя враги́ под но́зе свои́ покори́л еси́,/ чистоту́ стяжа́в посто́м и моли́твами./ Тем ны́не со А́нгелы на Небесе́х све́тло лику́я,/ за ны Христо́ви помоли́ся.</p>
<p>Ны́не вхо́дят во святы́й храм сей свяще́нницы и про́стии, бога́тии же и у́бозии,/ и́же вси, припа́дающе к честны́м моще́м твои́м,/ про́сят от <red>Тебе</red>́ получи́ти здра́вие телесе́м/ и спасе́ние душа́м твои́ми к Бо́гу моли́твами.</p>
<p>Ны́не у́бо помоли́ся Го́споду, всечу́дне Ефре́ме,/ я́ко да прикоснове́нием свяще́нных моще́й твои́х/ слепи́и восприи́мут прозре́ние, хроми́и хожде́ние/ и неду́жнии вси здра́вие и исцеле́ние твои́ми к Бо́гу моли́твами.</p>
<p>
<red>Богоро́дичен: </red>Я́же все́ми влады́чествующая тва́рьми,/ лю́дем Твои́м да́руй побе́ду и одоле́ние,/ непокори́выя враги́ покоря́я под но́зе ве́рным, да Тя вси я́ко Богоро́дицу велича́ем.</p>
<p>
<red>Свети́лен:</red>
</p>
<p>Мирска́го пристра́стия, я́ко от скве́рны, уклони́вся,/ а́лчбою и жа́ждою плоть свою́ увяди́л еси́, о́тче./ Тем Небе́сною сла́вою со А́нгелы обогати́лся еси́,/ с ни́миже непреста́нно моли́ о нас Христа́ Бо́га, преподо́бне Ефре́ме.</p>
<p>
<red>Сла́ва, и ны́не, Богоро́дичен:</red>
</p>
<p>Тя Предста́тельницу, вси гре́шнии, и́мамы, о Пресвята́я Де́во Влады́чице!/ Ты ми благопреме́нна сотвори́ Сы́на Твоего́/ ма́терними Свои́ми моли́твами.</p>
<p>
<red>На хвали́тех стихи́ры на 4, глас 5.</red>
</p>
<p>
<red>Подо́бен: </red>Преподо́бне о́тче:</p>
<p>Преподо́бне о́тче и Богоно́се Ефре́ме,/ во вре́менией жи́зни подвиза́вся,/ моли́твами, посто́м и воздержа́нием мно́гим/ ду́шу свою́ с те́лом очи́стил еси́./ Сего́ ра́ди Ду́ху Свято́му прекра́сная оби́тель яви́лся еси́,/ И́же сла́вна тя, преблаже́нне, вселе́нней соде́ла/ и в чудесе́х вели́каго свети́льника показа́,/ просвети́вшаго су́щих во мра́це./ Тем мы я́ко наста́вника тя мона́хов/ велему́дренно ублажа́ем.</p>
<p>Преподо́бне о́тче и Богоно́се Ефре́ме,/ ты, на Бо́га упова́ние во все́м возложи́в,/ це́рковь прекра́сну страстоте́рпцем Христо́вым Рома́ну и Дави́ду воздви́гл еси́,/ иде́же и оби́тель че́стну соста́вил еси́,/ в пребыва́ние хотя́щим спасти́ся,/ сам о всех моле́ние принося́ ко Влады́це, Христу́ Бо́гу на́шему,/ Ему́же моли́ся, преподо́бне,/ пода́ти душа́м на́шим мир и ве́лию ми́лость.</p>
<p>Преподо́бне о́тче и Богоно́се Ефре́ме,/ свети́льника тя стяжа́вше,/ свяще́нную твою́ па́мять восхваля́ем вси,/ свяще́нными пе́сньми тя ублажа́юще./ Ты це́рковь Бо́жию украси́л еси́/ и ча́да твоя́ уче́ньми просвети́л еси́./ Тем, ны́не любо́вию и со стра́хом/ припа́дающе к честны́м моще́м твои́м, преподо́бне,/ мо́лимся тобо́ю прии́ти́ нам ве́лию ми́лость.</p>
<p>
<red>Сла́ва, глас 6:</red>
</p>
<p>Преподо́бне о́тче Ефре́ме,/ не дал еси́ сна свои́ма очи́ма,/ ни ве́ждома свои́ма дрема́ния,/ до́ндеже ду́шу и те́ло от страсте́й свободи́в,/ угото́вал еси́ себе́ Пресвяте́й Тро́ице жили́ще,/ прише́д бо, Христо́с со Отце́м и Ду́хом/ оби́тель в тебе́ сотвори́./ Тем, я́ко име́я дерзнове́ние ко Го́споду,/ великопропове́дниче Христо́в преподо́бне Ефре́ме,/ моли́ся о душа́х на́ших.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́,/ Тебе́ мо́лимся; моли́ся, Влады́чице, со святы́ми апо́столы/ поми́ловатися ду́шам на́шим.</p>
<p>
<red>Славосло́вие вели́кое.</red>
</p>
<p>
<red>На литурги́и</red>
</p>
<p>
<red>Блаже́нны от кано́на пе́сни 3-я и 6-я. Апо́стол к Гала́том, зача́ло 213. Ева́нгелие от Луки́, зача́ло 24. Прича́стен: </red>В па́мять ве́чную.</p>
<p>
<red>Моли́тва</red>
</p>
<p>О пресла́вный Госпо́день уго́дниче и Бо́гом со́браннаго зде о тебе́ ста́да Христо́ва предо́брый па́стырю и наста́вниче, преподо́бне и Богоно́се о́тче наш Ефре́ме! Приими́ убо́гое сие́ на́ше и ма́лое от любви́ душе́вныя приноси́мое тебе́ моле́ние и не пре́зри нас, гре́шных, тре́бующих твоея́ по́мощи и заступле́ния. Се бо мы, предста́теля тя в ну́ждах непосты́днаго стяжа́вше, ве́рою несумне́нною тебе́ в хода́тайство призыва́ем, ты же, я́ко ве́лие име́яй дерзнове́ние ко Го́споду и Пречи́стей Его́ Ма́тери, бу́ди моли́твенник, по́мощник и хода́тай о всех, со тща́нием в Боже́ственный твой храм приходя́щих, честны́х же и многоцеле́бных моще́й твои́х со стра́хом и благогове́нием прикаса́ющихся, услы́ши ны, свя́тче Бо́жий, и при́зри ми́лостивым о́ком на предстоя́щия цельбоно́сному твоему́ гро́бу лю́ди. Ве́мы бо вои́стину, я́ко а́ще по отше́ствии твое́м пло́тию и разлучи́лся еси́ от нас, но ду́хом неотсту́пно пребыва́еши с на́ми, тем и вся нам, я́же ко спасе́нию поле́зная, усе́рдне прося́щим, моли́твами твои́ми пода́ти мо́жеши. Простри́ у́бо преподо́бныя дла́ни твоя́, о до́брый и вели́кий наш засту́пниче, и не преста́й моли́тися о стране́ на́шей и о лю́дях, на вся́ком ме́сте благоче́стно тебе́ на по́мощь призыва́ющих. Сохрани́ же вся гра́ды и страны́ Росси́йския от наше́ствия иноплеме́нник, междоусо́бныя бра́ни, тлетво́рных ветр и от вся́каго губи́тельнаго зла. Всех нас изба́ви от вся́ких бед и скорбе́й. Я́ко да тобо́ю управля́еми, многомяте́жное маловре́меннаго жития́ сего́ мо́ре безбе́дне преплы́вше, дости́гнем в жела́емое о́ное Небе́сное приста́нище и просла́вим Всесвяту́ю, Равноче́стную и Единосу́щную Тро́ицу, Отца́, и Сы́на, и Свята́го Ду́ха, ны́не и при́сно и во ве́ки веко́в. Ами́нь.</p>
</section>
