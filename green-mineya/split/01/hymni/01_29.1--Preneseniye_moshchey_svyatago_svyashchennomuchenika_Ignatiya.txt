<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пренесе́ние моще́й свята́го священному́ченика Игна́тия Богоно́сца</p>
</title><p>На Го́споди, воззва́х:<red> стихи́ры на 6, глас 4:</red>
</p>
<p>
<red>Подо́бен: </red>Я́ко до́бля:</p>
<p>Богосло́вов кра́йний быв прее́мник,/ о́ных стопа́м после́довал еси́,/ от восто́ка устреaми́вся,/ и на за́паде явля́яся,/ и просвеща́я мо́лниями Боже́ственнаго пропове́дания:/ иде́же, всему́дре, от ми́ра у́бо заше́д,/ к Бо́гу же возсия́л еси́,/ сия́нием венча́емь благода́ти.</p>
<p>Свяще́нне отда́шася твоя́ гра́ду твоему́ мо́щи,/ Богоно́се всему́дре,/ страда́ния ра́ди освяще́ны светле́е/ и благода́тию сия́ющия,/ возвраще́нием нам торжества́ хода́тая соде́лавша,/ весе́лия наполня́юще Богодохнове́ннаго/ и обоня́нием насыща́юще/ благоче́стно тя почита́ющий.</p>
<p>От восто́ка у́бо пе́рвее денни́ца, Игна́тие,/ на за́падех просия́л еси́ светле́йше,/ ны́не же Боже́ственных моще́й твои́х возвраще́нием/ зари́ на земли́ от ве́чера просте́р л еси́/ и мо́ли́шися Христу́ от тли и бед изба́вити/ ве́рою соверша́ющих всечестну́ю па́мять твою́.</p>
<p>
<red>Сла́ва, глас 8. Анато́лиево:</red>
</p>
<p>Богоно́се Игна́тие,/ твоего́ жела́емаго Христа́ вперси́в,/ мзду восприя́л еси́ священноде́йства Ева́нгелия Христо́ва,/ е́же сконча́тися кро́вию./ Тем, пшени́ца быв безсме́ртнаго Де́лателя,/ зубы́ звере́й сомле́лся еси́/ и хлеб сла́док Тому́ показа́лся еси́./ Моли́ о нас, страда́льче блаже́нне.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен: </red>О, пресла́внаго чудесе́!</p>
<p>Что́ зри́мое виде́ние,/ е́же Мои́ми очесы́ ви́дится, о Влады́ко!/ Содержа́й всю тварь на Дре́во воздви́жен быв,/ и умира́еши, всем Дая́й жизнь, -/ Богоро́дица, пла́чущи, глаго́лаше,/ егда́ узре́ на Кресте́ возноси́ма/ из Не́я неизрече́нно возсия́вшаго Бо́га и Челове́ка.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 1. Студи́тово:</red>
</p>
<p>О, тве́рдыя и адама́нтския твоея́ души́,/ достоблаже́нне Игна́тие!/ Ты бо, к су́щему твоему́ Рачи́телю/ неосла́бно име́я жела́ние, глаго́лал еси́:/ несть во мне огнь любовеще́ствен,/ вода́ же па́че жива́я и глаго́лющая во мне,/ внутрь ми глаго́лющи:/ гряди́ ко Отцу́./ Те́мже, Боже́ственным Ду́хом распаля́емь,/ зве́ри изво́лил еси́ ми́ра тя скоре́е разлучи́ти/ и к жела́емому препосла́ти Христу́,/ Его́же моли́ спасти́ ду́ши на́ша.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Всехва́льнии му́ченицы:</p>
<p>У Креста́ предстоя́щи Сы́на и Бо́га Твоего́/ и долготерпе́ние Того́ смотря́ющи,/ глаго́лала еси́, пла́чущи, Ма́ти Чи́стая:/ увы́ Мне, Ча́до сладча́йшее,/ что́ сия́ стра́ждеши непра́ведно, Сло́ве Бо́жий,/ да спасе́ши челове́чество?</p>
<p>
<red>Тропа́рь, глас 4:</red>
</p>
<p>И нра́вом прича́стник,/ и престо́лом наме́стник апо́столом быв,/ дея́ние обре́л еси́, Богодохнове́нне,/ в виде́ния восхо́д,/ сего́ ра́ди сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Игна́тие./ Моли́ Христа́ Бо́га/ спасти́ся душа́м на́шим.</p>
<p>
<red>На у́трени</red>
</p>
<p>
<red>О́ба кано́на Окто́иха и свята́го на 6, его́же краегране́сие: </red>Игна́тия восто́чную в пе́снех звезду́ пою́.<red> Феофа́ново. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</p>
<p>Напра́вив к доброде́тели житие́ мое́,/ све́том озари́ всели́вшияся благода́ти в тебе́, Богоно́се Игна́тие,/ и страсте́й смуще́ние твои́ми моли́твами разори́.</p>
<p>Я́коже земля́ ро́днейшая, был еси́,/ стори́чествующи плодонося́й се́мя Христу́, Богоно́се Игна́тие,/ ду́ши напоя́ющему одожде́нием Ду́ха.</p>
<p>Разуме́в прозна́тельною си́лою твоея́ благоро́дие души́, всех Влады́ка и Бог,/ Богоно́се Игна́тие,/ сия́ньми благода́ти Богосве́тлыми просвети́.</p>
<p>Луча́ми у́мнаго осия́емь со́лнца, всему́дре,/ от восто́ка устреми́лся еси́ све́тло, я́коже чу́вственное со́лнце,/ мрак за́падный озаря́я пропове́данием.</p>
<p>
<red>Богоро́дичен: </red>Тро́ицы Пребоже́ственныя, Всечи́стая, Еди́наго родила́ еси́,/ из Тебе́ пло́тию я́вльшагося по нам/ благоволе́нием Роди́теля и соде́йством Ду́ха Всесвята́го,/ Богоневе́сто.</p>
<p>
<red>Песнь 3</red>
</p>
<p>
<red>Ирмо́с: </red>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</p>
<p>Исцели́ ум мой, озло́бленный лю́тыми страстьми́ плотски́ми, Игна́тие,/ му́чениче Христо́в всеприснопа́мятне.</p>
<p>Единому́дренна тя Христо́с апо́столов до́бре ве́дый,/ поста́ви, Боже́ственным све́том сия́юща всем Це́рквам учи́теля.</p>
<p>Умерщвля́ема тебе́ ра́ди Жизнода́вца зря,/ поте́кл еси́ Того́ ра́ди смерть любо́вию претерпе́ти, Игна́тие.</p>
<p>
<red>Богоро́дичен: </red>Сло́во О́тчее, предочи́стившися, о Чи́стая, Ду́хом,/ слове́снаго естества́ на благодея́ние родила́ еси́.</p>
<p>
<red>Седа́лен, глас 3</red>
</p>
<p>
<red>Подо́бен: </red>Боже́ственныя ве́ры:</p>
<p>Боже́ственным Ду́хом просвеще́н,/ свере́пство мучи́телей дерзнове́нием па́стырским велему́дренно посрами́л еси́/ и, преве́зся пре́лести пучи́ну,/ ко приста́нищу Боже́ственному дости́гл еси́,/ о́тче преподо́бне, Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ не отлу́чся, плоть быв во чре́ве Твое́м,/ но Бог, вочелове́чся, пребы́сть,/ и́же по Рождестве́ Ма́терь Тя Де́ву,/ я́ко пре́жде Рождества́, сохрани́в Всенепоро́чну, Еди́н Госпо́дь./ Того́ приле́жно моли́ дарова́ти нам ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва,/ нетле́нная Де́во Ма́ти,/ на Кресте́ зря́щи пове́шена/ и́же из Ней безболе́зненно прозя́бшего,/ матероле́пно рыда́ющи, вопия́ше:/ увы́ Мне, Ча́до Мое́,/ ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с: </red>Вознесе́на Тя ви́девши Це́рковь на Кресте́,/ Со́лнце пра́ведное/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди,</p>
<p>Богоно́сец нарица́емь тезоиме́нно, во Христа́ бо оде́яся житие́м,/ вся помазу́еши све́тло, му́чеников утвержде́ние,/ жела́нием венцы́ восприя́ти.</p>
<p>Вжиля́емь, Игна́тие, си́лою на Кресте́ пригво́ждшагося тебе́ ра́ди, Богоно́се,/ зве́ри бо изво́лил еси́ ми́ра отлучи́ти тя к твоему́ жела́емому Рачи́телю.</p>
<p>Возжела́в красоты́ Влады́чни и к Нему́ раче́ние неосла́бно име́я,/ Сего́ страда́нием усе́рдно поревнова́л еси́,/ му́чениче Богоноси́е Игна́тие.</p>
<p>Укра́шен багряни́цею твои́х крове́й, святи́телю,/ и ма́стию свяще́нства, таи́нниче, сия́еши, Христу́ зовы́й, ра́дуяся:/ сла́ва си́ле Твое́й, Го́споди.</p>
<p>
<red>Богоро́дичен: </red>Из не су́щих вся́ческая Боже́ственною си́лою содева́я,/ роди́ся из Тебе́, Богома́ти,/ мир просвеща́я све́тлыми луча́ми Божества́ и Богоразу́мия све́тлостию.</p>
<p>
<red>Песнь 5</red>
</p>
<p>
<red>Ирмо́с: </red>Ты, Го́споди, мой Свет,/ в мир прише́л еси́,/ Свет Святы́й, обраща́й из мра́чна неве́дения/ ве́рою воспева́ющий Тя.</p>
<p>Ны́не ты, лице́м к лицу́ Христа́ зря, Игна́тие,/ зерца́лом вои́стинну разре́шшимся, соедини́лся еси́ твоему́ Рачи́телю.</p>
<p>Привле́кл еси́ просвеще́ние от исто́чника светода́тельнаго, Игна́тие:/ пречи́стыми бо тя Христо́с дла́ньми держа́в, освяти́.</p>
<p>Ум Ду́хом Бо́жиим стяжа́в просвеще́н, Игна́тие,/ Богопи́санныя посыла́еши, я́ко скрижа́ли, зако́ны благода́ти.</p>
<p>
<red>Богоро́дичен: </red>Свы́ше Тебе́ глас ра́достно возопи́ А́нгел, Богоро́дице,/ Влады́ки неизрече́нно возвеща́я Тебе́ зача́тие.</p>
<p>
<red>Песнь 6</red>
</p>
<p>
<red>Ирмо́с: </red>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х исте́кшею кро́вию.</p>
<p>Му́дрости е́ллинския разори́л еси́ догма́ты,/ Ипоста́сную име́я Бо́жию му́дрость, священнотаи́нниче,/ и с шу́мом пре́лести па́мять погуби́л еси́.</p>
<p>Не преста́й о соверша́ющих па́мять твою́ моля́ся, всеблаже́нне,/ напа́стей изба́витися люте́йших и бед,/ свяще́нник яви́вся Богоприя́тен.</p>
<p>Му́жеством и му́дростию преизя́ществовав, преподо́бне,/ пра́вды же добро́тою, Богоно́се му́чениче, и целому́дрия,/ и окруже́нием доброде́телей яви́лся еси́ украша́емь.</p>
<p>
<red>Богоро́дичен: </red>Тя еди́ну посреде́ те́рния обре́т,/ я́ко пречи́стый крин и удо́льный цвет, о Богома́ти,/ Жени́х из утро́бы Твое́й, Сло́во, происхо́дит.</p>
<p>
<red>Конда́к, глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:</p>
<p>От восто́ка <red>Днесь</red> возсия́вый/ и тварь всю просвети́вый уче́ньми,/ му́ченичеством украси́ся Богоно́сный и Боже́ственный Игна́тий.</p>
<p>
<red>И́кос:</red>
</p>
<p>Иереми́ю Бог из утро́бы освяти́в,/ и пре́жде, е́же роди́тися, ве́дый, я́ко Прове́дец,/ прия́телище бы́ти того́ Ду́ха Свята́го,/ наполня́ет сего́ а́бие от ю́ностна жития́ и проро́ка же сего́ и пропове́дника/ всем предвозвеща́ти посыла́ет свято́е на зе́млю Свое́ прише́ствие:/ ро́ждся у́бо и Сам Бог от Де́вы, к про́поведи прише́д,/ обре́те от младе́нства досто́йна Своея́ благода́ти ученика́,/ Богоно́снаго и Боже́ственнаго Игна́тия.</p>
<p>
<red>Песнь 7</red>
</p>
<p>
<red>Ирмо́с: </red>В пе́щи Авраа́мстии о́троцы перси́дстей,/ любо́вию благоче́стия па́че, не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</p>
<p>Свяще́нства укра́шен ми́ром, преподо́бне, Боже́ственным/ и му́ченическою кро́вию удобре́н,/ во обои́х просия́л еси́,/ благослове́н еси́ в хра́ме, зовы́й, сла́вы Твоея́, Го́споди.</p>
<p>Законоположе́нием просвети́в мир весь,/ хле́бом Небе́сным напита́л еси́ ве́рныя,/ Влады́це твоему́ зову́щия:/ благослове́н еси́ в хра́ме сла́вы Твоея́, Го́споди.</p>
<p>Светолу́чными заря́ми, всеблаже́нне, просвеща́емь,/ заре́ю светонача́льнаго ли́тия осия́вся,/ Небе́сное прия́л еси́, ра́дуяся, наслажде́ние, Богоно́се,/ му́чеников похвало́.</p>
<p>Пшени́ца сый Бо́жия, я́коже рекл еси́, всеприснопа́мятне,/ челюстьми́ сомле́н был еси́, му́чениче, звере́й/ и Пита́ющему вся́ческая Боже́ственною бла́гостию/ чисте́йший хлеб был еси́.</p>
<p>
<red>Богоро́дичен: </red>Вы́шняго освяще́нное Боже́ственное селе́ние, ра́дуйся,/ Тобо́ю бо даде́ся ра́дость, Богоро́дице, зову́щим:/ благослове́на Ты в жена́х еси́, Всенепоро́чная Влады́чица.</p>
<p>
<red>Песнь 8</red>
</p>
<p>
<red>Ирмо́с: </red>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</p>
<p>Стоя́ на суди́щи, му́дре,/ Тро́ицу несозда́нную богосло́вил еси́ ума́ чистото́ю, свя́те,/ мы́сленною же све́тлостию не устраши́вся мучи́тельских престо́лов суровства́,/ но вопия́л еси́:/ благослови́те, вся дела́ Госпо́дня, Го́спода.</p>
<p>Упра́вив разу́мне твои́ ум Боже́ственными догма́ты, блаже́нне Игна́тие,/ злоде́мона томи́теля, пре́лести предста́теля,/ му́дрости то́ки весьма́ потопи́л еси́, вопия́:/ благослови́те, вся дела́ Госпо́дня, Го́спода.</p>
<p>Безме́рным сия́я све́том Божества́, му́чениче непобеди́ме,/ безбо́жия непостоя́нную прогна́л еси́ тьму,/ посла́ния светови́дная посыла́я пою́щим:/ благослови́те, вся дела́ Госпо́дня, Го́спода.</p>
<p>Неи́стовства и зия́ния звере́й не устраши́лся еси́, Боже́ственный Игна́тие,/ Высоча́йшаго бо си́ла, из Де́вы возсия́вши,/ всеору́жием Креста́ тя обложи́, пою́ща:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Ты Еди́на во всех ро́дех, Де́ва Пречи́стая,/ Ма́ти яви́лася еси́ Бо́жия,/ Ты Божества́ была́ еси́ жили́ще, Всенепоро́чная,/ не опали́вшися огне́м Непристу́пнаго Све́та./ Те́мже вси Тя благослови́м,/ Мари́е Богоневе́стная.</p>
<p>
<red>Песнь 9</red>
</p>
<p>
<red>Ирмо́с: </red>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</p>
<p>Раче́ние Боже́ственнейшее, блаже́нне, удержа́в души́ твое́й,/ ми́ра веще́ственньга печа́ли огне́м невеще́ственным вся попали́/ и жела́ний кра́ю венцено́сца тя предста́ви.</p>
<p>В приста́нище све́тло устреми́лся еси́ тиша́йшее, Богоно́се, бу́ри волне́ний избе́г,/ стремле́ния свере́пых и слове́сных звере́й,/ и ны́не наслажда́ешися, прии́м ве́чное наслажде́ние.</p>
<p>Испещре́нным украша́емь венце́м, священнотаи́нниче, преизя́ществуеши:/ свяще́нства бо в тебе́ в еди́но сни́деся и свиде́тельства сла́ва,/ и обои́ми я́ко прича́стник твоему́ Влады́це спросла́вился еси́.</p>
<p>Я́ко священноявле́н сый, дерзнове́ние име́я к твоему́ Влады́це и Бо́гу,/ соверша́ющим ве́рою па́мять твою́/ от напа́стей, Игна́тие, ны́не изба́витися моли́ся.</p>
<p>
<red>Богоро́дичен: </red>Угаси́ страсте́й мои́х пла́мень росолу́чною Твое́ю моли́твою́,/ я́же во утро́бе прие́мши огнь Боже́ственный неопа́льно, Всечи́стая:/ Тя бо наде́жду и́мам спасе́ния моего́, Богоневе́сто.</p>
<p>
<red>Свети́лен.</red>
</p>
<p>
<red>Подо́бен: </red>Све́те неизме́нный:</p>
<p>И́мать све́тлый пра́здник твой Христо́ва Це́рковь,/ я́ко неотъе́млемое бога́тство, твоя́ прие́мши Боже́ственный мо́щи,/ иде́же и ми́ро источа́ют всем, Игна́тие Богоно́се.</p>
<p>
<red>Богоро́дичен:</red>
</p>
<p>Свет, возсия́вый безле́тне от Отца́ пре́жде век,/ в ле́та ны́не напосле́док из Тебе́, Де́во, изы́де на спасе́ние ми́ра,/ к Нему́же не преста́й о лю́дех Твои́х моли́ти.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 1. Студи́тово:</red>
</p>
<p>Столп одушевле́н и вдохнове́нный о́браз,/ ле́тний твой наста́ пра́здник, Богоно́се Игна́тие,/ та́инства твоя́ и до́блести твоя́ пропове́дающий,/ е́же за ве́ру да́же до кро́ве противостоя́ние./ Блаже́нный он и приснопа́мятный глас,/ и́же я́ко пшени́ца есмь Бо́жия, глаго́лющий,/ и зу́бы звере́й мелю́ся./ Те́мже подража́тель стра́сти Христа́ твоего́ быв,/ моли́ спасти́ся душа́м на́шим.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Всехва́льнии му́ченицы:</p>
<p>Заколе́ние Твое́ непра́ведное, Христе́, Де́ва зря́щи,/ пла́чущи, вопия́ше Ти:/ Ча́до сладча́йшее,/ ка́ко без пра́вды умира́еши?/ Ка́ко на Дре́ве ви́сиши,/ всю зе́млю повеси́вый на вода́х?/ Не оста́ви Мене́ еди́ну,/ Благоде́телю Многоми́лостиве,/ Ма́терь и рабу́ Твою́, молю́ся.</p>
<p>
<red>На литурги́и</red>
</p>
<p>
<red>Блаже́нны Окто́иха, на 4 и свята́го песнь 3-я, на 4. Проки́мен, глас 7: </red>Возвесели́тся пра́ведник о Го́споде/ и упова́ет на Него́. <red>Стих: </red>Услы́ши, Бо́же, глас мой, внегда́ моли́ти ми ся к Тебе́.<red> Апо́стол ко Евре́ем, зача́ло 311. </red>Аллилу́йя,<red> глас 4: </red>Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.<red> Ева́нгелие от Ма́рка, зача́ло 41. Прича́стен: </red>В па́мять ве́чную бу́дет пра́ведник:</p>
<p>
<red>Моли́тва</red>
</p>
<p>О вели́кий святи́телю Богоно́сный Игна́тие! К тебе́ припа́даем и мо́лим тя, при́зри на ны гре́шныя, прибега́ющия к твоему́ заступле́нию! Умоли́ Го́спода, да прости́т нам вся согреше́ния на́ша: ты му́ченически ду́шу твою́ за ве́ру положи́л еси́, да́руй и нам му́жество во всем подража́ти тебе́. Ничто́ в жи́зни не возмогло́ отлучи́ти тя от любве́ ко Го́споду, ни ле́стныя обеща́ния, ни преще́ния, ни угро́зы, ниже́ са́мыя му́ки: ты с ра́достию предста́л пред зверьми́ на смерть лю́тую и, я́ко а́нгел, возлете́л еси́ во оби́тели Отца́ на́шего Небе́снаго; и моли́тва твоя́ мно́го мо́жет пред Го́сподем. Бу́ди же, святы́й уго́дниче, предста́телем у Го́спода: за ны, недосто́йнии рабы́ твоя́; помога́й и всем правосла́вным христиа́ном святы́ми твои́ми моли́твами ко всемогу́щему Бо́гу, да изба́вит ны от гла́да, тру́са, гра́да, бездо́ждия и смертоно́сных боле́зней, и да да́рует нам здр'авие и спасе́ние. Бу́ди же нам помо́щник ско́рый во вся́кой ско́рби, наипа́че в час кончи́ны на́шея яви́ся нам све́тлым защи́тником и хода́таем и умоли́ Го́спода сподо́битися всем нам, тебе́ ны́не те́пле моля́щимся, получи́ти по христиа́нской кончи́не Небе́сное Ца́рствие, иде́же вси святи́и вку́пе с тобо́ю ве́чно сла́вят Отца́ и Сы́на и Свята́го Ду́ха. Ами́нь.</p>
</section>
