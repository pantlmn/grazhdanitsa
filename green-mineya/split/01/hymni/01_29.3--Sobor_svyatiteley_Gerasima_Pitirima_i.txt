<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Собо́р святи́телей Гера́сима, Питири́ма и Ио́ны, епи́скопов Великопе́рмских, Устьвы́мских чудотво́рцев</p>
</title><p>
<red>На ма́лой вече́рни</red>
</p>
<p>На Го́споди, воззва́х: <red>стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>Святи́телие, отцы́ всечестни́и,/ Гера́симе, Питири́ме и Ио́но,/ доброде́тельми вше́дше, я́ко на колесни́цу,/ к Бо́гу востеко́сте,/ побе́дныя прие́млюще по́чести,/ я́ко ми́лоть, нам оста́висте телеса́ ва́ша, положе́на во гробе́х,/ источа́ти исцеле́ния и прогоня́ти ду́хи лука́выя,/ тем блажи́м вас, прехва́льнии.</p>
<p>Святи́телие, отцы́ преблаже́ннии,/ Гера́симе, Питири́ме и Ио́но,/ слепы́м подае́те свет,/ боля́щим исцеле́ния,/ притека́ющим с ве́рою к вам/ и прося́щим по́мощи ва́шея,/ вас бо засту́пники, и предста́тели, и храни́тели,/ ве́рнии, вси обрето́хом.</p>
<p>Лико́м святи́тельским сочета́стеся,/ по́стническим житие́м украси́вшеся,/ Гера́симе, Питири́ме и Ио́но,/ ны́не в Небе́сных живе́те, веселя́щеся,/ иде́же предстои́те Христу́,/ со А́нгелы ликовству́юще,/ Све́том Боже́ственным обожа́еми,/ помина́йте всегда́ блажа́щих вас на земли́/ и све́тлое ва́ше соверша́ющих пра́зднество.</p>
<p>
<red>Сла́ва, глас 6:</red>
</p>
<p>Возсия́ све́тлая святи́телей Христо́вых па́мять,/ ве́рных сердца́ разу́мно просвеща́ющи,/ ю́же мы све́тло соверша́юще <red>Днесь</red>,/ моле́бно возопии́м:/ ра́дуйтеся, па́стырие и учи́телие лю́дем Зыря́нския земли́;/ ра́дуйтеся, церко́вное украше́ние,/ архиере́ев добро́то, мона́хов похвало́,/ му́чеников соприча́стницы,/ трие́ святи́телие, Гера́симе, Питири́ме и Ио́но,/ Христа́ Бо́га моли́те/ спасти́ся душа́м на́шим.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом духо́вный/ поспеше́нием благода́ти,/ Гера́симе, яви́лся еси́./ Те́мже, ны́не соше́дшеся,/ тебе́ воспои́м.</p>
<p>
<red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Святи́телем похвало́/ и свяще́нником сла́во,/ пра́вило мона́шествующих,/ Питири́ме свя́те,/ ра́дуйся, Це́ркве утвержде́ние.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Храм всесве́тел/ тричи́сленныя зари́ сый,/ озаря́еши ду́ши/ пита́ющихся словесы́ твои́ми,/ свя́те Ио́но.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, Богоро́дице Де́во,/ ра́дуйся, похвало́ всей вселе́нней,/ ра́дуйся, Чи́стая,/ Ма́ти Бо́гу, Благослове́нная.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры, глас 4.</red>
</p>
<p>
<red>Подо́бен: </red>Я́ко до́бля:</p>
<p>Я́коже зве́зды многосве́тлыя,/ утвержде́ни, прехва́льнии,/ зе́млю Зыря́нскую украси́сте, всечестни́и,/ сию́ луча́ми просвети́вше ве́ры Правосла́вный/ и язы́ческую тьму отгна́вше, святи́телие./ И ны́не моли́теся/ от скорбе́й и бед изба́витися/ ве́рою соверша́ющим всечестну́ю па́мять ва́шу.</p>
<p>Сия́нии духо́вными/ просвети́вше зе́млю Зыря́нскую,/ светода́тельная со́лнца яви́стеся,/ уче́ния благоче́стия/ лю́дем па́ствы ва́шея простира́юще,/ ве́рных сердца́ и до ны́не просвеща́ете, блаже́ннии,/ отгоня́юще тьму скорбе́й вся́ческих/ си́лою от Де́вы Возсия́вшаго.</p>
<p>Апо́столом равнопропове́дателие,/ святи́телем единому́дреннии,/ по́стником сподви́жницы,/ па́стырие су́ще избра́ннии,/ ми́лости благоутро́бия пода́телие,/ люде́й зыря́нских просвети́телие, досто́йно восхваля́ем вас, святи́телие,/ А́нгелом собесе́дницы/ и моли́твенницы о душа́х на́ших.</p>
<p>
<red>Ины стихи́ры, глас 6:</red>
</p>
<p>Вои́стинну, свяще́ннейший и Богоно́снии,/ я́вльшеся пома́зание Боже́ственное, святи́и,/ Святы́м Ду́хом освяще́ни/ и Богонача́льными светлостьми́ благода́ти облиста́еми,/ я́ко просвети́телие су́ще страны́ Зыря́нския,/ и ны́не моли́тися не преста́йте о лю́дех па́ствы ва́шея/ и о всех, почита́ющих вас.</p>
<p>Та́ко просвети́ся пред челове́ки/ свет жития́ ва́шего,/ святи́телие блаже́ннии,/ я́ко ви́дяще ва́ша до́брая дела́,/ не то́кмо ве́рнии/ просла́виша Отца́ на́шего Небе́снаго,/ но и неве́рнии, Того́ позна́вше,/ ко Христо́вой ве́ре приидо́ша,/ тем светоно́сный ваш пра́здник соверша́ем/ и, веселя́шеся, вас ублажа́ем.</p>
<p>Нощь потреби́сте язы́ческую,/ священнонача́льницы всему́дрии, трие́ святи́телие,/ Гера́симе, Питири́ме и Ио́но,/ блиста́ньми духо́вными просвеща́еми/ и ве́рным всем, сла́внии,/ помышле́ния озари́вше благода́тною/ и Тро́ицу Несозда́нную сла́вити научи́вше./ Тем, светоза́рную ва́шу па́мять ра́достно соверша́юще,/ моли́теся, про́сим Всеблага́го Бо́га,/ мир вселе́нней дарова́ти/ и душа́м на́шим ве́лию ми́лость.</p>
<p>
<red>Сла́ва, глас то́йже:</red>
</p>
<p>Челове́цы Бо́жий и ве́рнии раби́,/ служи́телие Госпо́дни,/ му́жие жела́ний, сосу́ди избра́ннии,/ столпи́ и утвержде́ние Це́ркве,/ Ца́рствия сонасле́дницы,/ не премолчи́те о нас вопи́ти ко Го́споду.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне и чте́ния три святи́тельская (зри страни́цы 332</red>
<red>-</red>
<red>334).</red>
</p>
<p>
<red>На лити́и стихи́ры, глас 2:</red>
</p>
<p>Прииди́те, зыря́нстии наро́ди,/ псало́мски восплещи́те рука́ми,/ просвети́тели ва́ша воспева́юще,/ печа́льным уте́шители,/ о гре́шных ко Го́споду моли́твенники,/ три святи́тели, Гера́сима, Питири́ма и Ио́ну,/ похвалу́ земли́ Зыря́нския/ и всея Росси́и вели́кое украше́ние,/ ре́ки ми́лости вои́стинну,/ Боже́ственнаго Христо́ва смире́ния ревни́тели,/ при́сно моля́щияся о душа́х на́ших.</p>
<p>Име́юще дерзнове́ние ко Го́споду,/ па́стырие всесвяще́ннии,/ трие́ святи́телие пресла́внии,/ ве́рных утвержде́ние,/ любо́вию соверша́ющим всечестну́ю па́мять ва́шу/ моли́те изба́витися вся́каго обстоя́ния, и искуше́ний, и бед/ ва́шими ко Влады́це моли́твами.</p>
<p>
<red>Сла́ва, глас то́йже:</red>
</p>
<p>Разу́мнии церко́виии свети́льницы,/ Тро́ицы побо́рницы,/ святи́телие Христо́вы, Гера́симе, Питири́ме и Ио́но,/ мглу пре́лести отгна́вше/ и Правосла́вия све́том зе́млю Зыря́нскую просвети́вше,/ Боже́ственныя сла́вы прича́стницы бы́ти сподо́бистеся,/ те́мже моли́теся Христу́ Бо́гу/ дарова́ти нам ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>Ки́ими похва́льными:</p>
<p>Ки́ими пе́сненными добро́тами/ воспои́м три святи́тели,/ люде́й зыря́нских наста́вники ко све́ту Богоразу́мия,/ страны́ сия́ храни́тели/ и всея́ Росси́йский земли́ засту́пники,/ Це́ркве Правосла́вный побо́рники,/ и́хже моли́твами враго́в Це́ркве возста́ния Христо́с низложи́,/ име́яй ве́лию ми́лость.</p>
<p>
<red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Ки́ими бо́дренными устна́ми/ похва́лим три святи́тели,/ Христо́вы Це́ркви све́тлое украше́ние,/ благоче́стия наста́вники,/ исто́чники Боже́ственных исцеле́ний неисчерпа́емый,/ проли́тие дарова́ний духо́вных,/ ре́ки мно́гих чуде́с,/ о́бласть Зыря́нскую и всю зе́млю Ру́сскую веселя́щий тече́нием,/ Гера́сима, Питири́ма и Ио́ну,/ ве́ры Правосла́вный посо́бники,/ и́хже ра́ди враго́в Це́ркве возста́ния Христо́с низложи́,/ име́яй ве́лию ми́лость.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Ки́ими укра́шенными гла́сы/ воспое́м три святи́тели, ди́вныя в чудесе́х,/ Гера́сима, Питири́ма и Ио́ну,/ освяще́нныя от пеле́н столпы́ Це́ркве неподви́жимыя,/ Безпло́тным сожи́тели, пра́вды побо́рники,/ оби́димых засту́пники, немощны́м врачи́ безме́здныя,/ и́хже ра́ди, Христе́,/ да́руй Це́ркве Твое́й мир и ве́лию ми́лость.</p>
<p>
<red>Сла́ва, глас 3:</red>
</p>
<p>Святи́телие всечестни́и,/ преблаже́ннии отцы́ и чудотво́рцы,/ уго́дницы Христо́вы,/ Зыря́нския земли́ просвети́телие,/ Гера́симе, Питири́ме и Ио́но,/ вы, проро́ческим житие́м просия́вше,/ апо́стольских сподо́бистеся даро́в,/ Спа́су служа́ще со А́нгелы непреста́нно,/ моли́те изба́вится нам от вся́каго прегреше́ния/ и душа́м на́шим пода́ти мир и ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 8:</red>
</p>
<p>Равноапо́стольному святи́телю Стефа́ну насле́довавший/ и Правосла́вия све́том страну́ Зыря́нскую озари́вшии,/ святи́телие Христо́вы Гера́симе, Питири́ме и Ио́но,/ Престо́лу Пресвяты́я Тро́ицы ны́не предстоя́ще,/ моли́теся па́стве ва́шей от враго́в ненаве́тованней бы́ти/ и всем правосла́вным лю́дем в ми́ре спасти́ся.</p>
<p>
<red>Ин тропа́рь, глас 4:</red>
</p>
<p>Первопресто́льницы Пе́рмстии/ и и́стиннии храни́телие апо́стольских преда́ний,/ столпи́ непоколеби́мии,/ благоче́стия учи́телие, Пе́рмстии наста́вницы,/ Гера́симе, Питири́ме и Ио́но,/ Влады́ку всех моли́те мир вселе́нней дарова́ти/ и душа́м на́шим ве́лию ми́лость.</p>
<p>
<red>Ин тропа́рь, глас 8:</red>
</p>
<p>Правосла́вия наста́вницы,/ благоче́стия учи́телие и ми́лости сокро́вища,/ архиере́ом украше́ние,/ ду́ши своя́ за па́ству свою́ положи́вшии,/ Гера́симе, Питири́ме и Ио́но,/ святи́телие Це́ркве Пе́рмския,/ со равноапо́стольным Стефа́ном моли́те Христа́ Бо́га/ мир вселе́нней дарова́ти/ и душа́м на́шим ве́лию ми́лость.</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 5.</red>
</p>
<p>
<red>Подо́бен: </red>Собезнача́льное Сло́во:</p>
<p>Я́ко драго́е украше́ние Це́ркве, святи́тели Госпо́дни восхва́лим,/ церко́вных преда́ний сокро́вище неоску́дное,/ си́ми бо ти́и вся научи́ша Тро́ицу почита́ти Святу́ю,/ соедине́нну бо Существо́м, разделе́нну же Ипоста́сьми.</p>
<p>
<red>Сла́ва, и ны́не, Богоро́дичен:</red>
</p>
<p>Ско́рый Твой покро́в, и по́мощь, и ми́лость покажи́ на рабы́ Твоя́,/ и во́лны суе́тных по́мыслов укроти́, Чи́стая,/ и па́дшую мою́ ду́шу возста́ви, Богоро́дице,/ вем бо, вем, Де́во, я́ко мо́жеши, ели́ка и хо́щеши.</p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Столпи́ бысте Це́ркве и бога́тство некра́домое благоче́стия яви́стеся, пресла́внии святи́телие,/ безстра́стием осия́ли есте́ житие́ свое́/ и пре́жде неве́дущим Тро́йческое изъясни́сте уче́ние./ Отцы́ преподо́бнии, Христа́ Бо́га моли́те о спасе́нии душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Красоте́ де́вства Твоего́/ и пресве́тлой чистоте́ Твое́й Гаврии́л удиви́вся, вопия́ше Ти, Богоро́дице:/ кую́ Ти похвалу́ принесу́ досто́йную?/ Что же возымену́ю Тя?/ Недоумева́ю и ужаса́юся./ Те́мже, я́ко повеле́н бых, вопию́ Ти:/ ра́дуйся, Благода́тная.</p>
<p>
<red>По полиеле́и седа́лен, глас 4:</red>
</p>
<p>Прему́дрии учи́телие, Бо́га просла́вившии на земли́ словесы́ и де́лы свои́ми,/ да возвели́чатся <red>Днесь</red>, я́ко спасе́ния нам су́ще хода́тай.</p>
<p>
<red>Сла́ва, и ны́не, Богоро́дичен:</red>
</p>
<p>Воспита́вшейся во хра́ме, во свята́я святы́х,/ оде́янней ве́рою и прему́дростию и безме́рным де́вством,/ Архистрати́г Гаврии́л принесе́ с Небесе́ целова́ние и е́же ра́дуйся:/ ра́дуйся, Благослове́нная, ра́дуйся, Препросла́вленная, Госпо́дь с Тобо́ю.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми?<red> Ева́нгелие от Иоа́нна, зача́ло 36.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Боже́ственная благода́ть осеня́ет всечестну́ю па́мять ва́шу, преблаже́ннии,/ тем, во благоуха́ние чуде́с ва́ших притека́юще к вам, усе́рдно вопие́м:/ трие́ святи́телие пресла́внии,/ Гера́симе, Питири́ме и Ио́но,/ Христа́ Бо́га моли́те о душа́х на́ших.</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Пои́м Го́сподеви,/ прове́дшему лю́ди Своя́ скво́зе Чермно́е мо́ре,/ я́ко Еди́н сла́вно просла́вися.</p>
<p>Сло́во благода́ти пода́ждь ми, Человеколю́бче Го́споди,/ я́ко да возмогу́ досто́йне просла́вити три святи́тели,/ и́хже Ты Сам до́бре просла́вил еси́.</p>
<p>Вы в ми́ре просия́ете, прему́дрии святи́телие,/ исполне́нием Боже́ственных веле́ний Царя́ ца́рствующих,/ того́ ра́ди от Него́ просла́вистеся.</p>
<p>Просия́вшия в ми́ре благоче́стия све́том/ и нече́стия тьму в земли́ Зыря́нстей разгна́вшия,/ три святи́тели, ве́рнии, просла́вим.</p>
<p>
<red>Богоро́дичен: </red>Я́ко заче́ншую Предве́чное Сло́во/ и пло́тию па́че сло́ва Того́ ро́ждшую,/ Тя, Пречи́стая, по до́лгу вси ро́ди земни́и прославля́ют.</p>
<p>
<red>Песнь 3</red>
</p>
<p>
<red>Ирмо́с: </red>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</p>
<p>Воздержа́нием и́стинным и моли́твою непреста́нною,/ прему́дрии святи́телие Гера́симе, Питири́ме и Ио́но,/ возшли́ есте́ в Вы́шний град, вопию́ще:/ несть свят, па́че Тебе́, Еди́не Человеколю́бче.</p>
<p>Я́ко иму́щие дерзнове́ние к Бо́гу, святи́телие преподо́бнии,/ моли́те спасти́ся нам, ве́рою почита́ющим па́мять ва́шу и Христу́ вопию́щим:/ несть свят, па́че Тебе́, Еди́не Человеколю́бче.</p>
<p>Я́ко со́лнце, просия́ете доброде́тельми ва́шими, святи́телие,/ и тьму идолобе́сия от люде́й, вам вве́ренных, отгна́вше,/ всех научи́сте взыва́ти/ несть свят, па́че Тебе́, Еди́не Человеколю́бче.</p>
<p>
<red>Богоро́дичен: </red>Не́бо и престо́л Бо́жий Тя почита́ем вси, Богороди́тельнице Де́во,/ и немо́лчно Тебе́ вопие́м:/ несть Пречи́стыя, па́че Тебе́, еди́на Богома́ти.</p>
<p>
<red>Седа́лен, глас 3:</red>
</p>
<p>Сосу́ди честни́и воздержа́ния/ и бога́тство некра́домое благоче́стия яви́стеся вои́стинну, блаже́ннии,/ безстра́стием жизнь просвети́вше и неве́дущих Бо́га Богопозна́нием обогати́вше,/ отцы́ преподо́бнии, Христа́ Бо́га моли́те/ и нам всем в правове́рии и благоче́стии сохране́нными бы́ти.</p>
<p>
<red>Сла́ва, и ны́не, Богоро́дичен:</red>
</p>
<p>Ки́йждо, иде́же спаса́ется, та́мо пра́ведно и притека́ет,/ и ко́е ино́е таково́е прибе́жище, я́ко Ты, Богоро́дице,/ покрыва́ющее ду́ши на́ша.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Прему́дростию, во усте́х ва́ших излия́вшеюся, святи́телие,/ ко Христо́ву позна́нию наста́висте лю́ди,/ и́же и просла́виша Того́ Божество́.</p>
<p>Спасти́ся моли́те лю́дем, и́хже уче́нии ва́шими ко Влады́це приведо́сте/ и научи́сте прославля́ти Того́ Божество́.</p>
<p>Преподо́бнии отцы́, Гера́симе, Питири́ме и Ио́но,/ приле́жно моли́те и нам всем дела́ Бо́жии разуме́ти/ и просла́вити Того́ Божество́.</p>
<p>
<red>Богоро́дичен: </red>Безневе́стная Неве́сто и Неискусобра́чная Чи́стая Ма́ти Христа́ Бо́га,/ моли́ спасти́ся душа́м прославля́ющих Того́ Божество́.</p>
<p>
<red>Песнь 5</red>
</p>
<p>
<red>Ирмо́с: </red>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</p>
<p>Апо́стольски лю́ди от тьмы и́дольския просвети́вше, научи́сте вся взыва́ти:/ Го́споди, спаси́ ны, кро́ме бо Тебе́, ино́го не ве́мы.</p>
<p>От Бо́га прие́мше свяще́нства избра́ние, Боже́ственною си́лою свы́ше оде́яни,/ род Зыря́нский научи́ли есте́ испове́дати:/ кро́ме Еди́наго Бо́га, ино́го не ве́мы.</p>
<p>Ревни́телю Илии́ и Моисе́ю Богови́дцу возревнова́вше, отцы́ всечестни́и,/ посрами́сте идолослужи́телей, не восхоте́вшия пе́ти:/ кро́ме Еди́наго Бо́га, ино́го не ве́мы.</p>
<p>
<red>Богоро́дичен: </red>Я́ко Цари́цу, всех Царя́ ро́ждшую,/ прииди́те, ве́рнии вси, Благослове́нную почти́м,/ кро́ме бо Ея́, Помо́щницы таковы́я не ве́мы.</p>
<p>
<red>Песнь 6</red>
</p>
<p>
<red>Ирмо́с: </red>Ри́зу мне пода́ждь све́тлу,/ оде́яйся све́том, я́ко ри́зою,/ Многоми́лостиве Христе́ Бо́же наш.</p>
<p>Це́рковь Правосла́вную украси́сте, отцы́ блаже́ннии,/ доброде́тельными ва́шими дея́нии/ и нече́стие из ко́рене изсуши́ли есте́.</p>
<p>Ри́зою благода́ти оде́яннии,/ покро́вом моли́тв свои́х осеня́йте при́сно па́ству ва́шу/ и всю зе́млю Ру́сскую.</p>
<p>Вме́сто ору́жия сло́во взе́мше, святи́телие,/ и язы́ческая посе́кли есте́ уче́ния вся/ и изъясни́ли есте́ Тро́ицу лю́дем зыря́нским я́вственно.</p>
<p>
<red>Богоро́дичен: </red>Роди́вся от Де́вы, мир просвети́л еси́, Христе́ Бо́же,/ и мене́ све́том лица́ Твоего́ озари́ и спаси́ мольба́ми Ро́ждшия Тя.</p>
<p>
<red>Конда́к, глас 4:</red>
</p>
<p>Во святи́телех благоче́стно пожи́вше/ и Пе́рмския лю́ди к Богоразу́мию наста́вивше,/ до́бре Бо́гу угоди́сте./ Сего́ ра́ди Устьвы́мь и земля́ Зыря́нская хва́лятся,/ име́юще мо́щи ва́ша/ я́ко исто́чник исцеле́ний/ всем, с ве́рою притека́ющим к вам,/ вы бо чудесы́ просла́вистеся,/ я́ко ученицы́ Бо́жия благода́ти.</p>
<p>
<red>И́кос:</red>
</p>
<p>Равноапо́стольнаго Стефа́на прее́мницы и Великопе́рмстии святи́телие,/ трие́ свети́лъницы пресве́тлии, Гера́симе, Питири́ме и Ио́но,/ Тро́ицы побо́рницы, Правосла́вию наста́вницы,/ в ми́ре благоче́стно пожи́сте и новокреще́нныя лю́ди уче́нием свои́м просвети́сте./ Сего́ ра́ди Ца́рствию Небе́сному насле́дницы бы́сте/ и от него́ чудесы́ просла́вистеся,/ я́ко ученицы́ Бо́жия благода́ти.</p>
<p>
<red>Песнь 7</red>
</p>
<p>
<red>Ирмо́с: </red>В нача́ле зе́млю основа́вый/ и Небеса́ сло́вом утверди́вый,/ благослове́н еси́ во ве́ки, Го́споди, Бо́же оте́ц на́ших.</p>
<p>И́стинныя святи́тели Боже́ственный ста́ду Твоему́ па́стыри показа́вый,/ благослове́н Бог оте́ц на́ших.</p>
<p>Страсте́й пла́мень погаси́сте, святи́телие,/ и ду́ши благочести́вых Боже́ственне ороси́сте, вопию́щих:/ благослове́н Бог оте́ц на́ших.</p>
<p>Воздержа́нием, и бде́нием, и ве́рою и́стинною труди́вшеся, святи́телие, взыва́сте:/ благослове́н Бог оте́ц на́ших.</p>
<p>
<red>Богоро́дичен: </red>Нас ра́ди рожде́йся от Де́вы и от врага́ изба́вивый мир,/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с: </red>На горе́ святе́й просла́вльшася/ и в купине́ огне́м Присноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</p>
<p>Еле́ем Боже́ственнаго ра́дования я́ко святи́телие пома́зани бы́вше,/ но́вые лю́ди ко Христо́ву позна́нию приведо́сте и всех научи́сте взыва́ти:/ благослове́н Бог оте́ц на́ших.</p>
<p>Бе́гают побежде́ннии ва́ми нача́льницы идолонеи́стовства,/ мудрова́ния же их и зло́бы изба́вльшиися вопию́т Христу́:/ благослове́н Бог оте́ц на́ших.</p>
<p>Ва́ми дре́вле просвеще́нных ча́да/ к вам, я́ко живы́м су́щим, глаго́лют:/ не оста́вите и нас ко благоче́стию путеводи́ти, да с ва́ми вопие́м:/ благослове́н Бог оте́ц на́ших.</p>
<p>
<red>Богоро́дичен: </red>Все́льшемуся в чре́во Святы́я Де́вы/ и па́че сло́ва ве́тхаго Ада́ма обно́вльшему, Го́споду пое́м:/ благослове́н Бог оте́ц на́ших.</p>
<p>
<red>Песнь 9</red>
</p>
<p>
<red>Ирмо́с: </red>Проявле́нное на горе́ законополо́жнику во огни́ и купине́/ Рождество́ Присноде́вы/ в на́ше, ве́рных, спасе́ние/ пе́сньми немо́лчными велича́ем,</p>
<p>Безстра́стием и ве́рою, наде́ждою и любо́вию/ путь к жи́зни ве́чной нам показа́вшии, прему́дрии святи́телие,/ пе́сньми немо́лчными вас велича́ем.</p>
<p>Я́ко упа́сших лю́ди жезло́м Ду́ха Свята́го/ и от Бо́жия Це́ркве отгна́вших во́лки лю́тыя,/ вас, трие́ святи́телие всечестни́и, пе́сньми велича́ем.</p>
<p>Мо́щи ва́ша честны́я, блаже́ннии святи́телие Гера́симе, Питири́ме и Ио́но, с любо́вию обстоя́ще,/ пе́сньми достодо́лжными вас велича́ем.</p>
<p>
<red>Богоро́дичен: </red>Ра́дуйся, присноживо́тный Исто́чниче нетле́ния,/ ра́дуйся, всесве́тлый со́лнца О́блаче./ Ра́дуйся, Ма́ти Бо́жия, Ю́же немо́лчно велича́ем.</p>
<p>
<red>Свети́лен:</red>
</p>
<p>Оте́чество свое́ и род оста́вльшия,/ страну́ же Зыря́нскую све́том ве́ры Правосла́вный просвети́вшия/ и ко Христо́ву позна́нию лю́ди неве́рныя приве́дшия,/ Богоно́сных восхва́лим отце́в.</p>
<p>
<red>Сла́ва, и ны́не, Богоро́дичен:</red>
</p>
<p>Тебе́ пе́сньми немо́лчными ублажа́ем, Де́во,/ Я́же от Тро́ицы Еди́наго во чре́ве прие́мши, Богоро́дице,/ Боже́ственными рука́ми Пресу́щно Сло́во носи́вшая, непрело́жно и неизме́нно.</p>
<p>
<red>На хвали́тех стихи́ры на 4, глас 8:</red>
</p>
<p>Име́я ду́шу ми́лостиву,/ и чист по́мысл, и се́рдце несмуще́но,/ и ве́ру непоро́чну, и любо́вь нелицеме́рну,/ учи́тельство изря́дно и святи́тельства досто́инство,/ лико́м святи́телей и му́чеников сопричта́лся еси́ на Небесе́х./ Сего́ ра́ди почита́ем тя, святи́телю Гера́симе,/ и свяще́нными пе́сньми благоче́стно вси ублажа́ем.</p>
<p>О пречестны́й о́тче, досточу́дне,/ прему́дре Питири́ме!/ Ты и́ноческим житие́м Бо́гу угоди́л еси́,/ тя Бог пре́жде избра́ от ю́ности/ па́стыря овца́м слове́сным и вели́ка учи́теля,/ ты свяще́нником наста́вник яви́лся еси́/ и всей Зыря́нстей стране́ звезда́ пресве́тлая,/ кровь же свою́ излия́в за Христа́,/ же́ртву Богоприя́тну за лю́ди твоя́ себе́ приве́л еси́./ Тем святи́телей лик тя восприя́т,/ с ни́ми же моли́ся,/ прося́ ста́ду твоему́ грехо́в оставле́ние.</p>
<p>О́тче Ио́но, Богому́дре святи́телю,/ ты, усе́рдно Христа́ возлюби́в/ и от Него́ Пресвята́го Ду́ха Боже́ственными заря́ми се́рдце твое́ просвети́в,/ светови́ден вои́стинну был еси́/ и лю́ди, во тьме и се́ни сме́ртней седя́шия,/ ко Христо́ву све́ту приве́л еси́./ Те́мже тя свяще́нными пе́сньми/ благоче́стно вси ублажа́ем.</p>
<p>О пречестни́и и досточу́днии трие́ святи́телие,/ Гера́симе, Питири́ме и Ио́но./ Поруче́нный вам тала́нт умно́живше,/ ра́дости сподо́бистеся Го́спода своего́/ и ны́не предстои́те с ли́ки святи́телей,/ укра́шени благода́тию Боже́ственнаго сия́ния./ Те́мже ве́рою и любо́вию/ пресве́тлую ва́шу па́мять восхваля́ем.</p>
<p>
<red>Сла́ва, глас 6:</red>
</p>
<p>До́брии раби́, блази́и и ве́рнии,/ и до́брии де́лателие виногра́да Христо́ва,/ вы тяготу́ дневну́ю понесли́ есте́,/ да́нный вам тала́нт возрастаи́вше/ и по вас прише́дшим не зави́девше./ Те́мже и дверь Небе́сная вам отве́рзеся/ и внидо́сте в ра́дость Влады́ки Христа́,/ моля́щеся о нас, трие́ святи́телие.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́./ Тебе́ моли́мся: моли́ся, Влады́чице, со святи́тели и все́ми святы́ми/ поми́ловатися душа́м на́шим.</p>
<p>
<red>На литурги́и</red>
</p>
<p>
<red>Блаже́нны от кано́на пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́. <red>Стих: </red>Что́ возда́м Го́сподеви о всех, я́же воздаде́ ми? <red>Апо́стол ко Евре́ем, зача́ло 335. </red>Аллилу́йя,<red> глас 2: </red>Свяще́нницы Твои́ облеку́тся в пра́вду, и преподо́бнии Твои́ возра́дуются<red>. Стих: </red>Уста́ моя́ возглаго́лют прему́дрость и поуче́ние се́рдца моего́ ра́зум. <red>Ева́нгелие от Матфе́я, зача́ло 11. Прича́стен:</red> Ра́дуйтеся, пра́веднии, о Го́споде, пра́вым подоба́ет похвала́.</p>
<p>
<red>Моли́тва</red>
</p>
<p>О святи́телие Христо́вы, Гера́симе, Питири́ме и Ио́но! К вам я́ко ча́до ко отце́м, в смире́нии се́рдца с ве́рою и любо́вию вси притека́ем и умиле́нно мо́лимся: предста́тельством ва́шим со равноапо́стольным Стефа́ном испроси́те у Го́спода нам покая́ние и проще́ние всех во́льных и нево́льных согреше́ний на́ших, да, преуспева́юще в и́стинней ве́ре и благоче́стии, яви́мся досто́йни ми́лости Его́ неизрече́нныя. Бу́дите, святи́телие Христо́вы, те́плии о нас пред Бо́гом засту́пницы, да умири́т и укрепи́т Госпо́дь Святу́ю Це́рковь Свою́, да просвети́т лю́ди, седя́­щия во тьме и се́ни сме́ртней. Огражда́йте хода́тайствы ва́­шими зе́млю Росси́йскую, да ти́хое и безмо́лвное житие́ поживе́м в ве́це сем, христиа́нскую кончи́ну и до́брый отве́т на Стра́шнем суде́ Бо́жи­ем полу́чим и насле́дницы бу́дем Небе́снаго Его́ Ца́рствия во ве́ки веко́в. Ами́нь.</p>
</section>
