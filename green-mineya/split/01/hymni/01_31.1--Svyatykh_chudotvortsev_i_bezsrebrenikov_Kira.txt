<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х чудотво́рцев и безсре́бреников Ки́ра и Иоа́нна</p>
</title><p>На Го́споди, воззва́х:<red> стихи́ры безсре́бреников на 6, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Чуде́с луча́ми облиста́вше вселе́нную всю,/ Ки́ре и Иоа́нне,/ пресве́тлии свети́льницы,/ Небеси́ уподо́бистеся благода́тию,/ высо́каго жи́тельства доброде́тельми,/ зве́зды предлага́еми.</p>
<p>Дождеро́дныя о́блаки, преизя́ществующия/ многотеку́щими благода́тей чудесы́,/ му́ченицы Госпо́дни, всю зе́млю мы́сленно напая́ете,/ здра́вая песнопе́ния Бо́гу/ приноси́ти понужда́юща.</p>
<p>Исцеля́ти стра́сти души́ и телесе́/ хи́трость от Бо́га и́стинно прие́мше,/ му́ченицы Госпо́дни,/ преесте́ственно исцеля́ете вся/ не челове́ческими лечба́ми враче́бными,/ но Боже́ственными вдохнове́ньми.</p>
<p>Небе́сныя си́лы обходя́ще,/ светосия́ннии свети́льницы, Ки́ре и Иоа́нне,/ до́блии страда́льцы,/ су́щих на земли́ исцеля́ете телеса́/ и душе́вныя я́звы Христа́ ра́ди./ Его́же моли́те спасти́ нас.</p>
<p>Я́ко пото́ку сла́вы после́дующе, Христу́,/ исто́чницы безсме́ртия яви́стеся всем,/ сла́дкий источа́ете струи́/ теле́сныя и душе́вныя,/ целе́бная врачева́ния,/ и́же крове́й струи́ за Христа́ излия́вше усе́рднейше.</p>
<p>
<red>Сла́ва, глас 8:</red>
</p>
<p>Дво́ица му́чеников <red>Днесь</red> возсия́ нам,/ душе́вныя боле́зни на́ша исцеля́юща,/ Кир и Иоа́нн чудоде́йственнии./ Ов, у́бо равноа́нгельное облобыза́в,/ еди́нственное житие́ да́же до конца́ пожи́в,/ кро́вию му́ченическою присвоя́ется Христу́;/ ов же, в во́инских просия́в сосло́виях,/ Небе́сным воинствосло́виям градопису́ется./ Те́мже и в па́мяти их исцеле́ния подаю́т/ ве́рою соверша́ющим,/ моля́щеся о ду́шах на́ших.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>О, пресла́внаго чудесе́!</p>
<p>Не терплю́, Ча́до, ви́дящи Тя на Дре́ве усну́вша,/ бо́дрость всем даю́щаго,/ я́ко да и́же дре́вле преступле́ния плодо́м/ сном поги́бельным усну́вшим,/ Боже́ственную и спаси́тельную бо́дрость пода́си, -/ Де́ва глаго́лаше, пла́чущи,/ Ю́же велича́ем.</p>
<p>
<red>На стихо́вне, Окто́иха.</red>
</p>
<p>
<red>Сла́ва, глас 2:</red>
</p>
<p>Прииди́те, ве́рных сосло́вие, <red>Днесь</red>,/ пе́сньми венча́им Ки́ра со Иоа́нном,/ ра́тни благода́ти и да́тели прося́щих оби́льнейпшя,/ многообра́зие бо всем яви́шася вра́чеве пресве́тлии./ Те́мже и мо́лят о душа́х на́ших.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Егда́ от Дре́ва:</p>
<p>Грозд всезре́лый, Чи́стая,/ Его́же невозде́ланно во утро́бе плодоноси́ла еси́,/ на Дре́ве я́ко узре́ла еси́ Сего́ пове́шена,/ рыда́ющи, восклица́ла еси́ и взыва́ла еси́:/ Ча́до, сла́дость иска́пай,/ е́юже оты́мется пия́нство вся́кое страсте́й, Благоде́телю,/ Ме́не ра́ди, Тебе́ ро́ждшия,/ Твои́м благоутро́бием умоля́емь.</p>
<p>
<red>Тропа́рь, глас 5:</red>
</p>
<p>Чудесе́ святы́х Твои́х му́ченик/ сте́ну необори́му нам дарова́вый, Христе́ Бо́же,/ тех моли́твами сове́ты язы́ков разори́,/ Це́рковь Святу́ю укрепи́,/ я́ко Еди́н Благ и Человеколю́бец.</p>
<p>
<red>Ин тропа́рь, глас б:</red>
</p>
<p>Тро́ичная благода́ть все́льшися в честна́я сердца́ ва́ша,/ преблаже́ннии Ки́ре и Иоа́нне,/ на ду́хи нечи́стыя стра́шни прогони́телие яви́стеся./ И не то́чию явле́нным, но и та́йным/ неду́гом вра́чеве бы́сте,/ те́мже, дерзнове́ние иму́ще к Человеколю́бцу Бо́гу,/ непреста́нною моли́твою душе́вныя на́ша стра́сти исцели́те.</p>
<p>
<red>Ин тропа́рь, глас 5:</red>
</p>
<p>Святи́и сла́внии Ки́ре и Иоа́нне,/ безсре́бренницы, му́ченицы и чудотво́рцы,/ милосе́рдием свои́м, я́ко стено́ю необори́мою, нас огради́те от всех бед/ и от враго́в ви́димых и неви́димых сохрани́те/ непреста́нною ва́шею моли́твою ко Го́споду.</p>
<p>
<red>На у́трени</red>
</p>
<p>
<red>О́ба кано́на окто́иха и святы́х на 6, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныиа Моисео́выма рука́ма/ Амали́кову си́лу в пусты́ни победи́л есть.</p>
<p>Власть на лесть восприя́л еси́, Ки́ре блаже́нне,/ сострада́льца боле́зней име́в Иоа́нна сла́внаго./ Тем сла́дости лу́чшия на Небесе́х наслажда́етеся.</p>
<p>Во́инством духо́вным препоя́сався, Ки́ре всече́стне,/ земно́е же во́инство оста́вив, Иоа́нне всехва́льне,/ на де́моны взя́сте от Христа́ победи́тельная.</p>
<p>Фе́клине доброде́тели поревнова́вше, жены́ Боже́ственный,/ в де́вственную равноа́нгельную оде́жду благоче́стно оде́яшася,/ му́ченическим же жела́нием к подвиго́м совлеко́шася.</p>
<p>
<red>Богоро́дичен: </red>Безсе́менно О́тчею во́лею от Боже́ственнаго Ду́ха/ Бо́жияго зачала́ еси́ Сы́на и пло́тию породила́ еси́,/ из Отца́ безма́терня, нас ра́ди из Тебе́ безо́тча.</p>
<p>
<red>Песнь 3</red>
</p>
<p>
<red>Ирмо́с: </red>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</p>
<p>Плотско́ю не́мощию, укрепля́еми Христо́выми страстьми́,/ благосла́внии му́ченицы человекоуби́йцу низложи́ша.</p>
<p>Боле́зней пло́ти и нетле́нныя сла́дости Ду́хом Христо́вы му́ченицы прие́млюще, ра́довахуся.</p>
<p>Укрепи́ся немощно́е же́нскаго Кресто́м естества́,/ те́мже врага́ зми́я му́жески победи́ша.</p>
<p>
<red>Богоро́дичен: </red>Ты еди́на земны́м па́че естества́ благи́х Хода́таица, Ма́ти Бо́жия, была́ еси́,/ те́мже Ти, ра́дуйся, взыва́ем.</p>
<p>
<red>Седа́лен, глас 4.</red>
</p>
<p>
<red>Подо́бен: </red>Вознесы́йся:</p>
<p>До́лу влеку́щия сла́сти попра́вше,/ к муче́ния страда́льцы Боже́ственней высоте́ све́тло взя́стеся благода́тию,/ Ки́ре и Иоа́нне, вселе́нный свети́льницы./ Те́мже мо́лимся омраче́ния греха́ и неду́гов изба́вити ны,/ су́щаго над все́ми Бо́га моля́ще.</p>
<p>
<red>Сла́ва, и ны́не, Богоро́дичен:</red>
</p>
<p>По Бо́зе в Твой, Богоро́дице, прибе́г, смире́нный, покро́в Боже́ственный,/ припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, мук, и трепе́щу,/ моле́ние сотвори́, Чи́стая, к Сы́ну Твоему́ от сих изба́вити мя.</p>
<p>
<red>Крестобогоро́дичен:</red>
</p>
<p>Из Безнача́льнаго Отца́ рожде́ннаго, напосле́док Тя пло́тию ро́ждшая,/ на Кресте́ ви́сяща зря́щи, Христе́, -/ увы́ Мне, любе́знейший Иису́се, - вопия́ше: -/ ка́ко, сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с: </red>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</p>
<p>Невече́рния благода́ти светозаре́ние враги́ низложи́ любомра́чныя льсти,/ се́я ратобо́рцы, свети́льники сия́ющия, Ки́ра и Иоа́нна показа́вши.</p>
<p>Услади́шася Тро́йческим раче́нием,/ и от Нея́ му́ченицы зело́ возлю́блени бы́вше, Кир же и Иоа́нн,/ соедине́нием лу́чшим орга́ни Бо́жии показа́стеся.</p>
<p>Я́ко че́стен ваш храм, отгони́телен лука́вых духо́в,/ отгоня́ет неду́ги всех боля́щих, непобеди́мии му́ченицы,/ благода́ть исцеле́ния подава́ет.</p>
<p>
<red>Богоро́дичен: </red>Неискусобра́чно родила́ еси́, о Де́во,/ и по рождестве́ яви́лася еси́ де́вствующи па́ки;/ те́мже немо́лчными гла́сы, ра́дуйся, Тебе́, Влады́чице,/ ве́рою несомне́нною взыва́ем.</p>
<p>
<red>Песнь 5</red>
</p>
<p>
<red>Ирмо́с: </red>Ты, Го́споди, мой Свет,/ в мир прише́л еси́,/ Свет Святы́й, обраща́яй из мрачна́ неве́дения/ ве́рою воспева́ющия Тя.</p>
<p>Тя, Спа́се, дво́ица му́чеников возжеле́,/ Ты, Святы́й во святы́х, Ки́ра и Иоа́нна досто́йно поче́л еси́.</p>
<p>Твое́ де́ло, Бла́же, врага́ потребле́ние,/ Ты му́ченики благоче́стия Кресто́м соде́лал еси́/ и сла́вою венча́л еси́.</p>
<p>Тя еди́наго люби́ти небоя́зненным мудрова́нием,/ пома́завшеся де́вством, Иоа́нн и Кир му́жество соде́лаша.</p>
<p>
<red>Богоро́дичен: </red>Тя ору́жие непобеди́мое на враги́ предлага́ем,/ Тя тве́рдость и наде́жду на́шего спасе́ния, Богоневе́сто, и́мамы.</p>
<p>
<red>Песнь 6</red>
</p>
<p>
<red>Ирмо́с: </red>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</p>
<p>Пожре́тися му́ченицы за Христа́ изво́лиша, не́жели и́долом пожре́ти,/ лука́ваго же мучи́теля привести́,/ за милосе́рдие за ны поже́ршагося, я́ко овча́.</p>
<p>Изнемого́ша и́же неща́дно му́ченики стру́жущии,/ стру́жемым же стре́лы я́звы младе́нец быва́ху:/ пресла́вно бо утвержда́хуся Боже́ственным Ду́хом.</p>
<p>Го́спода и Царя́ всея тва́ри испове́давшая ве́рою дво́ица едино́мудренная и единострада́льная/ беззако́нным да́же до кро́ве сопроти́вишася.</p>
<p>
<red>Богоро́дичен: </red>О, чу́до, всех чуде́с нове́йшее!/ Я́ко Де́ва во утро́бе вся́ческая Содержа́щего, неискусому́жно заче́нши, не тесновмести́.</p>
<p>
<red>Конда́к, глас 3.</red>
</p>
<p>
<red>Подо́бен: </red>Де́ва <red>Днесь</red>:</p>
<p>От Боже́ственныя благода́ти дар чуде́с прие́мши, святи́и,/ чудоде́йствуете непреста́нно,/ вся на́ша стра́сти рукоде́йством секу́ще неви́димым,/ Ки́ре Богому́дре со Иоа́нном сла́вным:/ вы бо Боже́ственнии вра́чеве есте́.</p>
<p>
<red>И́кос:</red>
</p>
<p>Са́ми себе́ Бо́гу возло́жше, святи́и,/ вся́кое искуше́ние лю́тых Его́ ра́ди претерпе́сте,/ уме́рше усе́рдно, му́ченицы до́блии,/ и по кончи́не всем источа́ете Боже́ственная дарова́ния,/ су́щим в разли́чных неду́зех,/ и от мно́гих исцеля́юще зол,/ от ни́хже еди́н и пе́рвый есмь аз, окая́нный./ Те́лом бо и душе́ю от язв лю́тых боле́зную/ и ве́рою вам вопию́:/ исцели́те мя,/ вы бо Боже́ственнии вра́чеве есте́.</p>
<p>
<red>Песнь 7</red>
</p>
<p>
<red>Ирмо́с: </red>В пе́щи авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́,/ Го́споди:</p>
<p>Изве́сивше я́ко в преклоне́нии ме́рила мудрова́ние,/ тягото́ю пречи́стыя сла́вы страда́льцы возвыша́еми, взыва́ху:/ благослове́н еси́ в хра́ме сла́вы Твоея́, Го́споди.</p>
<p>Не неве́дуще супоста́тнаго умышле́ний, всяк ран вид и ласка́ний поплева́вше, му́ченицы:/ благослове́н еси́, - вопия́ху, -/ в хра́ме сла́вы Твоея́, Го́споди.</p>
<p>Терпе́нием ран венча́еми, Иоа́нн же и Кир, защи́тницы, Тро́ице взыва́ху:/ благослове́н еси́ в хра́ме сла́вы Твоея́, Го́споди.</p>
<p>
<red>Богоро́дичен: </red>Вы́шняго освяще́нное Боже́ственное селе́ние, ра́дуйся!/ Тобо́ю бо даде́ся ра́дость, Богоро́дице, зову́щим:/ благослове́на Ты в жена́х еси́, Всенепоро́чная Влады́чице.</p>
<p>
<red>Песнь 8</red>
</p>
<p>
<red>Ирмо́с: </red>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</p>
<p>Ко отверже́нию у́бо нечести́вии естество́м су́щаго Бо́га призыва́ху лю́те;/ но непобе́днии му́ченицы тва́рию явля́ху всех Зижди́теля су́ща, взыва́юще:/ благослови́те, вся дела́ Госпо́дня, Го́спода.</p>
<p>Неи́стовствующиися ле́стию гне́вно, земна́я му́дрствующий мучи́телие/ и́же житие́ иму́щия на Небесе́х неразори́мо сме́ртию к жи́зни отсыла́ху, взыва́ющия:/ благослови́те, вся дела́ Госпо́дня, Го́спода.</p>
<p>Мо́щи му́чеников блиста́ния чуде́с яви́шася вселе́нней, Христе́,/ злоде́мона мечта́нную лесть посрамля́юще,/ вопию́щим же благоле́пно исцеле́ния подава́юще:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Без ма́тере из Отца́ Сло́во Сый, пе́рвее,/ без отца́ бысть из Тебе́, второ́е, Всечи́стая,/ вопло́щся пе́рвее Безпло́тный,/ за благоутро́бие восхоте́в спасти́ пою́щия:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с: </red>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупивый разстоя́щаяся естества́./ Тем, веселя́щеся, Тя, Богоро́дице, велича́ем.</p>
<p>Послушли́ва до сме́рти двои́ца непобеди́мых му́чеников яви́ся, Иоа́нна и Ки́ра,/ Влады́чним Боже́ственным веле́нием,/ те́мже в ру́це Зижди́теля своя́ ду́ши преда́ша.</p>
<p>Свети́ла сия́ют два, чуде́с сия́ния, от Исто́чника еди́наго светоно́снаго,/ немощны́м источа́юща нетле́нную благода́ть,/ я́же досто́йно велича́ем.</p>
<p>Еди́ницу у́бо Боже́ственнаго существа́, но Ипоста́сьми Трои́цу,/ непобеди́мых му́ченик дво́ица му́жески богосло́вяше:/ воплоще́ннаго же Сло́ва, Еди́наго Христа́ во двою́ естеству́</p>
<p>
<red>Богоро́дичен: </red>Пощади́ мя, Христе́, егда́ прии́деши суди́ти мир со сла́вою,/ разреши мглу страсте́й мои́х, мольба́ми ро́ждшия Тя и честны́х му́ченик Твои́х,/ я́ко Благ и Многоми́лостив.</p>
<p>
<red>Свети́лен:</red>
</p>
<p>
<red>Подо́бен: </red>Не́бо звезда́ми:</p>
<p>Чудоде́йственнии свети́льницы, Ки́ре со Иоа́нном,/ душе́вныя на́ша неду́ги и теле́сныя исцели́те,/ от Го́спода прие́мше благода́ть исцеле́ний.</p>
<p>
<red>Богоро́дичен:</red>
</p>
<p>От Бо́га ми́рови пода́нных благи́х Ты вина́ была́ еси́, Богоро́дице,/ но и ны́не моли́ о о́бщем спасе́нии благопреме́ннаго Бо́га.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 4:</red>
</p>
<p>Достохва́льными пе́сньми, ве́рнии,/ возвели́чим Ки́ра и Иоа́нна,/ в ду́се единокро́вныя и по пло́ти братому́дрыя,/ с ни́ми же Афана́сию до́блюю похваля́юще/ и прозябе́ние ея́:/ Феодо́тию, Евдокси́ю и Феокти́сту,/ страстоте́рпицы и присноде́вы,/ моля́шия Христа́ о душа́х на́ших.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Зва́нный свы́ше:</p>
<p>Не рыда́й Мене́, Ма́ти,/ зря́щи на Дре́ве пове́шена Твоего́ Сы́на и Бо́га,/ на вода́х пове́сившаго зе́млю неодержи́мо/ и всю тварь созда́вшего,/ и́бо воскресну́, и просла́влюся,/ и а́дова ца́рствия сокрушу кре́постию,/ и погублю́ того́ си́лу,/ и свя́занный изба́влю от злоде́йства его́,/ я́ко Благоутро́бен,/ и Отцу́ Моему́ приведу́, я́ко Человеколю́бец.</p>
<p>
<red>На литурги́и</red>
</p>
<p>
<red>Блаже́нны Окто́иха, на 4 и святы́х от кано́на песнь 3-я, на 4. Проки́мен, глас 4: </red>Святы́м, и́же суть на земли́ Его́,/ удиви́ Госпо́дь вся хоте́ния Своя́ в них.<red> Стих: </red>Предзре́х Го́спода предо́ мно́ю вы́ну, я́ко одесну́ю мене́ есть, да не подви́жуся.<red> Апо́стол к Кори́нфяном, зача́ло 153. </red>Аллилу́йя,<red> глас 2: </red>Се что добро́, или́ что́ красно́,/ но е́же жи́ти бра́тии вку́пе. <red>Ева́нгелие от Матфея́, зача́ло 34, от полу́. Прича́стен: </red>Ра́дуйтеся, пра́веднии, о Го́споде:</p>
</section>
