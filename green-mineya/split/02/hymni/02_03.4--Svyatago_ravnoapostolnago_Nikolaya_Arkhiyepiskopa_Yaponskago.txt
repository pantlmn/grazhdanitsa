<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го равноапо́стольнаго Никола́я, Архиепи́скопа Япо́нскаго</p>
</title>
<p>слу́жба, ея́же краегранеси́е:</p>
<p>Христу́, Све́ту и И́стине, послужи́в, Япо́нию просвети́в, яви́лся ра́вен апо́столом, Нико́лае.</p>
<p><red>На вели́цей вече́рни</red></p>
<p>На Го́споди, воззва́х:
<red>стихи́ры на 8, глас 4:</red>
</p>
<p>Христо́ва святи́теля,/ апо́столов подража́теля,/ Ева́нгелия пропове́дника сло́вом и житие́м,/ архиере́я чу́днаго, Никола́я, велича́ем ны́не с весе́лием духо́вным,/ той бо мо́лится о па́стве свое́й и о всей Це́ркви.</p>
<p>Росси́йския земли́ порожде́ние,/ Япо́нския страны́ просвети́тель ди́вный,/ Святы́я Це́ркве сын благода́тный,/ Христа́ Спа́са служи́тель и́стинный,/ Никола́й, равноапо́стольный святи́тель,/ ны́не предстои́т Живонача́льней Тро́ице,/ моля́ся о спасе́нии ми́ра.</p>
<p>Испове́дниче любве́ Христо́вы/ и пропове́дниче Воплоще́ннаго Бо́га Сло́ва,/ Спаси́теля челове́ческаго ро́да,/ Нико́лае, апо́столов соприча́стниче,/ ю́ность твою́ освяти́л еси́/ луча́ми Со́лнца пра́вды, Христа́ Го́спода,/ моли́ся ны́не о всех лю́дех.</p>
<p>Све́том Христо́вым незаходя́щим озаря́емый,/ устреми́лся еси́, Нико́лае, апо́столом ра́вный,/ к земли́ восходя́щаго со́лнца,/ во е́же просвети́ти Ева́нгелием сердца́ челове́ческия/ и согре́ти я любо́вию Боже́ственною,/ моли́ся о лю́дех па́ствы твоея́.</p>
<p><red>Сла́ва, глас то́йже:</red></p>
<p>Тро́ицу Единосу́щную пропове́дал еси́,/ Я́же есть Любо́вь соверше́нная,/ и пребыва́л еси́, я́коже глаго́лет/ возлю́бленный учени́к воплоще́ннаго Сло́ва,/ в Бо́зе и в любви́ Небе́сней к лю́дем япо́нским,/ о них же моли́ся, свя́те Нико́лае.</p>
<p>И ны́не, догма́тик, глас 4: И́же Тебе́ ра́ди:</p>
<p>На литии́: глас 1:</p>
<p>Уте́шитель Боже́ственный,/ Дух Святы́й и И́стинный,/ просвети́ твое́ се́рдце и ра́зум/ послужи́ти лю́дем, Христа́ неве́дущим,/ и прише́л еси́ во страну́ Япо́нскую,/ возвеща́я и́стиною дел и слов твои́х/ Спа́са ми́ра воплоще́ннаго,/ Ему́ же моли́ся, Нико́лае равноапо́стольне,/ спасти́ся всем нам.</p>
<p>Свети́ся и ра́дуйся, Япо́нская страно́,/ святи́теля и апо́стола иму́щи Никола́я,/ предстоя́щаго Престо́лу Небе́снаго Отца́/ и моля́щагося о тебе́ и о лю́дех твои́х,/ е́же Ева́нгелие восприя́ти им в се́рдце и ра́зум/ и жи́ти со Христо́м во ве́ки.</p>
<p><red>Сла́ва, глас то́йже:</red></p>
<p>Восприя́л еси́ Христа́ в твое́ се́рдце,/ апо́столом ра́вный, Нико́лае святи́телю,/ и любо́вь Боже́ственная/ излия́ся изоби́льно от уст твои́х,/ возвеща́л бо еси́ Преве́чную Прему́дрость, Сы́на Бо́жия,/ И́же хо́щет всем челове́ком спасти́ся.</p>
<p>И ны́не, глас то́йже:</p>
<p>Единоро́днаго Сы́на Отца́ Безнача́льнаго/ родила́ еси́, егда́ прии́де исполне́ние време́н,/ Пренепоро́чная Ма́ти Бо́жия, Де́во Мари́е,/ Спаси́теля челове́ков, Просвети́теля ми́ра,/ Его́же и пропове́да Никола́й святи́тель, апо́столом подо́бяся,/ лю́дем страны́ Япо́нския.</p>
<p>Стихи́ры на стихо́вне, глас 2:</p>
<p>Тако́в подоба́ет архиере́й,/ апо́столом ра́вный ре́вностию,/ преподо́бным соприча́стник чистото́ю жития́,/ ду́шу за па́ству положи́ти гото́вый да́же до кро́ве,/ яко́в же был еси́, Нико́лае,/ святи́телю и Бо́жий служи́телю.</p>
<p>Устреми́лся еси́ ко Христу́, Со́лнцу И́стины,/ равноапо́стольне Нико́лае,/ сего́ ра́ди восприя́л еси́/ а́нгельское житие́ преподо́бных/ и жре́бий служе́ния апо́стольскаго во стране́ Япо́нстей,/ иде́же насади́л еси́ Це́рковь Бо́жию, я́ко прекра́сный сад,/ и был еси́ ве́рен па́стве твое́й да́же до сме́рти,/ я́ко жени́х неве́сте прекра́сней,/ и восприя́л еси́ вене́ц жи́зни ве́чныя,/ по сло́ву святи́теля,/ да́вшаго в десни́цу твою́ жезл архиере́йства.</p>
<p>И нра́вом и престо́лом апо́столом соприча́стник был еси́,/ святи́телю Нико́лае,/ на высоте́ святи́тельства поста́вленный,/ сия́я све́том Христо́вым лю́дем страны́ Япо́нския,/ их же утвержда́л еси́ ве́рою ева́нгельскою,/ о них же моли́ся ко Го́споду.</p>
<p>Испове́дал еси́ Го́спода твоего́ пред челове́ки,/ и Той испове́да тя пред Отце́м Небе́сным,/ Нико́лае, апо́столом ра́вный,/ житие́м бо и сло́вом уст твои́х/ пропове́дал еси́ жизнь ве́чную/ и приобща́л еси́ к Це́ркви Бо́га Жива́го лю́ди япо́нския,/ и был еси́ ми́ру свети́льник.</p>
<p><red>Сла́ва, глас то́йже:</red></p>
<p>Сын Возлю́бленный Единоро́дный,/ Преве́чнаго Отца́ О́браз Ипоста́си,/ прише́дый спасти́ род челове́ческий,/ призва́ тя, Нико́лае, святи́телю,/ послужи́ти Ему́ благове́стием Ева́нгелия,/ повеле́ бо ученико́м Свои́м научи́ти вся язы́ки,/ ты же, утвержде́нный благода́тию Ду́ха Свята́го,/ учи́л еси́ и крести́л еси́ лю́ди япо́нския,/ насажда́я на земли́ Бо́жие Ца́рствие.</p>
<p><red>И ны́не, Богоро́дичен.</red></p>
<p>Тропа́рь, глас 4:</p>
<p>Апо́столов единонра́вне и сопресто́льне,/ служи́телю Христо́в ве́рный и Богому́дрый,/ цевни́це избра́нная Боже́ственнаго Ду́ха,/ сосу́де преизлива́ющийся любве́ Христо́вы,/ Япо́нския земли́ просвети́телю,/ святы́й Нико́лае, иера́рше равноапо́стольне,/ моли́ся Живонача́льней Тро́ице/ о всем твое́м ста́де/ и о всем ми́ре.</p>
<p><red>На у́трени</red></p>
<p>По 1-м стихосло́вии седа́лен, глас 3:</p>
<p>И́стину Бо́жия вочелове́чения/ и спасе́ния ве́чнаго во Христе́ Иису́се/ пропове́дал еси́ лю́дем япо́нским, Нико́лае равноапо́стольне,/ и созида́л еси́ в сердца́х челове́ческих Бо́жию любо́вь и пра́вду.</p>
<p><red>Сла́ва, глас то́йже:</red></p>
<p>Несозда́нная Тро́ице, Боже́ственная Еди́нице в Трие́х Ипоста́сех,/ к жи́зни Боже́ственней в любви́ и ми́ре/ зове́ши Твое́ созда́ние Богогла́сным язы́ком служи́телей Святы́я Це́ркве,/ в ней же возси́я Нико́лай, благове́стник Япо́нский,/ того́ моли́твы приими́ о па́стве его́ и о всех нас.</p>
<p>И ны́не, глас то́йже:</p>
<p>Е́вы прама́тере разреши́ла еси́ кля́твы соу́з, Пресвята́я Де́во Влады́чице,/ рожде́нием Бо́га во пло́ти,/ и ны́не Сын Твой, Пречи́стая,/ спаса́ет вся лю́ди, лю́бящия Тя/ и под Твой покро́в прибега́ющия,/ Ему́ же о нас моли́ся с Николаем равноапосто́льным,/ Япо́нии просвети́телем.</p>
<p>По 2-м стихосло́вии седа́лен, глас 5:</p>
<p>Преобрази́л еси́ в себе́ ве́тхаго челове́ка,/ благода́тию Ду́ха Свята́го побежда́я грехо́вныя стра́сти,/ изволе́нием бо благи́м восхоте́л еси́ сотвори́ти во́лю Вы́шняго Бо́га,/ просвети́л еси́ све́том невече́рним и себе́ и мно́гия лю́ди.</p>
<p><red>Сла́ва, глас то́йже:</red></p>
<p>Отца́ Небе́снаго всех челове́ков во́лю исполня́я о спасе́нии ве́чнем,/ упра́вил еси́ путь твой в зе́млю Япо́нскую,/ возвести́ти воплоще́ние Спа́са ми́ра, Сы́на Бо́жия,/ и мно́гия лю́ди просвети́л еси́ Того́ благода́тию,/ моли́ся о них, Нико́лае, апо́столом подо́бниче.</p>
<p>И ны́не, глас то́йже:</p>
<p>Сы́ну Твоему́, Богоро́дице, моли́ся, со святи́телем Япо́нским Никола́ем,/ дарова́ти лю́дем благода́тную си́лу,/ и озаре́ние све́том Небе́сным Того́ неве́дущим,/ да спасе́ние ве́чное восприи́мут.</p>
<p>Седа́лен по полиеле́и, глас 6:</p>
<p>Лю́дие страны́ Япо́нския ны́не духо́вно торжеству́ют,/ с ни́ми же и вси христолю́бцы спра́зднуют, Го́споду пою́ще и глаго́люще:/ сла́ва Тебе́, Спаси́телю ми́ра,/ я́ко дарова́л еси́ нам Никола́я святи́теля,/ апо́стола житие́м, благове́стника Ева́нгелия,/ ны́не Тебе́ моля́щагося о нас.</p>
<p>По 50-м псалме́ стихи́ра, глас 6:</p>
<p>Устреми́лся еси́, Нико́лае святи́телю,/ от земли́ к Небе́сным/ и пожи́л еси́ не себе́ ра́ди, но Спа́су твоему́,/ повеле́вшему положи́ти ду́шу за дру́ги своя́,/ и в Япо́нии возвести́л еси́ Ева́нгелие спасе́ния,/ и приве́л еси́ ко Христу́ лю́ди мно́гия,/ ви́дяшия в тебе́ о́браз Христо́в.</p>
<p>Кано́н, глас 4</p>
<p><red>Песнь 1</red></p>
<p><red>Ирмо́с:</red> Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петский,/ покры́л же еси́ колесни́цы фарао́новы и си́лу.</p>
<p>Житие́м а́нгельскаго, нра́вом апо́стольскаго/ челове́ка Бо́жия,/ свети́льника, горя́щаго све́том Христо́вым,/ Росси́йския земли́ порожде́ние,/ Отца́ Небе́снаго сы́на возлю́бленнаго уве́де тя, Нико́лае святи́телю, страна́ Япо́нская.</p>
<p>И сло́вом и де́лом научи́л еси́ япо́нския лю́ди/ сла́вити вели́чия Бо́га твоего́, милосе́рдие и любо́вь людем явля́ющаго,/ и сотвори́л еси́ на земли́ пред Ним вся́ку пра́вду,/ сего́ ра́ди успе́ние твое́ со святы́ми/ и предстои́ши Животворя́щей Тро́ице, Нико́лае равноапо́стольне.</p>
<p>Весь существо́м твои́м был еси́ ра́вен апо́столом,/ в се́рдце твое́м стяжа́л еси́ Свята́го Ду́ха Бо́жия,/ сего́ ра́ди источи́л еси́ сло́во жи́зни ве́чныя,/ в житии́ твое́м явля́я в себе́ о́браз ве́ры и пра́вды и кро́тости,/ испроси́ и нам сию́ благода́ть,/ Нико́лае, апо́столом ра́вне.</p>
<p><red>Богоро́дичен:</red> Яви́лася еси́, Пречи́стая, служи́тельница спасе́ния вечнаго,/ сочета́ла бо еси́ вочелове́чением естеству́ земноро́дных Сы́на Бо́жия,/ Еди́наго Хода́тая Бо́га и челове́ков, Христа́ Иису́са,/ сего́ ра́ди вся́кое дыха́ние хва́лит Тя,/ Тобо́ю бо Творе́ц и Влады́ка Небе́сный на зе́млю прии́де.</p>
<p><red>Песнь 3</red></p>
<p><red>Ирмо́с:</red> Утвержде́ние ве́рных и похвало́,/ и нетле́ния Исто́чниче,/ и благи́х Прошениода́вче, Христе́,/ в любви́ Твое́й утверди́ мя.</p>
<p>Па́ствы Бо́жия храни́тель,/ япо́нских христиа́н учи́тель,/ апо́стольских нра́вов ревни́тель был еси́, Нико́лае святи́телю,/ с дерзнове́нием Влады́чнему́ Престо́лу предстоя́ во све́те невече́рнем,/ моли́ся о всем ми́ре.</p>
<p>О́браз плодоно́снаго дре́ва явля́еши нам, Нико́лае равноапо́стольне,/ укорени́лся бо еси́ в Ева́нгелии Ца́рствия Бо́жия,/ возраста́л еси́ в благоче́стии и дости́гл еси́ соверше́нства,/ плоды́ же моли́тв и трудо́в твои́х/ явля́ет страна́ Япо́нская в сыне́х и дще́рех Це́ркве Христо́вы.</p>
<p>Ни во что же вмени́л еси́ ю́ность во́зраста твоего́ и стремле́ния ея́, свяще́нне Нико́лае,/ егда́ пла́мень Боже́ственный разжже́ твою́ ду́шу,/ жела́ние се́рдца твоего́ исполня́я и приобща́яся апо́стольскому по́двигу,/ Ева́нгелие ве́чное благовеству́я в Япо́нии.</p>
<p><red>Богоро́дичен:</red> И Де́ва, и Непоро́чная Ма́ти Спаси́теля ми́ра,/ Твою́ пода́ждь по́мощь рабо́м Твои́м,/ изба́ви моли́твами от бед и вся́каго греха́ Твоя́ лю́ди/ во е́же причаща́тися благода́ти Небе́сней в земно́м житии́/ и ви́дети сла́ву Небе́сную в жи́зни ве́чней.</p>
<p>Седа́лен, глас 7:</p>
<p>Ю́ность твою́ Христу́ дал еси́/ и освяти́л еси́ всего́ себе́, апо́столом ра́вный, Нико́лае сла́вне,/ све́том Бо́жиим сия́я, был еси́ свети́льник, на высоте́ поста́вленный,/ указу́ющий путь ве́чныя жи́зни,/ к ней же чрез пучи́ну жите́йскаго мо́ря/ мно́гия сыны́ и дще́ри твоя́ приве́л еси́ в стране́ Япо́нстей.</p>
<p>И ны́не, глас то́йже:</p>
<p>Покро́ве христиа́ном и Блага́я Помо́щнице на земли́,/ Засту́пнице ми́ра, Богоро́дице Мари́е,/ утверди́ моли́твами Твои́ми Це́рковь Сы́на Твоего́ в стране́ Япо́нстей и во все́м ми́ре/ и спаси́ лю́ди Твоя́ от вся́каго зла.</p>
<p><red>Песнь 4</red></p>
<p><red>Ирмо́с:</red> Приклони́л еси́, Христе́, снизхожде́нием Твои́м/ Небеса́ в ра́зуме/ и яви́лся еси́ воплоще́н на земли́./ Тем вси вопие́м:/ си́ле Твое́й сла́ва, Человеколю́бче.</p>
<p>Роди́лся еси́ к жи́зни а́нгельстей/ и отве́ргл еси́ мир и вся я́же в не́м зла́я,/ восхоте́в сла́вити то́чию Бо́га, мона́х изря́дный был еси́/ и, свяще́нством укра́шен, я́ко апо́стол, пожи́л еси́ в стране́ Япо́нстей/ и приве́л еси́ ко Христу́ лю́ди мно́ги.</p>
<p>О́браз вои́стину Христо́в был еси́, Нико́лае, святи́телю и апо́столе,/ зе́млю хла́дну возде́лал еси́ ра́лом любве́ Ева́нгельский,/ в моли́тве и труде́х пребыва́я, се́ял еси́ се́мя спаси́тельнаго благове́стия/ и пожа́л еси́ жа́тву во сто крат./ Ны́не Це́рковь Япо́нская, тобо́ю насажде́нная, све́тло красу́ется.</p>
<p>Свет Восто́ка свы́ше прине́сл еси́ восто́ку да́льнему в Япо́нстей стране́, Нико́лае равноапо́стольне,/ и возже́гл еси́ свет сей в сердца́х япо́нских люде́й/ и согре́л еси́ их любо́вию Христо́вою,/ сам быв, я́ко огнь, пред Бо́гом горя́щий,/ моли́ся о ча́дех твои́х,/ моли́ся мир и любо́вь утверди́ти в ми́ре.</p>
<p><red>Богоро́дичен:</red> Влады́чице Ма́ти Бо́жия,/ неразлу́чна еси́ от Сы́на Твоего́,/ Ему́ же предстои́ши в сла́ве Небе́сней и земноро́дных не оставля́еши,/ моли́твам их вне́млеши и моля́щихся Тебе́ посеща́еши,/ ве́даеши бо челове́ческия ско́рби серде́чныя.</p>
<p><red>Песнь 5</red></p>
<p><red>Ирмо́с:</red> Ты, Го́споди, мой свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющий Тя.</p>
<p>Еле́ем любве́ испо́лнил еси́ сосу́д твоего́ се́рдца, апо́столом ра́вный Нико́лае,/ егда́ избра́л еси́ многотру́дное жи́тельство в стране́ Япо́нстей/ дале́че от сро́дник, дале́че от друго́в твои́х, дале́че от земли́ твоея,/ насажда́я Це́рковь Христо́ву, Бо́гом утвержда́емый.</p>
<p>Труд и боле́знь возложи́л еси́ на себе́,/ Бо́гом зва́нный, Нико́лае святи́телю,/ и ско́рби мно́гия претерпе́л еси́/ и всего́ себе́ пре́дал еси́ по́двигу апо́стольскому/ и сотвори́л еси́ себе́ же́ртву жи́ву твоему́ Го́споду,/ Его́же сло́во благовести́л еси́ лю́дем япо́нским.</p>
<p>Иерусали́ма Небе́снаго взыску́я,/ отше́л еси́ от преде́л оте́ц твои́х и от земли́ твоея́, Авраа́му подо́бяся,/ и обре́л еси́ обетова́ния зе́млю,/ иде́же не поко́й и весе́лие,/ но ско́рби мно́ги прия́л еси́, ра́дуяся,/ я́ко ни́ва церко́вная произраща́ет Бо́гу но́выя лю́ди.</p>
<p><red>Богоро́дичен:</red> Вселе́нная храни́тся Твои́м заступле́нием,/ Богоро́дице Мари́е, Пречи́стая Ма́ти Де́во,/ любве́ Бо́жия изря́дное вмести́лище,/ избра́нная от всех родо́в,/ во е́же послужи́ти спасе́нию ми́ра,/ вся язы́цы Твои́м благосе́рдием посеща́еши/ и мо́лишися дарова́ти спасе́ние всем живу́щим на земли́.</p>
<p><red>Песнь 6</red></p>
<p><red>Ирмо́с:</red> Ве́чер, и у́тро, и полу́дне/ хва́лим Тя, Го́споди Бо́же наш,/ услы́ши глас наш.</p>
<p>Я́сно пропове́дал еси́ Триеди́наго Бо́га,/ любо́вь Свою́ излива́юща на все созда́нное,/ наипа́че же челове́ка,/ его́же приобщи́ Боже́ственней жи́зни вочелове́чение Единоро́днаго Сы́на Бо́жия,/ Ему́же после́дующе, восприе́млем возрожде́ние водо́ю и Ду́хом,/ е́же Це́рковь твори́т во И́мя Отца́ и Сы́на и Всеблага́го Уте́шителя.</p>
<p>Весе́лия се́рдце твое́ исполня́шеся,/ прие́мля мно́гия труды́ и ско́рби,/ ве́дал бо еси́,/ я́ко всяк, после́дуяй Христу́ Спа́су, прие́млет крест и по Нем и́дет./ Животворя́щий Крест си́лою мно́гою утверди́ тя,/ сло́вом и житие́м возвеща́юща всем,/ я́ко мо́жем вся во укрепля́ющем нас Иису́се.</p>
<p>И́стинный па́стырь, свети́льник в ми́ре,/ свет во тьме пребыва́ющим,/ путево́ждь не иму́щим духо́внаго зре́ния был еси́, Нико́лае,/ да спасе́ши лю́ди, Бо́гом тебе́ вруче́нныя,/ всем вся был еси́,/ сего́ ра́ди и ра́вен апо́столом нарече́н еси́ в Це́ркви Христо́ве/ и причте́н еси́ предсто́ящим Боже́ственному Престо́лу А́гнца,/ закла́ннаго за весь мир.</p>
<p><red>Богоро́дичен:</red> Лицу́ Твоему́ бога́тии лю́дстии предстоя́т и мо́лятся, Влады́чице,/ и сла́вят Тя и Сы́на Твоего́,/ Его́же родила́ еси́ ра́ди спасе́ния ми́ра и избавле́ния от ско́рби,/ быва́ющия в лю́дех ра́ди грех их,/ подае́ши всем прибега́ющим к Тебе́ ра́дость на земли́ и ра́дость ве́чную,/ Ты бо еси́ Ра́дость всех ра́достей.</p>
<p><red>Конда́к, глас 4:</red></p>
<p>Стра́нника и прише́льца прия́т тя страна́ Япо́нская,/ равноапо́стольне святи́телю Нико́лае,/ в ней же испе́рва позна́л еси́ себе́ я́ко чужда́го,/ оба́че теплоту́ и свет Христо́в источа́я,/ прелага́л еси́ враги́ твоя́ в сы́ны духо́вныя,/ и́мже раздая́ благода́ть Бо́жию, созида́л еси́ Це́рковь Христо́ву,/ о ней же ны́не моли́ся,/ и тебе́ бо сы́нове ея и дще́ри взыва́ют:/ ра́дуйся, па́стырю до́брый наш.</p>
<p><red>И́кос:</red></p>
<p>Яви́лся еси́, равноапо́стольне святи́телю Нико́лае, в стране́ Япо́нстей,/ нося́ в себе́ о́браз вои́стину Христо́в,/ любо́вию побежда́я сопроти́вныя,/ низлага́я и́дольскую пре́лесть,/ утвержда́я и созида́я Бо́жию Це́рковь,/ порожда́я водо́ю и Ду́хом сыны́ и дще́ри Ца́рствия Бо́жия./ Ны́не ча́да твоя́, о них же мо́лишися,/ сохраня́юще ве́ру Христо́ву, к тебе́ взыва́ют: ра́дуйся, па́стырю до́брый наш.</p>
<p><red>Песнь 7</red></p>
<p><red>Ирмо́с:</red> В пе́щи о́троки неопа́льны соблю́дшаго/ и огнь угаси́вшаго воспое́м, глаго́люще:/ благослове́н еси́, Бо́же оте́ц на́ших.</p>
<p>Ра́дость се́рдцу твоему́ бысть, равноапо́стольне святи́телю Нико́лае,/ егда́ рожда́л еси́ Бо́гу в купе́ли Креще́ния лю́ди но́выя/ и егда́ сы́нове противле́ния от зло́бы к любве́,/ от тьмы ко све́ту,/ от неве́рия к ве́ре прехожда́ху/ и быва́ху но́вы апо́столы пре́жде гони́телие.</p>
<p>Апо́стольски любо́вь твою́ яви́л еси́,/ егда́ врага́, я́ко дру́га, прия́л еси́, Савабе, хоте́вша тя умертви́ти,/ и плени́л еси́ его́ и́стиною в послуша́ние Христо́во/ и нарекл еси́ того́ Па́вла,/ и сотвори́л еси́ его́ христиани́на и свяще́нника Бо́га Вы́шняго,/ и́же благове́стник Ева́нгелия пребы́сть до сме́рти.</p>
<p>Ви́дети лю́ди япо́нския, Христу́ приведе́ны, пла́менне жела́л еси́,/ ра́вный апо́столом Нико́лае,/ сего́ ра́ди ле́та мно́га пребы́л еси́ та́мо,/ науча́яся му́дрости страны́ тоя́,/ и Боже́ственныя глаго́лы преложи́л еси́ в разуме́ние ча́дом твои́м на язы́к их,/ ны́не, предстоя́ Престо́лу Влады́чню, о них моли́ся.</p>
<p><red>Богоро́дичен:</red> Естества́ уста́вы побежда́ются в Тебе́, Ма́ти Де́во,/ и́бо рожде́ние Твое́ от непло́дных роди́телей пресла́вно есть,/ и Сло́во плоть бысть в чре́ве Твое́м,/ и по сме́рти Твое́й гроб и умерщвле́ние не удержа́ста Тя,/ но Сын Твой пресели́ Тя в пренебе́сная,/ иде́же мо́лишися Ему́ с равноапо́стольным Никола́ем о вселе́нней.</p>
<p><red>Песнь 8</red></p>
<p><red>Ирмо́с:</red> Избави́телю всех, Всеси́льне,/ посреде́ пла́мене благочествова́вшия,/ снизше́д ороси́л еси́/ и научи́л еси́ пети́;/ вся дела́ благослови́те, по́йте Го́спода.</p>
<p>Никола́е святи́телю, апо́столе и праведниче,/ был еси́ ве́рен да́же до сме́рти Христу́ Спа́су,/ призва́вшему тя в вертогра́д Свой,/ подвиза́лся еси́ Его́ ра́ди,/ да сочета́вши ве́тви дивия с Лозо́ю Боже́ственною,/ ны́не, видяще те плодонося́щий,/ велича́ем и благослови́м Его́ во ве́ки.</p>
<p>Апо́стола вои́стину по́двигом,/ А́нгела житие́м,/ нра́вом отца́ чадолюби́ва,/ такова́ ве́даша тя лю́дие япо́нстии,/ и́хже возлюби́л еси́ па́че, не́жели самаго́ себе́,/ и тех ра́ди ле́та мно́га отда́л еси́ благове́стию в них Ева́нгелия/ и возде́лал еси́ сердца́ их, я́ко ни́ву плодоно́сну,/ ны́не в ра́дости ве́чней о них непреста́нно моли́ся.</p>
<p>Па́влу верхо́вному, наро́дов учи́телю,/ подража́л еси́, Нико́лае Богоно́сне,/ себе́ отве́ргся, всем вся был еси́,/ презира́я вся бе́ды и напа́сти,/ учи́л еси́ лю́ди япо́нския зако́ну Христо́вы любве́/ сло́вом и де́лом твои́м,/ Спа́су всех помоли́ся,/ да утверди́т виногра́д, в не́мже труди́лся еси́.</p>
<p><red>Богоро́дичен:</red> Отрокови́це Богоневе́сто Мари́е,/ родила́ еси́ Иису́са Спа́са,/ обнови́вшаго мир и всего́ обветша́вшаго челове́ка,/ Свои́м воплоще́нием взя́вшаго Себе́ естество́ на́ше,/ Кро́вию безгре́шною омы́вшаго грехи́ на́ши/ и Воскресе́нием вхо́ды ве́чныя жи́зни отве́рзшаго нам.</p>
<p><red>Песнь 9</red></p>
<p><red>Ирмо́с:</red> Сокрове́нное Бо́жие неизрече́нное/ в Тебе́ соверша́ется я́вственно та́инство,/ Де́во Пречи́стая,/ и́бо Бог из Тебе́ воплоти́ся за милосе́рдие./ Те́мже Тя я́ко Богоро́дицу велича́ем.</p>
<p>Собо́ру святы́х соприча́стник,/ подви́жник благоче́стия и ве́ры,/ возвести́тель глаго́лов ве́чныя и́стины,/ пропове́дник спасе́ния ты, свя́те Нико́лае,/ предстои́ши на Небесе́х в жи́зни безсме́ртней твоему́ Спа́су,/ Его́же пропове́дал еси́ лю́дем япо́нским.</p>
<p>Тро́ица Свята́я избра́ тя я́ко сосу́д живоно́сный,/ питие́ жи́зни ве́чныя нося́щий/ всем жа́ждущим пра́вды Бо́жия,/ и напои́л еси́ сы́ны и дще́ри твоя́ и́стинным Богове́дением,/ и напра́вил еси́ стопы́ их путе́м спаси́тельным/ и крести́л еси́ их во И́мя Отца́ и Сы́на и Свята́го Ду́ха.</p>
<p>Оте́ц и учи́тель,/ моли́твенник и наста́вник лю́дем па́ствы твоея́ был еси́, свя́те Нико́лае,/ равноапо́стольне первосвяти́телю Це́ркве Япо́нския,/ сего́ ра́ди сердца́ мно́гих привле́кл еси́ ко Христу́/ и улови́л еси́ их мре́жею любве́ Его́,/ моли́ся о всех, да бу́дут всегда́ с Ним во ве́ки.</p>
<p><red>Богоро́дичен:</red> Ли́ствием смоко́вным препоя́сана бысть иногда́ Е́ва ра́ди грехопаде́ния,/ Ты же, ря́сны златы́ми оде́яна и преукра́шена Боже́ственными благоле́потами/ ра́ди послуша́ния во́ле Небе́снаго Отца́,/ прама́терь кля́твы и сме́рти изба́вила еси́/ и родила́ еси́ Жизнода́вца ро́ду челове́ческому.</p>
<p>Свети́лен, глас 4:</p>
<p>Осия́ свет Небе́сный тя, челове́ка земна́го,/ и просвети́ся се́рдце твое́,/ и все житие́ Христо́м утверди́ся,/ да после́дуеши Ему́ неукло́нно путе́м спаси́тельным не то́кмо сам,/ но приведе́ши к Нему́ и лю́ди мно́ги.</p>
<p>Сла́ва:</p>
<p>Мо́лимся Тебе́, Небе́сный О́тче,/ про́сим Тя, Сы́не Безнача́льне,/ взыва́ем к Тебе́, Ду́ше Пресвяты́й,/ озари́ нас све́том и́стины и любо́вию Твое́ю,/ я́коже Никола́я, Япо́нскаго апо́стола,/ да вку́пе с ним предста́нем во Ца́рствии ве́чнем.</p>
<p><red>И ны́не:</red></p>
<p>Наде́ждо не иму́щих наде́жды,/ Прибе́жище всех су́щих в жите́йстей бу́ри,/ Ма́ти Госпо́дня Непоро́чная,/ услы́ши всех прибега́ющих к Тебе́/ и по́мощи у <red>тебе</red>́ прося́щих,/ не има́мы бо ины́я наде́жды, ра́зве Тебе́,/ не и́мамы ины́я по́мощи.</p>
<p>На хвали́тех стихи́ры, глас 4:</p>
<p>Инноке́нтия иера́рха,/ благове́стника лю́дем сиби́рским и Аме́рики,/ сре́тил еси́, свя́те Нико́лае,/ и от лампа́ды се́рдца его́ прия́л еси́ еле́й апо́стольства,/ той бо укрепи́ в тебе́ ре́вность Бо́жию,/ во е́же пребы́ти в Япо́нии се́ятелем да́же до сме́рти на ни́ве Христо́ве/ лю́дем, Того́ не ве́дущим.</p>
<p>Кладе́зь Бо́жия му́дрости был еси́,/ Нико́лае, апо́столом ра́вне,/ обогати́л еси́ себе́ в Япо́нии позна́нием но́вым/ и приобщи́л еси́ тем лю́ди страны́ тоя́ Христу́ Го́споду,/ наставля́я их, запреща́я и умоля́я/ после́довати Спа́су ми́ра,/ и сконча́л еси́ многотру́дное житие́ твое́,/ возде́лав да́же до сме́рти бразду́ твою́ ра́лом духо́вным/ и се́я се́мя Ева́нгельское.</p>
<p>О́браз Бо́жий соверше́нный яви́л еси́ в себе́,/ Нико́лае святи́телю,/ егда́ возжеле́л еси́/ отъити́ на страну́ дале́че, в преде́лы япо́нския,/ во́лю Небе́снаго Отца́ исполня́я,/ я́ко дре́вле проро́к в се́рдцы твое́м воззва́л еси́:/ Го́споди, се аз, посли́ мене́ к лю́дем, Тебе́ не ве́дущим,/ да послужу́ спасе́нию ве́чному их.</p>
<p>Лампа́ду и́стиннаго Богове́дения/ возже́гл еси́ в стране́ Япо́нстей,/ лю́дие бо ея́ иска́ша прему́дрости и ра́зума и и́стины,/ возсия́вшаго ми́ру Све́та ра́зума,/ И́же просвеща́ет вся́каго челове́ка/ и отверза́ет вхо́ды в жизнь ве́чную.</p>
<p>Архиере́ю, проше́дшему Небеса́, Иису́су,/ предста́л еси́, апо́столом ра́вный, Нико́лае свя́те,/ прине́сл еси́ Ему́ твою́ любо́вь и ве́ру, глаго́ля:/ е́же до́лжен <red>бех</red>, Го́споди, сотвори́ти, соде́ях,/ я́ко служи́тель Твой./ И услы́шал еси́ Того́ сладча́йший глас:/ вни́ди с весе́лием в ра́дость Мою́,/ и прия́л еси́ вене́ц нетле́нныя сла́вы.</p>
<p><red>Сла́ва, глас то́йже:</red></p>
<p>Еле́й лампа́ды жития́ твоего́ угаса́ше,/ оба́че весе́лия души́ испо́лнен был еси́,/ я́ко пре́йде нощь идолослуже́ния,/ и возсия́ Христо́с, Со́лнце Пра́вды,/ во стране́ восходя́щаго со́лнца,/ лю́ди бо но́вы приве́л еси́ к Триеди́ному Бо́гу,/ и хра́мы святы́я созда́л еси́,/ обре́л еси́ жизнь ве́чную,/ утверди́ моли́твами твои́ми Япо́нскую Це́рковь.</p>
<p>И ны́не, глас 8:</p>
<p>Влады́чице, приими моли́твы раб Твои́х/ и изба́ви нас/ от вся́кия ну́жды и печа́ли.</p>
<p>Славосло́вие вели́кое.</p>
<p>На литурги́и</p>
<p>Блаже́нны от кано́на пе́сни 3-я и 6-я. Проки́мен: Во всю зе́млю изы́де веща́ние их/ и в концы́ вселе́нныя глаго́лы их.
<red>Стих</red>: Небеса́ пове́дают сла́ву Бо́жию, творе́ние же ру́ку Его́ возвеща́ет твердь.
<red>Апо́стол ко Евре́ем, зача́ло 335. Ева́нгелие от Матфе́я, зача́ло 11. Прича́стен: </red>Во всю зе́млю изы́де веща́ние их и в концы́ вселе́нныя глаго́лы их.
</p>
</section>
