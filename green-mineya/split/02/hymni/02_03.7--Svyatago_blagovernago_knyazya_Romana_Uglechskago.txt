<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го благове́рнаго кня́зя Рома́на Углечскаго чудотво́рца</p>
</title>
<p><red>На ма́лой вече́рни</red></p>
<p>На Го́споди, воззва́х:
<red>стихи́ры, глас 1:</red>
</p>
<p><red>Подо́бен:</red> Небе́сных чино́в:</p>
<p>Це́рковь <red>Днесь</red> торжеству́ет та́инственно/ в сла́вной па́мяти твое́й, благове́рный кня́же Рома́не,/ и земноро́дных собо́ри пе́сненно ликовству́ют,/ от земли́ к Небеси́ преселе́ние твое́ сла́вяще,/ уго́дниче Бо́жий,/ моли́твенниче о душа́х на́ших.</p>
<p>Неукло́нно, пра́ведне,/ путь жи́зненный ше́ствовал еси́ преподо́бием и пра́вдою,/ жела́я спаса́емых ча́сти получи́ти/ и е́же со А́нгелы пребыва́ния/ и безсме́ртнаго блаже́нства.</p>
<p>Сни́дитеся, о празднолю́бцы,/ <red>Днесь</red> в па́мять благове́рнаго кня́зя Рома́на,/ и сию́ вси пе́сненно торжеству́йте:/ той, бо благоче́стия бе подража́тель/ и гра́да У́глеча удобре́ние.</p>
<p><red>Сла́ва, глас 6.</red> Самогласен:</p>
<p>Ми́ра сего́ княже́ние,/ я́ко не су́щее и привре́менное, бы́ти помышля́я,/ век же о́ный непреходя́щий/ и присносу́щный проразумева́я,/ вся́кий доброде́телей вид испра́вил еси́/ и к Бо́гу ве́ру несумне́нну име́л еси́,/ к поддержа́вным же твои́м ми́лование и любо́вь стяжа́л еси́,/ к ни́щим подая́ние показу́я нелицеме́рное,/ и сих ра́ди доброде́тельных исправле́ний/ в лице́ угождших Ему́ вчини́ тя Христо́с Бог наш,/ име́яй ве́лию ми́лость.</p>
<p>И ны́не, пра́здника.</p>
<p>А́ще ли когда́ пое́ши возсле́дование благове́рнаго кня́зя Рома́на, кро́ме попра́зднства, <red>И ны́не:</red> Богоро́дице, Ты еси́ лоза́ и́стинная:</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Дом и жили́ще Свята́го Ду́ха/ себе́ соде́лал еси́, Рома́не,/ пра́востию ве́ры и благи́ми твои́ми де́лы.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́коже друго́му Авраа́му,/ ми́ра сего́ бога́тство не сотвори́ тебе́ препя́тия, о́тче/ к пресла́вному Небоше́ственному пути́.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>На земли́ княже́ние име́л еси́,/ бде́нными же моли́твами/ Небе́сное Ца́рствие получи́л еси́,/ в не́мже ны́не живе́ши,/ помина́й нас, ве́рно чту́щих тя.</p>
<p>Сла́ва, глас и подо́бен то́йже:</p>
<p>Те́лом твои́м, свя́те, град Углеч освяти́л еси́,/ душе́ю же твое́ю свяще́нною/ чту́щих па́мять твою́ свы́ше озаря́еши.</p>
<p>И ны́не, глас то́йже:</p>
<p>Свеще́ неугаси́мая,/ Свет Невече́рний в рождестве́ Твое́м поне́сшая,/ просвети́, Влады́чице, сердца́ любо́вию пою́щих Тя.</p>
<p>Тропа́рь пи́сан на вели́цей вече́рни</p>
<p>Сла́ва, и ны́не, пра́здника.</p>
<p><red>Аще</red> ли вне попра́зднства, <red>Сла́ва, и ны́не, Богоро́дичен:</red> Еже́ от ве́ка утае́нное:</p>
<p><red>На вели́цей вече́рни</red></p>
<p>На Го́споди, воззва́х:
<red>стихи́ры пра́здника и свята́го, глас 4.</red>
</p>
<p><red>Подо́бен:</red> Зва́нный свы́ше:</p>
<p>Всяк град и страна́, гра́ду У́глечу сра́дуйтеся/ и псало́мски восплещи́те рука́ми вку́пе,/ духо́вное торжество́ пра́зднующе <red>Днесь</red>/ благове́рнаго кня́зя Рома́на,/ благоче́стия столпа́ и нече́стия обузда́теля./ В его́же па́мять соше́дшеся,/ любе́зно воззове́м к нему́:/ моли́, свя́те, Его́же возлюби́л еси́, Христа́ Бо́га на́шего/ спасти́ и просвети́ти ду́ши на́ша.</p>
<p>Светообра́зна и Боголюбе́зна,/ ра́достна же и свя́та,/ сла́вная твоя́ па́мять наста́ <red>Днесь</red>,/ лучи́ испуща́ет нетле́ния/ и разгоня́ет мглу бед и искуше́ний/ от и́же ве́рою взыва́ющих:/ моли́, свя́те Рома́не, Христа́ Бо́га на́шего/ спасти́ и просвети́ти ду́ши на́ша.</p>
<p>И́же на земли́ А́нгела и на Небесе́х челове́ка Бо́жия,/ празднолю́бцем благо́е украше́ние,/ Рома́на прему́драго пе́сненно вси восхва́лим,/ та́ко бо обы́че пра́веднича па́мять быва́ти,/ е́же с похвало́ю и пра́зднственною по́честию,/ и обы́чно зва́ти к нему́:/ моли́ Христа́ Бо́га на́шего/ спасти́ и просвети́ти ду́ши на́ша.</p>
<p>И́ны стихи́ры, глас то́йже.</p>
<p><red>Подо́бен:</red> Я́ко до́бля:</p>
<p>Пра́веден и непоро́чен,/ благ и и́стинен,/ отгреба́яся от вся́кия злы́я ве́щи,/ свя́те Рома́не, ты был еси́,/ и таково́е на земли́ твое́ житие́ Небе́снаго граждани́на соде́ла тя/ и изба́вителя от тли и бед/ ве́рою творя́щим всечестну́ю па́мять твою́.</p>
<p>Звезду́ незаходи́мую,/ Российскаго свети́льника,/ и́же пре́жде во благоче́стии кня́зем просия́вшим единоревни́теля,/ А́нгелом совсе́льника/ и преподо́бным сожи́теля,/ свя́те Рома́не, восхваля́ем тя,/ и свято́е твое́ успе́ние пра́зднуем, глаго́люще:/ моли́ изба́вити от тли и бед/ ве́рою творя́щих всечестну́ю па́мять твою́.</p>
<p>Да воспое́тся пе́сненно/ и похвала́ми от земноро́дных да почти́тся/ благове́рный князь Рома́н Богому́дрый./ <red>Днесь</red> в па́мять его́ собра́вшеся, празднолю́бных сосло́вия,/ ра́достно <red>ю</red> торжеству́ем пе́сненными хвала́ми/ и друг ко дру́гу любо́вию.</p>
<p><red>Сла́ва, глас 6.</red></p>
<p>Самогла́сен:</p>
<p>Прииди́те, лю́дие,/ треблаже́нному кня́зю Ро́ману пе́сненное принесе́м почита́ние,/ <red>Днесь</red> в па́мять его́ соше́дшеся,/ похва́льными пе́сньми воспои́м, глаго́люще:/ ра́дуйся, Росси́йский свети́льниче пресве́тлый,/ ра́дуйся, ве́рою прося́щим пода́телю Боже́ственныя благода́ти,/ ра́дуйся, путеше́ствующим безбе́дный пу́тниче/ и и́же в мо́ри жития́ сего́ вла́ющимся необурева́емое приста́нище,/ о всеблаже́нне Рома́не,/ моли́ся вы́ну ко ца́рствующему все́ми, Христу́ Бо́гу на́шему/ сохрани́ти спасти́ ны от вся́каго прило́га проти́внаго,/ ве́рныя лю́ди Его́,/ сла́вную па́мять твою́ торжеству́ющая любо́вию.</p>
<p>И ны́не, пра́здника.</p>
<p><red>Аще</red> ли кро́ме пра́здника пое́ши, И ны́не, <red>Богоро́дичен:</red> Кто Тебе́ не ублажи́т:</p>
<p>Вход. Чте́ния 3 преподо́бническая: (зри страницы 339—340).</p>
<p>На литии стихи́ры пра́здника и свята́го, самогла́сен, глас 1:</p>
<p>Ели́цы лю́бящий духо́вная,/ прииди́те, ны́не ликовствова́ние соста́вите,/ и ели́цы грехми́ обремене́ннии, облегче́ние приими́те./ Ели́цы же преутружде́ннии разли́чными неду́ги,/ гото́вое исцеле́ние име́йте,/ вся́кая бо проше́ния, от душе́вных сокро́вищ ве́рою произноси́ма,/ дарова́нием обо́гаща́ются,/ моли́твами благове́рнаго кня́зя Ро́мана,/ его́же ны́не па́мять ве́рно пра́зднуем.</p>
<p>Глас 2:</p>
<p>Кто дово́лен воспе́ти твоя́ до́блести,/ свя́те Рома́не,/ е́же проше́л еси́, на высоте́ княже́ния седя́/ Богоспаса́емаго гра́да У́глеча?/ На сие́ бо тя избра́ Бог,/ я́ко вся прови́дяй,/ да пока́жеши лю́дем о́браз де́телей твои́х/ и просла́виши град твой святы́м житие́м твои́м,/ наипа́че же по сме́рти чудесы́ твои́ми,/ но и ны́не не забыва́й град твой, о́тче,/ и лю́ди, живу́щия в нем,/ я́же к Бо́гу в моли́твах твои́х.</p>
<p>Глас 6:</p>
<p>Блаже́ни роди́телие,/ роди́вший тя, Рома́не,/ блаже́но и ме́сто, воспита́вшее тя,/ блаже́н и преблаже́н град,/ в не́мже ты Богоуго́дне пожи́л еси́/ и в не́мже по успе́нии твое́м честны́м твои́м положи́лся еси́ те́лом./ Но мо́лим тя, свя́те Ро́мане,/ мы, лю́дие твои́:/ не преста́й о нас мольбы́ приноси́ти ко Го́споду,/ е́же изба́витися от бед душа́м на́шим.</p>
<p><red>Сла́ва, глас 5:</red></p>
<p>Ра́дуйся и весели́ся о Го́споде,/ Богоспаса́емый гра́де У́глече,/ красу́йся и лику́й, Бо́жия це́рковь,/ име́я в себе́ гроб пречу́днаго отца́ на́шего,/ благочести́ваго кня́зя Рома́на./ Весели́теся о па́мяти его́,/ Богоизбра́ннии Росси́йстии христолюби́вии наро́ди,/ и, соше́дшеся, пе́ньми и пе́сньми взыва́юще, глаго́лем:/ ра́дуйся, уго́дниче Госпо́день и засту́пниче наш те́плый;/ ра́дуйся, в ско́рбех неисце́льных су́щим врачу́ благоиску́снейший;/ ра́дуйся, печа́льми подавля́емым Боже́ственная ра́досте./ И ны́не, венцено́сче преблаже́нне Рома́не,/ не преста́й моли́ти о нас ко Го́споду,/ почита́ющих свято́е твое́ успе́ние,/ и спаси́ град твой от вся́каго зла/ я́же к Бо́гу твои́ми моли́твами.</p>
<p>И ны́не, пра́здника.</p>
<p>А́ще ли кро́ме пра́здника, пое́ши:</p>
<p>И ны́не, <red>Богоро́дичен:</red></p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый и сте́ну необори́мую,/ тве́рдую Предста́тельницу/ и прибе́жище душ на́ших.</p>
<p>На стихо́вне пра́здника, а́ще внутрь попра́зднства, пое́ши, а́ще ли ни, то на стихо́вне стихи́ры, глас 4.</p>
<p><red>Подо́бен:</red> Дал еси́ зна́мение:</p>
<p>Дал еси́ утвержде́ние гра́ду Твоему́, Го́споди,/ мо́щи Твоего́ раба́, чудотво́рца Рома́на,/ и́хже ра́ди спаса́еши его́ от вра́жиих наве́тов,/ тем безчи́сленное Твое́ милосе́рдие сла́вим,/ Иису́се, Всеси́льне, Спа́се душ на́ших.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>Дал еси́ хвале́ние Це́ркви Твое́й, Го́споди,/ мо́щи Твоего́ уго́дника, благове́рнаго кня́зя Рома́на,/ его́же моле́нием сохрани́ ю неодоле́ему а́довыми враты́,/ да Тя вси мы велича́ем,/ Иису́се Человеколю́бче, Спа́се душ на́ших.</p>
<p><red>Стих:</red> В па́мять ве́чную буде́т пра́ведник/ от слу́ха зла не убои́тся.</p>
<p>Дал еси́ весе́лие лю́дем Твои́м, Го́споди,/ па́мять чу́днаго Рома́на,/ к нему́же ве́рою притека́ющий свобожда́ются от неду́гов неисце́льных,/ душе́вных же и теле́сных,/ Тем Твое́ человеколю́бие сла́вим,/ Иису́се Многоблагоутро́бне, наде́ждо душ на́ших.</p>
<p><red>Сла́ва, глас 4:</red></p>
<p>Кто дово́лен воспе́ти твое́ житие́,/ свя́те Ро́мане?/ Челове́к бо на земли́ естество́м быв,/ па́че челове́ка доброде́тели испра́вил еси́:/ извне́ вещми́ бога́т,/ но внутрь нищ ду́хом показа́лся еси́,/ вне́шнее бога́тство до́бре расточи́в на созида́ние домо́в Бо́жиих/ и в ми́лование ни́щих./ Тем, я́ко му́дрый заимода́вец, за о́ная вре́менная и преходя́щая/ ны́не восприе́млеши нетле́нная и присносу́щная блага́я,/ я́же угото́ва Бог лю́бящим Его́./ И́хже и нам получи́ти моли́,/ пе́сненно торжеству́ющим в сла́вней и всечестне́й твое́й па́мяти.</p>
<p>И ны́не, пра́здника.</p>
<p><red>Аще</red> ли кро́ме пра́здника, <red>И ны́не, Богоро́дичен.</red></p>
<p>Тропа́рь, глас 4:</p>
<p>От младе́нства яви́лся еси́,/ правове́рный кня́же Рома́не,/ и́збран от Бо́га/ благоче́стия столп необори́м,/ ве́ру непоро́чну соблю́л еси́,/ моли́твами и ми́лостынею и посто́м Бо́гу угоди́л еси́;/ те́мже и по сме́рти яви́ся све́тлость жития́ твоего́,/ исцеля́еши бо неду́ги немощству́ющих,/ ве́рою притека́ющих ко свято́му твоему́ гро́бу./ Сего́ ра́ди вопие́м ти:/ ра́дуйся, уго́дниче Бо́жий Рома́не,/ гра́да У́глеча похвало́ и утвержде́ние.</p>
<p><red>На у́трени</red></p>
<p>По 1-м стихосло́вии седа́лен, глас 1.</p>
<p><red>Подо́бен:</red> Гроб Твой, Спа́се:</p>
<p>Изря́днаго воево́ду и правове́рнаго кня́зя,/ У́глечскаго свети́льника, Рома́на приснопа́мятнаго вси восхва́лим,/ да моли́твами его́ в ми́ре житие́ препрово́дим/ и полу́чим прегреше́ний оставле́ние,/ ве́рно творя́щии святую́ па́мять его́.</p>
<p>Сла́ва, и ны́не, пра́здника.</p>
<p>А́ще ли кро́ме пра́здника, И ны́не, Богоро́дичен, глас 1:</p>
<p>Всех Творца́, и Бо́га, и Соде́теля,/ Всенепоро́чная Чи́стая, Ду́хом Боже́ственным в ложесна́х заче́нши, без истле́ния родила́ еси́./ Его́же сла́вяще, Тя воспева́ем, Де́во,/ я́ко пала́ту Царя́ всех и ми́ру заступле́ние.</p>
<p>По 2-м стихосло́вии седа́лен, глас 8:</p>
<p><red>Подо́бен:</red> Повеле́нное:</p>
<p>Я́ко звезда́ многосве́тлая,/ светоно́сною па́мятию твое́ю <red>Днесь</red> во страна́х Росси́йских возсия́л еси́,/ благове́рный кня́же Рома́не,/ озаря́еши е́ю смы́слы ве́рных/ и отгоня́еши нощь уны́ния,/ дае́ши исцеле́ния ве́рно чту́щим жизнь твою́ сла́вную/ и любоче́стно торжеству́ющим всепра́зднственную па́мять твою́.</p>
<p>Сла́ва, и ны́не, пра́здника.</p>
<p>А́ще ли кро́ме пра́здника, И ны́не, Богоро́дичен, глас 8:</p>
<p>Я́же непреме́ннаго Бо́га поро́ждшая,/ пременя́емое при́сно се́рдце мое́ грехо́м и ле́ностию, прило́гми льсти́ваго/ утверди́, Блага́я, моли́твами ма́терними Твои́ми,/ я́ко да и аз благода́рно сла́влю Тя, Богороди́тельнице Мари́е,/ поми́луй ста́до Твое́, е́же стяжа́ла еси́, Всенепоро́чная.</p>
<p>По полиеле́и велича́ние: Ублажа́ем тя,/ благоверный кня́же Рома́не,/ и чтим святу́ю па́мять твою́,/ ты бо мо́лиши о нас/ Христа́ Бо́га на́шего.</p>
<p>Псало́м избра́нный: Блаже́н муж, боя́йся Го́спода:</p>
<p>Посе́м седа́лен, глас 8.</p>
<p><red>Подо́бен:</red> Прему́дрости Сло́во:</p>
<p>Со́лнце Пра́вды, Христо́с, дарова́ тя лучу́ гра́ду Своему́ У́глечу,/ благове́рный кня́же Рома́не,/ в не́мже ты святоле́пно пожи́л еси́ в преподо́бии и пра́вде,/ от него́же и в Небе́сныя оби́тели душе́ю твое́ю отше́л еси́,/ и со все́ми святы́ми в весе́лии предстои́ши Пресвяте́й Тро́ице,/ и со дерзнове́нием мо́лишися Ей/ согреше́ний оставле́ние дарова́ти и жития́ исправле́ние/ ве́рою творя́щим всечестну́ю па́мять твою́.</p>
<p>Сла́ва, и ны́не, пра́здника.</p>
<p>По полиеле́и Богоро́дичен, глас 8:</p>
<p>О Тебе́ ра́дуется, Благода́тная, вся́кая тварь,/ А́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвало́,/ из Нея́же Бог воплоти́ся и Младе́нец бысть, пре́жде век Сый Бог наш./ Ложесна́ бо Твоя́ престо́л сотвори́/ и чре́во Твое́ простра́ннее Небе́с соде́ла./ О Тебе́ ра́дуется, Благода́тная, вся́кая тварь, сла́ва Тебе́.</p>
<p>Та́же степе́нна 1-й антифо́н 4-го гла́са.</p>
<p>Проки́мен, глас 4: Честна́ пред Господем/ смерть преподо́бных Его́.
<red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние:
<red> Ева́нгелие от Матфе́я, зача́ло 43.</red>
</p>
<p>По 50-м псалме́ стихи́ра, глас 6:</p>
<p>Егда́ приспе́ вре́мя е́же к Бо́гу твоего́ отше́ствия,/ тогда́ мно́жество наро́да стеко́шася:/ вси у́бо слез испо́лнени бя́ху,/ ви́дяще своего́ прави́теля/ и благоче́стия люби́теля невозвра́тно отходя́ща от них./ Пла́каху вдо́вы, смотря́юще своего́ засту́пника и возбра́нника оби́дящим их во гро́бе ме́ртва/ и бездыха́нна лежа́ща./ Рыда́ху сиро́ты,/ зря́ще своего́ пита́теля ничто́же к ним веща́юща,/ но усну́вша сном ве́чнаго упокое́ния/ и в землена́я не́дра полага́ема./ И та́ко се́тованно тогда́ они́ те́ло твое́ погребо́ша./ Мы же ны́не, свя́те Рома́не, лю́дие твои́,/ чудесы́ твои́ми удивля́еми,/ ра́достно пра́зднуем всесла́вную па́мять твою́.</p>
<p><red>Аще</red> внутрь попра́зднства, пое́ши кано́н пра́здника со ирмосо́м на 6. А́ще ли вне: кано́н Богоро́дицы со ирмосо́м подо́бне и свята́го два кано́на на 8. Кано́н свята́го Рома́на, его́же краегране́сие по а́збуке. Глас 4.</p>
<p><red>Песнь 1</red></p>
<p><red>Ирмо́с:</red> Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</p>
<p>А́гнче Бо́жий и Сло́ве,/ даждь ми сло́во ра́зума и косноязы́чная моя́ уста́ де́йством Свята́го Ду́ха благослове́сия испо́лни,/ да в ра́дости принесу́ пе́ние Твоему́ уго́днику, преблаже́нному Рома́ну,/ и воспою́, ра́дуяся, того́ чудеса́.</p>
<p>Благода́ть испроси́ ми у Христа́, благове́рный кня́же Рома́не,/ в предначина́нии ма́лаго моего́ и недосто́йнаго, к тебе́ приноси́маго моле́ния,/ и просвеще́ние омраче́нному се́рдцу моему́ низпосли́,/ да, ра́дуяся, воспою́ твоя́ чудеса́.</p>
<p>Всех Влады́ки и Бо́га повеле́ния все́ю душе́ю исполня́я,/ ми́лостив, незло́бив и кро́ток на земли́ пожи́л еси́/ и ны́не в земли́ кро́тких живе́ши,/ моля́ся о чту́щих тя и ра́достно сла́вящих твоя́ чудеса́.</p>
<p><red>Богоро́дичен:</red> Глаго́лы уст пророковеща́тельных коне́ц прия́ша,/ недоразумева́емым и непостижи́мым, на Тебе́ соде́янным стра́шным та́инством, Де́во Влады́чице,/ Его́же бо они́ я́ко Бо́га на зе́млю сни́ти прореко́ша,/ Того́ Ты я́ко Сы́на на пречи́стую Твое́ю руку́ ма́терски понесла́ еси́.</p>
<p>Ин кано́н, его́же краегране́сие: Приноше́ние недосто́йна мона́ха Ге́рмана,
<red>глас 8.</red>
</p>
<p><red>Песнь 1</red></p>
<p><red>Ирмо́с:</red> Мо́ре огусти́л еси́,/ погрузи́вый со ору́жием го́рдаго фарао́на,/ и лю́ди спасл еси́ немо́кренно, Го́споди,/ и ввел еси́ я в го́ру святы́ни, вопию́щия:/ пои́м Тебе́, Бо́гу на́шему, песнь побе́дную, я́ко просла́вися.</p>
<p>Иису́су: Преклони́ся недоуме́нию моему́, Христе́ мой,/ преклони́вый снизхожде́нием Твои́м Небеса́,/ возвы́си к похвале́нию ум мой, Высокоца́рствуяй Небесы́,/ даждь ми приноше́ния сло́во, О́тчее Единоро́дное Сло́во,/ да возмогу́ воспе́ти па́мять Твоего́ уго́дника,/ его́же Ты Сам, Влады́ко, сла́вна чудесы́ всей Росси́и показа́л еси́/ и и́мже град Твой У́глеч просла́вил еси́.</p>
<p>Раба́ бы́вша мя греха́ моли́твами твои́ми свобо́дна покажи́/ и души́ моея́ сляче́ние испра́ви,/ исцели́вый иногда́ сляче́нныя прикоснове́нием честны́я твоея́ ра́ки,/ благове́рный кня́же Рома́не.</p>
<p>И́же от Бо́га чудесы́ пресла́вно удивля́емь,/ и власть от Него́ на ду́хи нечи́стыя прия́л еси́/ от челове́к ты́я отгони́ти,/ от и́же ве́рою тя на по́мощь призыва́ющих.</p>
<p>Тро́ичен: Неразде́льное Существо́м, несли́тное Ли́цы, вси ве́рнии, славосло́вити потщи́мся/ Пренача́льное Боже́ственное Естество́,/ в трие́х Ипоста́сех разумева́емое/ и во Еди́ном Божестве́ покланя́емое.</p>
<p><red>Богоро́дичен:</red> Ору́жие пламеннообра́зное, храня́щее пре́жде врата́ Еде́мская,/ не возбраня́ет ны́не вхо́да,/ воплоти́выйся бо из Тебе́, я́ко Челове́к,/ И́же естество́м непристу́пный Бог па́ки дре́внее дае́т мне вхожде́ние.</p>
<p>Катава́сия пое́тся, я́коже уста́в изъявля́ет.</p>
<p><red>Песнь 3</red></p>
<p><red>Ирмо́с:</red> Твоя́ песносло́вцы, Богоро́дице,/ Живый и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве,/ венце́в сла́вы сподо́би.</p>
<p>Ди́вно на земли́ житие́ твое́ и сла́вна па́мять твоя́,/ чудесы́ же твои́ми, благове́рный кня́же Рома́не, удивля́еми есмы́, лю́дие твои́,/ пе́сненное благодаре́ние тебе́ приноша́ем.</p>
<p>Ева́нгельский глас я́ко услы́шав,/ обеща́ющий ми́лостивым на земли́ ми́лость Небе́сную получи́ти,/ и сего́ ра́ди ми́лостив ты, кня́же Рома́не, был еси́,/ за ню́же ны́не восприе́млеши безконе́чное возме́здие.</p>
<p>Живо́т нетле́нный и блаже́нство, не иму́щее конца́,/ на Небесе́х ны́не живе́ши по достоя́нию твоего́ благоче́стия и Богоуго́дных де́телей,/ я́же на земли́ соверши́л еси́.</p>
<p><red>Богоро́дичен:</red> Змий иногда́ излия́ яд свой во Еде́ме во ушеса́ прама́тери на́шей Е́ве/ е́же сравни́тися Бо́гу яде́нием запове́даннаго бра́шна./ Сему́ же злу сове́ту она́ повину́вшися,/ с родонача́льником изве́ржена Еде́ма бысть/ и рожде́нным от них смерть исхода́тайствова./ Тобо́ю же, Чи́стая Де́во,/ па́ки восприе́млем пе́рвое блаже́нство.</p>
<p>Ин</p>
<p><red>Ирмо́с:</red> Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бие.</p>
<p>Ше́ствие нога́м изменя́шеся и рука́м осяза́ние,/ животу́ же своему́ ожида́ше сме́ртию поглоще́ну бы́ти/ предстоя́щая иногда́ жена́ у гро́ба твоего́, свя́те,/ но еще́ в наде́жди ду́ха ве́рою возопи́ к тебе́:/ свя́те Рома́не,/ разреши́ мя от ю́зы сея́!/ и а́бие соверше́нное исцеле́ние получи́.</p>
<p>Еле́нь, ловцы́ утружде́нный, на исто́чники водны́я жела́ет;/ утружде́на же бе иногда́ жена́ сляче́нием/ к мы́сленному исто́чнику, ко гро́бу твоему́, кня́же Рома́не, с ве́рою прихо́дит,/ ты же, о́тче, сея́ неду́г здра́вием премени́л еси́.</p>
<p>Тро́ичен: Неразде́льная Тро́ице,/ Еди́нице Триипоста́сная,/ Пренача́льное Боже́ственное Естество́,/ О́тче, и Сы́не, и Ду́ше Святы́й,/ пою́щия Тя сохрани́ от вся́ких бед и искуше́ний.</p>
<p><red>Богоро́дичен:</red> Иа́ков ле́ствицу Тя предви́де, Пречи́стая Де́во,/ по не́йже Вы́шний Бог сни́де на зе́млю,/ да обожи́т земноро́дныя и совокупи́т их с невеще́ственными Чи́ны/ и сотвори́т ны примире́ны к пре́жде денни́цы Ро́ждшему Его́.</p>
<p>Седа́лен, глас 8:</p>
<p>Исто́чника чуде́с и ве́рных исцеле́ния,/ гра́да У́глеча сла́ву и живу́щим в нем ра́дость,/ во благове́рных князе́х кня́зя Рома́на пречу́днаго пе́сненно вси́ восхва́лим./ Пло́тию бо той а́ще и мертв есть,/ но душе́ю живе́т во ве́ки/ и избавля́ет от неду́г разли́чных прири́чущих<a type="note" xlink:href="#note3">3</a> к нему́/ и мо́лит Христа́ Бо́га прегреше́ний оставле́ние дарова́ти/ че́ствующим любо́вию святу́ю па́мять его́.
</p>
<p>Сла́ва, и ны́не, пра́здника.</p>
<p>А́ще ли вне пра́здника, пое́ши: <red>Сла́ва, и ны́не, Богоро́дичен:</red></p>
<p>Небе́сную дверь и киво́т,/ пресвяту́ю го́ру, све́тлый облак воспои́м,/ неопали́мую купину́, слове́сный рай,/ Е́вы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́ру и оставле́ние дре́вних согреше́ний./ Сего́ ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му Рождеству́ Твоему́.</p>
<p><red>Песнь 4</red></p>
<p><red>Ирмо́с:</red> Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</p>
<p>Зна́меньми и чудесы́ просла́ви тя Бог, благове́рный кня́же Рома́не:/ вси, и́же с ве́рою приходя́щии́ к моще́м твои́м,/ исцеле́ния да́ры оби́льно прие́млют/ и ко Просла́вльшему тя взыва́ют:/ сла́ва си́ле Твое́й, Го́споди.</p>
<p>И́же пре́жде тебе́ бы́вшим/ и Богоуго́дно житие́ препрово́ждшим благове́рным князе́м, свя́те Рома́не, поревнова́л еси́,/ с ни́миже ны́не на Небесе́х ра́достно зове́ши:/ сла́ва си́ле Твое́й, Го́споди.</p>
<p>Иа́ковлю ле́ствицу разуме́в, благове́рный кня́же Рома́не,/ явля́емую от земли́ к Небесе́м,/ се́я восхожде́ние стяжа́л еси́ благоче́стием и чи́стым твои́м взыва́нием:/ сла́ва си́ле Твое́й, Го́споди.</p>
<p><red>Богоро́дичен:</red> Кова́рством и ловле́нии льсти́ваго умертви́хся, Влады́чице Всенепоро́чная,/ оживи́ мя, я́же Живо́т ро́ждшая Боже́ственный и Ипоста́сный,/ да к Тебе́ ве́рою воззову́:/ сла́ва де́вству Твоему́, Ма́ти Безневе́стная.</p>
<p>Ин</p>
<p><red>Ирмо́с:</red> Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́те:/ от ю́га прии́дет Бог./ Сла́ва си́ле Твое́й, сла́ва снизхожде́нию Твоему́.</p>
<p>Еди́наго Бо́га па́че всех на земли́ возлюби́л еси́, свя́те Рома́не,/ те́мже и сам от Него́ возлю́блен еси́/ и дар чудотворе́ния по сме́рти твое́й прия́л еси́:/ разсла́бленным да́руеши встягне́ние/ и о́чию лиша́емыя благода́тию Ду́ха Свята́го вооча́еши.</p>
<p>Не исхо́дит тощь, с ве́рою и́же притека́яй к те́бе, кня́же Рома́не,/ ниже́ возвраща́ется посра́млен от любве́ душе́вныя моле́ния принося́й к тебе́,/ но вско́ре прие́млет дарова́ние поле́знаго себе́ проше́ния.</p>
<p>Тро́ичен: Единоче́стный и Трисо́лнечный Све́те,/ Безнача́льное Божество́ и конца́ не иму́щее Ца́рство,/ Бо́же бо́гове, Го́споди,/ пра́во Тебе́ испове́дающия лю́ди Твоя́ и несумне́нно в Тя ве́рующия/ о́гненнаго осужде́ния и про́чих муче́ний изба́ви.</p>
<p><red>Богоро́дичен:</red> Де́ва во ине́х жена́х доне́леже не роди́,/ по рождестве́ же не де́ва, но уже́ ктому жена́./ Ты же, Пречи́стая Богоро́дице,/ пре́жде рождества́ Де́ва и в рождестве́ Де́ва,/ и па́ки по рождестве́ Де́ву же яви́ Тя воплоти́выйся из Тебе́ Бог.</p>
<p><red>Песнь 5</red></p>
<p><red>Ирмо́с:</red> Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/и родила́ еси́ Безле́тнаго Сы́на,/ всем воспева́ющим Тя/ мир подава́ющая.</p>
<p>Люде́й твои́х, пою́щих тя, блаже́нне Рома́не,/ свы́ше ми́лостию твое́ю озари́/ и испроси́ у Бо́га всех/ ве́рным на сопроти́вныя дарова́ти побе́ду,/ на́ше же приими́, требога́те кня́же,/ а́ще и ма́лое сие́, приноси́мое к тебе́ моле́ние.</p>
<p>Многочуде́сне и пресла́вне благове́рный кня́же Рома́не,/ ве́мы, я́ко превосхо́дят твоя́ бы́вшая на земли́ исправле́ния/ ны́нешняго к тебе́ приноси́маго от нас песноплете́ния,/ но па́ки сие́ ве́мы, я́ко не слове́с изви́тия зри́ши ты,/ но ве́ры предложе́ние.</p>
<p>Ны́не пра́зднующия лю́ди святу́ю па́мять твою́, о благочести́ве Рома́не,/ и святу́ю твою́ и чудото́чную обстоя́щия ико́ну ра́дости и весе́лия испо́лни/ и све́том за́поведей Бо́жиих озари́ душе́вная на́ша омраче́ния.</p>
<p><red>Богоро́дичен:</red> Окая́нную ду́шу мою́, волну́ющуюся в мо́ри жите́йских попече́ний,/ пре́жде да́же не погря́знути ей с корабле́м те́ла моего́ ко дну поги́бели отча́янием,/ Ма́ти Бо́жия, простри́ ми ру́ку по́мощи/ и окорми́ живо́т мой во благооти́шное приста́нище,/ Боже́ственную во́лю Сы́на Твоего́ и Бо́га всех.</p>
<p>Ин</p>
<p><red>Ирмо́с:</red> Го́споди Бо́же наш, мир даждь нам,/ Го́споди Бо́же наш, стяжи́ ны;/ Го́споди, ра́зве Тебе́, ино́го не ве́мы,/ И́мя Твое́ имену́ем.</p>
<p>Обстои́му ви́дя свяще́нную ра́ку твою́ на́ми, ве́рными ча́ды твои́ми,/ и от <red>Тебе</red>́ по́мощи прося́щих,/ свя́те Рома́не, умоли́ Бо́га всех,/ е́же изба́витися нам напа́стей, и иноплеме́нных плене́ния, и вся́ких бед,/ и́ми́же казни́ми от Не́го быва́ем за грехи́ на́ша.</p>
<p>Серде́чное о́ко непомраче́но на земли́, свя́те Рома́не, име́л еси́ сла́вою ми́ра сего́/ и сего́ ра́ди прозри́л еси́ день Госпо́день вели́кий и стра́шный,/ в о́ньже суди́и не по сла́ве суди́ми бу́дут,/ ниже́ суди́мии по оглаго́ланию облича́емы.</p>
<p>Тро́ичен: Тро́ице Свята́я,/ Вседержа́вный Бо́же,/ в Вы́шних трегу́бо песносло́вимый от Безтеле́сных и у́мных слуг Твои́х,/ приими́ песнь и от бре́нных и веще́ственных на́ших усте́н,/ ве́рою и со стра́хом приноси́мую держа́ве Твое́й.</p>
<p><red>Богоро́дичен:</red> Обветша́вшия ны преступле́нием,/ дале́че от Бо́га отгна́нныя и в смерть попо́лзшияся,/ па́ки возвраща́ет к Себе́ воплоти́выйся из Тебе́ Пребоже́ственный Бог,/ тем вину́ спасе́ния на́шего ве́мы/ и славосло́вим Тя, Пречи́стая Де́во.</p>
<p><red>Песнь 6</red></p>
<p><red>Ирмо́с:</red> Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</p>
<p>Прехва́льному и ди́вному Росси́йскому свети́льнику,/ и́же от Христа́ дар чудотворе́ния прие́мшему, благове́рному кня́зю Рома́ну/ пе́сненныя принесе́м глаго́лы,/ я́ко иму́щему дерзнове́ние ко Святе́й Тро́ице,/ Ю́же и мо́лит от бед спасти́ся нам.</p>
<p>Рома́не кня́же,/ а́ще и в после́дняя ле́та на земли́ пожи́л еси́,/ но пре́жде тебе́ бы́вших благове́рных князе́й че́сти от Христа́ ра́вны сподо́бился еси́,/ е́же Сам Он предрече́, я́ко бу́дут и после́днии пе́рвии.</p>
<p>Све́тлостию дел твои́х просия́л еси́, преподо́бне,/ а́ще гроб и хода́тай забве́ния,/ но и той ника́коже мо́жет скры́ти зарю́ чуде́с твои́х./ Та́ко просла́ви тя Бог, я́ко вои́стинну просла́вил еси́ Его́.</p>
<p><red>Богоро́дичен:</red> Та́йно Свяще́нная Писа́ния предзнаменова́ша Тя, Пречи́стая:/ Иа́ков ле́ствицу пронарече́,/ Моисе́й купино́ю Тя предви́де,/ Дании́л же го́ру Тебе́ пронаписа́./ Мы же с Гаврии́лом Тебе́ взыва́ем:/ ра́дуйся, Благода́тная, Госпо́дь с Тобо́ю.</p>
<p>Ин</p>
<p><red>Ирмо́с:</red> Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>И́же гла́дом ума́ та́ющии,/ я́коже дре́вле Иа́ков со свои́ми ча́ды вре́менною пи́щею,/ слы́шавше и мы изоби́лие вся́каго благодея́ния,/ потщи́мся ити́ ко гро́бу чудотво́рца Рома́на, та́йно вопию́щу:/ и́же в вас безу́мен, да уклони́тся ко мне,/ и ду́ши своя́, я́ко вре́тища, ве́рою разве́рзше,/ напо́лнимся Ду́ха благода́ти.</p>
<p>Не в го́рький и многотру́дный Еги́пет сего́ ра́ди бла́га ити́ нам,/ удуже<a type="note" xlink:href="#note4">4</a> они́ дре́вле в зе́млю чужду́ идя́ху,/ но ко любе́зней Ма́тери на́шей, Це́ркви,/ ве́село созыва́ющей ча́да своя́ и глаго́лющей:/ прииди́те, яди́те хлеб безсме́ртия/ и пи́йте вино́ безконе́чныя ра́дости,/ и безу́мен той, и́же а́ще кто изы́дет отту́ду а́лчен.
</p>
<p>Тро́ичен: А́ще и недосто́йны есмы́, Тро́ице Пребоже́ственная,/ но оба́че приими́ от нас пе́ние, ве́рно зову́щих Ти:/ Свят еси́, О́тче Безнача́льный,/ Свят еси́, Сы́не, Собезнача́льный Отцу́ и Ду́ху,/ Свят еси́, и Ду́ше Святы́й, Равноче́стне Отцу́ и Сопресто́льне Сы́ну,/ Тро́ице, Еди́ный Бо́же, спаси́ ны, гре́шныя рабы́ Твоя́.</p>
<p><red>Богоро́дичен:</red> Моли́, Пречи́стая Де́во, о нас, непотре́бных рабе́х Твои́х, всех Влады́ку и Го́спода,/ Его́же иногда́, я́ко Сы́на Твоего́, во святы́х Твои́х объя́тиих понесла́ еси́,/ е́же изба́витися душа́м на́шим от вся́каго преще́ния/ и получи́ти ми́лость в час страшнаго испыта́ния.</p>
<p><red>Конда́к, глас 8:</red></p>
<p>Я́ко многосве́тлая звезда́,/ всепра́зднственная па́мять твоя́ возсия́ <red>Днесь</red>, благове́рный кня́же Рома́не,/ созыва́ющи к похвале́нию лю́ди твоя́,/ пе́сньми славосло́вити честно́е житие́ твое́/ и ве́рно торжествова́ти свято́е твое́ успе́ние,/ в не́мже моли́ся, свя́те, ко Христу́ Бо́гу на́шему,/ е́же изба́витися нам от всех наве́тов вра́жиих,/ да вси зове́м ти:/ ра́дуйся, Рома́не пребога́те, но́вый Росси́йский чудотво́рче.</p>
<p><red>И́кос:</red></p>
<p>Сон ле́ности души́ моея́ хода́тайствует му́ку,/ и сласте́й мои́х разжже́ние вжига́ет ми ве́чный пла́мень,/ нощь же уны́ния моего́ уготовля́ет ми тьму, не иму́щую конца́./ Но я́ко скоропослу́шный моли́твенниче ко Христу́ Бо́гу, свя́те Рома́не,/ и вся́каго бла́га незави́стный да́телю,/ сих вино́вных поги́бели бед изба́ви мя/ и научи́ мя воспе́ти святу́ю па́мять твою́,/ я́же свы́ше собира́ет мно́жество А́нгел и до́лу созыва́ет к похвале́нию челове́ки,/ да с ни́ми и аз возглаго́лю, зовы́й тебе́ сицева́я:/ ра́дуйся, на похвалу́ от Бо́га оте́честву твоему́ да́нный;/ ра́дуйся, от младе́нства в сосу́д Ду́ха Свята́го произбра́нный;/ ра́дуйся, са́де при вода́х Ева́нгельских насажде́нный;/ ра́дуйся, Христо́вых повеле́ний после́дователю всеусе́рдный;/ ра́дуйся, апо́стольских преда́ний и́стинный храни́телю;/ ра́дуйся, святы́х жития́м до́брый ревни́телю;/ ра́дуйся, от Бо́га в кня́зя гра́ду У́глечу да́нный;/ ра́дуйся, от Него́ вся́кими благи́ми де́лы одаро́ванный;/ ра́дуйся, я́ко и по преставле́нии чудесы́ град твой назира́еши;/ ра́дуйся, я́ко от неду́гов с ве́рою приходя́щих к тебе́ избавля́вши;/ ра́дуйся, гра́ду на́шему У́глечу хвало́;/ ра́дуйся, от враго́в ему́ необори́мое забра́ло;/ ра́дуйся, Рома́не о́тче, но́вый Росси́йский чудотво́рче.</p>
<p><red>Песнь 7</red></p>
<p><red>Ирмо́с:</red> Не послужи́ша тва́ри Богому́дрии/ па́че Созда́вшаго,/ но о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</p>
<p>Ути́ши многомяте́жную душ на́ших бу́рю, благове́рный кня́же Рома́не,/ и разжени́ нощь уны́ния от мы́слей на́ших,/ даждь просвеще́ние душа́м рабо́в твои́х,/ хва́лящих свято́е успе́ние твое́.</p>
<p>У́глеча похвало́ ты еси́, святе Рома́не:/ моли́ся о не́м ко Христу́ Бо́гу,/ сохрани́ти и спасти́ его́ от сыно́в ага́рянских,/ скреже́щут бо они́ на ны, я́ко зве́рие, зубы́ свои́ми,/ но сокруши́ че́люсти их.</p>
<p>Фарисе́ево отве́ржим от себе́ тщесла́вное зия́ние/ и мытаре́ву научи́мся се́рдца сокруше́нию,/ и, та́ко предочи́стивше ду́ши, со стра́хом воззове́м к Зижди́телю:/ О́тче Небе́сный,/ оста́ви нам до́лги на́ша/ моли́тв ра́ди уго́дника Твоего́, Рома́на приснопа́мятнаго.</p>
<p><red>Богоро́дичен:</red> Херуви́мов честне́йшая и Серафи́мов превы́шшая,/ Предста́тельнице скорбя́щих, Де́во Пречи́стая,/ Всенепоро́чная Неве́сто Творца́ и Ма́ти благоволе́ния О́тча,/ простри́, Влады́чице, к Нему́ пречи́стыя Твои́ дла́ни/ и умоли́ Его́, Всенепоро́чная, я́ко Бо́га всех,/ е́же получи́ти нам ми́лость в день стра́шнаго прише́ствия Его́.</p>
<p>Ин</p>
<p><red>Ирмо́с:</red> Халде́йская пещь, огне́м распала́емая,/ ороша́шеся Ду́хом, Бо́жиим предстоя́нием,/ о́троцы поя́ху:/ благослове́н еси́, Бо́же оте́ц на́ших.</p>
<p>Обыдо́ша, я́ко пче́лы сот, страсте́й прило́ги смире́нную мою́ ду́шу,/ и душетле́нными сластьми́, я́ко о́стны<a type="note" xlink:href="#note5">5</a>, отвсю́ду бодо́м есмь,/ но я́же к Бо́гу моли́твами твои́ми, свя́те Рома́не,/ от сих зол изба́ви мя,/ да, ра́дуяся, воспою́ ко Просла́вльшему тя:/ благослове́н еси́, Бо́же оте́ц на́ших.
</p>
<p>Не смерть, но сон непщу́ем бы́ти есте́ственных твои́х соу́з разреше́ние./ А́ще бо и измени́лся еси́ те́лом,/ но душе́ю живе́ши во ве́ки/ и избавля́еши от лю́тых ко Христу́ взыва́ющих:/ благослове́н еси́, Бо́же оте́ц на́ших.</p>
<p>Тро́ичен: А́нгелы немо́лчно в Вы́шних песносло́вимый Бо́же, Триипоста́сне Вседе́телю,/ приими́ пе́ние и от нас, недосто́йных рабо́в Твои́х, ве́рно Тебе́ пою́щих:/ благослове́н еси́, Бо́же оте́ц на́ших.</p>
<p><red>Богоро́дичен:</red> Херуви́мский престо́л показа́лася еси́, Де́во Пречи́стая,/ во объя́тиих Твои́х носи́ла еси́ Невмести́маго все́ми и Неудобозри́маго А́нгельскима очи́ма,/ Того́, Чи́стая, я́ко Сы́на Твоего́ и Бо́га на́шего, моли́ спасти́ пою́щих Тя.</p>
<p><red>Песнь 8</red></p>
<p><red>Ирмо́с:</red> О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте дела́/ и превозноси́те Его́ во вся ве́ки.</p>
<p>От вся́ких прило́г сопроти́внаго сохрани́ лю́ди твоя́ Богоуго́дны, кня́же Рома́не,/ и изба́ви град твой, свя́те,/ и всяк град и страну́ от всех наве́т вра́жиих,/ в ни́хже пою́т от зол тобо́ю изба́вленнии:/ Го́спода по́йте вся дела́ и превозноси́те Его́ во ве́ки.</p>
<p>Царю́ ца́рствующих и Бо́гу вся́ческих ны́не, кня́же Рома́не, в весе́лии предстои́ши/ и я́же отону́дными све́тлостьми Триипоста́снаго Божества́ озаря́ешися;/ моли́ся и о нас, достоблаже́нне и приснопе́тый Богоуго́дниче,/ е́же получи́ти нам селе́ния, иде́же в весе́лии воспева́ют:/ Го́спода по́йте дела́ и превозноси́те Его́ во ве́ки.</p>
<p>Чесо́ ра́ди приско́рбна еси́, душе́ моя́,/ и вску́ю смуща́еши мя?/ Упова́й на Бо́га и притецы́ к благове́рному кня́зю Рома́ну,/ да благода́ть полу́чиши и ско́рбных смуще́ний соверше́нное избавле́ние.</p>
<p><red>Богоро́дичен:</red> Ши́ршая Небе́с и простра́ннейшая земли́ утро́ба Твоя́ бысть, Де́во Влады́чице./ О́ле чудесе́!/ И́же Невмести́мый все́ми вме́щся во чре́ве Твое́м и произы́де, я́ко Плотоно́сец,/ к Не́муже вся́ческая, я́же на Небеси́ и я́же на земли́, взыва́ют:/ Го́спода по́йте дела́ и превозноси́те Его́ во ве́ки.</p>
<p>Ин</p>
<p><red>Ирмо́с:</red> А́нгели и Небеса́,/ на Престо́ле сла́вы Седя́щаго/ и я́ко Бо́га непреста́нно Сла́вимаго/ благослови́те, по́йте/и превозноси́те Его́ во ве́ки.</p>
<p>А́нгелы Небе́с свы́ше собира́ет свята́я па́мять твоя́/ и на земли́ челове́ком чудеса́ твоя́ повелева́ет любоче́ствовати, чудотво́рче Рома́не,/ и пе́сньми хвали́ти сла́вное успе́ние твое́.</p>
<p>Град твой, свя́те Рома́не, соблюди́ от вся́ких зол/ и лю́ди, живу́щия в не́м, враго́м стра́шны и нерабо́тны яви́,/ ору́жие же, изощре́нная на ны, вонзи́ в сердца́ враго́в,/ да тя, кня́же, похваля́ем, защи́тника на́шего.</p>
<p>Тро́ичен: Еди́ный Бо́же, в Тро́ице Ипоста́сей пева́емый,/ возьми́ бре́мя от <red>Мене</red>́ неудобоноси́мое прегреше́ний/ и, я́ко Благоутро́бен, поми́луй пою́щия Тя/ и превознося́щая во вся ве́ки.</p>
<p><red>Богоро́дичен:</red> Роди́выйся из Тебе́ Бог Безле́тный/ благоволе́нием Отца́ Безнача́льнаго и соде́йствием Свята́го Ду́ха/ дарова́ Тя ми́ру избавле́ние/ и спасе́ние пою́щим честно́е Богорожде́ние Твое́/ и превознося́щим во вся ве́ки.</p>
<p><red>Песнь 9</red></p>
<p><red>Ирмо́с:</red> Всяк земноро́дный/ да взыгра́ется, Ду́хом просвеща́емь,/да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</p>
<p>Щито́м моли́тв твои́х, кня́же присносла́вне Рома́не,/ отжени́ летя́щия на ны стре́лы вра́жия,/ и сохрани́, свя́те, невреди́м град,/ в не́мже похвала́ми пое́тся честна́я па́мять твоя́ и ве́рно сла́вится.</p>
<p>Ю́же получи́л еси́ на Небесе́х ны́не сла́ву благочести́вым на земли́ житие́м твои́м,/ тоя́ и нам получи́ти моли́ вся Могу́щаго/ и испроси́ у Бо́га та́яжде нам зре́ти блага́я,/ и́хже ны́не ты смотря́еши.</p>
<p>О присноблаже́нне, венцеувязе́нная главо́, пребога́те кня́же Рома́не,/ приими́ ма́лое сие́ от непотре́бных мои́х усте́н приноше́ние,/ и прие́м е, осени́ ны светоно́сною твое́ю благода́тию,/ и испроси́ у Бо́га всех нам ми́рное и Богоуго́дное житие́/ и спасе́ние, песнопою́щим тя.</p>
<p><red>Богоро́дичен:</red> Я́ко прекра́сну пала́ту от всех земны́х родо́в произбра́ Бог пречи́стую Твою́ утро́бу, Чи́стая,/ и, соше́д с Небесе́, всели́ся в Ню, и исцели́ телотле́нный неду́га вред,/ препода́нный зми́ем во Еде́ме прама́тери Е́ве со Ада́мом и рожде́нным от них.</p>
<p>Ин</p>
<p><red>Ирмо́с:</red> Чу́жде ма́терем де́вство,/ и стра́нно де́вам деторожде́ние:/ на Тебе́, Богоро́дице, обоя́ устро́ишася./ Тем Тя, вся племена́ земна́я,/ непреста́нно велича́ем.</p>
<p>Многожела́нно лю́бящий Небе́сную сла́ву,/ прииди́те, взыгра́им, веселя́щеся,/ и во хвале́нии просла́вим чу́днаго в сове́тех и стра́шнаго в де́лех Го́спода,/ венча́юща по́честьми уго́дников Свои́х.</p>
<p>А́ще и непотре́бна мене́ раба́ и в небре́жении ижди́вша жизнь мою́,/ дерзну́вша принести́ к тебе́ но́вое сие́ моле́ние,/ не возгнуша́йся, рабе́ Жива́го Бо́га,/ от предложе́ния бо души́ принесо́х тебе́ сие́,/ е́же и прии́м, пребога́те Рома́не, пою́щих тя свы́ше назира́й.</p>
<p>Тро́ичен: Не рожде́нна, но Безнача́льнаго Отца,/ рожде́нна же от Него́ Собезнача́льна Сы́на/ и исходя́ща Свята́го Ду́ха,/ Трисия́тельное Ипоста́сьми, сра́сленное<a type="note" xlink:href="#note6">6</a> же Божество́м влады́чество,/ вся племена́ земна́я, велича́ем.
</p>
<p><red>Богоро́дичен:</red> А́ще и недосто́йне принесо́х Ти таково́е мои́х слове́с изви́тие, Ма́тери Ада́мова Соде́теля,/ но приими́ сие́ с любо́вию, Пречи́стая,/ и принеси́ о мне моле́ние ко всецарю́ющему Сы́ну Твоему́ и Бо́гу,/ да обря́щу от Него́ ми́лость в день стра́шнаго слововоздая́ния.</p>
<p>Свети́лен.</p>
<p><red>Подо́бен:</red> Жены́, услы́шите:</p>
<p>Сла́вно торжеству́ет град У́глеч в благонаро́читый день твоея́ па́мяти, благове́рный кня́же Рома́не,/ и све́тло красу́ется це́рковь, в не́йже лежи́т честна́я ра́ка твоя́,/ ве́дущи во све́те лица́ Бо́жия сла́вы предстоя́ща тя,/ Ему́же предстоя́, и нас помина́й.</p>
<p>Сла́ва, и ны́не, пра́здника и́ли сей:</p>
<p>А́нгелов удивле́ние, апо́столов сла́во,/ похвало́ му́чеников, утро́бо пречи́стая, Бо́га ро́ждшая,/ кади́льнице чисте́йшая невеще́ственнаго у́гля,/ честно́е селе́ние Божества́,/ в Ню́же О́тчим благоволе́нием Сын всели́ся,/ и Дух Святы́й Богоро́дицу Тя соде́ла.</p>
<p>На хвали́тех стихи́ры, глас 1.</p>
<p><red>Подо́бен:</red> Небе́сных чино́в:</p>
<p>Благоче́стия сия́теля,/ пресве́тлаго свети́льника,/ гра́ду У́глечу председа́тельствовавшаго Рома́на,/ све́тлаго сла́вою,/ торжеству́ем ра́достно па́мять и ве́рно пра́зднуем.</p>
<p>Светосия́нная чуде́с звезда́,/ река́ исцеле́ний незави́стная,/ граждани́не ра́йских селе́ний,/ У́глеча князь Рома́н Богому́дрый/ пе́ти повелева́ет ве́рою свое́ю к Бо́гу преше́ствия день всечестны́й.</p>
<p>Небе́сных чино́в ра́дование/ и на земли́ челове́ком спасе́ние/ сла́вная твоя́ есть па́мять, преподо́бне,/ помина́й нас, ве́рно торжеству́ющих,/ и моли́ всех Го́спода, во е́же спасти́ся нам.</p>
<p><red>Сла́ва, глас 8:</red></p>
<p>Наста́ день ра́достен,/ и пра́здник хода́тайствен спасе́ния./ <red>Днесь</red> похваля́ем пра́ведника,/ и веселя́тся лю́дие в честне́й его́ па́мяти:/ <red>Днесь</red> и́же ше́ствовавый стезе́ю присноживо́тия/ и дости́гни по ней гражда́нства Небе́снаго/ призыва́ет почита́ющих его́ к себе́ в честне́м торжестве́ свое́м;/ <red>Днесь</red> и́же му́жественно в доброде́телех подвиза́выйся/ и и́стинно во́инствовавый Христо́ви/ поуча́ет и нас, да благи́ми дея́ньми потщи́мся досто́йни бы́ти с ним соводворе́ния./ Те́мже, я́ко соверше́нна челове́ка Божия,/ па́мяти святы́я дости́гше <red>Днесь</red>, ве́рнии,/ честну́ю его́ ико́ну лобза́ем стра́хом и ра́достию и глаго́лем:/ о преподо́бне о́тче наш, благове́рный кня́же Рома́не!/ воздежи́ в моле́ние святы́я твоя́ ру́це ко Пресвяте́й Тро́ице,/ да пода́ст благочести́вым на враги́ побе́ду и одоле́ние,/ и христоимени́тым лю́дем от злых свобожде́ние,/ и спасе́ние душа́м на́шим.</p>
<p>И ны́не, пра́здника или́ сей <red>Богоро́дичен:</red></p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли. Славосло́вие, и про́чее, и о́тпуст.</p>
<p>На литурги́и</p>
<p>Слу́жба преподо́бным о́бща.</p>
</section>
