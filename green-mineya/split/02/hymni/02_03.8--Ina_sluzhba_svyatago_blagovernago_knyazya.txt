<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Ина слу́жба свята́го благове́рнаго кня́зя Рома́на У́глечскаго</p>
</title>
<p><red>На вели́цей вече́рни</red></p>
<p>На Го́споди, воззва́х:
<red>поста́вим стихо́в 8 и пое́м стихи́ры, глас 6.</red>
</p>
<p><red>Подо́бен:</red> Все упова́ние:</p>
<p><red>Днесь</red> стра́шному и неизрече́нному Христо́ву прише́ствию/ ты, благове́рный кня́же Рома́не,/ всегда́ в животе́ свое́м гото́в был еси́/ чистото́ю, и любо́вию, и многотру́дным терпе́нием,/ и преста́вися с ми́ром к ве́чным оби́телем,/ и предстои́ши пред Бо́гом во ве́ки со А́нгелы/ и святы́ми, Бо́гу угоди́вшими,/ Его́же со дерзнове́нием моли́ о душа́х на́ших.</p>
<p>Был еси́ на земли́ доброто́ю и чистото́ю, я́ко свет,/ а по сме́рти яви́л еси́ нам мощи твоя́/ и излия́л еси́ на нас свои́ми чудесы́ мно́гое милосе́рдие./ Тобо́ю, благове́рный кня́же Рома́не,/ прокаже́нныя очища́ются,/ неду́ги отгоня́ются/ и от разли́чных боле́зней исцеля́юще,/ помоли́ся Христу́ Бо́гу о чтущих святу́ю па́мять твою́.</p>
<p>Кто не почуди́тся или кто не похва́лит,/ слы́шав вели́кую сла́ву по всех стра́нах пресла́вную,/ Бо́гом спаса́емаго гра́да У́глеча,/ велича́ющася и вы́сящася па́че ине́х гра́дов,/ име́я в себе́ бога́тство неоскуде́емо,/ сокро́вище неги́блемо,/ но́ваго чудотво́рца, благочести́ваго кня́зя Рома́на?/ К нему́ же моля́щеся и ве́рно вопие́м:/ Христо́ви моли́ся/ спасти́ и просвети́ти ду́ши на́ша.</p>
<p>И́ны стихи́ры, глас то́йже</p>
<p><red>Подо́бен:</red> Тридневен:</p>
<p>Прииди́те, христоно́снии лю́дие,/ ви́дим чу́до, вся́каго ра́зума превосходя́щее,/ и, благоче́стно вопию́ще,/ благове́рнаго кня́зя Рома́на восхва́лим,/ и честно́му его́ о́бразу покланя́ющеся,/ и моля́ще спасти́ и просвети́ти ду́ши на́ша.</p>
<p>Я́ко со́лнце незаходи́мое на земли́ луча́ распросте́р,/ и озари́л есть ве́рных сердца́,/ соверша́ющих ве́рно па́мять твою́,/ всеблаже́нне кня́же Рома́не,/ моли́ся Христу́ Бо́гу спасти́ся душа́м на́шим.</p>
<p>Благода́ть твоя́, благове́рный кня́же Рома́не,/ всем ве́рным исцеле́ние душа́м же и телесе́м да́рует,/ тем же тя мо́лим/ в ми́ре соблюсти́ все Правосла́вие,/ да вси тебе́ я́ко и́стиннаго засту́пника и моли́твенника к Бо́гу и́мамы,/ прося́ще тобо́ю прия́ти ми́ра и ве́лию ми́лость.</p>
<p><red>Сла́ва, глас 6:</red></p>
<p>Хотя́ Госпо́дь наш, Иису́с Христо́с,/ милосе́рдие Свое́ неизрече́нное показа́ти всем челове́ком,/ благове́рный кня́же Рома́не,/ гра́ду У́глечу дал тя, такова́ кня́зя,/ свя́та и ди́вна де́лы благи́ми в животе́ свое́м,/ а по сме́рти твое́й дал нам неизрече́нную ра́дость/ обрести́ мо́щи твоя́,/ и от <red>Тебе</red>́ прие́млют всегда́ боля́щии здра́вие,/ печа́льнии утеше́ние и бе́днии заступле́ние,/ гла́днии насыще́ние и наги́и одея́ние,/ гре́шнии спасе́ние,/ моли́ся Христу́ Бо́гу о ду́шах на́ших.</p>
<p><red>И ны́не, Богоро́дичен.</red></p>
<p>Та́же вход.</p>
<p>Проки́мен дне.</p>
<p>Чте́ния 3 святи́тельская (зри страни́цы 413—415).</p>
<p>На литии́ стихи́ры, глас 5:</p>
<p>Посрами́л еси́ диа́вола,/ благове́рный кня́же Рома́не,/ Богоуго́дным свои́м житие́м/ и бога́тство Небе́снаго Ца́рствия в животе́ свое́м,/ неприкоснове́нно напо́лнив, соблю́л еси́,/ ны́не моли́ся Христу́ Бо́гу на́шему/ о спасе́нии душ на́ших.</p>
<p>О вселюдстии наро́ди,/ возопие́м любо́вию:/ благове́рный кня́же Рома́не,/ непреста́нно воздви́гни ру́це к Бо́гу/ и моли́ся за правосла́вный наро́д и за вся русстии лю́ди,/ изба́вити град наш и вся стра́ны ру́сстии/ от гла́да и пото́па,/ и от наше́ствия иноплеме́нных,/ и от междоусо́бныя бра́ни/ и дарова́ти правосла́вным христиа́нам на враги́ побе́ду и одоле́ние,/ и Це́рквам соедине́ние ми́рно устро́й,/ и моли́ся о душа́х на́ших.</p>
<p>Благочести́вый кня́же Рома́не,/ яви́ся гра́ду своему́ У́глечу/ засту́пник кре́пок и столп непревра́тен,/ благоче́стия степе́нь непоколеби́мый,/ и лю́дем правосла́вным на враги́ посо́бник,/ и всем гра́дом ру́сским забра́ло неруши́мо./ Се у́бо, ди́вный наш врач и спаси́тель,/ Небе́снаго врачевства́ лечбы́ предлага́ет/ де́йствием Свята́го Ду́ха,/ Его́же прие́млет весь род и во́зраст,/ но моли́ся Христу́ Бо́гу на́шему/ о чту́щих святу́ю па́мять твою́.</p>
<p><red>Сла́ва, глас 8:</red></p>
<p>Прииди́те, вси людсти́и собо́ри христиа́нстии,/ притецем к многочуде́сному, благове́рному кня́зю Рома́ну,/ У́глечскому чудотво́рцу,/ зря от него́ всегда́ мно́гим боля́щим ско́рое исцеле́ние,/ печа́льным, и бе́дным, и си́рым заступле́ние и утеше́ние,/ благове́рный кня́же Рома́не,/ моли́ Христа́ Бо́га о ду́шах на́ших.</p>
<p><red>И ны́не, Богоро́дичен.</red></p>
<p>На стихо́вне стихи́ры, глас 1.</p>
<p><red>Подо́бен:</red> Небе́сных чино́в:</p>
<p>Я́ко вели́кое со́лнце, яви́ся вселе́нней,/ блаже́нне кня́же Рома́не,/ чудесы́ просвеща́еши весь мир,/ вси у́бо, сше́дшеся, Христа́ воспои́м,/ спаса́ющаго нас от бед моли́твами твои́ми.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>Све́том сия́еши Боже́ственный благода́ти,/ пресве́тлый твой пра́здник и ра́достен всем,/ его́ же, ра́дующеся,/ и́скренно вси восхва́лим.</p>
<p><red>Стих:</red> Что возда́м Го́сподеви о всех,/ я́же воздаде́ ми?</p>
<p>Прииди́те, у́глечестии наро́ди,/ вели́цы и ма́ли,/ восхва́лим, и́же в вас, и́же пре́же кня́жившаго,/ те́плаго предста́теля, но́ваго чудотво́рца,/ блаже́ннаго кня́зя Рома́на.</p>
<p><red>Сла́ва, глас 1:</red></p>
<p>Ра́дуйся и весели́ся о Го́споде, гра́де У́глеч,/ и све́тло торжеству́й и лику́й, Це́рковь Христо́ва,/ в не́йже пра́зднуется всечестна́я па́мять/ пресла́внаго но́ваго чудотво́рца,/ благочести́ваго кня́зя Рома́на,/ чудеса́ бо точа́ще всем, приходя́щим с ве́рою,/ прииди́те, ве́рнии, теци́те, собра́вшеся/ и лику́юще, ра́дуйтеся и весели́теся, си́це глаго́лите:/ ра́дуйся, пресла́вный но́вый чудотво́рче,/ блаже́нне кня́же Рома́не,/ гра́ду на́шему утвержде́ние и нам, ве́рным, спасе́ние,/ и ны́не, в па́мяти свое́й, испроси́ у Христа́/ дарова́ти душа́м на́шим мир и ве́лию ми́лость.</p>
<p><red>И ны́не, Богоро́дичен.</red></p>
<p><red>Тропа́рь, глас 4:</red></p>
<p>Измла́да яви́лся еси́, Богому́дре,/ кня́же Рома́не всеблаже́нне,/ Боже́ственный сосу́д избра́н Бо́гови,/ и ны́не то́чиши нам мно́гая исцеле́ния,/ и вся неду́ги потопля́еши,/ и спаси́ град свой У́глеч,/ и всех ве́рных сохраня́й от неви́димых и ви́димых враг,/ ве́рою, мо́лим, блаже́нне кня́же Рома́не,/ моли́ Христа́ Бо́га спасти́ся душа́м на́шим.</p>
<p><red>Ин тропа́рь, глас то́йже.</red></p>
<p>Яви́ся, я́ко звезда́ пресве́тлая,/ благове́рный кня́же Рома́не,/ в Бо́гом пору́ченном ти гра́де У́глече,/ в животе́ свое́м просвети́вся/ воздержа́нием и всено́щным стоя́нием,/ посто́м, и моли́твою, и слеза́ми,/ моляся ко Всеми́лостивому Спа́су за град свой/ и за вся страны́ Ру́сския земли́,/ и по преставле́нии твое́м источа́еши исцеле́ния неоску́дно/ приходя́щим с ве́рою,/ тем же вопие́м ти:/ моли́ Христа́ Бо́га/ спасти́ся душа́м на́шим.</p>
<p><red><red>На у́трени</red></red></p>
<p>По 1-м стихосло́вии седа́лен, глас 4:</p>
<p>Дости́гл еси́ Христа́ Бо́га на́шего, благове́рный кня́же Рома́не,/ в житии сем су́етном у́зким, и приско́рбным, и тру́дным путе́м ше́ствовав,/ стяжал еси́ Небе́сное Ца́рство во о́ном и в неизрече́нном, в безконе́чном ве́це,/ но моли́ся Христу́ Богу́ о душа́х на́ших.</p>
<p><red>Сла́ва, и ны́не, Богоро́дичен:</red></p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребывающе/ и па́ки согреша́юще, и́мамы Тя моли́твенницу,/ тем, благодаря́ще, вопие́м Ти:/ ра́дуйся, Обра́дованная, Госпо́дь с Тобо́ю.</p>
<p>По 2-м стихосло́вии седа́лен, глас 5:</p>
<p>Уже́ при двере́х день Стра́шный и Суд Госпо́день гро́зный,/ помози́ нам, благове́рный кня́же Рома́не,/ наста́ви нас на путь пра́вый/ и не лиши́ нас на Стра́шном Суде́ десна́го стоя́ния,/ моли́ся о душа́х на́ших.</p>
<p><red>Сла́ва, и ны́не, Богоро́дичен:</red></p>
<p>И́же от Де́вы возсия́вый всему́ ми́ру, Христе́ Бо́же,/ и сыны́ Све́ту Тоя́ ради показа́вый, поми́луй нас.</p>
<p>По Многоми́лостиве седа́лен, глас 8:</p>
<p>Духо́вно торжеству́ем в па́мять вели́каго и чу́днаго, благове́рнаго кня́зя Рома́на,/ А́нгели на Небесе́х ра́достно лику́ют,/ но моли́ся Христу́ Бо́гу на́шему о душа́х на́ших.</p>
<p><red>Сла́ва, и ны́не, Богоро́дичен:</red></p>
<p>О Тебе́ ра́дуется, Обра́дованная, вся тварь,/ Арха́нгельский собо́р и челове́ческий род,/ Освяще́нная Це́рковь,/ Раю́ слове́сный,/ Де́вственная похвало́,/ из Нея́же Бог воплоти́ся и Младе́нец бысть,/ пре́жде век Сый Бог наш,/ ложесна́ бо Твоя́ Престо́л сотвори́/ и Твое́ же чре́во простра́ннее Небе́с соде́ла, Деви́це,/ о Тебе́ ра́дуется, Обра́дованная, вся́кая тварь,/ сла́ва Тебе́.</p>
<p>Таже степе́нна, глас 4, 1-й антифо́н. Проки́мен: Честна́ пред Господем:
<red>Стих:</red> Что возда́м Го́сподеви: Вся́кое дыха́ние:
<red>Стих:</red>
<style name="color-red"/>Хвали́те Бо́га во святы́х:
<red>Ева́нгелие от Матфе́я, зача́ло 11.</red>
</p>
<p>По 50-м псалме́ стихи́ра, глас 6:</p>
<p>Прииди́те, вси лю́дие,/ хвалу́ принесе́м блаже́нному кня́зю Рома́ну,/ вопию́ще си́це:/ ра́дуйся, благоче́стия и́стиннаго пропове́дниче/ и Це́ркве Христо́ве пресве́тлая звездо́;/ ра́дуйся, пресве́тлый сто́лпе,/ просвеща́я и нас чуде́с светлостьми́;/ ра́дуйся, гра́ду У́глечу све́тлый свети́льниче;/ ра́дуйся, ро́сный о́блаче, пла́мень погаша́ющи страсте́м/ и ороша́ющи ве́рных мы́сли,/ благочести́вый кня́же Рома́не,/ моли́твенниче о душа́х на́ших.</p>
<p>Кано́н Богоро́дицы со ирмосо́м на 6 и свято́му два кано́на на 8.</p>
<p>Кано́н свято́му, глас 6</p>
<p><red>Песнь 1</red></p>
<p><red>Ирмо́с:</red> Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</p>
<p>И́же ско́ро всем послу́шный,/ благове́рный кня́же Рома́не,/ призыва́ющим свято́е и́мя твое́/ в беда́х, и в ско́рбех, и в боле́знех разли́чных,/ и всем прося́щим подае́ши ско́рое здра́вие и ра́достное утеше́ние,/ ве́рныя лю́ди ми́лостивно посеща́й.</p>
<p>Взы́де, я́ко светолу́чное со́лнце на высоту́ Небе́сную и осия́юще вселе́нную,/ та́ко и ты, благове́рный кня́же Рома́не,/ Бо́гом пору́ченный ти град У́глеч/ освяти́ и просла́ви весь град,/ и вся лю́ди, живу́щая в нем,/ и вся стра́ны Ру́сския земли́ свои́ми чудесы́.</p>
<p>Ви́димых и неви́димых враг/ и от них вся́каго наведе́ния вра́жия изба́ви нас,/ мо́лимся тебе́, благове́рный кня́же Рома́не,/ от нестерпи́мых бед нас свободи́.</p>
<p><red>Богоро́дичен:</red> О, Всеми́лостивая Госпоже́ Богоро́дице,/ к Ро́ждшемуся из Тебе́ о нас моли́,/ ско́рби на́ша на ра́дость претвори́.</p>
<p>Ин кано́н, глас 1.</p>
<p><red>Ирмо́с:</red> Твоя́ победи́тельная десни́ца,/ Боголе́пно в кре́пости просла́вися,/ та бо, Безсме́ртне,/я́ко всемогу́щая проти́вная сотре́,/ изра́ильтянам путь глубины́ новосоде́лавшая.</p>
<p>Благочести́ваго и венчено́снаго кня́зя Рома́на/ по достоя́нию похва́лим,/ чуде́с пода́теля оби́льна,/ спаса́ющаго ду́ши на́ша молитвами своими.</p>
<p>Престо́лу у́бо предстоя́ благода́ти/ и со все́ми А́нгелы ра́дуяся,/ <red>Днесь</red> ми́рови исцеле́ния раздае́т бога́тство,/ тем же согла́сно зове́м ему́:/ спаси́ нас моли́твами свои́ми, блаже́нне.</p>
<p>Пе́сньми и пе́ньми восхва́лим блаже́ннаго кня́зя Рома́на/ и, честну́ю его́ и благода́тную па́мять пра́зднующе,/ си́це возопие́м:/ ра́дуйся, гра́ду своему́ У́глечу многосве́тлый свети́льниче и тве́рдый засту́пниче.</p>
<p><red>Богоро́дичен:</red> Ума́ моего́, Всенепоро́чная, омраче́ние/ све́том Свои́м отжени́ и тьмы изба́ви мя ве́чнующия,/ я́ко да пою́ вели́чия Твоя́.</p>
<p><red>Песнь 3</red></p>
<p><red>Ирмо́с:</red> Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</p>
<p>Благове́рный кня́же Рома́не,/ вси лю́дие пра́зднуют и мно́жество и́ночествующих по́стник покланя́ются тебе́,/ ви́девше от Бо́га да́нныя тебе́ пресла́вныя чудеса́/ ко всем, прося́щим у <red>тебе</red>́ ми́лости.</p>
<p>Мо́лим тя, благове́рный кня́же Рома́не, и взыва́ем ти:/ покая́нию у́прави нас/ и не лиши́ нас душеспасе́ннаго исполне́ния.</p>
<p>Благове́рный кня́же Рома́не,/ убо́гия рабы́ твоя́, во глубине́ грехо́вней пони́кшая, воздви́гни,/ и на стезю́ покая́ния наста́ви нас, и плоды́ израсти.</p>
<p><red>Богоро́дичен:</red> Кто не сла́вит или кто велегласно не пое́т Тебе́,/ Благове́рная Госпоже́, Пречиста́я Богоро́дица, Ма́ти Бо́жия,/ мо́лим Тя, Милосе́рдая,/ откры́й нам душеспасе́ннаго исполне́ния.</p>
<p>Ин</p>
<p>Ирмос: Еди́не, ве́дый челове́ческаго существа́ не́мощь/ и ми́лостивно в не вообра́жся,/ препоя́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нный сла́вы Твоея, Человеколю́бче,</p>
<p>Свети́льник Све́та яви́ся благочести́вый князь Рома́н,/ неду́г и глубо́кую тьму разреша́ющ всегда́,/ и заре́ю све́тлою чуде́с озаря́ет прему́дрый.</p>
<p><red>Днесь</red> весе́лием ра́дуется Христо́ва Це́рковь,/ в па́мять присноблаже́ннаго кня́зя Рома́на,/ и ве́рою взыва́ющи:/ Ты ми, Христе́, держа́ва и утвержде́ние.</p>
<p>Яко честны́й би́сер, благода́ть твоя́, блаже́нне Рома́не, всем незри́мо низхо́дит/ и разли́чная исцеле́ния неоску́дно подава́ющи.</p>
<p><red>Богоро́дичен:</red> А́нгел святи́и чи́нове и во́инства Небе́сных Сил/ Твоего́ Сы́на ужаса́ются,/ мо́лим Тя, Милосе́рдая,/ в стра́шный и гро́зный день прише́ствия Его́/ помози́ нам, Влады́чице.</p>
<p>Кондак, глас 8:</p>
<p>Сконча́в до́брый по́двиг,/ и ве́ру соблюде́ в се́рдцы свое́м,/ и вене́ц нетле́нный от Бо́га прия́л еси́,/ блаже́нный кня́же Рома́не,/ и сла́ве Его́ сподо́бился еси́,/ и Престо́лу предста́л еси́ Спа́сову./ Моли́ся Господеви спасти́ град У́глеч и вся гра́ды/ от наше́ствия иноплеме́нных, и междоусо́бныя бра́ни, и пога́ных,/ и твое́ честно́е преставле́ние почита́ющим/ грехо́в оставле́ние дарова́ти/ чту́щим любо́вию святу́ю па́мять твою́.</p>
<p>Икос:</p>
<p>Всечестну́ю и Боже́ственную память чтим/ вели́каго кня́зя Рома́на, уго́дника Христо́ва,/ иже ца́рским венце́м от ю́ности укра́шен/ и пребога́тым да́ром, и ми́лостынею,/ ве́лия власть бысть своему́ Оте́честву, и всей земли́ украше́ние,/ и заступление гра́ду на́шему,/ и от наше́ствия иноплеме́нных изба́вил еси́,/ от злых бед и скорбе́й моли́твою свое́ю./ И си́це рцем:/ ра́дуйся, ни́щим корми́телю;/ ра́дуйся, вдови́цам и сирота́м засту́пниче;/ ра́дуйся, бе́дным утеше́ние;/ ра́дуйся, град свой изба́вивый от враг и моли́твою победи́вый их./ И ныне неви́димо молишися Христу́ Бо́гу, я́ко да зове́м ти:/ ра́дуйся, гра́ду на́шему У́глечу похвало́/ и Оте́честву своему́ славо и утвержде́ние.</p>
<p>Седа́лен, глас 8:</p>
<p>Ско́рый в беда́х уте́шитель и в боле́знех исцели́тель,/ во гра́дех и во страна́х/ вся лю́ди неисче́тною ми́лостию покрови́тель,/ благове́рный кня́же Рома́не,/ моли́ся Христу́ Бо́гу о чту́щих святу́ю па́мять твою́.</p>
<p>Сла́ва, и, ны́не, <red>Богоро́дичен:</red></p>
<p>Ра́дуйся, Я́же от А́нгела ми́ру ра́дость прие́мши;/ ра́дуйся, Ро́ждшая Творца́ тва́ри;/ ра́дуйся, сподо́бльшаяся бы́ти Ма́ти Христа́ Бо́га.</p>
<p><red>Песнь 4</red></p>
<p><red>Ирмо́с:</red> Христо́с моя́ си́ла,/ Бог и Госпо́дь,/ честна́я Це́рковь/ Боголе́пно пое́т, взыва́ющи,/ от смы́сла чи́ста о Го́споде пра́зднующи.</p>
<p>Укроти́, благове́рный кня́же Рома́не, злотво́рных челове́к,/ из рук их исхити́/ гони́мых и расхища́емых неми́лостивно.</p>
<p>Смири́ враго́м вознесе́нную вы́ю велере́чующих сове́т,/ злонра́вных сердца́, поуча́ющих на нас по <red>вся</red> дни,/ на тя несть их упова́ния,/ но упова́ют на свой язы́к велеречи́в, язы́к челове́ч,/ ты, благове́рный кня́же Рома́не,/ от таковы́х злотво́рных бед изба́ви.</p>
<p>Вооружи́ся на нас лука́вно враг мечта́нием злым,/ я́коже мече́м погуби́ти хотя́,/ но милосе́рдый кня́же Рома́не,/ защити́ от тех злых и ми́рны их сотвори́.</p>
<p><red>Богоро́дичен:</red> Кто изочте́т си́лы Твоя́, Чи́стая,/ но пощади́ нас, вы́ими из глубины́ грехо́вныя/ и наста́ви на благо́е покая́ние безвозвра́тно.</p>
<p>Ин</p>
<p><red>Ирмо́с:</red> Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</p>
<p>Заре́ю Трисо́лнечныя благода́ти сия́ет/ све́тлый твой пра́здник, блаже́нне кня́же Рома́не,/ стра́стнаго омраче́ния бесо́вскаго избавля́я/ творя́щих ве́рою па́мять твою́.</p>
<p>Простре́ ум ко Еди́ному Влады́це, блаже́нне,/ и вене́ц нетле́ния от Него́ прии́м,/ сия́ющи све́тлыми све́тлостии и бога́тными дарова́нии,/ иде́же перворо́дных жили́ща.</p>
<p>Источи́л еси́ ре́ки чуде́с, благове́рный кня́же Рома́не,/ ве́рным напоя́юще сердца́,/ и му́тныя во́ды неве́рия изсуши́л еси́.</p>
<p><red>Богоро́дичен:</red> Влады́чице ми́ру, Богоро́дице, помози нам,/ прелука́вый враг поглота́ет нас зе́льне лю́тыми воспомина́нии и помышле́нии,/ и́же от Бо́га нас разлуча́ют,/ не оста́ви у́бо нас, ниже́ пре́зри нас.</p>
<p><red>Песнь 5</red></p>
<p><red>Ирмо́с:</red> Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</p>
<p>Ускори́, благове́рный кня́же Рома́не,/ отъя́ти от зла неми́лостивых челове́к,/ пленя́ющих и расхища́ющих безве́стно,/ и печа́ль на́шу ра́дованьми раствори́.</p>
<p>Покажи́ ско́рое заступле́ние, благове́рный кня́же Рома́не,/ прося́щим у <red>тебе</red>́ ми́лости,/ я́ко да у́зрят по нас врази́ сопроти́в их борю́щую твою́ си́лу, постыдя́тся.</p>
<p>Благове́рный кня́же Рома́не,/ буди́ нам стена́ тве́рдая,/ бу́ди нам защи́тниче непреста́нный,/ бу́ди нам я́ко оте́ц чадолюби́в,/ бу́ди нам прибе́жище и утвержде́ние.</p>
<p><red>Богоро́дичен:</red> Богоро́дица, Блага́я Помо́щница,/ из Тебе́ бо нам возсия́ Свет преди́вный,/ тем же Тя, Цари́цу и Влады́чицу всех,/ Ма́терь Зижди́теля тварем, пропове́дуем.</p>
<p>Ин</p>
<p><red>Ирмо́с:</red> Твой мир даждь нам,/ Сы́не Бо́жий,/ ино́го бо, ра́зве Тебе́, бога не зна́ем,/ И́мя Твое́ имену́ем,/ я́ко Бог живы́х и ме́ртвых еси́.</p>
<p>Яви́ся, я́ко звезда́ све́тлая, непреле́стная, блаже́нне кня́же Рома́не,/ лю́дем благочести́вым побо́рник,/ пле́нным свободи́тель и ни́щим защи́титель, боля́щим врач/ и гра́ду на́шему и всей земли́ Ру́сской утвержде́ние.</p>
<p>Я́ко вели́кое бога́тство щедро́т, блаже́нный кня́же Рома́не,/ явися гра́ду У́глечу безчи́сленное проли́тие ми́лости твоея́,/ ты бо прося́щим ве́рою су́щая цельбы́ подаеши/ и тех просвеща́еши свои́м милосе́рдием, блаже́нне.</p>
<p>Пресве́тлый свети́льник, сия́я во все́м ми́ре, блаже́нный князь Рома́н,/ и во мра́це стра́стне озаря́я всех нас,/ и в Ру́сстей земли́ чудотво́рец яви́ся пресла́вен,/ прося́щим подава́я цельбу́, блаже́нне,/ я́ко да и мы благода́ть исцеле́нием обрета́ем.</p>
<p><red>Богоро́дичен:</red> Светообра́зна и Христо́в храм, Отрокови́це,/ моли́твами Свои́ми Отцу́ и Сы́ну и Свято́му Ду́ху/ и нас хра́мы сотвори́,/ преподо́бныя содева́юще, Пречи́стая.</p>
<p><red>Песнь 6</red></p>
<p><red>Ирмо́с:</red> Жите́йское мо́ре,/ воздвиза́емое зря/ напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</p>
<p>Во́тчину свою́, град У́глеч, и страны́ Ру́сския земли́/ благомилосе́рдо пощади́ и ми́лостивно утверди́,/ мир и любо́вь, и здра́вие, и оби́лие во все́м во всех до́мех сотвори́/ и всегда ра́достно нас посеща́й.</p>
<p>Еди́н аз, гре́шный, и ны́не в ле́ности предлежу́,/ и ум мой во грехи́ глубо́кия впад,/ но ты, благове́рный кня́же Рома́не,/ наста́ви мя на стезю́ пра́вую/ и не оста́ви мя, погиба́ющаго.</p>
<p>Процве́л еси́, я́ко цвет ра́йский, посреди́ Ру́сския земли́,/ уго́дниче Бо́жий, благове́рный кня́же Рома́не,/ жив к Бо́гу свои́ми труды́, посто́м, и моли́твами,/ и нищелю́бием, и нощны́м стоя́нием,/ а по сме́рти боля́щим разли́чными неду́ги,/ печа́льным и бе́дным заступле́ние,/ здра́вие и ра́дость всем подае́ши безпреста́нно.</p>
<p><red>Богоро́дичен:</red> На Небеси́ Арха́нгели и А́нгели,/ Херуви́ми и Серафи́ми сла́вят,/ а на земли́ вси лю́дие раболе́пно покланя́ются Рождеству́ Твоему́,/ мо́лим Тя: спаси́ ду́ши на́ша.</p>
<p>Ин</p>
<p><red>Ирмо́с:</red> Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния./ Спаси́ лю́ди Твоя́, Бо́же наш,/ Ты бо кре́пость немощству́ющих и исправле́ние.</p>
<p>От пречестна́го ко́рене израсте́ ветвь пресла́вная,/ благочести́вый кня́же Рома́не,/ благоче́стно на земли́ пожи́в,/ и прия́телище чи́сто Ду́ху Свято́му был еси́,/ просвеща́я вопию́щих ны́не па́мять твою́.</p>
<p>Сохрани́ град свой У́глеч и вся страны Ру́сския земли́,/ благочести́вый кня́же Рома́не,/ от безбо́жных инове́рных нахо́да и от усо́бныя ра́ти,/ всякаго стра́ха и му́ки изба́ви.</p>
<p>Сирота́м и вдови́цам засту́пник,/ и в бе́дах необори́мый помо́щник,/ и всем притека́ющим к тебе́ приста́нище,/ небу́рное и неле́стное оти́шие су́щим во гресе́х.</p>
<p><red>Богоро́дичен:</red> Вели́чия Тебе́, Чи́стая, сотвори́ Госпо́дь наш,/Его́ же моли́ при́сно возвели́чити и в нас бога́тую Его́ ми́лость,/ Пренепоро́чная Влады́чице.</p>
<p><red>Конда́к, глас 8:</red></p>
<p>Красоту́ ми́ра сего́, княже́ние и сла́ву/ я́ко вре́менно помышля́я,/ и сего́ ра́ди благоче́стно в ми́ре пожи́л еси́,/ блаже́нне кня́же Рома́не,/ ми́лостынею и моли́твами Бо́гу угоди́в,/ и по преставле́нии свое́м чуде́с дар прии́м от Христа́ Бо́га,/ и свети́льник яви́ся пресве́тлый,/ просвеща́я свои́ми чудесы́, приходя́щим к тебе́ с ве́рою здра́вие подаеши и от бед избавля́еши./ Тем же Христо́ва Це́рковь пе́сньми сла́вит тя,/ благочести́вый кня́же Рома́не,/ гра́ду своему́ У́глечу вели́кий побо́рниче.</p>
<p><red>И́кос:</red></p>
<p>Го́споди, отве́рзи ми устне́ и язык мой,/ умили́ се́рдце мое́ и напо́лни ду́ха смиренному́дрия,/ да возглаго́лю и воспою́ Твоего́ уго́дника,/ но́ваго чудотво́рца, благове́рнаго кня́зя Рома́на:/ ра́дуйся, благочести́ваго ко́рене пречестна́я о́трасль;/ ра́дуйся, ма́тере благогове́йны ветвь прекра́сна и пресла́вна;/ ра́дуйся, честны́й сосу́де Свято́му Ду́ху;/ ра́дуйся, я́ко на Небеси́ со А́нгелы живе́ши;/ ра́дуйся, целому́дрия сто́лпе, и́мже бесо́вская шата́ния искорени́шася;/ ра́дуйся, свети́льниче многосве́тлый, чуде́с сия́ния вселе́нную просвеща́еши;/ ра́дуйся, пра́ведным Боже́ственное наслажде́ние;/ ра́дуйся, гре́шным спасе́ние и леня́щимся к Бо́гу дерзнове́ние;/ ра́дуйся, град свой У́глеч и живу́щая в не́м лю́ди спасл еси́ от бед и злых скорбе́й;/ ра́дуйся, крестоно́сным лю́дем похвало́ и утвержде́ние;/ ра́дуйся, земли Ру́сской засту́пниче и забра́ло неруши́мое;/ ра́дуйся, гра́ду на́шему У́глечу вели́кий побо́рниче.</p>
<p><red>Песнь 7</red></p>
<p><red>Ирмо́с:</red> Росодательну у́бо пещь/ содела А́нгел/ преподо́бным о́троком,/ халде́и же опаля́ющее/ веле́ние Божие мучи́теля увеща вопи́ти:/ бла́гословен еси́, Бо́же оте́ц на́ших.</p>
<p>Мо́лим тя, благове́рный кня́же Рома́не,/ виждь на́шу нестерпи́мую печа́ль, и боле́зни,/ и ско́рби, и стра́сти,/ но умилосе́рдися, от всех бед свободи́;/ благослове́н Бог оте́ц на́ших.</p>
<p>Показася гра́ду Углечу, я́ко свети́ло негаси́мое,/ благове́рный кня́же Рома́не,/ доброде́тельми свои́ми просвети́л еси́ всех нас/ и, трудолю́бным житие́м на земли́ пожи́в,/ сего́ ра́ди всели́ся во оби́тель Небе́снаго Ца́рствия;/ благослове́н Бог оте́ц на́ших.</p>
<p>Ра́дуйся, благове́рный кня́же Рома́не,/ просвети́вше свои́ми чудесы во́тчину свою́, град Углеч,/ и страны́ Русския земли́;/ ра́дуйся, победи́вше диавола,/ и посрами́вше житие́ ны́нешняго су́етнаго све́та,/ и обре́тше неизрече́нную благода́ть от Бо́га/ в безконечном во о́ном ве́це со А́нгелы и святы́ми;/ благослове́н Бог оте́ц на́ших.</p>
<p><red>Богоро́дичен:</red> Надеждо всем, Госпоже́ Богоро́дице,/ разгони́, Влады́чице, враги́ души́ мое́й/ и напра́ви на стезю́ пра́ву,/ пощади́, Помо́щнице и Надеждо христиа́нская;/ благослове́н Бог оте́ц на́ших.</p>
<p>Ин</p>
<p><red>Ирмо́с:</red> Тебе́, у́мную, Богоро́дице, пещь,/разсмотряем, ве́рнии,/ я́коже бо о́троки спа́се три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</p>
<p>Во всех стра́нах про́йде веща́ние,/ я́ко гра́ду Углечу яви́ся чудотво́рец пресла́вен,/ дару́ющий мно́жество исцеле́ний всем, приходя́щим к нему́ и ве́рою пою́щим его́;/ отце́м Бог благослове́н еси́.</p>
<p>Чудесы́ у́бо свои́ми, я́ко цвет, процве́л еси́, блаже́нне,/ исцеле́ния подае́ши притека́ющим к тебе́,/ Богому́дре и досточу́дне кня́же Рома́не,/ отце́м Бог благослове́н еси́.</p>
<p>Се ны́не стеко́шася от всех гра́дов и стран ве́рующие людие,/ ра́дующеся вку́пе, хвалу́ возда́ти тебе́, Богоблаже́нне Рома́не;/ отце́м Бог бла́гословен еси́.</p>
<p><red>Богоро́дичен:</red> Тебе́, Всесвята́я и Чи́стая Госпоже́ Богоро́дице,/ раб и Твой, всегда́, во дни и в но́щи, мо́лимся сокруше́нною мы́слию,/ прося́ще избавле́ния по́дати согреше́нием Твои́ми моли́твами;/ отце́м Бог благослове́н еси́.</p>
<p><red>Песнь 8</red></p>
<p><red>Ирмо́с:</red> Из пла́мене преподо́бным росу́ источи́л еси́/ и пра́веднаго же́ртву водо́ю попали́л еси́:/вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</p>
<p>Ра́достный нам вели́кий и све́тлый пра́здничный день возсия́/ в Богоспаса́емом гра́де У́глече,/ в день пра́здника основа́ния хра́ма во и́мя Преобра́жения Го́спода на́шего Иису́са Христа́/ и обрете́ние твои́м многочуде́сным моще́м,/ Его́ же превозно́сим, Го́спода, во ве́ки.</p>
<p>День Госпо́день всегда́ пред очи́ма зря/ и всегда́ во уме́ свое́м держа́,/ кто в ны́нешнем житии́ не у́зрит сме́рти,/ и Богоуго́дно и смиренному́дренно пожи́в,/ и с ми́ром к Бо́гу отъи́де,/ Его́ же превозно́сим, Го́спода, во ве́ки.</p>
<p>В день восше́ствия твоего́ на Небеса́ ко Го́споду Бо́гу,/ благове́рный Рома́не,/ Арха́нгели, А́нгели, Херуви́ми и Серафи́ми,/ и вся святы́я, от ве́ка Бо́гу угоди́вшия,/ неизрече́нною ра́достию тебе́ срето́ша,/ а мы, гре́шнии, про́сим у <red>тебе</red>́ ми́лости:/ изба́ви нас от всех скорбе́й и не лиши́ нас душеспасе́ннаго исполне́ния.</p>
<p><red>Богоро́дичен:</red> О, Влады́чице,/ непремо́лчно Тебе, Ма́терь Бо́жию, пою́т велегла́сно Арха́нгели и А́нгели,/ и вси́ ро́ди человечести́и покланя́ются,/ и дай, Де́во, избыти Тобо́ю тле́нное существо́,/ ра́дуйся, Обра́дованная, Госпо́дь с Тобо́ю,/ Его́ же превозно́сим, Го́спода, во ве́ки.</p>
<p>Ин</p>
<p><red>Ирмо́с:</red> Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие;/ и превозноси́те во вся ве́ки.</p>
<p>Струя́ происхо́дит от благода́ти твое́й,/ блаже́нне кня́же Рома́не, исцеле́ний вся́ких,/ и омыва́ет скве́рны страсте́й, и гное́ния лю́тых очища́ет,/ всех ве́рных напоя́ет сердца́ любо́вию чту́щих тя, пресла́вне,/ Го́спода по́йте и превозноси́те Его́ во ве́ки.</p>
<p>Хвала́ми досто́йными воспе́ти пресла́внаго чудотво́рца/ ум и смысл дару́й ми, Христе́ Бо́же,/ я́ко да пою́, ра́дуяся, па́мять его́,/ Го́спода по́йте и превозноси́те Его́ во ве́ки.</p>
<p><red>Днесь</red> спасе́ния пра́здник весе́лию на́ста,/ стецемся, вернии, очи́стивше вку́пе ду́ши и телеса́,/ се бо нас призыва́ет князь Рома́н Боже́ственный,/ Го́спода по́йте и превозноси́те Его́ во ве́ки.</p>
<p><red>Богоро́дичен:</red> Уврачу́й, Пречи́стая, стра́сти се́рдца моего́,/ рождшая всех Царя́,/ и пра́ведный че́сти яви́ мя, прича́стника,/ Богоро́дице Де́во, Христа́, Сы́на Своего́ умоли́вше,/ Го́спода воспевайте дела́ и превозноси́те Его́ во ве́ки.</p>
<p><red>Песнь 9</red></p>
<p><red>Ирмо́с:</red> Бо́га/ челове́ком невозмо́жно ви́дети,/на Него́же не сме́ют чини́ А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́1и/ Тя ублажа́ем.</p>
<p>Сохрани́ от бед, благове́рный кня́же Рома́не,/ принося́щих ти сию́ ма́лую мольбу́,/ и от пото́па страсте́й,/ и всякаго наве́та, и злотво́рных челове́к избави.</p>
<p>Просвети́лся еси́, благове́рный кня́же Рома́не,/ я́ко со́лнце, свои́ми чудесы,/ дающе всем исцеление,/ благи́м и гре́шным, невозвра́тно.</p>
<p>Дерзнух многогре́шный аз и недосто́йный/ се написа́ние проглаголати тебе́,/ благове́рный кня́же Рома́не,/ приими́ с ми́лостию и покры́й мя/ неистощи́мыми свои́ми щедро́ты.</p>
<p><red>Богоро́дичен:</red> Безнача́льнаго Роди́теля Собезнача́льну Сы́ну Ма́ти,/ Всекрасная И́збранная Пречи́стая Отрокови́це Мари́е,/ пою́щих Тя возвесели́,/ и ма́лое сие́ моле́ние Сы́ну Своему́ и Бо́гу на́шему проповеждь,/ и от вся́ких бед свободи́,/ и не лиши́ ме́не зре́ния Сы́на Своего́ и Бо́га на́шего,/ на стра́шном Суде́ ста́ти на десно́й стране́,/ и не отвержи ме́не от Престо́ла Бо́жия.</p>
<p>Ин</p>
<p><red>Ирмо́с:</red> О́браз чистаго рождества́ Твоего́,/ огнепали́мая купина́ пока́за неопальная,/ и ны́не на нас напа́стей свирепе́ющую угаси́ти, мо́лимся, пещь,/да Тя, Богоро́дице,/непреста́нно велича́ем.</p>
<p>Яви́ся вели́к щит и вели́ка кре́пость земли́ Русстей,/ блаже́нный князь Рома́н,/ людем православным похваление во всех языцех,/ ны́не мо́лим ти ся сохрани́ти страну́ Ру́сскую от ва́рварскаго нахожде́ния,/ и от плене́ния иноплеме́нных,/ и от междоусобныя бра́ни, и от всякаго зла.</p>
<p>Кра́сен душею и те́лом и, благоче́стием сия́я,/ славне кня́же Рома́не,/ Боже́ственна испо́лни ра́зума и прему́дрости,/ орга́н Свята́го Ду́ха был еси́ по сме́рти/ и безсмертней жи́зни и нескончаемому блаже́нству прише́л еси́, радуяся.</p>
<p>Углечестии народи́, прииди́те,/ собери́теся вси в це́рковь святу́ю,/ ко многоцелебному и пресла́вному но́вому чудотво́рцу,/ благове́рному князю Рома́ну,/ со слеза́ми велегла́сно воззови́те:/ о угодниче Бо́жий, блаженне кня́же Рома́не,/ изба́ви град и лю́ди своя́,/ не дай же достоя́ния твоего́ ро́ду измаильтеску/ и междоусобныя бра́ни, и от всякаго зла сохрани́,/ да должно́ воспое́м милость твою́, святый.</p>
<p><red>Богоро́дичен:</red> Неизрече́нно та́инство,/ Ты бо Престо́л Херуви́мский и Светоно́сный Черто́г показася Вседержи́теля Бо́га,/ и возопием к Ней уми́льным гла́сом:/ о, Пресвята́я Госпоже́ Богородице,/ от вся́ких бед и скорбе́й нас сохрани́/ и вечныя избави му́ки,/ Ю́же благочестно, я́ко Богоро́дицу, велича́ем.</p>
<p>Свети́лен:</p>
<p>Всели́ся в сердцы твое́м, благове́рный Рома́не, ко́рень благ/ и расплоди́ в тебе́ неоскудныя к Бо́гу многоподви́жныя труды́/ и добро́ту ко всем челове́ком,/ моли́ся о ду́шах на́ших.</p>
<p>Ин свети́лен:</p>
<p>Ра́дуйся, Бо́гом и́збранный, благочести́вый кня́же Рома́не,/ людем правосла́вным похвала́ и во́ином соблюде́ние,/ и ва́рваром побеждение, и в бе́дах необори́мый помо́щник,/ и гра́ду Углечу утвержде́ние.</p>
<p><red>Богоро́дичен:</red></p>
<p>Просла́вим Ма́терь Бо́га на́шего,/ пре́жде рождества́ пребы́сть Де́ва, Ма́ти Сы́на Божия,/ и по рождестве́ Де́ва яви́ся,/ ра́дуйся, Обра́дованная, Госпо́дь с Тобо́ю.</p>
<p>На хвали́тех, стихи́ры самогла́сны, глас 6:</p>
<p>Кре́пко во уме́ свое́м держа́ ты, благове́рный кня́же Рома́не,/ Божие сло́во во Ева́нгелии:/ кто хощет вели́к быти, да бу́дет всем слуга́./ И по сему́ словеси́ ты житие́ свое́ соверши́л еси́/ при животе́ свое́м неукло́нно к Бо́гу,/ труды́ и добродетель ко всем челове́ком име́л еси́,/ сего́ ра́ди по сме́рти во Ца́рствии Небеснем со А́нгелы ли́куеши,/ моли́ся Христу́ Бо́гу о ду́шах на́ших.</p>
<p>Ра́дуйся, благове́рный кня́же Рома́не,/ я́ко со́лнце, сияеши свои́ми чудесы во всей Руси́и,/ ра́дуйся, я́ко цвет прекра́сный, процве́л еси́/ во гра́де Углече свои́ми щедро́ты,/ моли́ся Христу́ Бо́гу о ду́шах на́ших.</p>
<p>Бога́тство неизрече́нное обре́л еси́, гра́де Углеч,/ воистинну еси́ бога́т,/ таковый свети́льник в тебе́ возси́я,/ благове́рный князь Рома́н,/ засту́пник тве́рдый яви́ся гра́ду своему́,/ моли́ся Христу́ Бо́гу/ о чтущих святу́ю па́мять твою́.</p>
<p>Избра́л еси́ бога́тство Небе́сное,/ изво́лил храни́ти Госпо́дни за́поведи,/ оста́вил еси́ земна́я Христа́ ра́ди/ и на Небеси́ со А́нгелы ликуеши,/ всеблаженне кня́же Рома́не,/ моли́ся Христу́ Бо́гу/ о творя́щих святу́ю па́мять твою́,</p>
<p><red>Сла́ва, глас 8:</red></p>
<p>Прииди́те, людие,/ покло́нимся и припаде́м ко свято́му благове́рному князю Рома́ну,/ той нас свободи́т от рук неве́рных язы́к и злотво́рных челове́к,/ и из рук ненави́стных моли́твами его́ свободи́мся.</p>
<p>И ны́не, Богоро́дичен по гла́су.</p>
<p>Славосло́вие вели́кое. И отпу́ст.</p>
<p>На литурги́и</p>
<p>Блаже́нны от обою́ кано́нов, пе́сни 3-я и 6-я. Проки́мен: Честна́ пред Го́сподем:
<red>Апо́стол к Кори́нфяном, зача́ло 151. Ева́нгелие от Луки́, зача́ло 24. Прича́стен: </red>В па́мять ве́чную бу́дет пра́ведник:
</p>
</section>
