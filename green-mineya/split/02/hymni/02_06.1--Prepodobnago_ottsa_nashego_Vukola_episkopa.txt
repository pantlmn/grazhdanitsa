<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Вуко́ла, епи́скопа Сми́рнскаго</p>
</title>
<p>На Го́споди, воззва́х:
<red> стихи́ры пра́здника, глас 1.</red>
</p>
<p><red>Подо́бен:</red> Небе́сных чино́в:</p>
<p>Творец вся́ческих и Избави́тель наш/ Ма́терию Де́вою в це́рковь прино́сится,/ темже ста́рец, Сего́ прие́м,/ с радостию взываше:/ ны́не отпущаеши раба́ Твоего́, Блаже, с ми́ром,/ я́коже изво́лил еси́.</p>
<p>Симео́н, на ру́ки от Де́вы прие́м/ пре́жде всех век рожденнаго,/ Спа́са ви́дех, вопияше:/ просвещение Твое́й сла́вы концем;/ ны́не отпущаеши раба́ Твоего́, Блаже, с ми́ром,/ я́ко ви́дех Тя <red>Днесь</red>.  </p>
<p>Напосле́док веко́в рождена́ на спасе́ние человеков,/ Симео́н, понесый на рука́х Спа́са,/ радуяся, вопияше:/ ви́дех Свет языко́в и Сла́ву Изра́иля,/ ны́не отпущаеши, я́коже рекл еси́, я́ко Бог, от су́щих зде/ веле́нием Твои́м.</p>
<p>Ины стихи́ры преподо́бнаго, глас 6.</p>
<p><red>Подо́бен:</red> Тридне́вен:</p>
<p>Све́том Богодетельных доброде́телей/ блистаяся, священнейше,/ свет положи́лся еси́ на свещнице таи́нственно Божественныя Це́ркве,/ уясня́я сию́, о́тче, свяще́нными уче́нии твои́ми.</p>
<p>Дух тя Святый, Вуколе священне, освяти́в,/ тобо́ю святы́ню ве́рою приступа́ющим подае́т, Богоносе,/ и просвеще́ние, и избавле́ние.</p>
<p>Кра́йнюю бла́гость проповедая Бо́га на́шего,/ озло́бленным        ублажа́еши        лю́ди,        мудреблагода́тно/ приводя́ Спа́су, я́ко свяще́нник священнейший.</p>
<p>Сла́ва, и ны́не, пра́здника, глас 5:</p>
<p>Испыта́йте писа́ния,/ я́коже рече во Евангелиих Христо́с Бог наш,/ в них бо обрета́ем Того́ раждаема/ и пелена́ми повива́ема,/ в яслех полагаема и мле́ком пита́ема,/ обреза́ние приемлюща и Симео́ном носи́ма,/ не мне́нием, ни привиде́нием,/ но и́стиною ми́рови явльшася./ К Немуже возопии́м:/ Превечный Бо́же, сла́ва Тебе́.</p>
<p><red>Аще</red> есть пост, Сла́ва, и ны́не, Богоро́дичен; <red>Аще</red> ли среда́ или́ пято́к, Крестобогоро́дичен (пи́саны сего́ ме́сяца в 11 день).</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Носящи Чи́стая/ и Пречи́стая Де́ва/ Содетеля и Влады́ку/ я́ко Младе́нца на рука́х,/ в це́рковь вхо́дит.</p>
<p><red>Стих:</red> Ны́не отпущаеши раба́ Твоего́, Владыко,/ по глаго́лу Твоему́, с ми́ром.</p>
<p>Приими́, о Симео́не,/ Го́спода сла́вы,/ я́коже извести́лся еси́/ от Ду́ха Святаго:/ се бо прии́де.</p>
<p><red>Стих:</red> Свет во открове́ние языко́в,/ и сла́ву люде́й Твои́х Изра́иля.</p>
<p>Ны́не ви́деша,/ Благи́й Бо́же, о́чи мои́/ Твое́ обеща́ние:/ разреши́ мя ско́ро, раба́ Твоего́, Чело́веколюбче.</p>
<p><red>Сла́ва, и ны́не, глас 5.</red></p>
<p>Ге́рманово:</p>
<p>Ве́тхий деньми, младенствовав плотию,/ Ма́терию Де́вою в це́рковь прино́сится,/ Своего́ зако́на исполня́я обеща́ние,/ <red>егоже</red> Симео́н прии́м, глаголаше:/ ны́не отпущаеши с ми́ром, по глаго́лу Твоему́, раба́ Твоего́,/ ви́деша бо о́чи мои́ спасе́ние Твое́, Святый. </p>
<p>Тропа́рь, глас 4:</p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́,/ я́же веще́й и́стина,/ сего́ ра́ди стяжа́л еси́ смире́нием высокая,/ нището́ю бога́тая./ О́тче Вуколе,/ моли́ Христа́ Бо́га,/ спасти́ся ду́шам на́шим.</p>
<p>Сла́ва, и ны́не, пра́здника, глас 1:</p>
<p>Ра́дуйся, Благода́тная Богоро́дице Де́во,/ из Тебе́ бо возсия Со́лнце Пра́вды, Христо́с Бог наш,/ просвещаяй сущия во тьме./ Весели́ся и ты, старче пра́ведный,/ приемый во объя́тия Свободи́теля́ душ на́ших,/ дарующаго нам воскресе́ние. </p>
<p><red>На у́трени</red></p>
<p>По 1-й стихоло́гии седа́лен, глас 1.</p>
<p><red>Подо́бен:</red> Ка́мени запеча́тану:</p>
<p>В це́рковь принеслся еси́ Жизнь вся́ческих,/ ме́не ра́ди младенствовав,/ под зако́ном был еси́,/ древле начерта́в на скрижалех зако́н на горе́ Синайстей,/ да вся измени́ши от законныя древняя рабо́ты./ Сла́ва милосе́рдию Твоему́, Спа́се,/ сла́ва Ца́рствию Твоему́,/ сла́ва смотре́нию Твоему́, Еди́не Человеколюбче. </p>
<p>Сла́ва, и ны́не, то́йже.</p>
<p>По 2-й стихоло́гии седа́лен, глас 5.</p>
<p><red>Подо́бен:</red> Собезнача́льное Сло́во:</p>
<p>В це́рковь принеслся еси́ обы́чная исполня́я,/ Творе́ц, и Влады́ка, и зако́на Датель, Спа́се,/ и на рука́х Симео́на благоволе́нием Твои́м носи́тися плотию,/ И́же всем стра́шный и всю тварь содержай,/ восхоте́л еси́, Едйне Щедре, Свет Твой всем открыти нам.</p>
<p>Сла́ва, и ны́не, то́йже.</p>
<p>Кано́н пра́здника со ирмосо́м на 8 и ин кано́н свята́го, <red>егоже</red> краегране́сие: Вуко́ла вели́каго воспою́ сла́ву.
<red>Ио́сиф. Глас 6.</red>
</p>
<p><red>Песнь 1</red></p>
<p><red>Ирмо́с:</red> Яко по суху, пешешествовав Изра́иль,/ по бе́здне стопа́ми,/ гони́теля фарао́на/ ви́дя потопля́ема,/ Бо́гу, побе́дную песнь пои́м, вопияше.</p>
<p>Боже́ственными светлостьми́ и свяще́нными/ и светоно́сными сияньми просвещаемь при́сно,/ мою́ озари́ ду́шу, све́тлый твой пра́здник, о́тче, чтущаго.</p>
<p>Всесветлу тя звезду́ мы́сленное показа́в Со́лнце,/ светлостьми́ твои́х доброде́телей уясни́ зе́млю,/ святи́телю Христо́в, Вуколе всемудре.</p>
<p>Житие́ при́сно освященно, и чи́сто, и скве́рнам несмесно показуя,/ Христо́в священ сосу́д, мудре, позна́лся еси́ на, земли́,/ Вуколе преславне.</p>
<p><red>Богоро́дичен:</red> И́же Отцу́ Сый Единоро́ден/ па́че ума́ во чре́ве Твое́м воплощься Боголе́пно,/ чело́ве́ки обожи́, Чи́стая, за мно́жество щедро́т Преблаги́й.</p>
<p>Ин. <red>Песнь 3</red></p>
<p><red>Ирмо́с:</red> Несть свят,/ я́коже Ты, Го́споди Бо́же мой,/ вознесый рог ве́рных Твои́х, Блаже,/ и утверди́вый нас на камени/ испове́дания Твоего́.</p>
<p>Сын дне и све́та быв, святи́телю,/ труды́ Бо́жественными, всели́лся еси́ я́ве во светлостех ны́не святы́х,/ благодатию сия́я.</p>
<p>Проповедая Еди́но благочестно Тро́ицы Су́щество,/ многобожную лесть искорени́л еси́ от земли́, я́ко святи́тель че́стен,/ я́ко Сло́ва и́стинный служи́тель.</p>
<p>Путь показа́л еси́ жи́зни всем прельще́нным от враго́в наве́та/ и приве́л еси́ тыя, я́ко па́стырь слове́сен, спасены́,/ Сло́ву, Первопастырю.</p>
<p><red>Богоро́дичен:</red> Приста́нище буди́ ми и страж,/ лю́тыми треволне́нии страсте́й неосла́бно обуреваему при́сно,/ в мори́, Чи́стая, жития,/ Еди́на Присноде́во.</p>
<p>Седа́лен свята́го, глас 4.</p>
<p><red>Подо́бен:</red> Вознесы́йся:</p>
<p>Свяще́нства све́том сия́я, просвети́л еси́ лю́ди, святи́телю,/ и и́дольскую тьму потреби́л еси́,/ заре́ю же исцеле́ний страсте́й мглу разори́в,/ преше́л еси́ к незаходи́мому сия́нию, о нас моля́, приле́жно тя чтущих,/ Вуколе блаженне.</p>
<p>Сла́ва, и ны́не, пра́здника, глас то́йже.</p>
<p><red>Подо́бен:</red> Удиви́ся Ио́сиф:</p>
<p>Младенствуеши ме́не ра́ди, Ве́тхий деньми,/ чищением приобщаешися, Чисте́йший Бо́же,/ да плоть увериши мне, ю́же от Де́вы./ И сим Симео́н поучаяся, позна Тя, Бо́га, явльшагося плотию,/ и, я́ко Жизнь, лобзаше и, радуяся, ста́рчески взываше:/ отпусти́ ме́не, Тебе́ бо ви́дех, Живота́ всяческих.</p>
<p><red>Аще</red> есть пост, Сла́ва, и ны́не, Богоро́дичен; <red>Аще</red> среда́ или́ пято́к, Крестобогоро́дичен (пи́саны в 17-й день).</p>
<p>Ин. <red>Песнь 4</red></p>
<p><red>Ирмо́с:</red> Христо́с моя́ си́ла,/ Бог и Госпо́дь,/ че́стная Це́рковь,/ Боголе́пно пое́т, взывающи,/ от смы́сла чиста́ о Го́споде празднующи.</p>
<p>Предведаяй Бог твое́й, Богоблаженне, души́ красоту́ и ума́ чистоту́,/ священнопроповедника мудра́ свяще́нно тя рукополага́ет.</p>
<p>От Ду́ха просвещаемь, сущия во тьме пре́лести просвеща́еши/ и Креще́нием сыны́ дне совершаеши,/ святи́телю преславне.</p>
<p>Обрет тя, благодатию сияюща, сла́вный Богослов,/ ру́ку возлага́ет Боже́ственными вожденьми/ и свяще́нника соверша́ет свяще́нна,/ Вуколе всемудре.</p>
<p><red>Богоро́дичен:</red> Разу́мно в купине́ Тя Моисе́й узре, священнообразуему,/ Огня́, хотящаго быти во утро́бе,/ явля́ет таи́нственно, Богоро́дице При́сноде́во.</p>
<p>Ин. <red>Песнь 5</red></p>
<p><red>Ирмо́с:</red> Божиим све́том Твои́м, Блаже,/ у́тренюющих Ти ду́ши любовию озари́, молюся,/ Тя ведети, Сло́ве Бо́жий,/ и́стиннаго Бо́га,/ от мра́ка греховнаго взывающа.</p>
<p>Святи́тельскую свяще́нную оде́жду носи́в свяще́нно,/ нечести́выя просвети́л еси́, че́стный святителю,/ Едини́цу Несозданную в Триех Ли́цех, Вуколе, проповедая.</p>
<p>От уст во́лка мысленнаго исхи́тил еси́ лю́ди,/ ученьми Богогласных твои́х уст,/ и ерети́чествующая незатворенная уста́/ твои́ми Богосло́вии загради́л еси́, о́тче.</p>
<p>Ме́рзкий победи́ся твои́ми свяще́нными словесы Маркион/ и изри́неся всякаго безместия изрыгаяй ти́ну злосмрадну,/ Вуколе славне.</p>
<p><red>Богоро́дичен:</red> Зако́ны естества́ Иису́с, Пресущественный Бог, обновля́ет, Всенепорочная, из Твое́й утро́бы раждаяся,/ Еди́н, осуществовавый вся во́лею.</p>
<p>Ин. <red>Песнь 6</red></p>
<p><red>Ирмо́с:</red> Жите́йское мо́ре,/ воздвизаемое зря/ напа́стей бу́рею,/ к ти́хому приста́нищу Твоему́ прите́к, вопию Ти:/ возведи́ от тли живо́т мой,/ Многоми́лостиве.</p>
<p>Вознося́щее смире́ние, чистоту́ ума́, любо́вь нелицемерну,/ ве́ру и наде́жду име́я чи́сту, Вукол сла́вный/ Тро́ице яви́ся жили́ще.</p>
<p>Вельми́ украси́вша сми́рняном свяще́нное седа́лище, тя, прехвальне,/ тайновождствует Дух, Сущаго по тебе́ па́стыря Поликарпа,/ руко́ю твое́ю, Вуколе, соверша́ема.</p>
<p>Разуме́в зва́ние твое́ ду́хом, премудре,/ сущаго по тебе́ благодатию слове́сным о́вцам наста́вника приво́диши к престо́лу,/ доброде́телей сия́нием блистающа.</p>
<p><red>Богоро́дичен:</red> Дверь благода́ти, отве́рзшая чело́ве́ком дверь Небе́сную,/ покая́ния две́ри ми пресветло́ отве́рзи, Влады́чице,/ и от врат сме́ртных свободи́.</p>
<p>Конда́к и и́кос пра́здника.</p>
<p>Ин. <red>Песнь 7</red></p>
<p><red>Ирмо́с:</red> Росодательну у́бо пещь/ соде́ла А́нгел/ преподо́бным о́троком,/ халде́и же опаля́ющее/ веле́ние Божие мучи́теля увеща вопи́ти:/ бла́гословен еси́, Бо́же оте́ц на́ших.</p>
<p>Вразумля́я неразумныя, исправля́я же лестию поползшияся,/ о́тче, спасл еси́ и Бо́гу приве́л еси́ чи́сты,/ Тому́ песнопоющия благочестно:/ бла́гословен еси́, Бо́же оте́ц на́ших.</p>
<p>Украси́шася, всеблаженне, лани́ты твоя́, воплощение проповедающия,/ за неизрече́нное ми́лосердие Возсиявшаго нам,/ к Немуже вопиял еси́ приле́жно:/ благословен еси́, Бо́же оте́ц на́ших.</p>
<p>Облада́в воздержа́нием телесе, страстьми́, славне,/ необлада́н льсти́ваго яви́лся еси́ прилогами/ и ны́не воспеваеши неле́стно:/ благословен еси́, Бо́же оте́ц на́ших.</p>
<p><red>Богоро́дичен:</red> Избавльшеся древняго осужде́ния Рождество́м Твои́м, Всенепорочная,/ я́ко Вла́дычицу воспева́ем Тя,/ спа́сшийся, Де́во, Тебе́ ра́ди,/ вопию́ще и глаголюще ве́рно:/ благословена, Я́же Бо́га плотию рождшая.</p>
<p>Ин. <red>Песнь 8</red></p>
<p><red>Ирмо́с:</red> Из пламене преподо́бным росу́ источи́л еси́/ и праведнаго же́ртву водо́ю попали́л еси́:/вся бо твориши, Христе́, то́кмо е́же хотети. Тя превозно́сим во вся ве́ки.</p>
<p>Процве́л еси́, я́ко фи́никс, во дворех Божиих,/ до́лжным пра́ведных сном усну́л еси́;/ прино́сит же наслажде́ние Боже́ственный твой гроб чу́до зря́щим,/ Вуколе Богопроповедниче.</p>
<p>Божие Бог Сло́во Ипостасное/ свяще́нна святи́теля тя поставля́ет, помазующа лю́ди свяще́нно,/ святи́телю наставниче сма́рняном,/ света́льниче вселенныя.</p>
<p>Воплощшагося Сло́ва Богословил еси́ и многи от безсловеси́я лю́ди спасл еси́,/ Божествен быв учени́к возсиявшаго в Богосло́вии,/ Вуколе Богоно́се.</p>
<p><red>Богоро́дичен:</red> Свяще́нно научашеся Твои́м таинством проро́ков, Богоро́дице,/ Боже́ственное сословие,/ издале́ча разуме́в и я́сно излага́я/ Богозна́мения Божественнаго Рождества́ Твоего́.</p>
<p>Ин. <red>Песнь 9</red></p>
<p><red>Ирмо́с:</red> Бо́га/ челове́ком невозмо́жно ви́дети,/на Него́же не сме́ют чини́ Ангельстии взирати;/ Тобо́ю же, Всечи́стая, яви́ся челове́ком/ Сло́во воплоще́нно,/ <red>егоже</red> величающе,/ с Небе́сными вои Тя ублажа́ем.</p>
<p>Я́ко свет, я́ко заря́, я́ко вели́кое со́лнце,/ я́ко мо́лния, Христо́ву Це́рковь облистал еси́,/ и верных мы́сли просвети́л еси́,/и в невечерних местех всели́лся еси́,/ поя́ трисвятыми гла́сы Тро́ицу несозданную.</p>
<p>Пло́ти и ми́ра вне быв священнодейственне, ко преми́рным, радуяся, преше́л еси́ чи́ном,/ обожаемъ положе́нием светле́йшим,/ темже па́мять твою́ ве́рою соверша́ем на земли́,/ Вуколе всемудре.</p>
<p>Земля́ те́ло твое́ блаже́нное покрыва́ет,/ я́ве исцеле́ния точащо и дарова́ния,/ Не́бо же дух со и́збранными но́сит и́же от ве́ка,/ Боже́ственными сияньми укра́шен вои́стинну, Вуколе славне.</p>
<p><red>Богоро́дичен:</red> Гла́сом А́нгеловым/ вели́каго совета А́нгела, Чи́стая, Христа́ Еммануила породи́ла еси́,/ ко А́нгелом дольныя совокупляюща,/ Еди́на Благослове́нная, Еди́на Всепетая,/ Еди́на вино́вна на́шего, Де́во, обожения.</p>
<p>Свети́лен пра́здника.</p>
<p>Сла́ва, и ны́не, то́йже.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов;</p>
<p><red>Днесь</red> Спаси́тель/ я́ко Младе́нец принесе́н бысть/ в це́рковь Госпо́дню,/ и рука́ми престаре́лыми/ ста́рец Того́ подъемлет.</p>
<p><red>Стих:</red> Ны́не отпущаеши раба́ Твоего́, Владыко,/ по глаго́лу Твоему́, с ми́ром.</p>
<p>Младе́нец плотию,/ Ве́тхий деньми,/ ви́дим есть пресла́вно/ во днешний день/и в це́рковь приносится.</p>
<p><red>Стих:</red> Свет во открове́ние языко́в/ и сла́ву люде́й Твои́х Изра́иля.</p>
<p>Приими́, о Симео́не,/ - Всечи́стая вопияше, -/ во объя́тия я́ко Младе́нца/ Го́спода Сла́вы/ и ми́ра спасе́ние.</p>
<p><red>Сла́ва, и ны́не, глас и подо́бен то́йже:</red></p>
<p>Велие и стра́шное та́инство/ и стра́нное смо́трения,/ И́же вся объемля/ и младе́нцы созидаяй,/ я́ко Младе́нец на рука́х но́сится.</p>
</section>
