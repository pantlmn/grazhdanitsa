<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Празднование Пресвяте́й Богоро́дице, иконы ра́ди Ея Еле́цкия, я́же во Ха́рькове гра́де</p>
</title>
<p>На Го́споди, воззва́х:
<red>стихи́ры пра́здника 3, и Богоро́дицы на 5, глас 2:</red>
</p>
<p>Древле Моисе́ю в купине́ несгараемей/ таинство При́сноде́вы явле́нное/ и сего́ пастыря и́збранным людем гла́сом Божиим нарекшее,/ <red>Днесь</red> в Российстей стране́ мона́хов нача́льнику/ па́ки в подо́бии явля́ется:/ той бо зрит Ма́терь Божию,/ во огни́ на дре́ве возседшую/ и Предвечнаго Младе́нца на ру́ку держа́щую,/ и подаю́щую мирови мир/ и ду́шам на́шим велию ми́лость.</p>
<p>Вои́стину блажени суть изгнаннии пра́вды ради:/ та́ко бо Моисе́й уго́ден Бо́гу в земли́ изгна́ния своего́ явися,/ ему́ же быв подража́тель Анто́ний преподо́бный,/ от князя непра́ведно гони́мый,/ и́же, к преде́лом Черниговским пришед,/ виде́ния Богоро́дицы в о́гненней купине́ сподобися,/ и сие́ на дщи́це написати повеле́в,/ на́ше упова́ние на Ма́терь Божию умножа́ет/ и науча́ет от То́я проси́ти мирови ми́ра/ и ду́шам на́шим велия ми́лости.</p>
<p>Вемы, о Влады́чице Преблага́я,/ я́ко рабо́м Божиим Помо́щница неуста́нная являешися/ и тем ре́вность их о Бозе укрепля́еши,/ обаче и нас, таковыя ре́вности не иму́щих,/ и точию греха́ми богате́ющих,/ не отри́ни от Твоего́ заступле́ния,/ но покая́ние на́ше приими́/ и, сие́ к Престо́лу Сы́на Твоего́ вознесши,/ сердца́ на́ша утеше́ния исполни,/ и ниспосли́ ду́шам на́шим мир и велию ми́лость. </p>
<p>Прииди́те, христоимени́тии людие,/ чудотворно́му о́бразу Божия Ма́тери покло́нимся/ и ви́дением Ея умили́мся,/ ка́ко, во огни́ неврежденно пребывающи,/ Огнь Божества́ на ру́ку Свое́ю но́сит./ Блажени о́чи, ви́девшия сие́ чу́до,/ блажени есмы и мы, о сем преда́ние ве́рное прии́мше./ О Влады́чице, не остави род наш/ и Твое́ предстательство всегда́ явля́й нам,/ подающи ду́шам на́шим мир и велию ми́лость. </p>
<p><red>Сла́ва, глас 8:</red></p>
<p>Огнь купины́ Моисеевы неизсуши́вый,/ ни́же о́троки в пе́щи Вавилонстей опали́вый,/ <red>Аще</red> и преди́вное яви́ся чу́до,/ но па́че сего́ Огнь Бо́жества, в Тя всели́выйся/ и утро́бы Твоея не опали́вый,/ ужа́сное открыва́ет людем та́инство./ О, ка́ко невместимаго Небесы понесла́ еси́,/ ка́ко на ру́ку Того́ прия́ла еси́,/ на Него́же Херуви́мы взирати не сме́ют?/ Мы же, со стра́хом на Твой взирающе о́браз,/ упова́нием на милосе́рдие Твое́ ду́ши своя́ ободря́ем/ и Арха́нгельский глас с любовию Тебе́ возно́сим:/ ра́дуйся, Благода́тная, Госпо́дь с Тобо́ю.</p>
<p>И ны́не, пра́здника.</p>
<p>Вход и чте́ния три: (зри страни́цы 176—178).</p>
<p>На литии́ стихи́ра хра́ма или́ пра́здника Сре́тения и сия́, глас 3:</p>
<p><red>Днесь</red> во хра́ме Влады́чицы, вернии, сошедшеся/ и ду́ши своя́ памятию чуде́с Ея умиляюще,/ ревни́тели до́брым де́лом быти потщимся./ Весть бо Пречи́стая таковы́м утеше́ние подавати/ и пострада́вший пра́вды ра́ди за́ступати,/ сего́ бо ра́ди преподо́бному Анто́нию на дре́ве явися,/ егда́ во изгна́нии сый моли́тву возношаше./ С ним же и мы Влады́чице возопии́м:/ да бу́дет ми́лость Твоя́ с на́ми,/ о Де́во Пренепорочная.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Ужасеся преподо́бный Анто́ний,/ во изгна́нии пребыва́я,/ егда́ на ело́вом дре́ве/ узре Ма́терь Божию,/ Младе́нца Предвечнаго на ру́ку нося́щую.</p>
<p><red>Стих:</red> Помяну́ и́мя Твое́/ во вся́ком ро́де и ро́де.</p>
<p>Разуме́в Богоматере виде́ние/ Христо́в и́згнанник преподо́бный Анто́ний Печерский,/ абие ко иконопи́сцу поспеша́ет/ и виде́ния бывшаго ему́ подо́бие/ написати тому́ повелева́ет.</p>
<p><red>Стих:</red> Слыши, Дщи, и виждь,/ и приклони́ у́хо Твое́.</p>
<p>Радуйтеся, людие, и весели́теся,/ о́браз сего́ виде́ния <red>Днесь</red> зряще,/ не оскуде бо и поны́не,/ и николи́же оскудети мо́жет/ Пресвятыя Богородицы заступле́ние.</p>
<p><red>Сла́ва, глас 6:</red></p>
<p>Я́коже преподо́бному Анто́нию/ печа́ли разрешение обетовала еси́ Твои́м виде́нием, Пречиста́я,/ и любо́вь державствующаго к тому́ па́ки обрати́ла еси́,/ та́ко и нам благода́тный мир от Сы́на Твоего́ низпосли́/ и всякия раздо́ры от ста́да Твоего́ отжени́,/ любо́вь же Христо́ву среди́ нас Твое́ю моли́твою́ утверди́/ и дару́й нам пре́жде конца́ покая́ние.</p>
<p>И ны́не, пра́здника.</p>
<p>Тропа́рь, глас 6:</p>
<p>Твоего́ милосе́рдия дарова́ния воспоминающе, Влады́чице,/ и Твой чудотво́рный о́браз бла́гоговейно лобызающе,/ упова́нием же Твоея по́мощи сердца́ на́ша веселяще,/ аки среди́ нас пребывающую Тя помышляем/ и ве́рою Тебе́ вопием:/ Твоего́ моли́ Сы́на и Го́спода,/ да нау́чит нас за́поведи Его́ всегда́ творити/ и злыя искуше́ния побеждати,/ и Тебе́, Предста́тельницу на́шу,/ досто́йно пе́ти и славити во ве́ки.</p>
<p>Два́жды, и пра́здника:</p>
<p>Ра́дуйся, Благода́тная Богоро́дице Де́во:</p>
<p><red>На у́трени</red></p>
<p>На Бог Госпо́дь:
<red> тропа́рь пра́здника два́жды.</red>
</p>
<p>Сла́ва, и ны́не, Богоро́дицы.</p>
<p>По 1-й кафи́зме седа́лен, глас 7:</p>
<p>Се има́мы, братие, сокро́вище велие,/ чудотворный Пречи́стыя лик,/ повеле́нием преподобнаго Анто́ния напи́санный,/ и та́ко причастницы ви́дения уго́дника явльшеся,/ того́ ве́ре и терпе́нию нау́чимся/ и Ма́терь Божию досто́йно почитати потщи́мся.</p>
<p>Сла́ва, и ны́не, пра́здника.</p>
<p>По 2-й кафи́зме седа́лен, глас 6:</p>
<p>Не уныва́йте у́бо, о братие,/ <red>Аще</red> пра́вды ра́ди гоне́ние претерпите,/ таковы́х бо утеша́ет Де́ва Чи́стая,/ я́ко Сама́ со Христо́м от И́рода в изгнании пребы́вшая./ Сего́ ра́ди и мы вся́кую скорбь ра́достно претерпим/ и точию терпе́ния дар непрестанно проси́ти потщи́мся.</p>
<p>Сла́ва, и ны́не, пра́здника.</p>
<p>По полиеле́и седа́лен, глас 3:</p>
<p>Богоро́дице, и́згнанных Утеши́тельнице,/ наги́х и си́рых Засту́пнице,/ боля́щих исцеле́ние и немо́щных покро́ве,/ на́шего не посрами́ упова́ния,/ но прося́щих Твоея по́мощи пред чудотво́рным о́бразом укрепи́/ и земну́ю жизнь на́шу умири́,/ па́че же Небеснаго Ца́рствия предста́тельством Твои́м рабы́ Твоя́ сподоби.</p>
<p>Проки́мен и Ева́нгелие Богоро́дичны.</p>
<p>По 50-м псалме́ стихи́ра, глас 2:</p>
<p><red>Днесь</red> чудеса́ от Елецкия ико́ны Влады́чицы воспомина́ются,/ <red>Днесь</red> от Той исцеленнии бла́годаре́ние прино́сят,/ <red>Днесь</red> во храм Ея благовернии людие стека́ются,/ си́лы Небесныя о заступле́нии Пречистыя ра́дуются,/ и преподо́бный Анто́ний с ни́ми на Небеси́ ликовствует,/ мы же непреста́нно вопием:/ ра́дуйся, Предста́тельнице на́ша,/ и наших скверн не возгнушавшися,/ моли́твою́ Твое́ю ду́ши на́ша просвети́/ и ра́дости благода́тныя испо́лни.</p>
<p>Кано́н пра́здника со ирмосо́м на 6. Кано́н Богоро́дице, глас 2, <red>егоже</red> краегране́сие: Ра́дуйся, Благода́тная, Госпо́дь с Тобо́ю. Ами́нь.</p>
<p><red>Песнь 1</red></p>
<p><red>Ирмо́с:</red> Гряди́те, людие,/ пои́м песнь Христу́ Бо́гу,/ раздельшему мо́ре и наставльшему лю́ди,/ я́же изведе из рабо́ты еги́петския,/ я́ко прославися́.</p>
<p>Ра́дуйся, Богоро́дице Всепетая! восклица́ем вернии,/ на чудотво́рную Твою́ ико́ну взирающе,/ я́же ра́дость первее преподо́бному Анто́нию Печерскому виде́нием Твои́м дарова́ла еси́,/ и поны́не подо́бием виде́ния того́, на дщи́це напи́санном,/ всем моля́щимся ра́дость подаеши,/ моле́ния их бла́гостно приемлющи.</p>
<p>Анто́ний преподо́бный во изгна́нии неправеднем томяся,/ виде́нием же Богоро́дицы соверше́нно́е приемый утеше́ние,/ сие́ на дщи́це написати повелева́ет и, во святу́ю ла́вру возвраща́йся, ико́ну Ея оби́тели Черниговской вруча́ет,/ я́же и до <red>Днесь</red> во гра́де Ха́рькове от всех со благоговением зри́тся/ и чудеса́ исцеле́ний источа́ет.</p>
<p>Древле злым татаром, на град Черни́гов нашедшим,/ ико́на Ма́тери Божия чудесне в стене́ сокрывается/ и, мно́гим ле́том проше́дшим,/ па́ки христианом на поклоне́ние открыва́ется./ Зри́те у́бо, о людие, Богоматере вели́кую си́лу,/ Ей же не возмо́гут невернии противостати.</p>
<p>Уго́дника Твоего́, Влады́чице, виде́нием утеши́ла еси́,/ нас же, гре́шных, не лиши́ Твоего́ заступле́ния,/ <red>Аще</red> и недостойни сего́ явля́емся:/ покая́ние бо те́плое пред святы́нею Твое́ю возносяще, аки жена́ хананейская,/ неотступно Твоея про́сим по́мощи.</p>
<p>Катава́сия: Су́шу глу́бороди́тельную, зе́млю:</p>
<p><red>Песнь 3</red></p>
<p><red>Ирмо́с:</red> На камени мя ве́ры утверди́в,/разшири́л еси́ уста́ моя́ на враги́ моя́,/ возвесели́бося дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</p>
<p>Ини́и, Правосла́вныя ве́ры врази́/ на преде́лы Черни́говския чрез мно́го лет нашедше,/ подвигоша воево́ду гра́да того́ ико́ну Еле́цкую с собо́ю во ца́рствующий град пояти,/ предану бывшу Черни́говскому преде́лу языку́ чуждему.</p>
<p>Сия́ беды́, о Влады́чице, род наш избави,/ да святы́ня Твоя́ во гра́де Ха́рькове утверди́вшися,/ в том непоколеблена пребу́дет во ве́ки/ и сердца́ на́ша умиле́нием исполняти не преста́нет.</p>
<p>Я́же в ро́де воево́ды того́ я́ко сто лет ико́на Влады́чицы пребы́вши,/ завеща́нием вну́ка его́ в собо́рную це́рковь гра́да Ха́рькова поставля́ется/ и отто́ле моли́твы люде́й Божиих/ сию́, аки крыла́ Херуви́мов, при́сно окружа́ют.</p>
<p>Богоро́дице Пречи́стая,/ <red>Аще</red> и многогрешни суть людие,/ в Твой святый храм притека́ющии,/ но я́коже Сын Твой спасе́ния ра́ди гре́шник от Небе́с к нам прише́л есть,/ та́ко и Ты от Небе́сных круго́в на моле́ния на́ша призри́/ и проше́ний люде́й Твои́х не презри́, Всепетая.</p>
<p>Конда́к пра́здника, глас 1: Утро́бу Деви́чу:
<red>и и́кос (зри страни́цу 32).</red>
</p>
<p>Таже седа́лен, глас 8:</p>
<p>Вои́стину близ есть Госпо́дь сокруше́нным се́рдцем,/ вои́стину смире́нный ду́хом Всеблаги́й Твой, о Влады́чице, Сын спаса́ет,/ поне́же <red><red>Аще</red></red> и еди́ному Анто́нию уго́днику виде́ние Твое́ яви́ти сподоби,/ но того́ подо́бием и до <red>Днесь</red> раби́ Твои́ упова́ния на Бо́га исполня́ются,/ и утвержде́ние в Правосла́вной ве́ре обрета́ют,/ и о пра́вде ревностию озаря́ются.  </p>
<p>Сла́ва, и ны́не, пра́здника.</p>
<p><red>Песнь 4</red></p>
<p><red>Ирмо́с:</red> Прише́л еси́ от Де́вы не хода́тай, ни А́нгел,/ но Сам, Го́споди, воплоще́н,/ и спасл еси́ всего́ мя челове́ка. Тем зову́ Ти: сла́ва си́ле Твое́й, Го́споди.</p>
<p>Людие Бо́жии, ми́лости от Матере Госпо́дней приемлющии,/ ду́ши своя́ похвала́ми Пречи́стей насыща́ют,/ но насытити не могуще, ра́дуйся, Благода́тная, па́ки к Ней взыва́ют/ и, та́ко творя́ще, искуше́ния грехо́вная от себе́ отгоня́ют. </p>
<p><red>Аще</red> и премно́го укрепи́ся на Христианы диавол,/ овогда у́бо враги́ на ня посылаяй,/ овогда же обы́чаи растле́нный посреде нас разсееваяй,/ но мы на Твое́ заступле́ние, Влады́чице, уповающе,/ сего́ де́рзости противлятися не преста́нем.</p>
<p>Го́ре вам, злочести́вии,/ от почита́ния Матере Божия и от Це́ркве Христо́вой отпадшии ерети́цы,/ себе́ бо самех сия́ ра́дости лиши́ли есте,/ е́же Пречи́стую Богома́терь прославляти/ и тем сердца́ своя́ умиле́нием исполняти./ Покайтеся у́бо и к на́шему ли́ку сопричти́теся. </p>
<p>Оле еретико́в безу́мия,/ от святаго Ева́нгелия научи́тися не хотя́щих,/ ка́ко Христо́с пе́рвое чу́до милосе́рдия Своего́/ предста́тельством Матере Своея яви́,/ верныя же научи́,/ да моле́ния своя́ к Ней несомне́нною ве́рою возно́сят.</p>
<p><red>Песнь 5</red></p>
<p><red>Ирмо́с:</red> Угль Исайи проявлейся,/ Со́лнце из де́вственный утро́бы возсия во тьме заблуждшим,/ Богоразумия просвеще́ние дару́я.</p>
<p>Да утвержда́ется Правосла́вная ве́ра/ умножением исцеле́ний от Твое́й чудотво́рный ико́ны, о Влады́чице, бываемых,/ да прославля́ется в людех</p>
<p>Твое́ предста́тельство,/ па́че же над страстьми́ побе́дою увенча́й/ на́ша зде возноси́мыя Тебе́ моли́твы.</p>
<p><red>Аще</red> и не вско́ре услы́шана бу́дет моли́тва ва́ша, братие,/ я́коже Па́вла об отступле́нии сатанина а́нгела моли́вшагося,/ но сию́ долготерпели́вно повторяюще, сице восклица́йте:/ О Влады́чице,/ грешнаго раба́ Твоего́ не возгнушайся,/ но отпущение грехо́в мне у Сы́на Твоего́ испроси́.</p>
<p>Твое́й чудотво́рней ико́не, Пречи́стая, покланяяся,/ и сию́ благогове́йно лобыза́я,/ о свои́х же грехопадениих ужаса́яся, си́це ре́ку:/ <red>Аще</red> подобает мне их ра́ди ско́рби приима́ти,/ негли терпе́ния дар моли́твою́ Твое́ю мне ниспосли́.</p>
<p>На сие́ у́бо, о братие, скорбя́ми испытуются ду́ши на́ша,/ да не горды́не житейстей, ни жестосердию поработи́мся,/ но да смиреномудрию преподобнаго Анто́ния подражающе,/ утеше́ния от Матере Божия,/ я́ко ра́дости всех скорбя́щих да испо́лнимся.</p>
<p><red>Песнь 6</red></p>
<p><red>Ирмо́с:</red> Во глубине́ грехо́вней содержи́мь есмь, Спа́се,/ и в пучи́не житейстей обурева́емы/ но я́коже Ио́ну от зве́ря,/ и ме́не от страсте́й возведи́ и спаси́ мя.</p>
<p>Аз недосто́йный ни благи́м де́лом,/ ни́же терпению навыкох, окая́нный,/ увы́ мне и моли́тва моя́ не исправися по достоя́нию пред Тобо́ю,/ но, Влады́чице,/ Твое́й ми́лости бе́здна мое́ да покрыет неможение/ и благодатнаго покая́ния дар да ниспослет ми.</p>
<p>Языки́ а́нгельскими и челове́ческими <red><red>Аще</red></red> бы возмо́г аз глаголати,/ но и тогда́ Твои́х щедро́т мно́жества,/ пра́ведным и гре́шным челове́ком дарованнаго, воспети несть возмо́жно:/ ду́шам бо и телесем здра́вие подаеши, Блага́я,/ и кающияся ми́луеши тепле́.</p>
<p>Го́споди, Го́споди,/ се милосе́рдия Твою́ бе́здну в том познахом,/ я́ко не точию род челове́ческий от кля́твы зако́нный искупи́л еси́,/ но и Предста́тельницу те́плую тому́ дарова́л еси́,/ Твою́ Пречи́стую Ма́терь,/ Ей же <red>Днесь</red> благода́рное прино́сим поклоне́ние.</p>
<p>О́ному поклоне́нию да приобща́тся <red>язы ́цы</red>,/ Твоего́ Сы́на до <red>Днесь</red> не уведевший,/ и́ли от моли́твы, я́же к Тебе́, отпадшии,/ да всем человеком уве́ровавшим Твоя́ ниспосыла́ется благодатная по́мощь.</p>
<p><red>Конда́к, глас 5:</red></p>
<p>На неувяда́емом дре́ве уго́днику яви́вшися,/ Твое́ же предста́тельство всем моля́щимся при́сно являющи, Влады́чице,/ и на́шего не отврати смиреннаго моле́ния,/ но прегреше́ний на́ших проще́ния испроси́/ и, ско́рби душ на́ших отъе́мши,/ благода́рственное на́ше приими́ покло́нение,/ да любовию Тя во ве́ки сла́вим, Всепетая.</p>
<p><red>И́кос:</red></p>
<p>Я́коже древле виде́нием Пресвятыя Богоро́дицы прият утеше́ние преподо́бный Анто́ний/ и от горькаго изгна́ния па́ки во святу́ю ла́вру свою́ ра́достно всели́ся,/ та́ко и о́браз Влады́чицы, сего́ виде́ния па́мять являяй,/ от татарскаго плене́ния во́лею Ея спасе́н бысть./ <red>Днесь</red> же в вели́ком гра́де Ха́рькове посреде соборныя це́ркве водруже́нный,/ си́лу моли́тв Божия Матере исцеленьми мно́гими свиде́тельствует,/ к Ней же возопии́м:/ О Всеблага́я,/ и́згнанных и скорбя́щих Засту́пнице,/ проше́ния на́ша во благи́х испо́лни,/ да любовию Тя во ве́ки сла́вим, Всепетая.</p>
<p><red>Песнь 7</red></p>
<p><red>Ирмо́с:</red> Да пресла́вное рождество́ Твое́, Христе́, е́же от Девы/ прообрази́ши яве, неопали́мы в пе́щи о́троки сохрани́л еси́,/ песньми поющия Тебе́:/ отцев Бо́же, благословен еси́.</p>
<p>Се, прии́де, Влады́чице, вре́мя Твоего́ о ве́рных заступле́ния,/ зане́ отвсюду от враго́в благоче́стия тесни́ми быва́ют,/ таже и от де́монских искуше́ний зле обурева́ются,/ уго́дника же Твоего́ Анто́ния кре́пости не иму́ще,/ озаре́ний свы́ше недостойни явля́ются./ И́ми́же у́бо ве́си су́дьбами,/ по́мощь Божию нам испроси́ти потщи́ся. </p>
<p>По́мощи Богоро́дицы Пречи́стыя, о братие, мнози свидетелие зде обрета́ются,/ на́шему же нерадению обличи́телие,/ тем же чудотво́рней ико́не Влады́чицы предстоя́ще,/ к покая́нию те́плому устреми́м душ на́ших ше́ствие. </p>
<p>Огнь Небеснаго све́та объемлет Тя, Богородице,/ в виде́нии Анто́нию Печерскому явльшуюся,/ аз же себе́ огню́ геенскому грехми́ свои́ми предуготовах,/ но в ско́рби души́ моея вопию Ти:/ поми́луй мя, Пречи́стая,/ и покая́нию те́плому научи́ мя, о мне милосердовавши.</p>
<p>Де́лом благи́м ревни́теля покажи́ мя, Пречи́стая,/ гнев на стра́сти греховныя вложи́вши в мою́ ду́шу,/ да тыя возненави́дев, бли́жния же своя́ возлюби́в,/ стезя́м Госпо́дним после́дую неукло́нно.</p>
<p>Святосла́в, Черни́гова князь,/ на ме́сте явле́ния Влады́чицы це́рковь благоле́пную создати потщася/ и ико́ну Пречи́стыя, от преподобнаго Анто́ния устро́енную, тамо постави,/ ей же во град Ха́рьков <red>Днесь</red> пренесенней, предстоя́ще мо́лимся,/ да и нас хра́мы Сы́на Своего́ быти устро́ит.</p>
<p><red>Песнь 8</red></p>
<p><red>Ирмо́с:</red> В купине́ Моисе́ю Де́вы чу́до,/на Сина́йстей то́ре, прообрази́вшаго иногда́,/ по́йте, благослови́те/ и превозноси́те во вся ве́ки.</p>
<p>Трие отроцы, во огни́ неопальны пребывающе,/ Богоро́дицы прообрази́ша та́инство,/ я́ко Огнь Божества́ во чре́ве поне́сшей,/ ны́не же Сама́ во огни́ на зелене́ющем дре́ве свято́му явльшися,/ в долготерпе́нии того́ и тем нас утвержда́ет.</p>
<p>Оте́чество на́ше, Влады́чице,/ па́че всех стран земли́ чудотво́рными ико́нами Твои́ми просвети́ла еси́,/ я́же, аки зве́зды небесныя, нощь земнаго жития на́шего освеща́ют/ и по пути́ пра́вому ходи́ти нас науча́ют.</p>
<p>Блажени есмы вои́стину Предста́тельницу Тя, Влады́чице, иму́ще,/ но вящшему осужде́нию пови́нни бу́дем,/ <red>Аще</red>, о толи́цем спасе́нии Божием небрегше,/ жития на́шего исправити не потщи́мся. </p>
<p>Онаго нашея о святы́не сей ра́дости вино́вника,/ князя Дании́ла Барятинскаго,/ древлему же Святославу пра́внука,/ и́же ико́ну Влады́чицы от де́да прие́м,/ сию́ пред кончи́ною свое́ю зде хра́му с моли́твою́ вдаде,/ Го́споди, ду́шу упоко́й,/ нам же пребыва́ние святы́ни сия́ сотвори́ на по́льзу.</p>
<p>Ю́ноши в Вавилонстей пе́щи спасый, Го́споди,/</p>
<p>А́нгелом во огнь сошедшим,/ нас моли́твами Ма́тере Твоея от огня́ страсте́й свободи́, пою́щих:/ благословен еси́ в хра́ме сла́вы Твоея, Го́споди.</p>
<p><red>Песнь 9</red></p>
<p><red>Ирмо́с:</red> От земноро́дных кто слы́ша таково́е/и́ли кто ви́де когда́,/ я́ко Де́ва обретеся во чре́ве иму́щая/ и безболе́зненно Младе́нца порождшая;/ таково́е Твое́ чу́до и Тя, Чи́стая Богоро́дице, велича́ем.</p>
<p>Ангели Твоему́, Богоро́дице, заступле́нию о нас ра́дуются,/ беси́ же Твои́ми моли́твами дале́че от нас отгоня́ются,/ аз же еда́ глух се́рдцем пребу́ду, Твое́й покланяяйся святы́не;/ сего́ да не бу́дет,/ но умиле́нием душа́ моя́ да раствори́тся.</p>
<p>Мно́жеству люде́й, се́мо притека́ющему,/ многия дарова́ния от чудотво́рный ико́ны Божия Матере подаю́тся,/ от них же лу́чшее есть, е́же в чу́вство покая́ния себе́ привести́/ и на дея́ния блага́я устремитися./ В сем у́бо по́мощь Твою́ яви́ мне, Пречи́стая.</p>
<p>Искупи́л ны есть Госпо́дь наш, Твой же, Богородице, Сын от вла́сти диавола,/ Твоя́ же моли́тва нападе́ния сего́ врага́ на́шего отго́нит,/ у́бо и ны́не о ду́шах на́ших предста́тельствуй,/ да прибли́жения святы́ни Твоея досто́йны я́вимся.</p>
<p>Никтоже возмо́жет досто́йно Ма́терь Го́спода на́шего прославити,/ но мы слеза́ми те́плыми ску́дость слове́с на́ших воспо́лним,/ красоте́ доброде́телей Влады́чицы нашея дивящеся,/ и та́ко Сию́ досто́йно возвели́чим.</p>
<p>Свети́лен.</p>
<p><red>Подо́бен:</red> Ду́хом во святи́лищи:</p>
<p>Дре́вле Моисе́ю на горе́ Хори́встей,/ по́слежде на Бо́лдинских гора́х Присноде́вы та́инство пра́ведным яви́ся/ и о сем па́мять ико́ною Благода́тной лю́дем дарова́ся,/ Ей же покланя́ющеся, ве́рою чу́до воспева́ем.</p>
<p>Сла́ва, и ны́не, пра́здника.</p>
<p>На хвали́тех стихи́ры пра́здника 3 и настоя́щия 3, глас 6.</p>
<p><red>Подо́бен:</red> Все отло́жше:</p>
<p>Сокро́вище неоцени́мое,/ Влады́чицы чудотворный о́браз,/ два́жды от челове́к надолзе сокры́т,/ в на́шем гра́де посреде це́ркве от лет мно́гих возсия́,/ темже подно́жию сего́ покланяющеся, си́це рцем:/ О Влады́чице,/ при́сно да храни́тся зде сия́ святы́ня/ и в ду́шах на́ших ревностию о спасе́нии да отпечатлева́ется,/ во е́же благодарне воспевати Твоя́ благодея́ния.</p>
<p>Егда́ Божественнаго Младе́нца Твоего́ на ру́ку Свое́ю носи́ла еси́, Влады́чице,/ тогда́ волхво́в покланяющихся словеса́/ и па́стырей исповедание в сердцы Твое́м слага́ла еси́,/ мы же Твои́х чуде́с и виде́ний па́мять/ в сердца́х свои́х непрестанно носи́ти бу́дем,/ Твоему́ же Сы́ну, молящеся, глаголати:/ о Владыко, Твоея Матере о нас моли́тву приими́,/ и дар благода́ти Твоея ниспосли́ нам,/ да и мы Тебе́ при́снии я́вимся покая́нием,/ я́коже благоразу́мный разбо́йник, возопи́вый:/ помяни́ мя, Го́споди, во Ца́рствии Твое́м.</p>
<p>Зако́ны естества́ побеждени быша,/ егда́ Непорочная Де́ва во чре́ве зача́т,/ но о сем чудеса́ в житии То́я не скончашася,/ зане́ и с плотию на Не́бо, по кончи́не жи́зни Своея, принесеся/ и па́ки с Небе́с моля́щимся чуде́сную посыла́ет по́мощь,/ па́че же и Сама́ пра́ведным в виде́ниях явля́ется,/ мы же, от обою свиде́тельство/ в святе́й ико́не сей зряще, ра́дуемся/ и пред не́ю благода́рныя сле́зы пролива́ем.</p>
<p><red>Сла́ва, глас 2:</red></p>
<p><red>Днесь</red> на Небеси́ предстои́т Пречи́стая Де́ва,/ и непрестающее моле́ние о людех возно́сит,/ <red>Днесь</red> То́я виде́ние, пра́веднику бы́вшее, воспомина́ется,/ и милосе́рдие Ея прославля́ется,/ си́лы Небе́сныя ра́дуются,/ мы же пред То́я ико́ною умиле́нныя возно́сим моли́твы, глаголюще:/ огнь Твоея святы́ни да освети́т ду́ши на́ша/ и путь к Небе́сному Ца́рствию певцем Твои́м да пока́жет, Пречиста́я.</p>
<p>И ны́не, пра́здника.</p>
<p>Славосло́вие вели́кое.</p>
<p>По трисвятом тропа́рь Богоро́дице.</p>
<p>Сла́ва, и ны́не, пра́здника, таже ектении́ и отпу́ст.</p>
<p>На литурги́и</p>
<p>Слу́жба пра́здника и Богоро́дицы.</p>
<p>ЗРИ А́ще случи́тся пра́зднование Бо́жией Ма́тери ико́ны ра́ди Ея Еле́цкия вне попра́зднства Сре́тения Госпо́дня, то ста́вим на Го́споди, воззва́х:
<red>стихи́р 8, повторя́юще я. Сла́ва, и ны́не, </red>Огнь купины́:
<red>та́кожде и яже в стиховных и в хвали́тных стихи́ра на славу зде писа́ся, поется тогда на Слава, и ныне: седальны же поются единожды, Сла́ва, и ны́не: вторицею, тропарь же на вечерни трижды. На утрени по </red>Бог Господь:
<red>дважды, Слава, и ны́не, третицею. Канон же поем на 8, ирмо́с втораго гласа дважды, катавасия: </red>Отве́рзу уста́ моя́:
<red>По великом славословии тропарь Богородице единожды. <red>Аще</red> ли случится сей праздник в неделю мытареву или ину́ю, <red>Аще</red> ли в субботу мясопу́стную, или сыропу́стную, или во дни седмицы сы́рныя, или первыя седми́цы святыя Четыредесятницы, то зри устав о храмех от главы 25-я до главы 32-я.</red>
</p>
<p>Молитва</p>
<p>Премилосердая на́ша Засту́пнице, и душ на́ших блага́я Храни́тельнице, и теле́с на́ших милосе́рдая Цели́тельнице, Богоро́дице Де́во! Вемы, я́ко недостойни есмы, не точию Твои́х дарова́ний причастницы быти, но и оче́й свои́х на чудотво́рный Твой о́браз возвести́, зане́ души на́ша грехо́в испо́лнены суть и о́чи зави́стными и блу́дными воззреньми осквернени суть. Обаче Твое́ сострадание челове́ком, в ну́ждах и скорбех пребывающим, воспоминающе, им же Твоего́ Боже́ственнаго Сы́на на пе́рвое чу́до в Кане Галилейстей преклони́ла еси́, и да́же до <red>Днесь</red> Того́ пра́ведный гнев от гре́шников отвращаеши, па́ки и па́ки на мольбу́ Тебе́, пред чудотво́рным Твои́м о́бразом, подвиза́емся и со смире́нным упова́нием Тебе́ про́сим: испроси́ грехо́м на́шим проще́ние, от па́губных страсте́й исцеле́ние, от нечувствия и от сна духовнаго пробужде́ние и о добродетелех христиа́нских ре́вность. Си́ми у́бо дарованьми ду́ши на́ша укра́сивши, избави нас от го́рестей, в уны́ние некре́пкая сердца́ на́ша поверга́ющих, исцели́ боле́зни моля́щихся и о <red>нихже</red> моли́тву тии прино́сят, от напрасныя сме́рти жизнь на́шу сохрани́ и сию́ христиа́нскою кончи́ною во вре́мя подо́бно увенчати сподоби. Но и земно́е на́ше пребыва́ние от взаи́мныя зло́бы и за́висти огради́, и в любви́ Христо́вой сие́ препровождати нам помози́. Це́рковь Сы́на Твоего́ во всей вселенней умножи и утверди́, еретико́м обраще́ние ко и́стине испроси́, языко́м же неве́рным ве́ры и́стинное позна́ние. Такожде и одоле́ние на враги́ и супостаты дару́й, и всех нас научи́, я́коже во дни весе́лия, та́ко и во дни печа́ли Тебе́ прославляти и о всех Сы́на Твоего́ благодари́ти, житие́ свое́ в Его́ святу́ю во́лю вручати со упова́нием вечнаго спа́сения ожидати, да и тамо просла́вим Его́ пресвято́е И́мя и Твое́ милосе́рдое предста́тельство во ве́ки веко́в. Ами́нь. </p>
</section>
