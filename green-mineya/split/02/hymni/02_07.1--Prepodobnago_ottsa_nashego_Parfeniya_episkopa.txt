<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Парфе́ния, епи́скопа Лампсаки́йскаго, и преподо́бнаго отца́ на́шего Луки́, и́же во Елла́де</p>
</title>
<p>На Го́споди, воззва́х:
<red>стихи́ры святи́теля 3 и преподо́бнаго 3.</red>
</p>
<p>Стихиры святи́теля, глас 1.</p>
<p><red>Подо́бен:</red> Небе́сных чино́в:</p>
<p>Девства тезоимени́тый,/ лампсакийский свети́льник,/ чудодейств све́тлая денни́ца, Парфений вели́кий/ всех нас созыва́ет памятию свое́ю/ торжество́ совершати духовное,/ воспева́ющих Спа́са Христа́.</p>
<p>Из млада́ во́зраста Бо́га в себе́ нося́,/ демонския полки́ огне́м моли́тв твои́х попали́л еси́, преблаженне,/ напра́вил еси́, мудре, лампсакийское стадо,/ и́бо, требища и́дольская низложи́в,/ обнови́л еси́ себе́ Бо́гу.</p>
<p>Пропове́дует твое́ чу́до изве́ргшаяся ры́ба,/ ожи́вшая недыхающая,/ плод неплодныя ни́вы и виногра́да,/ дождь дово́льный, омакающих обещание./ Чуде́сна твоя́ дела́, священнодейственне,/ темже моли́ спасти́ся нам.</p>
<p>И́ны стихи́ры преподо́бнаго, глас 6.</p>
<p><red>Подо́бен:</red> Всю отложи́вше:</p>
<p>Весь от ю́ности после́довав Господеви,/ роди́телей оста́вил еси́, славне,/ пристра́стие и любо́вь мирску́ю/ и в пустынях пожи́л еси́,/ по́стных житие́ держа́ во смире́нии,/ е́же и скончал еси́,/ горя́ ду́хом, преподо́бне,/ добре́ ку́плю соде́лав,/ расточи́в твоя́ име́ния ни́щим/ и би́сер че́стный купи́в - Христа́./ <red>егоже</red> и получи́в жела́ния,/ почил еси́, достославне.</p>
<p>Терпе́л еси́, биемь,/ укоряемь, о́тче,/ ураняемь от роди́телей за Го́спода,/ <red>егоже</red> жела́л еси́, славне,/ <red>егоже</red> ра́ди уязви́вся жела́нием,/ кра́сная в ничто́же вмени́л еси́,/ матере же лише́ние/ и странничество возлюби́л еси́,/ во о́браз облеклся еси́ монашеский, священнейше./ Но явля́ет тя Бог и не хотяща,/ моли́твам ма́терним, Луко преподо́бне,/ преклонься я́ко Человеколю́бец.</p>
<p>Житие́ скончав твое́ свяще́нное, всесвященне,/ чудеса́ соверши́л еси́, священне,/ изря́дна и преславна́,/ и Бо́гу, тебе́ подавшу зало́г Божествен/ и пре́жде воздая́ния Боже́ственных трудо́в твои́х,/ подае́т же и вене́ц нетле́нен тебе́/ и сла́ву вечнующую,/ егда́ я́ко Судия́ приидет./ Того́ уоо моли́/ избавитися пою́щим тя при́сно/ от всякаго озлобле́ния,/ Луко пречудне.</p>
<p>Сла́ва, и ны́не, пра́здника, глас то́йже.</p>
<p>Самогла́сен. Ге́рманово:</p>
<p>На рука́х ста́рческих во днешний день,/ я́ко на колесни́це Херуви́мстей,/ восклони́тися благоизволивый, Христе́ Бо́же,/ и нас, пою́щих Тя,/ страсте́й мучи́тельства, призыва́емый, избави/ и спаси́, я́ко Человеколю́бец.</p>
<p>А́ще есть пост, Сла́ва, и ны́не, Богоро́дичен; а́ще ли во вто́рник или́ в четверто́к ве́чера, Крестобогоро́дичен, пи́сан в 10-й день.</p>
<p>На стихо́вне стихи́ры, глас 6.</p>
<p><red>Подо́бен:</red> Тридне́вен:</p>
<p>Восприими́, - рече, - Симео́не,/ Зижди́теля всяческих рука́ми,/ о старче, подыми́ Христа́,/ <red>егоже</red> Де́ва Отрокови́ца роди́ без семе́не/ на ра́дость ро́ду на́шему.</p>
<p><red>Стих:</red> Ны́не отпущаеши раба́ Твоего́, Владыко,/ по глаго́лу Твоему́, с ми́ром.</p>
<p>Зако́на Творца́ и Бо́га,/ <red>егоже</red> трепе́щут Ангельская мно́жества,/ сошедшеся, воспои́м, людие, Еди́наго Благоде́теля и зако́ну Законода́теля/ во спасе́ние душ на́ших.</p>
<p><red>Стих:</red> Свет во открове́ние языко́в/ и сла́ву люде́й Твои́х Изра́иля.</p>
<p>Ны́не отпущаеши, Владыко, раба́ Твоего́, я́коже рекл еси́, с ми́ром,/ я́ко ви́дех Тя, Христе́, Све́та Первовечнаго,/ соуз мя пло́тских, во открове́ние языко́в и Изра́илю.</p>
<p><red>Сла́ва, и ны́не, глас 6.</red> Иоа́нна мона́ха:</p>
<p>Да отве́рзется дверь Небе́сная <red>Днесь</red>,/ безначальное бо Сло́во О́тчее/ нача́ло прии́м под ле́ты,/ не отступль Своего́ Божества́, от Де́вы я́ко Младенец четыредесятодневен/ Мате́рию вольне приносится в Це́рковь зако́нную,/ и Сего́ на ру́ки приемлет ста́рец,/ отпусти́, зовый, раба́, Владыко,/ и́бо о́чи мои́ ви́деста спасе́ние Твое́./ Пришедый в мир спасти́ род человечь,/ Го́споди, сла́ва Тебе́. </p>
<p>Тропа́рь святы́х, глас 4:</p>
<p>Бо́же оте́ц на́ших,/ творяй при́сно с на́ми по Твое́й кро́тости,/ не отстави ми́лость Твою́ от нас,/ но моли́твами их/ в ми́ре управи живо́т наш.</p>
<p>Сла́ва, и ны́не, пра́здника, глас 1:</p>
<p>Ра́дуйся, Благода́тная Богоро́дице Де́во,/ из Тебе́ бо возсия Со́лнце Пра́вды, Христо́с Бог наш,/ просвещаяй сущия во тьме./ Веселися и ты, старче пра́ведный,/ приемый во объя́тия Свободйтеля́ душ на́ших,/ дарующаго нам воскресе́ние.</p>
<p><red>На у́трени</red></p>
<p>На Бог Госпо́дь:
<red>тропа́рь пра́здника, два́жды. Сла́ва, святы́х: И ны́не, пра́здника.</red>
</p>
<p>По 1-й стихоло́гии седа́лен, глас 4:</p>
<p><red>Подо́бен:</red> Удиви́ся Ио́сиф:</p>
<p>Младенствуеши ме́не ра́ди, Ве́тхий деньми,/ чищением приобщаешися, Чисте́йший Бо́же,/ да плоть увериши мне, ю́же от Де́вы;/ и сим Симео́н поучаяся, позна Тя, Бо́га, явльшагося плотию,/ и, я́ко Жизнь, лобзаше и, радуяся, ста́рчески взываше:/ отпусти́ ме́не, Тебе́ бо ви́дех, Живота́ всяческих.</p>
<p>Сла́ва, и ны́не, то́йже.</p>
<p>По 2-й стихоло́гии седа́лен, глас 1.</p>
<p><red>Подо́бен:</red> Лик А́нгельский:</p>
<p>Сый со Отцем на престо́ле святем, пришед на зе́млю, от Де́вы роди́ся/ и Младе́нец бысть, ле́ты Сый неопи́сан,/ <red>егоже</red> прии́м Симео́н на ру́ки, радуяся, глаголаше:/ ны́не отпущаеши, Щедре, возвесели́в раба́ Твоего́.</p>
<p>Сла́ва, и ны́не, то́йже.</p>
<p>Кано́н пра́здника, со ирмосо́м на 6, и святы́х на 8.</p>
<p>Ин кано́н святи́теля, глас 4.</p>
<p><red>Песнь 1</red></p>
<p><red>Ирмо́с:</red> Мо́ря че́рмную пучи́ну/ невлажными стопа́ми/ дре́вний пешешествовав Изра́иль,/ крестообразныма Моисеовыма рукама/ Амали́кову си́лу в пусты́ни победи́л есть.</p>
<p>Уясня́ют доброде́телей благода́тною <red>Днесь</red> всех нас,/ в све́тлое торжество́ мудраго святи́теля,/ я́коже зарю́, испущая светоно́сная чуде́с сия́ния.</p>
<p>На го́ру безстрастия, преподо́бне, вознесл еси́ ум/ и, во мрак писа́ний вшед,/ невещественнаго, Парфение, све́та, преподо́бне, испо́лнен яви́лся еси́, славне.</p>
<p>Ору́жие, я́ко вои́стинну извле́к, и́же есть глаго́л Бо́жий,/ вражию уязви́л еси́ кре́пость,/ святи́телю Парфение,/ темже победи́тельная на де́моны ты прия́л еси́.</p>
<p><red>Богоро́дичен:</red> Роди́тель в рай бысть за́висть сме́рти челове́ком,/ <red>егоже</red>, рождься, Де́во, из Тебе́ Сын Бо́жий Оте́чь/ с шу́мом потреби́, безсмертие пода́в ро́ду на́шему.</p>
<p>Ин кано́н преподо́бнаго, глас 6.</p>
<p><red>Песнь 1</red></p>
<p><red>Ирмо́с:</red> Я́ко по суху пешешествовав Изра́иль/по бе́здне стопа́ми,/ гони́теля фарао́на/ ви́дя пото́пляема,/ Бо́гу, побе́дную песнь пои́м, вопияше.</p>
<p>Сло́во ми даждь, Богови́дче, предстоя́ престо́лу Влады́ки твоего́,/ воспети све́тлое и светоно́сное житие́ твое́, Луко,/ разори́в мглу ума́ моего́.</p>
<p>Всекрепко тя возлюби́в, свяще́нный, Спа́се,/ к по́стничеству приступи́ тве́рдо,/ ско́рбирби́ и труды́ и боле́зни терпя́,/ и́миже обрете сла́дость некончаему́. </p>
<p>Утружда́я те́ло, о́тче Луко, воздержа́нием всегда,/ бде́нием ча́стым и озлобле́нием всяцем, мудре,/ стремле́ния страсте́й лю́тых уста́вил еси́.</p>
<p><red>Богоро́дичен:</red> Господороди́тельнице Де́во,/ я́же Бо́га плотию рождши, неразлучнаго Отцу́,/ воплоще́нна за милосе́рдие земны́х,/ томле́ния мя страстей покажи́ превышша.</p>
<p>Ин. <red>Песнь 3</red></p>
<p><red>Ирмо́с:</red> Весели́тся о Тебе́ Це́рковь Твоя́, Христе́, зовущи:/ Ты моя́ кре́пость, Го́споди,/ и прибежище, и утвержде́ние.</p>
<p>Я́коже фи́никс  цветоно́сен,/ доброде́тели на земли́, преподо́бне,/ беземертия плоды́ на Небесех скрыл еси́.</p>
<p>Храм тя всех Бо́гу живу́щая в тебе́ пока́за благода́ть себе́, преподо́бне,/ ея́же ра́ди прослави́лся еси́, Парфение.</p>
<p>Пречестным от Бо́га архиерейства украшься, славне, одея́нием,/ священнодейственник досто́ин Того́ яви́лся еси́ благосты́ни.</p>
<p><red>Богоро́дичен:</red> Разруши́ся кля́твы нашея средоградие, Чи́стая Влады́чице, па́че ума́ Рождеством Твои́м,/ и Боже́ственному естеству́ совокупи́хомся.</p>
<p>Ин</p>
<p><red>Ирмо́с:</red> Несть свят,/ я́коже Ты, Го́споди Бо́же мой,/ вознесый рог ве́рных Твои́х, Блаже,/ и утверди́вый нас на камени/ испове́дания Твоего́.</p>
<p>Воскрилився те́плым раче́нием Спа́са, роди́телей любо́вь презре́л еси́,/ <red>егоже</red> ра́ди и был еси́, о Луко, стра́нен всех сла́дких, блаженне.</p>
<p>Храм Госпо́день себе́ соделати хотя́, в пусты́нях всели́лся еси́,/ я́коже древле Илия, с де́моны боряся,/ темже обре́л еси́ кончи́ну блаже́нную.</p>
<p>Вся́кой Боже́ственней за́поведи, я́коже благопокори́в раб, яви́лся еси́, всеблаженне,/ добре́ сия́ соверша́я и смиря́я себе́:/ темже высоту́ прия́л еси́ Небе́сную.</p>
<p><red>Богоро́дичен:</red> Де́во Ма́ти Божия,/ рождшая Слово па́че сло́ва, явльшееся нас ра́ди, моли́ прилежно безсловеси́я всякаго мя избавити.</p>
<p>Конда́к Парфе́ния, глас 3:</p>
<p><red>Подо́бен:</red> Де́ва <red>Днесь</red>:</p>
<p>Чуде́с прия́л еси́ Боже́ственную благода́ть,/ Богомудре священне Парфение,/ чудотворче Богоносе,/ вся ве́рных стра́сти очища́я, ду́хи лука́вства, о́тче, изгоня́я,/ сего́ ра́ди тя воспеваем,/ я́ко велия таи́нника Божия благода́ти.</p>
<p>Конда́к Луки, глас 8:</p>
<p>Избравый Тя Бог пре́жде созда́ния во Свое́ благоугодие,/ и́ми́же ведяще су́дьбами,/ присно от утро́бы освяща́ет/ и Своего́ раба́ пока́за тя,/ исправля́я твоя́ сто́пы Луко, я́ко Человеколю́бец./ Ему́ ны́не, радуяся, предстойши.</p>
<p><red>Седа́лен, глас 3.</red></p>
<p><red>Подо́бен:</red> Боже́ственный ве́ры:</p>
<p>Исполнь Ду́ха Божественнаго сый, делы просия благоче́стия,/ священне чудотворче Парфение,/ от ле́сти челове́ки обрати́л еси́,/ боля́щих стра́сти исцеля́я./ О́тче преподо́бне, Христа́ Бо́га моли́/ спасти́ся ду́шам на́шим.</p>
<p>Сла́ва, седа́лен преподо́бнаго, глас 8.</p>
<p><red>Подо́бен:</red> Прему́дрости:</p>
<p>От младенства возлюби́в доброде́тель, сла́дких всех ошаялся еси́, мудре,/ пощение и воздержа́ние изве́стно показуя,/ и, матерне жела́ние нивочтоже вмени́в, стра́нничеству себе́ тай вдал еси́./ Па́ки же возвеща́ет тя Бог ма́тери твое́й,/ рыда́ющей лише́ния твоего́ пра́ведно всеизряднейше./ С не́юже ны́не живый моли́ Христа́ Бо́га прегреше́ний оставле́ние по́дати/ пра́зднующим любовию святу́ю па́мять твою́.</p>
<p>И ны́не, пра́здника, глас то́йже:</p>
<p><red>Подо́бен:</red> Свире́лей па́стырских:</p>
<p>Роди́лся еси́ на земли́, Собезначальный Отцу́,/ принеслся еси́ в це́рковь, Непостижи́мый./ Ра́дуяся же, ста́рец на ру́ки Тя восприят, зовый:/ ны́не отпущаеши, <red>егоже</red> посети́л еси́, по глаго́лу Твоему́,/ благоизволивый спасти́ я́ко Бог род человеческий.</p>
<p>А́ще есть пост, Сла́ва, и ны́не, Богоро́дичен; а́ще среда́ и́ли пято́к, Крестобогоро́дичен (пи́саны се́го ме́сяца в 11-й день).</p>
<p>Ин. <red>Песнь 4</red></p>
<p><red>Ирмо́с:</red> Вознесена́ Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взывающи:/ сла́ва си́ле Твое́й, Го́споди.</p>
<p>Тайн неизглаго́ланных наслаждься Божиих, треблаженне,/ научаяся Боже́ственно Того́ сокрове́нным,/ темже и ра́зума реки́, Парфение, источи́л еси́.</p>
<p>Весь вземся, Богоносе, мыслию к Небеси́ Бо́жественнее сла́ву ви́дел еси́ мы́сленно неизрече́нную,/ темже и равноангелен на земли́ яви́лся еси́, Парфение.</p>
<p>Весели́тся со А́нгелы вся тварь,/ я́же па́че ума́ зрящи соверша́ема, о́тче, тобо́ю зна́мения,/ темже и виновнаго сим, воспева́ет, я́ко Бо́га си́льна.</p>
<p><red>Богоро́дичен:</red> Я́ко пресла́вна и неизглаго́ланна, Богоро́дице, новаго Твоего́ Рождества́/ и́стинно суть, Чи́стая, та́инства страшна́ и ужа́сна,/ в ни́хже мысль и ум побежда́ется, Пречи́стая.</p>
<p>Ин</p>
<p><red>Ирмо́с:</red> Христо́с моя́ си́ла,/ Бог и Госпо́дь,/ че́стная Це́рковь/ Боголе́пно пое́т, взывающи,/ от смы́сла чиста́ о Го́споде празднующи.</p>
<p>Незлоби́в, преподо́бен, пра́веден,/ и кро́ток, и цел яви́лся еси́, о́тче Луко,/ темже ублажи́лся еси́ от всех Творца́ и Влады́ки, всеблаженне.</p>
<p>Ви́дев зави́дяй тя добре проходяща житие́,/ разжжеся и напа́стей мно́жество тебе́ воздви́же,/ но изобличи́ся тощ волк, всу́е сло́вом зи́нув.</p>
<p>Ума́ правостию житие́ управил еси́ к лу́чшим,/ всеблаженне,/ жела́ний всех крайнейшее жела́я, о́тче, ви́дети,/ е́же благополу́чно и получи́л еси́.</p>
<p><red>Богоро́дичен:</red> Красну доброто́ю Тя па́че всех обрет же́н,/ Кра́сный, Де́во Чи́стая, в Твою́ утро́бу всели́ся/ и злообразия мя страсте́й и тьмы избави. </p>
<p>Ин. <red>Песнь 5</red></p>
<p><red>Ирмо́с:</red> Ты, Го́споди, мой Свет,/ в мир прише́л еси́,/ Свет Святы́м, обращаяй из мрачна́ неве́дения/ ве́рою воспева́ющий Тя.</p>
<p>Пома́зался еси́ вои́стинну еле́ем Ду́ха, Парфение, по достоя́нию служи́ти Го́споду,/ сла́вою тя укра́сившему. </p>
<p>Глубину́ испыта́л писа́ния, преславне,/ мно́гоце́нный би́сер, - Христа́ - избра́в,/ <red>егоже</red> ста́ду разда́л еси́.</p>
<p>Я́ко име́я от Бо́га неистощи́му благода́ть, мудре,/ пресла́вна источа́еши чудеса́ всем,/ чудотворче Парфение.</p>
<p><red>Богоро́дичен:</red> Да кропи́т Не́бо весе́лие и бла́годать на земли́,/ воздаде бо Ей ны́не весе́лие в высоту́, Еди́ну Богоро́дительницу.</p>
<p>Ин</p>
<p><red>Ирмо́с:</red> Божиим све́том Твои́м, Блаже,/ у́тренюющих Ти ду́ши любовию озари́, молюся,/ Тя ведети, Сло́ве Бо́жий,/ и́стиннаго Бо́га,/ от мра́ка греховнаго взывающа.</p>
<p>Трудо́в твои́х воздая́ние от Богатодавца восприем, о́тче преподо́бне,/ пучи́на чуде́с всем яви́лся еси́,/ неду́ги отгоня́я приступа́ющим к тебе́.</p>
<p>Не поколеба́лся еси́, о́тче, врага́ премногими прилоги,/ не ужаса́лся еси́ возвышения его́,/ стал же еси́, я́ко столп тве́рд, непоколеблен,/ во смирение, я́ко во броня́, одеявся.</p>
<p>Добре́ соверши́в свяще́нное житие́ твое́, всеблаженне,/ и прие́м от Бо́га Вседержи́теля благода́ть исцеле́ний,/ слепыя просвети́л еси́, хромыя и разслабленныя здра́вы содева́я.</p>
<p><red>Богоро́дичен:</red> Людие, по́йте, Ю́же вои́стинну рождшую Сло́во Божие несказа́нно/ и пребы́вшую па́ки по Рождестве́ Де́ву нетленну,/ я́ко всем предста́тельство и спасе́ние на́ше.</p>
<p>Ин. <red>Песнь 6</red></p>
<p><red>Ирмо́с:</red> Пожру́ Ти со гла́сом хвале́ния, Го́споди,/ Це́рковь вопиет Ти,/ от бесовския кро́ве очи́щшися/ ра́ди ми́лости от ребр Твои́х/ исте́кше́ю Кровию.</p>
<p>Труби́т вселенней всей, Парфение, Богоносное твое́ житие́,/ кра́сных чуде́с дарова́нии, преславне, веща́нием Ду́ха.</p>
<p>Кропи́л еси́ сыноположения во́ду ста́ду твоему́,/ нече́стия скве́рну омыва́я уче́нии твои́ми, Парфение,/ и просвеща́я све́том благода́ти.</p>
<p><red>Богоро́дичен:</red> Разума нетленнаго плод прозя́бла еси́, Богороди́тельнице, ми́ру,/ при́сно живый Хода́тай нетле́ния явля́ем ве́рою и любовию чтущим Тя.</p>
<p>Ин</p>
<p><red>Ирмо́с:</red> Жите́йское мо́ре,/ воздвизаемое зря/ напа́стей бу́рею,/ к ти́хому приста́нищу Твоему́ прите́к, вопию Ти:/ возведи́ от тли живо́т мой,/ Многоми́лостиве.</p>
<p>Разори́ся дре́вняя твоя́, льстивомудре, я́же на ны, кре́пость,/ и бе́з вести быша мно́гая твоя́ кова́рства, лукавне:/ се бо прост и незлоби́в ю́ноша тя низложи́.</p>
<p>Не дал еси́, преподо́бне, твои́ма очи́ма дремания, ни веждо́ма поко́я,/ <red>дóндеже</red> всю низложи́л еси́ хи́трость лестца,/ разли́чныя тебе́ напа́сти на всяк день воздвизающаго.</p>
<p>Целому́дренно соверши́л еси́ твое́ житие́/ и добре́ странныя приемля всегда́,/ ми́луя же бога́тно и дово́льно,/ темже и получи́л еси́ нетле́нную сла́ву и наслажде́ние.</p>
<p><red>Богоро́дичен:</red> От Тро́ицы родила́ еси́ Ты Еди́наго плотски, Богороди́тельниде Пречи́стая,/ па́че ума́ же и сло́ва./ Темже вопию:/ Тро́ицы Бо́жественныя мя моли́твами Твои́ми покажи́ жили́ще.</p>
<p>Кондак и икос праздника</p>
<p>Ин. <red>Песнь 7</red></p>
<p><red>Ирмо́с:</red> В пе́щи Авраамстии отроцы перси́дстей,/ любовию благоче́стия па́че,/ не́жели пла́менем, опаляеми, взываху:/ благословен еси́ в хра́ме сла́вы Твоея, Го́споди.</p>
<p>Ду́ха в тебе́ всельшаяся Боже́ственная бла́годать, мудре,/ храм и це́рковь тя сла́вы я́ко вои́стинну устро́й, Парфение: в то́же Оте́ц, и Сын, и Сам Утеши́тель всели́ся.</p>
<p>Огне́м Боже́ственным/ нече́стия попали́л еси́, преподо́бне, всю терновную лесть на земли́/ и все́ял еси́ ста́ду твоему́ Боже́ственная уче́ния,/ присноживотны плоды́ принося́щая.</p>
<p>У́дицею языка́ из глубины́ пре́лести, Парфение, древле твое́ ста́до извлекл еси́ к жи́зни;/ ны́не же, о́тче, моли́твами твои́ми уловляеши от всякаго ро́да ры́бна/ благодатию,</p>
<p><red>Богоро́дичен:</red> Ви́деша Ангели, Богородительнице,/ стра́нно Рождество́м Твои́м естество́ тле́нное ро́да перстнаго,/ к нетле́нному па́ки прите́кшее житию и сла́ве Небе́сней.</p>
<p>Ин</p>
<p><red>Ирмо́с:</red> Отроцы в Вавилоне/пещнаго пламене не у́бояшася,/ но, посреде пламене ввержени, орошаеми, пояху:/ благословен еси́, Го́споди Бо́же оте́ц на́ших.</p>
<p>Ра́ка твои́х моще́й, Луко, исто́чник показася исцеле́ний,/ к <red>нейже</red> всяк притека́я, избавля́ется вся́ческих страсте́й,/ тя блажа́, преподо́бне, и поя́ Влады́ку твоего́.</p>
<p>Зна́мении велича́йшими, о́тче, прослави тя Господь,/ <red>егоже</red> просла́вил еси́ ты болезньми воздержания первее,/ благословен бо, взыва́л еси́, Бог оте́ц на́ших.</p>
<p>В житии́ пресветел, и в чудесех величайш,/ и во всех до́брых яви́лся еси́ непрело́жен, преподо́бне,/ темже трудо́в обре́л еси́ воздая́ние - Ца́рствие Божие.</p>
<p><red>Богоро́дичен:</red> Лю́ди и град Твой спаса́й,/ Богороди́тельнице Всенепорочная, предста́тельство на́ше,/ ве́рою несомне́нною вопию́щих Ти:/ бла́гословен, Всечи́стая, Плод чре́ва Твоего́.</p>
<p>Ин. <red>Песнь 8</red></p>
<p><red>Ирмо́с:</red> Руце распросте́р, Дании́л/ львов зия́ния в рове затче:/ о́гненную же си́лу угаси́ша,/ добро́детелию препоясавшеся,/ благоче́стия рачи́тели, отроцы, взывающе:/ благослови́те, вся дела́ Господня, Го́спода.</p>
<p>Же́злом ве́ры, мудре, еллинския хра́мы разори́л еси́/ и хра́мы воздви́гл еси́, преподо́бне, Спа́суасу́ и Бо́гу на́шему,/ в ни́хже же́ртвы чи́сты принесл еси́, поя́ Ему́:/ благослови́те, вся дела́ Госпо́дня, Го́спода.</p>
<p>Заколение благово́нно сам себе́ принесл еси́, мудре,/ воздержа́ния огне́м ухание возпослал еси́ непоро́чно/ в Боже́ственный и непристу́пный же́ртвенник Бо́жий,/ поя́, Парфение:/ благослови́те, вся дела́ Госпо́дня, Го́спода.</p>
<p>Име́я Боже́ственную благода́ть от Бо́га, о́тче Парфение,/ источа́еши исцеле́ния приступа́ющим к тебе́, преподо́бне,/ очища́я неду́ги и отгоня кре́пко де́монов полки́,/ виновнаго сим пе́ти я́ко Бо́га, науча́я при́сно.</p>
<p><red>Богоро́дичен:</red> И́же естество́м Непристу́пный везде́,/ Сын и Сло́во Божие, в Тя вселься, Чи́стая,/ и одеявся, Пресвята́я, в наш о́браз, я́ко Милосе́рд,/ яви́ся, благоприступен плотию, и пожи́ве с на́ми./ Сего́ ра́ди любовию Тя чту, и пою́, и хвалю́.</p>
<p>Ин</p>
<p><red>Ирмо́с:</red> За зако́ны оте́ческия/ блаже́нный в Вавилоне ю́ноши, предбедствующе,/ царюющаго оплеваша повеле́ние безу́мное/ и, совокуплена́, и́мже не свари́шася огне́м,/ Державствующему досто́йную воспеваху песнь:/ Господа́ по́йте, дела,/ и превозноси́те во вся ве́ки.</p>
<p>Вред вся́кий стра́сти, преподо́бне, отгоня́еши,/ о́тче Луко блаженне,/ прокаженныя очища́я, укрепляя немощныя и сляченныя,/ разреша́я содержи́мыя у́зы и хромыя вку́пе и слепыя исцеля́я,/ Го́спода по́йте, зовый, и превозноси́те во вся ве́ки.</p>
<p>Неболезненну обре́л еси́ сла́ву, преподо́бне,/ боле́зни многи подъе́м и по́двиги,/ бде́ние и изможде́ние телесе,/ пощение, и озлобле́ние, и низулегание,/ и вся́ко и́но дручение пло́ти любве ра́ди Содетеля Твоего́,/ с Ни́мже ны́не живый весели́шися./ Того́ у́бо моли́ спасти́ся всем,/ ве́рою и любовию тя велича́ющим.</p>
<p>Разли́чных ра́ди боле́зней, преподо́бне, и доброде́телей/ вшел еси́ в Небе́сное Ца́рство,/ веселяся ны́не ве́чно и Влады́ки всегда́ наслаждаяся добротами,/ со А́нгелы пе́ние трисвятое поеши:/ Го́спода по́йте, дела́, и превозноси́те во вся ве́ки.</p>
<p><red>Богоро́дичен:</red> Не отступльша неразлучнаго от Отеческаго не́дра, Чи́стая,/ родила́ еси́ неискусомужно,/ несказа́нно же Челове́ка соверше́нна су́ща./ <red>егоже</red> моли́ дати ми кре́пость лука́вых помышле́ний приле́г вся́кий низложи́ти до конца́/ и во́лю Боже́ственную Того́ делати всегда́, да Тя велича́ю.</p>
<p>Ин. <red>Песнь 9</red></p>
<p><red>Ирмо́с:</red> Ка́мень нерукосечный/ от несекомыя горы́ Тебе́, Де́во,/ краеуго́льный отсечеся,/ Христос, совокупи́вый разстоящаяся естества́./ Тем, веселящеся, Тя, Богоро́дице, велича́ем.</p>
<p>Тимение оттря́с и́стинно пло́тских страсте́й, треблаженне,/ всего́ себе́ к Боже́ственней пресели́ жи́зни и наслажде́нию невеще́ственному,/ идеже, лику́я, назираеши ны.</p>
<p>Цветы́ мысленныя, Богоносне, я́ко в наслаждении нетленне/ во святе́й твое́й па́мяти, чуде́с доброту пожинающе,/ разли́чно исплетен вене́ц, де́йствия обно́сим.</p>
<p>Ты, претек, я́же в ми́ре,/ и с Небе́сными, о Богоносне, безплотными ли́ки лику́я,/ о́тче Парфение, о нас моли́ся,/ творя́щих твою́ па́мять ве́рно.</p>
<p><red>Богоро́дичен:</red> Пою́ Твою́ благода́ть, Де́во,/ и велича́ю Твою́ сла́ву,/ Ты бо просвеще́ние души́ мое́й еси́ вои́стинну и утеше́ние,/ ско́рая по́мощь, и спасе́ние, и заступле́ние.</p>
<p>Ин</p>
<p><red>Ирмо́с:</red> Бо́га/ челове́ком невозмо́жно ви́дети,/на Него́же не сме́ют чини́ Ангельстии взирати;/ Тобо́ю же, Всечи́стая, яви́ся челове́ком/ Сло́во воплоще́нно,/ <red>егоже</red> величающе,/ с Небе́сными вои Тя ублажа́ем.</p>
<p>Твоя́ боле́зни, о́тче, и по́двиги кто изрещи́ возмо́жет землен?/ и́хже ра́ди достойну мзду восприял еси́ от Бо́га,/ был бо еси́ приятелище Божественнаго Ду́ха,/ преподо́бен, прав, и́стинен, пра́веден и непоро́чен.</p>
<p>Во оби́телех о́ных я́ко водворяяся жела́нных/ и доброт Боже́ственных насыщаяся,/ ра́я же Бо́жественнаго цвето́в ны́не наслаждаяся в сы́тость и радуяся,/ па́мять к Бо́гу о нас сотвори́, всеблаженне.</p>
<p>Тро́ичен: Еди́но Естество́ Триипостасное,,/трисиянное Существо́ и неразлу́чная Си́ло,/ О́тче, Сы́не и Святый Ду́ше, Еди́но Божество́,/ спаса́й ве́рою Тя Единаго величающия, Бо́га в Триех Ли́цех.</p>
<p><red>Богоро́дичен:</red> Разумети не мо́жет Твоего́ таинства землен ум,/ Де́во Богоро́дице Всепетая,/ пре́жде бо Рождества́ безмужно зачала́ еси́,/ пребыла́ же еси́ Де́ва и по Рождестве́,/ родила́ же еси́ Сло́во, Отцу́ Соприсносущное.</p>
<p>Свети́лен пра́здника.</p>
<p>Сла́ва, и ны́не, то́йже.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Носящи, Чи́стая/ и Пречи́стая Де́во,/ Содетеля и Влады́ку/ я́ко Младе́нца на рука́х,/ в це́рковь вхо́дит.</p>
<p><red>Стих:</red> Ны́не отпущаеши раба́ Твоего́, Владыко,/ по глаго́лу Твоему́, с ми́ром.</p>
<p>Приими́, о Симео́не,/ Го́спода Сла́вы,/ я́коже извести́лся еси́/ от Ду́ха Святаго:/ се бо прии́де.</p>
<p><red>Стих:</red> Свет во открове́ние языко́в/ и сла́ву люде́й Твои́х Изра́иля.</p>
<p>Ны́не ви́деша,/ Благи́й Бо́же, о́чи мои/ Твое́ обеща́ние,/ разреши́ мя ско́ро,/ раба́ Твоего́, Человеколюбче.</p>
<p><red>Сла́ва, и ны́не, глас и подо́бен то́йже:</red></p>
<p>Ра́дуйся, Я́же ра́дость/ ми́ра прии́мшая,/ Христа́ Жизнода́вца,/ и уста́вльшая печа́ль,/ Де́во, прама́терню.</p>
</section>
