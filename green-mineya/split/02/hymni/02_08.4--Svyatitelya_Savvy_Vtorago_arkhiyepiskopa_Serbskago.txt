<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святителя Са́ввы Втора́го, архиепископа Се́рбскаго</p>
</title>
<p><red>На ма́лой вече́рни</red></p>
<p>Стихи́ры на 4, глас 4:</p>
<p>Житие́ непоро́чно яви́л еси́, святи́телю Са́вво,/ и к Престо́лу Госпо́дню, прехва́льне, доше́л еси́,/ пома́зався архиере́йским ми́ром/ и быв па́стырь слове́сна́го ста́да./ Тем тя ублажа́ем благочести́вно пе́сньми/ и всесвяще́нную твою́ соверша́ем па́мять.</p>
<p>Зна́меньми и чудеса́ми тебе́ Влады́ка просла́ви,/ треблаже́нне Са́вво:/ прого́ниши бо ду́хи/ и врачу́еши стра́сти,/ ду́ши же ве́рных просвеща́вши,/ притека́ющих к свято́му твоему́ гро́бу,/ А́нгелов равностоя́телю,/ архиере́ом сопресто́льне,/ апо́столом единонра́вне,/ благове́рия побо́рниче,/ моли́твенниче о ду́шах на́ших.</p>
<p>Благочести́ваго ко́рене блага́я о́трасль,/ от не́я же прозябе́ цвет благоуха́нный,/ мо́щи бо твоя́ проявля́ют доброде́тели,/ <red>ихже</red> мы облагоухающе,/ восхваля́ем Бо́га, тебе́ просла́вльшаго,/ Са́вво достоблаже́нне,/ моли́ся Господе́ви о душа́х на́ших.</p>
<p><red>Сла́ва, глас 1:</red></p>
<p>Свя́те и святи́телю всеблаже́нне Са́вво!/ посеща́й ста́до твое́/ и соблюда́й с невреди́мо от волко́в напада́ющих,/ загражда́я им злокова́рная уста́,/ я́ко да в ми́ре воспева́ем сла́ву твою́.</p>
<p>И ны́не, чудотво́рней ико́не, или́ Богоро́дичен.</p>
<p>На стихо́вне стихи́ры, глас 2:</p>
<p>Яви́лся еси́ от млады́х ногте́й, Богоно́се,/ освяще́н сосу́д, Са́вво,/ и жили́ще Пресвята́го и Животворя́щаго Ду́ха.</p>
<p><red>Стих:</red> Свяще́нницы Твои облеку́тся в пра́вду,/ и преподо́бнии Твои́ возра́дуются.</p>
<p>Ра́дуйся, святи́телей похвале́, о́тче Савво,/ свяще́нником сла́ва,/ пра́вило мона́хом,/ бе́льцем украше́ние/ и Це́ркве утвержде́ние.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхощет зело́.</p>
<p>Приими́ ны́не пе́ние/чад твои́х, о́тче святи́телю Са́вво, лю́бящих тя,/ и подава́й серде́чная проше́ния сла́вящим тя.</p>
<p><red>Сла́ва, глас 6:</red></p>
<p>Излия́ся благода́ть во устна́х твои́х,/ преподо́бине о́тче святи́телю Са́вво,/ и был еси́ па́стырь Христо́вы Це́ркве,/ уча́ словесныя о́вцы/ ве́ровати в Тро́ицу Единосу́щную/ во еди́ном Божестве́.</p>
<p>И ны́не, чудотво́рней ико́не, или́ Богоро́дичен.</p>
<p>Тропа́рь пи́сан на вели́цей вече́рни</p>
<p><red>На вели́цей вече́рни</red></p>
<p>Блаже́н муж,
<red>1-й антифо́н</red>
</p>
<p>На Го́споди, воззва́х:
<red>стихи́ры на 8, глас 1:</red>
</p>
<p>О, ди́вное чу́до,/ исто́чник чу́до дея́ний,/ от гро́ба твоего́ возсия́ют святы́я мо́щи твоя́,/ святи́телю Христо́в, Са́вво преподо́бие./ Тем, чуде́с све́тлостьми просвети́в твоя́ ча́да ве́рная/ и и́стребив страсте́й омраче́ние, святи́телю,/ Христа́ Бо́га моли́/ дарова́ти нам ве́лию ми́лость.</p>
<p>Преподо́бие о́тче Са́вво,/ испроси́ я́же к Бо́гу моли́твами твои́ми/ Це́ркви утвержде́ние,/ иера́рхи покры́ моли́твою́ твое́ю,/ спобори́ Се́рбскому наро́ду твоему́/ и всем правосла́вным христиа́ном, притека́ющим к ра́це моще́й твои́х/ и светло́ творя́щих пра́зднство успе́ния твоего́, свя́те, мо́лимся.</p>
<p>Весели́ся и ра́дуйся, христоимени́тая Патриархи́е Се́рбская,/ такова́ име́вши святи́теля и пропове́дника благода́ти./ Воспои́м, ве́рнии, Дави́да иму́ще ликоначальника:/ свяще́нницы бо Твой облеку́тся в пра́вду,/ и преподо́бнии Твой возраду́ются,/ прося́ще у Христа́ ми́ра и ве́лия ми́лости.</p>
<p>И́ны стихи́ры святаго, глас 4:</p>
<p>О́тче Богоуго́дниче Са́вво,/ наказа́тель священни́ков и всея́ страны́ Се́рбския,/ звезда́ пресветла́я,/ осиява́ющая чудеса́ми вся ве́рныя,/ тя бо Бог пре́жде избра́ от ю́ности, о́тче,/ па́стыря о́вцам слове́сным./ Те́мже преподо́бных лик тя восприя́т,/ с ни́мже моли́ ста́ду твоему́ да́ти оставле́ние грехо́в/ и спасе́ние ве́чное.</p>
<p>Гроб твой де́ржит че́стное те́ло, а́ки бога́тство,/ обогаща́ющее чудеса́ми всех,/ и́же ве́рно притека́ют к тебе́,/ блаже́нне святи́телю Са́вво,/ име́ющему о́бласть вяза́ти и разреша́ти, преподо́бие,/ разреши́ вся согреше́ния/ пра́зднующим светло́ твое́ успе́ние/ и Ца́рствия Небе́снаго сподо́би их мо́литва́ми твои́ми.</p>
<p>Прииди́те, ве́рных собери́,/ псало́мски восплещи́те рука́ми,/ печа́льных утеши́теля, отча́янных засту́пника,/ Боже́ственнаго Са́вву воспева́юще,/ похвалу́ земли́ Се́рбския,/ всего́ свяще́нства украше́ние,/ ре́ку ми́лости вои́стину,/ Боже́ственнаго Христо́ва смире́ния ревни́теля,/ подаю́щаго ми́ру ве́лию ми́лость.</p>
<p>Доброде́тельми светло́ процве́л еси́,/ я́ко ма́слина плодови́та, в до́му Бо́жий,/ ту́чами твои́х пречи́стых моли́тв./ Отону́дуже себе́ свещу́ вжег светло́,/ вшел еси́ в Небе́сныя оби́тели/ иде́же воздаде́ся тебе́ вене́ц воздая́ния:/ не дал бо еси́ сна свои́ма очи́ма,/ ни ве́ждома свои́ма дрема́ния,/ донде́же усну́л еси́ сном о́бщим,/ преподо́бие святи́телю Са́вво./ Христу́ мо́лися дарова́ти ду́шам на́шим мир и ве́лию ми́лость.</p>
<p><red>Сла́ва, глас 8:</red></p>
<p>Весели́ся и ра́дуйся <red>Днесь</red>, Се́рбская страно́,/ красу́йся и лику́й, вели́кая це́ркви, Патриархи́е Се́рбская,/ ди́вна в пра́вде, в не́йже лежи́т свята́я ра́ка,/ иму́щая дар благода́тнаго исцеле́ния./ Святи́телю вели́кий Са́вво,/ ты бо, смире́нием стяжа́в целому́дрие,/ твои́ми моли́твами дае́ши посо́бие/ к побежде́нию супоста́тов свои́х и наро́дных,/ тебе́ бо Христо́с пока́за вели́кое свети́ло Се́рбскому ро́ду,/ ты ему́ похвала́, ты защище́ние;/ твой гроб безме́здна врачба́ предлежи́т,/ к нему́ же приходя́щий слепи́и ве́рою просвеща́ются,/ хроми́и, влеку́щеся, ска́чуще, отхо́дят,/ неду́жнии исцеля́ются,/ бесну́ющии бе́сов избыва́ют./ Тем и мы <red>Днесь</red> вси, почита́юще че́стное твое́ успе́ние,/ мо́лим тя, преподо́бие о́тче,/ ми́ру испроси́ и ду́шам на́шим ве́лию ми́лость.</p>
<p>И ны́не, пра́здника, глас 5:</p>
<p>Ветхий де́ньми младе́нствовав пло́тию,/ Ма́терию Де́вою в це́рковь прино́сится,/ Своего́ зако́на исполня́я обеща́ние./ Его́же Симео́н прии́мь, глаго́лаше:/ ны́не отпуща́еши с ми́ром,/ по глаго́лу Твоему́, раба́ Твоего́,/ ви́деша бо о́чи мой спасе́ние Твое́, Святы́й.</p>
<p>Проки́мен дне, чте́ния святи́тельская три.</p>
<p>На литии́ стихи́ры самогла́сны, глас 6:</p>
<p>Возсия́ <red>Днесь</red>, я́ко со́лнце,/ и, я́ко мо́лния, возблиста́, о́тче, веща́ние твое́,/ и, я́коже гром, возгреме́ с Небесе́,/ име́л бо еси́ свы́ше вдохнове́ние и́стинно;/ ны́не же честны́я мо́щи твоя́/ неугаси́мыя лучи́ чуде́с испуща́ют/ от гро́ба, я́ко от черто́га светла́,/ просвеща́юще ду́ши пою́щих тя.</p>
<p>Пресла́вно просла́вися свята́я це́рковь,/ в не́йже поло́жены бы́ша честны́я мо́щи твоя́,/ к ним же лю́ди благове́рнии притека́юще,/ неисце́льным страсте́м прие́млют исцеле́ния/ о и́мени твое́м, святи́телю Са́вво,/ моли́ Христа́ Бо́га,/ да спасе́т ду́ши на́ша.</p>
<p>Святи́телей удобре́ние, Са́вво прему́дре,/ сто́лпе и утвержде́ние Це́ркве,/ Богосло́вия труба́ златоко́ванная,/ Тро́ицы побо́рниче,/ благоче́стия законопи́сче,/ нам, пра́зднующим че́стное успе́ние твое́,/ те́мже лобыза́ем че́стный гроб твой/ и мо́лимся тебе́,/ святи́телю Христо́в, Са́вво пребога́те,/ испроси́ па́стве твое́й грехо́в оставле́ние/ и всех нас добре́ сохрани́,/ да вси ублажа́ем тя.</p>
<p><red>Сла́ва, глас 8:</red></p>
<p>На́ста светоно́сный день, чудотво́рца,/ архиеписко́па Се́рбскаго Са́ввы, па́мять./ Прииди́те, соше́дшеся, пра́зднуем светло́,/ соста́вим ли́ки и похвала́ми почти́м./ Ра́дуйся, Симео́не, ко́рене благоче́стия;/ ра́дуйся, Са́вво святи́телю, первопресто́льный ро́да на́шего;/ ра́дуйся, Симео́не первовенча́нный, блага́я ве́тве;/ ра́дуйся, Са́вво вторы́й, лозо́ и́стинная,/ принося́щая нам цвет весе́лия;/ ра́дуйся, честны́й свети́льниче Се́рбския земли́,/ источа́еши бо́ чудеса́,/ излива́вши исцеле́ния/ и мо́лишися о ду́шах на́ших.</p>
<p>И ны́не, чудотво́рней ико́не, глас то́йже:</p>
<p>Егда́ просвеща́шеся Се́рбский наро́д:</p>
<p>На стихо́вне стихи́ры, глас 8:</p>
<p>Что тя нарече́м, святи́телю Са́вво?/ звезду́, озаря́ющую поднебе́сная,/ ми́ра ли красова́ние всечестно́е,/ озаря́ющее лю́ди луча́ми веле́ний благове́рия,/ ересе́й же тьму отгоня́ющее./ Моли́, преподо́бие, от тли и бед изба́витися/ ве́рою творя́щим святу́ю па́мять твою́.</p>
<p><red>Стих:</red> Свяще́нницы Твои облеку́тся в пра́вду,/ и преподо́бнии Твой возра́дуются.</p>
<p>Что тя нарече́м, святи́телю Са́вво?/ ре́ку ли, излива́ющую исцеле́ния незави́стно/ всем, ве́рою приходя́щим к твоему́ свято́му гро́бу,/ и́ли исто́чник, источа́ющ уче́ния медото́чная во вся концы́/ и ве́рныя просвеща́ющ./ Моли́ся, преподо́бие, спасти́ся ду́шам на́шим.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>Прииди́те, торжеству́им светло́ па́мять святи́теля Са́ввы чудотво́рца./ Преста́вися бо от земли́ к невеще́ственным оби́телем,/ иде́же зрит доброту́ неизрече́нную,/ а́нгельским ли́ком собесе́дник быв./ Те́мже, со апо́столми и му́чениками лику́я,/ о́тче наш, Са́вво пребога́те,/ моли́ся приле́жно Христу́ Бо́гу/ о чтущих ве́рою святу́ю па́мять твою́.</p>
<p><red>Сла́ва, глас 5:</red></p>
<p>Благода́ть Свята́го Ду́ха/ де́йствует в раце́ моще́й твои́х/ на тех, и́же с ве́рою притека́ют,/ испуща́ют бо оне ми́ро благово́нное/ и подава́ют неду́гов исцеле́ние./ Те́мже, преосвяще́нне святи́телю Са́вво,/ име́я дерзнове́ние к Бо́гу/ и со Безпло́тными лику́я на Небесе́х,/ моли́ся спасти́ся ста́ду твоему́ от вся́ких бед.</p>
<p>И ны́не, пра́здника, глас 6:</p>
<p>На рука́х ста́рческих во дне́шний день,/ я́ко на колесни́це херуви́мстей,/ восклони́тися благоизво́ливый, Христе́ Бо́же,/ и нас, пою́щих Тя,/ страсте́й мучи́тельства изба́ви/ и спаси́, я́ко Человеколю́бец.</p>
<p>Тропа́рь святаго, глас 4:</p>
<p>Исправле́ние ве́ры и о́браз кро́тости,/ и я́коже сад посреде́ ра́я,/ преподо́бными де́лы твои́ми мир просвеща́еши,/ сего́ ра́ди к честне́й ра́не моще́й твои́х любо́вию прикаса́емся,/ лобыза́ем их и ве́рно вопие́м:/ предста́ни в по́мощь воспева́ющим па́мять святу́ю твою́ и светоно́сную,/ святи́телю о́тче Са́вво пребога́те, мо́лимся,/ Христу́ Бо́гу моли́ся/ спасти́ся ду́шам на́шим.</p>
<p>Сла́ва, и ны́не, чудотво́рней ико́не, глас 4: <red>Днесь</red> светло́ красу́ется:
<red> или́ Богоро́дичен, гла́са.</red>
</p>
<p><red>На у́трени</red></p>
<p>На Бог Госпо́дь:
<red>тропа́рь свята́го два́жды. Сла́ва, и ны́не, пра́здника.</red>
</p>
<p>По 1-м стихосло́вии седа́лен, глас 1:</p>
<p>Плоды́ слове́сныя принося́, му́дре Са́вво, Го́сподеви,/ восхваля́вши Его́ со архиере́йми и преподо́бными./ Те́мже с ни́ми и ра́дуешися в земли́ живы́х,/ зане́ сла́ву их возлюби́л еси́./ Сего́ ра́ди, о́тче свяще́нне,/ непреста́й моли́ти Царя́ Небе́снаго за весь наро́д Се́рбский,/ Еди́наго Человеколю́бца.</p>
<p>Сла́ва, и ны́не, пра́здника, глас 3:</p>
<p>От Де́вы Тя воплоще́нна, Христе́, ра́дуяся, подъя́т свяще́нный Симео́н,/ ны́не отпуща́еши, вопие́т, раба́ Твоего́, Влады́ко./ А́нна же, непоро́чная проро́чица и сла́вная,/ ны́не испове́дание и пе́ние прино́сит Тебе́./ Мы же, Жизнода́вче, вопи́ем Ти:/ сла́ва та́ко Благоволи́вшему.</p>
<p>По 2-м стихосло́вии седа́лен свята́го, глас 3:</p>
<p>Ми́лостивому Христо́ву уго́днику, незлоби́вому и кро́ткому,/ вси тебе́ зове́м, приле́жно моля́щеся:/ разреши́ междоусо́бную страсте́й на́ших брань,/ разруши́ злочести́вая ага́рянов кова́рства и покори́ их, присноблаже́нне,/ вся́ческих же искуше́ний изба́ви любо́вию воспева́ющих тя.</p>
<p>Сла́ва, и ны́не, пра́здника, глас 8:</p>
<p>Роди́лся еси́ на земли́, Собезнача́льный Отцу́,/ прине́слся еси́ в це́рковь, Непостижи́ме./ Ра́дуяся же, ста́рец на ру́ки Тя восприя́т, зовы́й:/ ны́не отпуща́еши, его́же посети́л еси́, по глаго́лу Твоему́,/ благоизво́ливый спасти́ я́ко Бог род челове́ческий.</p>
<p>По полиеле́и седа́лен свято́му, глас 8:</p>
<p>Пропове́дует, о́тче, твоя́ чудеса́ ны́не Се́рбская Патриархи́я и вся́ка страна́ оте́чествия,/ я́ко от боле́зней и скорбе́й избавля́вши вся, Богоблаже́нне Савво,/ пита́телю вдови́ц, и си́рых, аки оте́ц,/ помо́щник в ско́рбех всеизря́ден,/ пла́чущих утеше́ние,/ па́стырь и наста́вник блужда́ющим, Са́вво преподо́бие,/ изба́ви нас от бед моли́твами твои́ми,/ прося́ у Христа́ Бо́га прегреше́ний оставле́ние/ ве́рою и любо́вию чту́щим святу́ю па́мять твою́.</p>
<p>Сла́ва, и ны́не, чудотво́рней ико́не, глас 4: Пречи́стый о́браз Твой:
<red>Та́же, степе́нна, 1-й антифо́н глас 4:</red>
</p>
<p>Проки́мен глас 4:</p>
<p>Свяще́нницы Твои облеку́тся в пра́вду,/ и преподо́бнии Твои́ возра́дуются.</p>
<p><red>Стих:</red> Та́мо возращу́ рог Да́видови, угото́вах свети́льник пома́занному моему́. Вся́кое дыха́ние:
<red>Ева́нгелие от Матфе́я, зача́ло 10.</red>
</p>
<p>По 50-м псалме́ стихи́ра, глас 6:</p>
<p>Ду́ха Свята́го благода́ть/ излия́ся во твои́х устна́х, о́тче,/ и был еси́ па́стырь Христо́вы Це́ркве,/ уча́ слове́сныя о́вцы/ ве́ровати в Тро́ицу во еди́ном Божестве́.</p>
<p>Кано́н святаго, глас 8. Катава́сия пра́здника.</p>
<p><red>Песнь 1</red></p>
<p><red>Ирмо́с:</red> Во́ду проше́д, я́ко су́шу,/ и еги́петскаго зла избежа́в,/ израильтя́нин вопияше:/ Изба́вителю и Бо́гу на́шему пои́м.</p>
<p>Боже́ственными заря́ми и свяще́нными светосия́ньми/ при́сно мою́ ду́шу озари́, о́тче,/ сла́вяща твой пра́здник, иера́рше.</p>
<p>Из коре́не блага́го блажа́йшая о́трасль прозя́бл еси́,/ Бо́жия ра́зума вода́ми напая́емь./ Тем и плод благоуха́нен яви́лся еси́ житие́м свои́м от ю́ности,/ веселя́я сердца́ и ду́ши пою́щих тя.</p>
<p>Возлюби́в му́дрости нача́ло, страх Бо́жий,/ и за́поведем его́ при́сно поуча́яся,/ насади́лся еси́, аки дре́во, при исхо́дищих вод духо́вных,/ от ни́хже, о́тче, напая́емь,/ плод Христу́, Са́вво, прине́слся еси́ пресла́дкий.</p>
<p>Всесве́тлую тя звезду́ Мы́сленное Со́лнце пока́за,/ све́тлость твои́х доброде́телей просвети́ зе́млю на́шу,/ святи́телю Христо́в, о́тче Савво.</p>
<p>Чистото́ю любве́ одержи́мь,/ благоро́дием души́ поработи́л еси́ плотолю́бие,/ тем ны́не, венцы́ чистоты́ прие́мля, со А́нгелми у Христа́ весели́шися,/ Его́же моли́ за нас, о́тче Са́вво.</p>
<p>Житие́, при́сно очище́нно и чи́сто/ и скве́рне несмеше́нно, яви́в,/ показа́лся еси́ на земли́ Христо́в свяще́нный сосу́д,/ прему́дре Са́вво блаже́нне.</p>
<p><red>Богоро́дичен:</red> Со Отце́м Сый Единоро́дный/ земны́я обожи́, Чи́стая,/ за мно́гая щедро́ты, я́ко Бог Преблаги́й.</p>
<p><red>Песнь 3</red></p>
<p><red>Ирмо́с:</red> Небе́снаго кру́га Верхотво́рче, Го́споди,/ и Це́ркве Зижди́телю,/ Ты ме́не утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бие.</p>
<p>Сын дне и све́та яви́лся еси́, святи́телю, труда́ми твои́ми,/ ны́не же во све́тлостех святы́х я́сно сия́еши благода́тию.</p>
<p>Свети́льник души́ свое́й слеза́ми украша́я/ и ра́но у́тренюя ко Христу́/ рук свои́х просте́ртием в моли́твах,/ свое́ те́ло, мы́сленнаго Амали́ка, умертви́л еси́/ и на го́ру безстра́стия возше́л еси́.</p>
<p>Путь нечести́ваго искуше́ния обличи́л еси́ всем прельще́нным,/ приве́д их к Сло́ву Пастыренача́льнику,/ я́ко па́стырь слове́сный и спаси́тельный.</p>
<p>Безстра́стия любо́вию подстрека́емь,/ пло́тская взыгра́ния изсуши́л еси́,/ ду́шу же свою́ Бо́жественными сия́ньми просвети́л еси́,/ те́мже мо́лимся и нам улучи́ти свет разу́мный, о́тче Са́вво.</p>
<p>Благоро́дием высо́к, доброду́шием изя́щен/ и ра́зума му́дростию удивле́н был еси́, сия́я чи́стото́ю,/ я́ко цвет, украси́вся, Са́вво о́тче, све́тлым смире́нием.</p>
<p>Правове́рно, преподо́бие, Це́рковь Христо́ву упасл еси́,/ отгнав ерети́ческия пле́велы,/ ны́не же во Вы́шних водворя́ешися, преблаже́нне.</p>
<p><red>Богоро́дичен:</red> Разу́мно в купине́ огнепа́льней ви́де Тя Моисе́й,/ я́сно образу́ющей Бо́га, хотя́ща роди́тися из Тебе́ неизрече́нно, Богоро́дице Присноде́во.</p>
<p>Седа́лен, глас 8:</p>
<p>Украша́лся прему́дростию ра́зума,/ низложи́л еси́ горды́ню плотски́я тя́готы/ и был еси́ оби́тель Ду́ха Пресвята́го,/ непреста́нно простира́лся раз́умом к лю́бящему Тя./ Тем, ре́вностию Божественно́ю разгара́яся, сла́вне,/ яви́лся еси́ сиро́там и убо́гим утвержде́ние/ и А́нгелом собесе́дник, Са́вво,/ моли́ Христа́ Бо́га грехо́в оставле́ние по́дати/ чту́щим любо́вию святу́ю па́мять твою́.</p>
<p>Сла́ва, и ны́не, пра́зднику, глас 4:</p>
<p>На горе́ Сина́йстей дре́вле ви́де Моисе́й за́дняя Божия/ и то́нкий Боже́ственный глас сподо́бися во мра́це и ви́хре слы́шати;/ ны́не же Симео́н воплоще́ннаго Бо́га непрело́жне нас ра́ди на ру́ки прия́т/ и ра́достно тща́шеся ити́ от су́щих зде к животу́ ве́чному./ Те́мже вопия́ше:/ ны́не отпуща́еши раба́ Твоего́, Влады́ко.</p>
<p><red>Песнь 4</red></p>
<p><red>Ирмо́с:</red> Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Предве́дый Бог, блаже́нне, твоея души́ красоту́ и ра́зума чистоту́/ священнопропове́дника мудра́ и учи́теля пока́за тя.</p>
<p>Ду́хом просвеще́н сын, су́щия во тьме пре́лести просвеща́вши/ и твои́м сла́дким поуче́нием сыны́ дне соверша́вши, святи́телю Са́вво.</p>
<p>От тем звере́й изба́вил еси́, ста́до твое́ растерзати и́щущих,/ но ты, я́ко бодр архипа́стырь, и ны́не ревну́еши о сохране́нии ро́да и оте́чества твоего́.</p>
<p>Руко́ю вели́каго архиере́я Се́рбскаго Арсе́ния/ и освяще́ннаго собо́ра прие́млеши пома́зание архиере́йства/ и, Ду́хом воздвиза́емь, о́тче Са́вво,/ и па́стырь ро́ду Се́рбскому и оби́тели твое́й столп был еси́.</p>
<p>Мир утверди́ся в оби́тели твое́й, иера́рше,/ и в твое́м ро́де и епи́скопстве моли́твами твои́ми,/ мо́лися приле́жно в ми́ре утверди́тися ми́ру, святи́телю Са́вво.</p>
<p>Твои́ роди́телие бы́ша рачи́тели и те́пли подража́тели Христу́ Бо́гу,/ Ему́же созда́ша храм прекра́сный во и́мя пресла́внаго Вознесе́ния Госпо́дня./ Те́мже в хра́ме Его́ те́ло свое́ полага́вши,/ аки во дворы́ Спа́са своего́.</p>
<p><red>Богоро́дичен:</red> Име́я Тя Помо́щницу, кого́ у́боюся когда́ и́ли страшу́ся?/ Кто же, хотя́ ско́рбная навести́ рабу́ Твоему́,/ не устраши́тся Тебе́, Пречи́стая, и не па́дает на но́зе?</p>
<p><red>Песнь 5</red></p>
<p><red>Ирмо́с:</red> Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир подаждь нам,/ Человеколю́бче.</p>
<p>Прильпе́ любо́вию душа́ твоя́ ко Го́споду, святи́телю блаже́нне,/ те́мже те́ло твое́ че́стное/ в честнем хра́ме Его́ нетле́нно во мно́гая ле́та соблюде́ся.</p>
<p>Просла́ви тя Госпо́дь, Са́вво пребога́те,/ и те́ло твое́ соблюде́ на мно́гая ле́та нетле́нно,/ явля́я тя о́бщника рабо́м Свои́м,/ и́хже и по сме́рти досто́йно соублажа́ешися, блаже́нне.</p>
<p>Красота́ гове́ния твоего́, е́же ко Го́споду,/ привлече́ благода́ть благоле́пию души́ твоея́, свяще́нне,/ и возведе́ тя вели́кому ро́ду Се́рбскому отца́,/ и архипа́стыря пока́за тя, преподо́бие.</p>
<p>Пе́сньми почти́л еси́ па́мять иера́рха Са́ввы пе́рваго/ и хвала́ми, я́ко досто́йно, ублажи́л еси́ того́./ Ны́не же сам, иера́рше Са́вво, прича́ствуеши похвала́м его́/ и по сотворе́нию твоему́ к бли́жнему восприе́млеши.</p>
<p>Приноси́мое аки че́стное возноше́ние Бо́гу пе́рвопрестольником Се́рбским Са́ввою/ твое́ священно́е па́стырства возведе́ние,/ я́ко пасу́щу ти Госпо́дни лю́ди, Са́вво святи́телю, преподо́бием и крото́стию.</p>
<p>Возлюби́л еси́, архиере́е, свяще́нныя мужи́ пе́сньми восхваля́ти,/ я́ко рачи́тель доброты́ их и подража́тель дея́ний Боголюбе́зных.</p>
<p><red>Богоро́дичен:</red> Низложи́, Влады́чице, враго́в моих шата́ние,/ Тя бо и́мам и Предста́тельницу, и наде́жду, и по́мощь кре́пкую,/ Ты мя соблюди́, Чи́стая, наве́та вра́жия и ла́яния их.</p>
<p><red>Песнь 6</red></p>
<p><red>Ирмо́с:</red> Моли́тву пролию ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя</p>
<p>Возвы́шенное смире́ние, чистоту́ ума́,/ любо́вь нелицеме́рну, ве́ру и наде́жду име́я и́стинну, Са́вво всесла́вне,/ Тро́ицы яви́лся еси́ жили́ще.</p>
<p>Се, прему́дре, Ду́ха благода́тию быва́вши наста́вник слове́сных ове́ц,/ и́хже приво́диши к же́ртвеннику доброде́телей.</p>
<p>Патриа́ршее седа́лище украси́ся тобо́ю,/ тя бо, прехва́льне, у́чит Дух Святы́й/ и тебе́ па́стыря руко́ю святи́тельскою соверша́ет.</p>
<p>Весь у́бо ум впери́в к высоте́,/ земна́я же ни во что же вмени́в,/ смире́нием, достоблаже́нне Са́вво, высо́кая восприя́л еси́.</p>
<p>Хвала́ми да почти́м треблаже́ннаго отца́,/ и́же Небе́сная возжела́в, земна́я же оста́вив,/ усе́рдно потече́, я́ко еле́нь на исто́чник,/ после́довав стопа́м роди́телей свои́х.</p>
<p>Святи́тельства пра́вило святи́телем показа́лся еси́,/ де́тельнаго же подписа́ние./ Сло́во Твое́ обре́те о́браз виде́ния,/ Богосло́вия же твоего́ преде́л уче́нию яви́ся.</p>
<p><red>Богоро́дичен:</red> Сло́во О́тчее,/ предочи́стившися, о Чи́стая, Ду́хом слове́снаго естества́,/ на благодея́ние родила́ еси́.</p>
<p><red>Конда́к, глас 8:</red></p>
<p>Я́ко архиере́ем сопресто́льник/ и святи́телем изря́дный побо́рник был еси́, святи́телю Са́вво,/ сохраня́яй оте́чество, оби́тель, град же и лю́ди, почита́ющия тя ве́рою/ и че́стным твои́м моще́м покланя́ющияся,/ да велегла́сно тебе́ вопи́ем:/ ра́дуйся, Са́вво Богому́дре.</p>
<p><red>И́кос:</red></p>
<p>От чре́ва мате́рия хва́лит освяще́ннаго святи́теля Госпо́дня вся страна́ Се́рбская,/ преподо́бнаго Са́вву, своему́ оте́честву утвержде́ние,/ прие́мшаго благода́тныя да́ры Боже́ственныя сла́вы,/ к нему́ же притека́ем вси с ве́рою/ и любе́зно целу́ем ра́ку моще́й его́./ Те́мже мы, недосто́йнии и гре́шнии,/ наде́ющеся на моли́твы твоя́, святи́телю,/ я́же ко Влады́це и Пречи́стей Его́ Ма́тери,/ жела́ем, аки пси, прия́ти насыще́ние от крупи́ц,/ па́дающих от тра́пезы господе́й свои́х,/ и е́же в День су́дный улучи́ти облегче́ние соде́янных ра́ди зол,/ да велегла́сно тебе́ вопие́м:/ ра́дуйся, Са́вво Богому́дре.</p>
<p><red>Песнь 7</red></p>
<p><red>Ирмо́с:</red> От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, но́юще:/ отце́в Бо́же, благослове́н еси́.</p>
<p>Процве́л еси́, я́ко фи́никс, во дво́рех Бо́жиих/ и до́лжным сном преподо́бных усну́л еси́,/ сего́ ра́ди гроб твой быва́ет наслажде́ние нам,/ и сам, пропове́дниче Са́вво, показу́еши чу́до ви́дящим./</p>
<p>Самово́льне оста́вил еси́, о́тче наш Са́вво, вся сла́вная, и сро́дная, и подру́жная,/ после́довав Христу́ Бо́гу, по Ева́нгельскому глаго́лу.</p>
<p>Вопло́щшагося Сло́ва слуга́ был еси́, Са́вво Богогла́се,/ мно́гия бо лю́ди изба́вил еси́ безеловесия́,/ я́ко Боже́ственный учени́к Возсия́вшаго.</p>
<p>Тле́нная оста́вив, треблаже́нне, восприя́л еси́ нетле́нная,/ насыща́йся Боже́ственныя све́тлости во дворех Го́спода на́шего, Са́вво прему́дре.</p>
<p>Лю́дие твой, о́тче, и ча́да Ду́хом Святы́м порожде́нна,/ жа́лостная оста́вльше, ра́достная тебе́ воспева́ют пе́ния, вопию́ще:/ не оста́ви нас, свя́те, в ра́дости Го́спода твоего́,/ моля́ о ду́шах на́ших.</p>
<p>Насле́довав, я́ко сын возлю́бленный, оте́ческую му́дрость и доброде́тель,/ прие́мник был еси́ Бо́жественнаго престо́ла,/ стопа́м Евангели́ста после́дуя.</p>
<p><red>Богоро́дичен:</red> Свы́ше Тебе́ глас ра́достно возопи́, А́нгел, Богоро́дице,/ неизрече́нное Влады́ки возвеща́я Тебе́ зача́тие.</p>
<p><red>Песнь 8</red></p>
<p><red>Ирмо́с:</red> Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</p>
<p>Вразумля́л еси́ неразу́мный,/ обраща́л еси́ прельще́нный,/ совраща́ющияся же, о́тче, спасл еси́,/ привед их к Бо́гу, пою́щия:/ благослове́н еси́, Го́споди Бо́же оте́ц на́ших.</p>
<p>Ны́не лице́ Христо́во созерца́й, ты, о Са́вво,/ сою́зу бо теле́сному разре́шшуся,/ соедини́лся еси́ с твои́м жела́нием.</p>
<p>Твое́ сло́во уподо́бися вои́стинну реце́, о Са́вво,/ наводня́ющей свои́м тече́нием сю́ду и сю́ду,/ злосла́вных же ухищре́ния отвраща́ющей.</p>
<p>Хору́гвь Христо́ва, христиа́ном хвала́, по апостолу́, о́тче Са́вво, взыва́л еси́,/ ничи́м же хваля́ся, то́кмо о Кресте́ Го́спода на́шего Иису́са Христа́.</p>
<p>Кро́ткое и молчали́вое нра́ва твоего́ восприи́м, Госпо́дь, блаже́нне,/ поста́ви тя па́стыря лю́дем Свои́м,/ на кого́ бо призира́ет, <red>Аще</red> не на кро́ткаго, и молчали́ваго,/ и трепе́щущаго слове́с Его́.</p>
<p>Уста́ вдови́ц благослови́ша тя,/ заступле́ния твоего́ сподо́бльшися, иера́рше блаже́нне,/ ты бо благоугожда́л еси́ Бо́гу по непоро́чному Ио́ву,/ изыма́вшему оби́димыя от наси́лия.</p>
<p><red>Богоро́дичен:</red> Боголе́пная Де́во,/ озло́бленную мою́ ду́шу грехо́м/ ублажи́ бла́гостию ро́ждшагося от <red>Тебе</red>́ Го́спода Бо́га.</p>
<p><red>Песнь 9</red></p>
<p><red>Ирмо́с:</red> Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</p>
<p>Я́ко свет, я́ко све́щник,/ я́ко вели́кое со́лнце, я́ко мо́лния, Христо́вы Це́ркве возсия́л еси́,/ и ве́рных ра́зумы просвети́л еси́,/ и в невече́рняя места́ всели́лся еси́,/ поя́ трисвяты́ми гла́сми Тро́ицу Несозда́нную.</p>
<p>Во́здух у́бо освяти́ся благово́нием моще́й твои́х, Са́вво блаже́нне, Христо́в святи́телю,/ Це́рковь же и оби́тель твоя́ Патриархи́я, веселя́щися, вопие́т:/ благосло́вен Бог оте́ц на́ших.</p>
<p>Пло́тию ми́ра кро́ме быв, святи́телю,/ и в прекра́сных чи́на своего́ обита́я,/ обогаща́вши род наш творе́нием све́тлым./ Те́мже па́мять твою́ ве́рою соверша́ем на земли́, Са́вво прему́дре.</p>
<p>Ца́рский цвет Це́ркви цвете́т, Крест и́стинный,/ ты же, святи́телю Са́вво досточу́дне, вземь той крест,/ поте́кл еси́ ца́рским путе́м, вопия́:/ благослови́те, вся дела́ Госпо́дня, Го́спода.</p>
<p>Земля́ те́ло твое́ блаже́нное скрыва́ет,/ я́ко исцеле́ния точа́щее ве́рным,/ не́бо же дух со и́збранными от ве́ка но́сит,/ Боже́ственными сия́ньми озаре́н вои́стину.</p>
<p>Красно́ у́бо Це́рковь весели́тся в па́мяти твое́й, о святи́телю треблаже́нне Са́вво,/ Се́рбский же ро́дове стека́ются, пра́зднственная тебе́ принося́ще/ и восхваля́юще Христа́, тебе́ просла́вльшаго.</p>
<p><red>Богоро́дичен:</red> Де́во Преблаженная,/ ублажа́ем Тя, ро́ди челове́честии,/ я́ко роди́ла еси́ Спаси́теля душ на́ших.</p>
<p>Свети́лен свята́го:</p>
<p>Чу́днаго и сла́внаго святи́теля Са́вву вели́каго,/ прииди́те, Се́рбстии ро́ди и собо́ри, пе́сньми Боже́ственными/ и свяще́нными гла́сми восхва́лим,/ я́ко сопресто́льна Патриархи́и Се́рбской/ и а́нгельским чи́ном сослуже́бника.</p>
<p>Сла́ва, святаго:</p>
<p>Сла́вно краси́тся <red>Днесь</red> светоза́рное Се́рбское торжество́,/ и́же во све́те сла́вы Бо́жия предстоя́, святи́телю Са́вво блаже́нне,/ помяни́ нас, хваля́щих твою́ па́мять.</p>
<p>И ны́не, пра́здника:</p>
<p>Ду́хом во святи́лищи предста́в, ста́рец/ на руки́ восприя́т зако́на Влады́ку, вопия́:/ ны́не соуз мя пло́тских разреши́,/ я́коже рекл еси́, с ми́ром,/ ви́дех бо очи́ма открове́ние языко́в и Изра́илю спасе́ние.</p>
<p>На хвали́тех стихи́ры свято́му на 6, глас 6:</p>
<p>Руко́ю вели́каго архиере́я Се́рбскаго, Арсе́ния,/ ку́пно со судо́м освяще́ннаго Собо́ра/ прие́млеши пома́зание архиере́йское/ и, Ду́хом воздвиза́емь, о́тче Са́вво,/ полага́ешися в па́стыря Се́рбскому ро́ду и Патриархи́и.</p>
<p>От тем звере́й, и́щущих разтерза́ти ста́до твое́,/ Се́рбский род изба́вил еси́,/ я́ко бодр архипа́стырь,/ сохраня́я старе́йшинство свое́.</p>
<p>Мир умири́ся, иера́рше, твои́ми моли́твами./ Проси́ и нам утверди́тися в ми́ре/ моли́твами твои́ми, святи́телю.</p>
<p>Свои́м роди́телем те́плый рачи́тель/ и подража́тель был еси́,/ ти́и бо созда́ша прекра́сный храм/ во и́мя пресла́внаго Вознесе́ния Госпо́дня,/ те́мже в то́мже хра́ме полага́ешися,/ аки во дворы́ Спа́са своего́.</p>
<p>Просла́ви тя Госпо́дь, Са́вво пребога́те,/ и те́ло твое́ соблюде́ на мно́гая ле́та нетле́нно,/ тем бо был еси́ о́бщник рабо́м Его́,/ подража́я им житие́м,/ сего́ ра́ди соублажа́ешися с ни́ми и по сме́рти.</p>
<p>Красота́ гове́ния твоего́ ко Го́споду/ привлече́ благода́ть благоле́пия души́ твое́й, свяще́нне,/ и поста́ви тя быти Се́рбскому ро́ду/ отца́ архипа́стыря и святи́теля.</p>
<p><red>Сла́ва, глас 1:</red></p>
<p><red>Днесь</red> све́тло красу́ется святе́йшая Патриархи́я Се́рбская/ в па́мяти треблаже́ннаго отца́ Са́ввы,/ <red>Днесь</red> и мы, обстоя́ще и облобыза́юще ра́ку его́,/ аки Боголюби́вая его́ ча́да,/ и хва́ляще его́, вопием:/ ди́вен Бог во святы́х Свои́х,/ в церква́х благослови́м Тя, Го́споди.</p>
<p>И ны́не пра́здника, глас 5:</p>
<p>Испыта́йте Писа́ния,/ я́коже рече́ во Ева́нгелиих Христо́с Бог наш,/ в них бо обрета́ем Того́ ражда́ема/ и пелена́ми повива́ема,/ в ясле́х полага́ема/ и мле́ком пита́ема,/ обреза́ние прие́млюща и Симео́ном носи́ма,/ не мне́нием, ни привиде́нием,/ но и́стиною ми́рови явльшася,/ к Нему́ же возопие́м:/ преве́чный Бо́же, сла́ва Тебе́.</p>
<p>Славосло́вие вели́кое и отпу́ст.</p>
<p>На литурги́и</p>
<p>Блаже́нны от кано́на пра́зднику и свято́му. Тропари́ и кондаки́ пра́зднику и свято́му. Про́кимен, глас 7: Честна́ пред Господем смерть преподо́бных Его́.
<red>Стих:</red> Что возда́м Го́сподеви о всех, я́же воздаде́ ми.
<red> Апо́стол ко Евре́ем, зача́ло 318. Аллилу́ия, глас 2: </red>Свяще́нницы Твои́ облеку́тся в пра́вду, и преподо́бнии Твои́ возра́дуются.
<red>Евангели́е от Иоа́нна, зача́ло 36, от полу́. Прича́стен: </red>В па́мять ве́чную бу́дет пра́ведник:
</p>
</section>
