<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Вла́сия</p>
</title>
<p>
<red>На Г</red>о́споди, воззва́х:
<red>стихи́ры Окто́иха 3 и святаго 3, глас 1.</red>
</p>
<p>
<red>Подо́бен: </red>Небе́сных чино́в:
</p>
<p>
<red>Д</red>оброде́телей верх и ве́рных основа́ние,/ святи́телей сла́ва и му́чеников похвала́,/ вся призыва́ет светло́ ве́рныя в па́мять свою́ честну́ю/ воспе́ти сего́ я́ко победи́теля,/ на земли́ Бо́га просла́вльшаго.
</p>
<p>
<red>В</red>оста́в явле́нием соборонача́льника Христа́,/ собра́ние беззако́нных ви́дев, му́чениче,/ усе́рдно на суди́ще прише́л еси́, му́дре,/ сла́вы взем победи́тельная,/ ны́не на Небесе́х водворя́ешися, преосвяще́нне.
</p>
<p>
<red>К</red>ро́вными ка́плями твои́ми, му́чениче Вла́сие,/ оде́жда Це́ркви истка́ся красно́,/ благопома́зании пе́стрыми укра́шься,/ сугу́быми боле́зней обагре́ньми,/ е́юже одева́ется я́ко красото́ю неве́стною,/ воспева́ющи Жениха́ Христа́.
</p>
<p><red>Сла́ва, глас 4:</red></p>
<p>
<red>Я́</red>ко добр детонаста́вник и учи́тель благоче́стия,/ де́йственною си́лою Боже́ственных слове́с твои́х/ жены́ Боголюбе́зны приве́л еси́ к подвиго́м му́ченическим,/ не́мощь естества́ тем укрепля́я о Христе́,/ с ни́ми тече́ние страда́ний до́бре сконча́в,/ в черто́зе Небеснем све́тло ра́дуешися,/ сугу́бым венце́м Боже́ственныя сла́вы украша́яся/ и прося́ с ни́ми мир нам дарова́ти/ и ве́лию ми́лость.
</p>
<p>И ны́не, Богоро́дичен или́ Крестобогоро́дичен:</p>
<p>
<red>Подо́бен: Я́</red>ко до́бля:
</p>
<p>
<red>Р</red>аспина́ема Христа́ Человеколю́бца ви́дящи, Пречи́стая,/ и ре́бра ископава́ема копие́м,/ пла́чущи, вопияше:/ что сие́, Сы́не Мой?/ что Ти безблагода́тнии лю́дие возда́ша,/ за я́же сотвори́л еси́ до́брая им?/ и тщи́шися безча́дствовати Мя, вселюбе́знейший./ Удивля́юся, Благоутро́бне, Твоему́ во́льному распя́тию.
</p>
<p>На стихо́вне Окто́иха. <red>Сла́ва, глас 6:</red></p>
<p>
<red>П</red>розя́б в поще́нии Боже́ственных доброде́телей,/ тезоиме́нно, Вла́сие,/ процве́л еси́ Дави́дски,/ я́ко фи́никс, во дво́рех Госпо́дних/ и, я́ко кедр, умно́жился еси́ исправле́ньми,/ я́ко виногра́д же плодови́т, в дому́ Бо́жии,/ во вре́мя муче́ния уре́заем мук томле́ньми,/ от плода́ по́двиг твои́х источи́л еси́ нам вино́ разу́мное,/ от него́же пию́ще, весе́лия Боже́ственнаго сердца́ наполня́ем/ и, согла́сно соше́дшеся к честне́й па́мяти твоего́ сконча́ния,/ ублажа́юще, восхваля́ем тя,/ прося́ще прия́ти тобо́ю мир и ве́лию ми́лость.
</p>
<p>И ны́не, Богоро́дичен или́ Крестобогоро́дичен:</p>
<p>
<red>Подо́бен: Т</red>ридне́вен:
</p>
<p>
<red>Л</red>ю́ди беззако́ннейшия,/ без пра́вды пригвожда́ющия Тя на Дре́ве,/ Де́ва и Чи́стая Ма́ти Твоя́ зря́щи,/ я́коже Симео́н прорече́,/ утро́бою, Спа́се, уязвля́шеся.
</p>
<p>Тропа́рь, глас 4:</p>
<p>
<red>И </red>нра́вом прича́стник,/ и престо́лом наме́стник А́постолом быв,/ дея́ния обре́л еси́, Богодохнове́нне,/ в виде́ния восхо́д,/ сего́ ра́ди сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Власие./ Моли́ Христа́ Бо́га/ спасти́ся душа́м на́шим.
</p>
<p>Кано́н, глас 4.</p>
<p><red>Песнь 1</red></p>
<p>
<red>Ирмо́с: М</red>о́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.
</p>
<p>
<red>П</red>охвалу́ согла́сну <red>Днесь</red> Христу́ прино́сим,/ сла́вную Вла́сия му́драго творя́ще па́мять,/ Моисе́йски, празднолю́бцы, пою́ще песнь Бо́гу на́шему,/ я́ко просла́вися.
</p>
<p>
<red>Д</red>о́льних презира́тель Вла́сий и Христо́в рачи́тель, я́ко святи́тель, и му́ченик, и па́стырь,/ е́же де́лом показа́ние,/ и, предло́ж Боже́ственную трапе́зу, на снеде́ние созыва́ет нас.
</p>
<p>
<red>Ж</red>итие́ доброде́тельми очи́стил еси́ и сосу́д яви́лся еси́, потре́бен/ Боже́ственнаго ми́ра на восприя́тие честна́го служе́ния, му́дре,/ оде́жду же кровьми́ муче́ния испестри́л еси́.
</p>
<p>
<red>Богоро́дичен: В</red>оста́ от о́тча паде́ния, Богороди́тельнице Чи́стая,/ и от кля́твы изба́вися я́ве прама́терния, Пресвята́я,/ Твои́м Рождество́м род весь челове́ческий.
</p>
<p><red>Песнь 3</red></p>
<p>
<red>Ирмо́с: В</red>есели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.
</p>
<p>
<red>Я́</red>ко ве́дом Бо́гу, свяще́нствовати Христу́ пома́зался и научи́лся Ду́хом,/ сам ся кро́вию освяти́л еси́.
</p>
<p>
<red>У</red>че́ньми вои́стинну сбытие́м му́дрых дел твои́х/ Це́ркви был еси́ му́ченик и учи́тель, Вла́сие.
</p>
<p>
<red>О́</red>браз благоче́стия Це́ркве Христо́вы был еси́,/ свяще́нную оде́жду твою́ кровьми́ уясни́л еси́ страда́ний твои́х.
</p>
<p>
<red>Богоро́дичен: Р</red>о́ждши на земли́ пребога́таго Бо́га, Чи́стая,/ челове́ческое паде́ние на Небеса́ возвела́ еси́.
</p>
<p><red>Конда́к, глас 2.</red></p>
<p>
<red>Подо́бен: В</red>ы́шних ища́:
</p>
<p>
<red>Б</red>оже́ственное прозябе́ние, цвет неувяда́емый,/ лозы́ Христо́вы розго́ многострада́льная, Богоно́се Вла́сие,/ ве́рою чту́щия па́мять твою́ весе́лия твоего́ испо́лни,/ моля́ся непреста́нно о всех нас.
</p>
<p>Седа́лен, глас 8.</p>
<p>
<red>Подо́бен: П</red>рему́дрости:
</p>
<p>
<red>Б</red>лагоче́стия сый прозябение че́стно,/ нече́стия яви́лся еси́ потреби́тель, Вла́сие прехва́льне, си́лою духо́вною:/ на суди́щи бо и́дольскую лесть обличи́л еси́/ и благодерзнове́нно пе́ти Тро́ицу пропове́дал еси́;/ те́мже и беззако́нным преда́вся, страстоте́рпче, зве́ря умори́л еси́, злонача́льнаго зми́я./ Сего́ ра́ди вопие́м ти:/ моли́ Христа́ Бо́га, согреше́ний оставле́ние дарова́ти чту́щим лю́бовию святу́ю па́мять твою́.
</p>
<p><red>Сла́ва, и ны́не, Богоро́дичен:</red></p>
<p>
<red>С</red>о́лнца о́блаче разу́мнаго,/ Боже́ственнаго Света свети́льниче златокова́нный,/ нескве́рная, небла́зная, Всенепоро́чная Влады́чице,/ омраче́нную ду́шу мою́ ослепле́нием страсте́й безстра́стия заре́ю просвети́, молюся,/ и оскверне́ное ми се́рдце омы́й пото́ки умиле́ния, покая́ния же слеза́ми,/ и от тиме́ния мя очи́сти дел мои́х,/ да любо́вию зову́ Ти:/ Богоро́дице Присноде́во,/ моли́ Христа́ Бо́га прегреше́ний оставле́ние пода́ти ми,/ Тебе́ бо име́ю наде́жду, раб Твой.
</p>
<p>Крестобогоро́дичен:</p>
<p>
<red>А́</red>гнца, и Па́стыря, и Изба́вителя/ А́гница зря́щи на Кресте́,/ восклица́ше, пла́чущи, и, го́рько рыдающи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди,/ ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.
</p>
<p><red>Песнь 4</red></p>
<p>
<red>Ирмо́с: В</red>ознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.
</p>
<p>
<red>У</red>твержда́ем же́злом и́стинным,/ Моисе́йски низложи́л еси́ пре́лести зми́я, Вла́сие, уго́дниче Христо́в,/ обличи́в мучи́теля и наст́авль но́выя лю́ди.
</p>
<p>
<red>С</red>лове́сным тя и безслове́сным благоде́теля,/ е́же к Бо́гу присвое́ние показа́, блаже́нне, исправле́ний твои́х,/ те́мже у́бо прия́л еси́ исцеле́ний дарова́ния.
</p>
<p>
<red>В</red>о удо́ле, иде́же положи́ся боле́знь, су́щим о Христе́ твои́м овца́м пра́ведно,/ все, о́тче, удави́л еси́ сло́вом благода́ти беззако́ния те́рние.
</p>
<p>
<red>Богоро́дичен: Я́</red>ко рай, посреде́ Це́ркве насажде́н,/ яви́ся ро́ждши Дре́во Жи́зни, Препе́тая,/ от Него́же у́бо вкуси́вше, позна́хом Христа́ Бо́га на́шего.
</p>
<p><red>Песнь 5</red></p>
<p>
<red>Ирмо́с: Т</red>ы, Го́споди, мой свет,/ в мир прише́л еси́,/ свет святы́й, обраща́яй из мра́чна неве́дения/ ве́рою воспева́ющия Тя.
</p>
<p>
<red>Н</red>а па́жити Боже́ственней просте́р преде́лы ста́да твоего́, святи́телю,/ Богому́дренно лесть отгна́л еси́ от всея́ земли́.
</p>
<p>
<red>У</red>че́ньми, му́дре святи́телю, ста́до твое́ утверди́л еси́ в ве́ре,/ се бо и жены́ лесть попра́ша.
</p>
<p>
<red>Л</red>юбо́вию Христо́вою утвержда́емы, жены́ к подо́бию прихо́дят по́двиг твои́х, о́тче,/ закала́емы усе́рдно Христо́ви.
</p>
<p>
<red>Богоро́дичен: У</red>мертви́ся вои́стинну Рождество́м Твои́м, Влады́чице, наи́тие сме́ртное,/ све́том бо тьма разоря́ема ви́дится.
</p>
<p><red>Песнь 6</red></p>
<p>
<red>Ирмо́с: П</red>ожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.
</p>
<p>
<red>К</red>расото́ю разли́чных ран теле́сных/ та́йныя оде́жды твое́я украси́л еси́ ле́поту/ и обою́ду, иера́рше, венча́лся еси́ благода́тию.
</p>
<p>
<red>В</red>е́рою Христо́вою я́ко стеко́шася,/ жены́ стра́ждущия с тобо́ю, о́тче, усе́рдно умро́ша, Власие./ Любо́вию творя́щих па́мять твою́ сохрани́.
</p>
<p>
<red>Р</red>е́вностию Христо́вою разже́гшеся му́ченицы,/ ласка́тельныя ле́сти пре́лесть отве́ргше,/ му́кам томле́ния запали́ша кро́вию.
</p>
<p>
<red>Богоро́дичен: К</red>ре́пость моя́ вои́стинну Ты и пе́ние еси́, Богородительнице,/ на Тя бо наде́жду мою́ возложи́х/ и возвы́сих Тобо́ю на враги́ моя́ рог мой.
</p>
<p><red>Конда́к, глас 8.</red></p>
<p>
<red>Подо́бен: Я́</red>ко нача́тки:
</p>
<p>
<red>С</red>вяще́ния пома́занием и муче́ния кро́вию украси́лся еси́, сла́вне Вла́сие,/ и сия́еши всю́ду, в Вы́шних лику́я/ и нас назира́я, в храм твой прише́дшия/ и в не́м тебе́ непреста́нно зову́щия:/ всех нас соблюди́.
</p>
<p><red>И́кос:</red></p>
<p>
<red>С</red>о тща́нием, бра́тие, собери́теся и храм му́ченика дости́гните,/ я́ко да сего́ воспое́м <red>Днесь</red>, я́ко да благода́тию его́ наслади́мся,/ ду́ши бо спаса́ет и телеса́ от страсте́й многоразли́чных,/ я́ко му́ченик, я́ко преподо́бен,/ я́ко ве́рен святи́тель и побо́рник,/ вопию́щим ему́ от души́ чи́сты:/ всех нас соблюди́.
</p>
<p><red>Песнь 7</red></p>
<p>
<red>Ирмо́с: В </red>пе́щи Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.
</p>
<p>
<red>Д</red>авидски тебе́ взыва́ем, о о́тче Вла́сие, любо́вию: Го́споду яви́лся еси́ ты подо́бник, и стопы́ твоя́ не позна́шася,/ и́бо стези́ твоя́ о Го́споде яви́шася на во́дах.
</p>
<p>
<red>С</red>пасовою насла́ждшеся му́ченицы благода́тию,/ воистинну ра́дость вмени́сте напа́сти муче́ние:/ чу́до же, я́ко превы́ше челове́ка, крове́м, прело́жшимся во млеко́, ужа́сно.
</p>
<p>
<red>М</red>а́терне у́бо к муче́нию дерзнове́ние зря́ще/ ве́рою Христо́вою де́ти и того́ благоле́пия наслажда́ющеся,/ ко Владыце, ра́дующеся, тща́хуся.
</p>
<p>
<red>Богоро́дичен: В</red>ы́шняго освяще́нное Боже́ственное селе́ние, ра́дуйся:/ Тобо́ю бо даде́ся ра́дость, Богоро́дице, вопию́щим:/ благослове́на Ты в жена́х еси́, Всенепоро́чная Влады́чице.
</p>
<p><red>Песнь 8</red></p>
<p>
<red>Ирмо́с: Р</red>у́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.
</p>
<p>
<red>Р</red>у́це распросте́р псало́мски пред Лице́м Божиим, о́тче,/ прине́сл еси́, священноде́йствуя, кро́вию твое́ю моли́твы твоя́ Христу́. Те́мже ча́шу, му́дре, спаси́тельную испи́в, вопия́л еси́:/ благослови́те, вся дела́ Госпо́дня, Го́спода.
</p>
<p>
<red>В</red>дови́це ревну́юще благоче́стно, Боже́ственную па́мять твою́ соверша́ем ве́рно, Богора́дованне Вла́сие,/ и сам у́бо обеща́ние, е́же сотвори́л еси́ к ней,/ и с не́ю к нам дарова́нии благи́ми нам буди́ на по́мощь.
</p>
<p>
<red>Богоро́дичен: Б</red>яше естество́ челове́ческое, е́же пре́жде осужде́нное паде́нием преступле́ния,/ обре́те же, Богоро́дице, Рождество́м Твои́м благослове́ние вои́стинну/ и пое́т ра́достно:/ благослови́те, вся дела́ Госпо́дня, Го́спода.
</p>
<p><red>Песнь 9</red></p>
<p>
<red>Ирмо́с: К</red>а́мень нерукосе́чный/ от несеко́мыя горы́ – Тебе́, Де́во,/ краеуго́льный отсече́ся –/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.
</p>
<p>
<red>Я́</red>коже в сла́дости ра́йстей/ и в ней Ца́рствие, Вла́сие, му́дре святи́телю, насле́дие уготовля́я,/ на заколе́ние поте́кл еси́, о Го́споде ра́дуяся.
</p>
<p>
<red>Г</red>орды́ню посе́кл еси́ ты, блаже́нне, духо́вным мече́м/ вознося́щихся су́етно на ста́до твое́ безбо́жных,/ твои́ми кровьми́ украси́в благоче́стие.
</p>
<p>
<red>В</red>ла́сие, му́дре святи́телю, со стра́ждущими с тобо́ю жена́ми, вку́пе и с детьми́ Боже́ственными/ благослове́ньми хва́лящия тя венча́ти помоли́ся,/ я́ко от нача́ла тебе́ сло́во воспе́вших.
</p>
<p>
<red>Богоро́дичен: В </red>Рождестве́ Де́ва яви́лася еси́, я́ко пре́жде Рождества́, Богоро́дице,/ и по Рождестве́ та́кожде уста́вленныя зако́ны естества́ преше́дши, Влады́чице./ Темже Тя вси велича́ем.
</p>
<p>Свети́лен:</p>
<p>
<red>Подо́бен: Н</red>е́бо звезда́ми:
</p>
<p>
<red>С</red>вяти́тель и му́ченик, преподо́бен, незло́бив я́влься, Вла́сие,/ страсте́й Христо́вых ра́ны нося́,/ Да́вшаго ти благода́ть исцеля́ти вся неду́ги.
</p>
<p>
<red>Богоро́дичен: Т</red>я Дании́л преднапису́ет несеко́мую го́ру, из нея́же честны́й Ка́мень отсече́ся,/ истнева́я и́дольския хра́мы, Богороди́тельнице Мари́е.
</p>
</section>
