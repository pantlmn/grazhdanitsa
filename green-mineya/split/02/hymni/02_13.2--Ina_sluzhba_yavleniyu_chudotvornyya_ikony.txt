<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>И́на слу́жба явле́нию чудотво́рныя ико́ны Пресвяты́я Богоро́дицы, и́же во Святе́й Горе́ Афо́нстей И́верском монастыре́ пресла́вно обрета́ется</red>
</p>
</title>
<p>Пра́зднственная Тоя́ прише́ствию сверша́ют Све́тлыя Неде́ли во вто́рник непреме́нно, в он же день чуде́сно по мо́рю Пресвяты́я о́браз прии́де. А́ще и индиктио́ны прехо́дят, но а́бие суди́лося всего́ собра́ния вели́каго Афо́на мона́шествующих, во е́же не премину́ти дне све́тлаго, в он же блиста́ет Свет торжества́, или́ всего́ ми́ра наполне́ния све́тлости, и обо́е ве́село торжеству́ющи, Пренепоро́чныя Влады́чицы о́бразу похва́льная пе́ти начина́ющи, ра́достно воспое́м.</p>
<p>
<strong>И</strong>ко́на Пречистыя от Нике́и огнено́сна прише́дши понт, во Афо́не обита́ет.
</p>
<p>
<strong><red>На вели́цей вече́рни</red></strong>
</p>
<p>На Го́споди, воззва́х:
<strong>стихи́ры</strong>, глас 1.
</p>
<p><red>Подо́бен:</red> Небе́сных чино́в:</p>
<p>
<strong>О</strong>т восто́ка возсия́вши, я́ко со́лнце,/ огнено́сная со сла́вою Афо́нстей Горе́ ико́на Бо́жия Ма́тере./ О чудесе́ стра́шнаго, — возопи́ша мона́шествующии, —/ ка́ко в мо́ре яви́ся столп о́гненный,/ я́ко ви́де иногда́ Изра́иль.
</p>
<p>
<strong>Я́</strong>коже Моисе́ю в Сина́и/ купина́ яви́ся иногда́,/ огне́м у́бо опаля́ема и невреди́ма пребы́вше,/ си́це Всенепоро́чныя Богороди́тельницы свяще́нный о́браз огне́м одева́ется,/ но неопали́м пребыва́ет,/ зареви́дно освяща́ет зря́щих ве́рно.
</p>
<p>
<strong>Г</strong>ряди́те весе́лыми нога́ми, по́стников ли́цы,/ почерпи́те благода́ть неоскудную/ от ико́ны огне́м блиста́ющия Богома́тери,/ кре́пость и стена́ оби́телем на́шим пресла́вно дарова́ся,/ ве́лиим гла́сом возопи́йте ко всем:/ прииди́те у́бо, земноро́днии,/ по о́бразу Бо́жию бы́вши,/ изображе́ние Пречи́стыя пе́сньми почти́м.
</p>
<p>
<strong><red>Сла́ва, глас 8:</red></strong>
</p>
<p>
<strong>П</strong>рииди́те, лю́дие,/ зрим светоно́сную зарю́,/ и чудотво́рному и всечестно́му Бо́жия Матере поклони́мся о́бразу,/ его́же даро́ва мона́шествующим во оби́тели И́верстей/ и всем во Аф́не по́стником стра́жа неусы́пна и необори́ма тем, от мо́ря восходя́щи/ обита́ние на врате́х изво́ли Себе́/ и чрез преподо́бнаго благода́ть возвеща́ет,/ я́ко Го́ру избра́ в насле́дие Себе́/ и хо́щет обита́ющих в ней благоче́стно спаса́ти тве́рдо,/ ю́же ра́достно прие́млюще/ Неискусобра́чную и Присноблаже́нную велича́ем.
</p>
<p>
<strong>И ны́не, Богоро́дичен, глас 3</strong>: Ка́ко не диви́мся:
</p>
<p>
<strong>Вход. Проки́мен. И пареми́и</strong>
<emphasis>(зри страни́цы 176–178)</emphasis>.
</p>
<p>На ли́тии стихи́ры самогла́сны, глас 2:</p>
<p>
<strong>Д</strong>несь свяще́нныя ико́ны прише́ствие/ щедрота́ми я́вльшеся нам,/ ра́достно пра́зднующи, Богома́тери вопие́м,/ я́коже иногда́ се́ю по́лчище ва́рваров всегуби́тельству предала́ еси́,/ та́ко и ны́не, всех Цари́це,/ на безбо́жных ага́рянов побе́ду нам дару́й/ на утвержде́ние ве́рных и све́тлое ра́дование.
</p>
<p>
<strong>С</strong>е, а́ки труба́ велегла́сная вопиет,/ Афо́н на весе́лое торжество́ созыва́ет, христолюби́вых людей,/ прииди́те, зри́те чу́до пресла́вное,/ с на́ми Ро́ждшую Сло́во Бо́жие возвели́чите,/ ка́ко посети́ прише́ствием Свои́м достоя́ние Свое́/ и не оста́ви до конца́ ве́рных Свои́х/ и всех устраши́ враго́в христиа́нского ро́да,/ Ю́же досто́йно, я́ко За́ступницу на́шу, воспои́м, ку́пно глаго́люще:/ ра́дуйся, Де́во, упова́ние христиа́ном.
</p>
<p><red>Сла́ва, и ны́не, глас 1:</red></p>
<p>
<strong>Б</strong>лагода́ть пречи́стыя ико́ны восприе́млюще, бра́тие,/ досто́йно воспле́щим рука́ми/ и возвели́чим ра́достными похвала́ми дарова́вшую,/ и храни́теля неусы́пна поста́вльшую нам/ в сей же Горе́ стра́жа тверда́ и правосла́вным вели́кое заступле́ние,/ тем, че́стно ра́дующеся, Богоро́дице вопие́м:/ христиа́нский рог вознеси́/ и стра́шную враго́м покажи́ побе́ду, я́ко Всеси́льная.
</p>
<p><red>На стихо́вне, глас 2.</red></p>
<p><red>Подо́бен:</red> До́ме Евфра́фов:</p>
<p>
<strong>С</strong>обра́ние отцев, прииди́те,/ пешемореходя́щую ико́ну Де́вы прии́мем,/ Боже́ственно благода́тию прише́дшую,/ враго́в устраша́ющую/ и ве́рных увеселя́ющую.
</p>
<p>
<strong><red>Стих:</red></strong>
<strong>В</strong>оскре́сни, Го́споди, в поко́й Твой/ Ты и киво́т святы́ни Твое́й.
</p>
<p>
<strong>С</strong>ни́демся ве́рно/ в ра́дости души́ и весе́лии се́рдца,/ зде бо Де́ва милостию посеща́ет нас/и в зало́г благода́ти/ ико́ну Свою́ стра́жа дару́ет нам.
</p>
<p>
<strong><red>Стих:</red></strong>
<strong>К</strong>лятся Госпо́дь Дави́ду и́стиною/ и не отве́ржется ея́.
</p>
<p>
<strong>З</strong>ри́те со стра́хом и удиви́теся:/ се Де́ва Бо́га ро́ждшая/ свяще́нному ста́рцу повелева́ет, глаго́ля:/ вни́ди, Гаврии́ле, на во́ды му́жественно/ и приими́ ико́ну Мою́, Афо́ну прише́дшую.
</p>
<p><red>Сла́ва, и ны́не, глас 5:</red></p>
<p>
<strong>П</strong>рииди́те, вси мона́си и мирсти́и,/ Еди́ну Преч́стую и Нескве́рную просла́вим,/ <red>Днесь</red> бо ра́ди свяще́нныя ико́ны,/ в мори́ путие́ ея́ и стези́ ея́ в вода́х мно́гих,/ и следы́ в чудеси́ несказа́нныя,/ ка́ко бо от Нике́и в столпе́ о́гненном понт морски́й ко Афону прехо́дит,/ и дар прише́ствием Свои́м ве́рным подае́т,/ мы же, просвеще́ннии луча́ми благода́тей,/ единогла́сно Хода́таицу спасе́ния на́шего ублажа́ем.
</p>
<p>Тропа́рь, глас 1:</p>
<p>
<strong>Д</strong>е́рзость ненави́дящих о́браз Госпо́день/ и держа́ва нечести́вых безбо́жно в Нике́ю прии́де,/ и по́сланнии безчелове́чно вдови́цу,/ благоче́стно чту́щую ико́ну Богома́тери, истязу́ют,/ но та́я но́щию с сы́ном ико́ну в мо́ре пусти́, вопию́щи:/ сла́ва Тебе́, Чи́стая,/ я́ко непроходи́мое мо́ре плещи́ своя́ подаде́,/ сла́ва правоше́ствию Твоему́, Еди́на Нетле́нная.
</p>
<p><red>На у́трени</red></p>
<p>По 1-м стихосло́вии седа́лен, глас 1.</p>
<p><red>Подо́бен:</red> Гроб Твой, Спа́се:</p>
<p>Веселя́тся све́тло Афо́на па́ствы,/ пе́сней мно́жество соплета́ют, любо́вию Непоро́чную почита́юще,/ вели́чеством благода́ти крася́щеся,/ ю́же прия́ша прише́ствием ико́ны Всенепоро́чныя Отрокови́цы,/ златови́дными заря́ми благоче́стно пою́щих озаря́ющия.</p>
<p>По 2-м стихосло́вии седа́лен, глас 3.</p>
<p><red>Подо́бен:</red> Красоте́ де́вства:</p>
<p>Чу́до пресла́вное зри́тся <red>Днесь</red>,/ ка́ко в вода́х огнено́сная Богоотрокови́цы ико́на показу́ется,/ и зна́мения ́лучи́ испущает, и пребыва́ние по́стников чу́дом спаса́ет,/ сего́ ра́ди благода́рственно вопием:/ ра́дуйся, Благода́тная.</p>
<p>По полиеле́и седа́лен, глас 5.</p>
<p><red>Подо́бен:</red> Собезнача́льное Сло́во:</p>
<p>Во сне яви́ся, Всеблаже́нная,/ и преподо́бному возвеща́ет Гаврии́лу:/ иди́ ра́но, — глаго́лет, — и сни́ди со тща́нием,/ ку́пно с ли́ком мона́шествующих, ко бре́гу приближися,/ сме́ло пойди́ по волна́м и приими́ ико́ну Мою́.</p>
<p>Проки́мен и Ева́нгелие Богоро́дицы.</p>
<p>Стихи́ра по 50-м псалме́, глас 6. Самогласна:</p>
<p>Егда́ явле́ние пречи́стаго Твоего́ о́браза приспе,/ тогда́ Афо́нстии отцы́ столп о́гненный на мори́ зряще,/ стра́хом содержи́ми, недоумева́ху,/ Гаврии́л же, я́ко вторы́й Пе́тр, по мо́рю ходя́,/ со слеза́ми вопия́ше Тебе́:/ о Пресвята́я!/ Прииди́ и сохрани́ достоя́ние Твое́ от враго́в ненаве́тно.</p>
<p>Кано́н умили́тельный ко Пресвяте́й Влады́чице на́шей Богоро́дице. Творе́ние мона́ха Гера́сима. Глас 8.</p>
<p><red>Песнь 1</red></p>
<p><red>Ирмо́с:</red>
<emphasis>К</emphasis>
<strong/>
<emphasis>олесницегонителя фарао́ня погрузи́,/ чудотворя́й иногда́/ Моисе́йский жезл, крестообра́зно порази́в,/ и раздели́в мо́ре,/ Изра́иля же, беглеца́, пешеходца спа́се,/ песнь Ббгови воспевающа.</emphasis>
</p>
<p>От скве́рных у́стен хвале́ние приими, Всенепоро́чная,/ я́коже пре́жде Сын Твой, Бог же мой и Госпо́дь/  прия́т две ле́пте вдови́цы/ и разреше́ние прегреше́ний мои́х пода́ждь,/ я́ко да по до́лгу почита́ю Тя.</p>
<p>А́нгельское пе́ние подобаше Ти, Ма́тери Бо́жией,/ Творца́ бо сих родила́ еси́ стра́шно и па́че смы́сла,/ но приими́ всех, Цари́це, и от нас ма́лое приноше́ние,/ че́стную Твою́ ико́ну почита́ющих.</p>
<p>Благотвори́ти рабо́м Твои́м произволи́вши, Влады́чице,/ проти́вныя по́лчища враго́в си́лою Сы́на Твоего́ и Твое́ю, Всемогу́щая,/ отгна́вши от па́ствы Твое́й,/ храм созда́ти к защище́нию на врате́х благоволи́ла еси́, Богоневе́сто.</p>
<p>Изыде от нечести́ваго царя́ повеле́ние/ не покланя́тися первообра́зно Сы́на Твоего́, Де́во, Бо́жественному изображе́нию,/ и Твоему́, Богома́ти, и святы́х всех,/ и возмути́ ве́рных собра́ние,/ но Ты же вско́ре разори́ла еси́.</p>
<p><red>Песнь 3</red></p>
<p><red>Ирмо́с:</red>
<strong/>
<emphasis>Утвержде́й в нача́ле Небеса́ ра́зумом,/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Едине Человеколю́бче.</emphasis>
</p>
<p>Иконобо́рцев нечести́вых стремле́ние услы́шавши, че́стная и Боголюбе́зная вдови́ца,/ ужа́сными рука́ми ико́ну Твою́ нося́щи, Всечестна́я,/ на во́лны морски́я слезоточа́щи пусти́.</p>
<p>Скры́вшиеся у́бо су́дьбами Сы́на Твоего́ до́лгое вре́мя во глуби́нах морски́х,/ но ма́нием Бо́жественным в па́ству Твою́ изыде.</p>
<p>Чу́до тре́петное и сла́вное ви́дяху в мори́,/ обита́ющии в Афо́нстей Горе́,/ и́бо после́дова све́тлость благода́ти Твое́й/ и услади́ сия́нием ико́ны всех, прославля́ющих Тя.</p>
<p>Ра́дующеся, наде́яхуся, Чи́стая,/ мно́жества мона́шествующих о держа́ние ико́ны Твое́й получити,/ но Ты держа́вною Твое́ю руко́ю/ обители Твое́й подала́ еси́ я́ко хранили́ще некра́домо.</p>
<p><red>Седа́лен, глас 4:</red></p>
<p>Весе́лое <red>Днесь</red> Засту́пницы на́шея торжество́,/ да взыгра́ется тварь, да ликовству́ют челове́честии собо́ри,/ созыва́ет нас Свята́я Богоро́дица видети огнено́сную ико́ну Свою́/ и луча́ми ми́лости ве́рных просвеща́ющую./ Тем, ра́дующеся, вопи́ем:/ спаси́, Госпоже́, от гла́да, огня́, меча́ и всех бед почита́ющих явле́ние Твое́ ве́рно.</p>
<p><red>Песнь 4</red></p>
<p><red>Ирмо́с:</red>
<strong/>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог,/ Ты мое́ ра́дование,/ не оста́вль не́дра Отча,/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Наше́ствия нечести́вых отгоня́ющи от па́ствы Твое́я,/ Вра́тнина бы́ти изво́лила еси́, Всеблага́я,/ но сохрани́ сию́ и пребыва́ти во ве́ки благоволи́/ пою́щую честно́е изображе́ние светоно́сныя иконы Твоея́, Влады́чице.</p>
<p>Виждь, Чи́стая, и́ноков собо́ры па́ствы Твоея,/ окружа́ющих ико́ну Твою́ благохва́льную,/ разреше́ние грехо́в прося́щих и жития́ исправле́ние,/ и Боже́ственныя сла́вы прича́стниками быти, Всенепоро́чная.</p>
<p>Все́ю душе́ю и мы́сли пра́востию в па́стве Твое́й вси слику́юще,/ псалмы́ и пе́сньми духо́вными, и пе́нием Боже́ственным ико́ну Твою́ почита́ют,/ проще́ние прося́ще и душ спасе́ние,/ Ты же сие́ пода́ждь, Влады́чице Богоневе́сто.</p>
<p>Храм Твой просвеща́ется, Влады́чице, све́том Твои́м,/ и украша́ется Боже́ственными пе́сньми,/ я́ко обогати́ся ве́лиим сокро́вищем, ико́ною Твое́ю пречи́стою,/ Боже́ственная же Твоя́ огра́да си́лою благода́ти Твое́й Не́бо слове́сное показу́ется.</p>
<p><red>Песнь 5</red></p>
<p><red>Ирмо́с:</red>
<strong/>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Да посрамя́тся ли́ца нечести́вых/ и заградя́тся уста́ отрица́ющих и умаля́ющих све́тлую и Бо́жественную ико́ну Твою́, Влады́чице,/ и во огнь негаси́мый и тьму ве́чную да послю́тся му́читися.</p>
<p>Храм Твой, Де́во, я́ко рай други́й показа́ся ны́не,/ дре́во жи́зни име́я — ико́ну красоты́ Твое́я,/ ю́же усе́рдно вси со благогове́нием и любо́вию целу́юще, Отрокови́це, спаса́емся.</p>
<p>Ре́ку Тя сла́дкую и пото́к насыще́ния,/ ма́нну Небе́сную, ме́д от ка́мени,/ изоби́лие и благода́ть приснотеку́щую стяжавше, Отрокови́це,/ во оби́тели обита́ющии благода́рно пою́т рождество́ Твое́.</p>
<p>Ди́вно превознесе́ся вели́чие ико́ны Твое́й, Богоро́дице Де́во,/ всю́ду бо лучи́ испуща́ет и просвеща́ет усе́рдно пою́щих/ неизрече́нное рождество́ Твое́, Влады́чице.</p>
<p><red>Песнь 6</red></p>
<p><red>Ирмо́с:</red>
<strong/>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молюся:/ к Тебе́ бо возопи́х, и усль́ппи мя,/ Бо́же спасе́ния моего́.</emphasis>
</p>
<p>При́зри благосе́рдно на па́ству Твою́, Пречи́стая,/ и вся́кий наве́т и вред при́сно востающи́ на ню осуети́,/ и сохрани́ невреди́му.</p>
<p>Покро́в и храни́лище ико́на Твоя́ бысть, Вла́дычице,/ е́юже от враго́в мы́сленных избавля́ются, прибега́ющи,/ и́ноков совокупле́ния и ве́рных собо́ры,/ душе́ю и се́рдцем славосло́вят Тя, Богома́ти.</p>
<p>Призыва́ние и́мени Твоего́ вои́стинну ду́шам есть очисти́лище/ и скве́рных мы́слей истребле́ние,/ и отгна́ние лука́вых ду́хов, Богоро́дице Присноде́во.</p>
<p>Пое́м вси благогове́йно ико́ну Твою́ пречи́стую, в храм Твой входя́щи,/ в Боже́ственное весе́лие,/ и ду́шам исцеле́ние почерпа́ем, Богоневе́сто.</p>
<p><red>Конда́к, глас 4.</red></p>
<p><red>Подо́бен:</red> Яви́лся еси́ <red>Днесь</red> вселе́нней:</p>
<p>Совозсия <red>Днесь</red> Све́ту Воскресе́ния свет чи́стыя ико́ны Твоея́,/ обо́я ве́село торжеству́юще вопием:/ сохрани́ раб Твои́х благода́тию, Влады́чице.</p>
<p><red>И́кос:</red></p>
<p>Древле изра́ильтеский люд столпо́м огня́ путенаста́вивый/ и че́рмну́ю во́лну сему́ подсла́вы в зна́мение свобо́ды от рабо́ты мучи́тельския,/ Той и ны́не ико́ну Своея́ Ма́тере огнеобра́зну показу́ет,/ во изве́ство безме́рныя бла́гости/ и Храни́тельницу, мо́ре пешеходя́щую, Святоиме́нной Горе́ подае́т;/ тем по до́лгу благода́ть почита́юще, вопием:/ сохрани́ раб Твои́х благода́тию, Вла́дычице.</p>
<p><red>Песнь 7</red></p>
<p><red>Ирмо́с:</red>
<strong/>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди отроцы в пе́щи ра́дованною ного́ю,/ я́ко во цве́тнице лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>О па́стве Твое́й Предста́тельница буди́, Чи́стая Де́во,/ и дре́вния ми́лости Твоя́ покажи́ на рабе́х Твои́х, Бо́га ро́ждшая,/ правосла́вно Сы́ну Твоему́ зову́щих:/ благослове́н Бог оте́ц на́ших.</p>
<p>Позна́ша, Влады́чице, ро́ди ага́рянстии си́лу Твою́,/ находя́щи су́етно на любе́зную па́ству Твою́,/ и падо́ша безче́стною сме́ртию пра́ведно, Чи́стая Богоблаже́нная.</p>
<p>Блаже́н, Влады́чице, Боже́ственный храм Твоея́ све́тлости,/ стяжа́в внутрь, я́ко ве́лие сокро́вище,/ подо́бия Твоего́ Боже́ственное изображе́ние,/ его́же ны́не целу́юще, славосло́вим Христа́, Тя просла́вльшаго.</p>
<p>Испо́лнися, Пречи́стая, уст Твои́х Боже́ственное прорече́ние,/ блажа́т Тя А́нгелов и челове́ков мно́жества и пою́т согла́сно Рождество́ Твое́:/ благослове́н Бог оте́ц на́ших.</p>
<p><red>Песнь 8</red></p>
<p><red>Ирмо́с:</red>
<strong/>
<emphasis>Седмери́цею пещь/ халде́йский мучитель,/ Богочести́вым неистовно разжже,/ си́лою же лу́чшею, спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Ю́же возлюби́ла еси́ Богосо́бранную па́ству Твою́/ и пребыва́ти вы́ну в той благоволи́,/ укроща́ющи безбо́жных ага́рянов во́лны,/ ми́рную жизнь подаю́щи ве́рою вопию́щим:/ благослови́те, свяще́нницы, по́йте, лю́дие, Благода́тную во вся ве́ки.</p>
<p>Стра́нна чудеса́ Твоя́ и пресла́вна, Влады́чице,/ мо́ре, земля́ и не́бо послу́шает Ти,/ но соблюди́ пла́вающих ми́рнаго мо́ря пучи́ны,/ спасаеши бо преходя́щих от всех бед и возво́диши к высоте́ Небе́сней пою́щих:/ лю́дие, превозноси́те Бо́жию Ма́терь.</p>
<p>Кто изрещи́ возмо́жет чуде́с Твои́х бе́здну/ и вели́чия всечестны́я ико́ны Твоея́,/ от нея́же излива́ется свяще́нной оби́тели Твое́й и всем приходя́щим всех благ незави́ство,/ <red>ихже</red> причаща́ющеся, благоче́стно воспева́ют Благода́тную во вся ве́ки.</p>
<p>Ра́дующеся пое́т Тебе́, Богоро́дице Всепе́тая,/ благочести́вая и блаже́нная па́ства Твоя́,/ Бо́жественную благода́ть прие́млюще, Де́во, от <red>Тебе</red>́/ и Ца́рствия Сы́на Твоего́ прича́стниками про́сит Тобо́ю, вопию́щии:/ ра́дуйся, Благода́тная, во вся ве́ки.</p>
<p><red>Песнь 9</red></p>
<p><red>Ирмо́с:</red>
<strong/>
<emphasis>Ужасе́ся о се́м Не́бо,/ и земли́ удиви́шася концы́,/ я́ко Бог явися челове́ком пло́тски,/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Ужасо́шася А́нгелов во́инство и челове́ков ро́ди, Всенепоро́чная,/ стра́шнаго и па́че ума́ рождества́ Твоего́,/ ка́ко и Де́ва пребыла́ еси́, и Ма́ти Бо́жия бы́ти сподо́билася еси́,/ сего́ ра́ди по до́лгу пое́м, благослови́м и покланя́емся ико́не Твое́й.</p>
<p>Огражде́ние и стена́ духо́вная,/ столп ве́лий и утвержде́ние оби́тели Твое́й и всем ве́рным дарова́лася еси́ от Бо́га,/ и́хже и сохрани́ неврежде́нных Боже́ственное изображе́ние ико́ны Твоея велича́ющих.</p>
<p>Осуети́, Де́во, нечести́вых сове́ты и беззако́нная ухищре́ния,/ ча́сто находя́щия на ста́до Твое́/ и прожени́ сих дале́че со студо́м/ и коне́чному разоре́нию преда́ждь,/ да позна́ют си́лу и власть Твою́, Богоневе́сто.</p>
<p>При́зри, Де́во, ны́не на нас от высоты́ сла́вы Твоея́, Влады́чице,/ благогове́йно ико́ну Твою́ почита́ющих/ и проше́ния на́ша испо́лни Бо́жественных даро́в,/ и прегреше́ний дару́й оставле́ние.</p>
<p>Ексапостиларий.</p>
<p><red>Подо́бен:</red> В Ду́се Свяще́нном:</p>
<p>В мо́ре вшед немо́кренно, восприя ико́ну Твою́, Всенепоро́чная, Гаврии́л свяще́нный/ зовы́й, ужаса́яся, почита́ет:/ О Всечестна́я, ве́лия Твоя́ чу́деса и благода́ть неисчерпа́емая,/ ю́же освяща́вши всю́ду воспева́ющих любовию.</p>
<p>На хвали́тех стихи́ры, глас 8.</p>
<p><red>Подо́бен:</red> О, пресла́внаго чудесе́:</p>
<p>О, несказа́нныя бла́гости!/ Ико́ны заря́ све́тится,/ сия́ет чудеса́ми и просвеща́ет благода́тию приходя́щих ве́рно,/ расточа́ющая же ополче́ния враго́в/ и пучи́ною ку́пно погружа́ющая, ю́же приемлюще,/ Чи́стую Богоотрокови́цу достодолжно песньми почита́ем и ублажа́ем.</p>
<p>О, Твоего́ о нас, Влады́чице, промышле́ния!/ чу́дную бо Твою́ ико́ну посыла́вши <red>Днесь</red>/ и стра́жа неусы́пна пода́вши благода́тию,/ Наде́ждо и Покро́ве прибега́ющих ве́рно/ и утеше́ние стра́нствию на́шему,/ тем позна́вше честны́я Твоя́ чудеса́,/ песньми Тя почита́ем и ублажа́ем.</p>
<p>О, пресла́внаго чудесе!/ Ка́ко огнено́сная ико́на пря́мо на волна́х морски́х, я́ко на колесни́це, прехо́дит,/ полносве́тлыми луча́ми благода́ти просвеща́ет ве́рных умы́,/ ея́же торжество́ пе́сньми почита́юще,/ ра́достно сла́ву возсыла́ем, Благоде́тельнице.</p>
<p><red>Сла́ва, и ны́не, глас 8:</red></p>
<p>Восприя́т свяще́нную ико́ну свяще́нный Гавриил,/ я́коже Всенепоро́чная повеле,/ чу́до чудесе́ после́дова,/ путеше́ствова бо немо́кренно во́ду,/ огнено́сную во́льно прия́т ико́ну,/ сие́ лик воста́ви и торжество́ совокупи́,/ тем и мы, удивля́ющеся, вопие́м Первовино́вному:/ сла́ва Тебе́, сотво́ршему ди́вная, еди́ному Царю́ и Бо́гу,/ Богоро́дицы ра́ди сохрани́ страну́ на́шу и побе́ды на враги́ дару́й, я́ко Всеси́лен.</p>
<p>Славосло́вие вели́кое и отпу́ст.</p>
<p>На литурги́и слу́жба Богоро́дичная.</p>
</section>
