<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Алекси́я митрополи́та, всея́ Росси́и чудотво́рца</p>
</title>
<p>А́ще хо́щет настоя́тель, соверша́ем бде́ние.</p>
<p><red>На ма́лой вече́рни</red></p>
<p>Стихи́ры пое́м на 4, глас 8.</p>
<p><red>Подо́бен:</red> О, пресла́внаго чудесе́:</p>
<p>Блаже́нне святи́телю Алекси́е,/ ты, Сло́ва глас восприе́м,/ о теле́сных небре́гл еси́,/ уго́дия и сво́йства оста́вив жития́/ и мысле́нное преше́д мо́ре,/ и благоче́стия уче́нием,/ и греме́нии преми́рными/ Христу́ послужи́л еси́,/ Богоблаженне.</p>
<p>О чудотво́рче, Алекси́е премудре,/ ты мона́шеским житие́м Бо́гу угоди́л еси́;/ тя бо Бог пре́жде избра́ от ю́ности, о́тче,/ па́стыря овца́м слове́сным и учи́теля вели́ка,/ ты свяще́нником наказа́тель яви́лся еси́/ и всей стране́ Росси́йстей звезда́ пресве́тлая,/ осиява́ющи чудесы́ всех, ве́рою припа́дающих к раце моще́й твои́х./ Те́мже мо́лимся:/ проси́ ста́ду твоему́ грехо́в оставле́ния, о́тче Богоблаже́нне.</p>
<p>Преподо́бне о́тче, святи́телю Алекси́е,/ ты со́нным явле́нием разсла́бленнаго здра́ва сотвори́л еси́,/ ру́це и нозе укрепи́в,/ оби́дящему глаго́ля:/ <red>Аще</red> вско́ре не отда́си сокро́вища и́скренняго,/ не и́маши со одра́ воста́ти./ Он же вско́ре, с покая́нием и со слеза́ми/ к честне́й твое́й ра́це прише́д, исцеле́ние получи́,/ о́тче Богоблаженне.</p>
<p>Сла́ва, глас то́йже, самогла́сен:</p>
<p> Прииди́те, росси́йстии собо́ри,/ в честну́ю па́мять чудотво́рца Алекси́я/ во храм Боже́ственный, в не́мже лежи́т честна́я его́ ра́ка,/ я́же и́мать в себе́ исцеле́ний благода́ть, честно́е те́ло его́./ К немуже возопийм:/ вели́кий святи́телю, Алекси́е чудотво́рче,/ ты похвала́ земли́ Росси́йстей,/ ты и защище́ние,/ ты сокро́вище неиждива́емое дарова́ний духо́вных/ и исто́чник исцеле́ний неисчерпа́емый./ Тем, воспева́юще, глаго́лем:/ ра́дуйся, сто́лпе и утвержде́ние Це́ркве./ Ра́дуйся, с первосвяти́тели предстоя́й престо́лу Христо́ву./ Ра́дуйся, свети́льниче всесве́тлый, ве́рныя осиява́яй чудесы́./ Но у́бо, честны́й наш святи́телю,/ моли́ся Христу́ Бо́гу всех/ спасти́ся душа́м на́шим.</p>
<p><red>И ны́не, Богоро́дичен.</red></p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Святи́телю Богоно́се,/ ты яви́лся еси́/ от млады́х ногте́й/ сосу́д освяще́н, Алекси́е,/ и жили́ще Пресвята́го Ду́ха.</p>
<p><red>Стих:</red> Свяще́нницы Твои облеку́тся в пра́вду,/ и преподо́бнии Твои́ возра́дуются.</p>
<p>Святи́телей похвало́,/ свяще́нников сла́во,/ мона́шествующих пра́вило,/ блаже́нне Алекси́е,/ раду́йся, Це́ркве утвержде́ние.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Услы́ши моле́ние твои́х чад,/ о́тче святи́телю Алекси́е,/ и сле́з не пре́зри,/ и серде́чная проше́ния/ подава́й лю́бящим тя.</p>
<p><red>Сла́ва, и ны́не, Богоро́дичен:</red></p>
<p>Обра́дованная, ра́дуйся,/ я́же ра́дость ми́ру ро́ждшая,/ Христа́ Жизнода́вца,/ и прама́тернюю, Де́во,/ печа́ль отъе́мшая.</p>
<p>
<emphasis>Тропа́рь пи́сан на вели́цей вече́рни</emphasis>
</p>
<p><red>На вели́цей вече́рни</red>:</p>
<p>Блаже́н муж: 1-й антифо́н. На Го́споди, воззва́х: стихи́ры на 8. Глас 5.</p>
<p><red>Подо́бен:</red> Ра́дуйся:</p>
<p>Ра́дуйся, пречестны́й архиере́ю вели́кий, Алекси́е преблаженне,/ церко́вный краси́телю, святи́телей че́стное удобре́ние,/ наро́ду правосла́вному моли́твою помога́я,/ земли́ Росси́йския вели́кое утвержде́ние,/ честны́й учи́телю наш,/ безпо́мощным по́моще,/ печа́льным утеше́ние ра́достное,/ моле́бниче те́плый всем скорбя́щим,/ тьму неразу́мия отгоня́я,/ и ко Христу́ во приста́нища ти́хая притекл еси́,/ в лице́ безплотных предстоя́,/ и кра́сныя добро́ты Владычни наслажда́ешися,/ и сердца́ благочести́вых на пе́ние воздви́гл еси́./ Христу́ помоли́ся/ дарова́ти душа́м на́шим мир и вели́ю ми́лость.</p>
<p>Ра́дуйся, свети́ло всея́ Росси́йския митрополии:/ ты бо доброде́телию све́тло процве́л еси́,/ я́ко ма́слина плодови́та в до́му Бо́жии,/ и, разли́чныя плоды́ износя́,/ бога́тно раздава́еши ста́ду твоему́ слове́сному/ и на па́житех духо́вных ту́чами твои́х моли́тв напоя́еши,/ исцеле́ния незави́стно источа́еши/ ве́рою притека́ющим к раце моще́й твои́х, святи́телю Алекси́е./ Свещу́ све́тлу себе́ угото́вал еси́,/ и во оби́телех Небе́сных всели́вся,/ и трудо́в твои́х воздая́ния венцы́ прия́л еси́,/ не дал бо еси́ сна очи́ма твои́ма и ве́ждома дрема́ния,/ до́ндеже сном о́бщим усну́л еси́./ Преподо́бне святи́телю, Христу́ помоли́ся/ дарова́ти ду́шам на́шим мир и вели́ю ми́лость.</p>
<p>Ра́дуйся и весели́ся, Алекси́е пресвяще́нный,/ благода́тный пропове́дниче, тве́рдый у́ме,/ виногра́да живо́тнаго святопрозя́бший грозд, вино́ иска́пающий,/ ве́рных сердца́ веселя́щее уче́нии медото́чными,/ святопома́занная главо́,/ честны́й наш учи́телю,/ прииди́, посети́ нас, озло́бленных грехо́вными страстьми́,/ пога́ных де́рзость низложи́, проти́вных прожени́,/ усо́бныя бра́ни укроти́/ и боле́зни, и неду́ги вся́кия облегчи́,/ Христу́ моля́ся/ дарова́ти ду́шам на́шим мир и вели́ю ми́лость.</p>
<p>Ра́дуйся, пресла́вный гра́де Москва́,/ красу́йся и весели́ся,/ сицева́го име́я благода́ти исто́чника неисчерпа́емаго,/ преблаже́ннаго и чудоноси́ваго Алекси́я,/ святи́теля вели́каго,/ и́же му́дростию Свята́го Ду́ха укра́шшася/ и от ю́ности доброде́тельнаго ра́ди его́ жития́/ сосу́д Свято́му Ду́ху быв поще́нии и моли́твами;/ свяще́нства ма́стию пома́зася,/ исцеле́ния дар прие́мша от всех Царя́ Христа́ Бо́га,/ и по святе́м его́ преставле́нии о́трока, е́ле жи́ва су́ща,/ мате́рию принесе́на к честне́й его́ раце, здра́ва сотвори́./ И до ны́не источа́ет исцеле́ние неоскудно с ве́рою приходя́щим,/ и Христу́ мо́лится/ даровати ду́шам на́шим мир и вели́ю ми́лость.</p>
<p>И́ны стихи́ры, глас 2.</p>
<p><red>Подо́бен:</red> Ки́ими похва́льными:</p>
<p>Ки́ими пе́сненными добро́тами воспое́м святи́теля,/ Христо́ва уста́ ти́хая/ и Ева́нгелия Его́ пропове́дника све́тла,/ церко́внаго храни́теля и засту́пника земли́ Росси́йстей,/ ве́рному во́инству на́шему побо́рника,/ Его́же моли́твами шата́ния враго́в Христо́с низложи́,/ име́яй ве́лию ми́лость.</p>
<p>Ки́ими бодре́нными устна́ми похва́лим святи́теля,/ Христо́вы Це́ркве краси́теля,/ Петру́ верхо́вному ревни́теля и Па́влу насле́дника,/ нра́вы подо́бящася Крести́телю,/ Петра́ чудотво́рца Росси́йскаго сопресто́льника/ и лучи́ чуде́с испуща́юща оби́льно,/ исцеле́ния подава́юща незави́стно всем, приходя́щим с ве́рою/ и па́мять его́ светло́ пра́зднующим,/ вели́каго засту́пника земли́ Росси́йстей и учи́теля,/ Алекси́я, ди́внаго чудотво́рца,/ и правосла́вным людем на́шим те́плаго посо́бника./ Его́же ра́ди враги́ Христо́с низложи́,/ име́яй ве́лию ми́лость.</p>
<p>Ки́ими укра́шенными глаго́лы воспое́м святи́теля,/ ди́внаго в чудесе́х Алекси́я,/ безпло́тным сожи́теля, освяще́ннаго от пеле́н,/ столпа́ Це́ркве неподви́жима,/ весе́лие земли́ Росси́йстей,/ пра́вды пра́вило, оби́димым засту́пника,/ не́мощным врача́ безме́здна./ Его́же ра́ди дарова́ Христо́с Церква́м соедине́ние,/ име́яй ве́лию ми́лость.</p>
<p><red>Сла́ва, глас 6:</red></p>
<p>Святи́телей удобре́ние и отце́в красоту́,/ исто́чника чуде́с,/ земли́ Росси́йстей засту́пника вели́ка,/ соше́дшеся, о празднолю́бцы, пе́сненными похвала́ми воспое́м, глаго́люще:/ ра́дуйся, Алекси́е,/ тве́рдый у́ме, благода́тию и́стинною окропле́н./ Отню́дуже и прия́телище быв Пресвята́го Ду́ха,/ чуде́с дар восприя́л еси́./ И ны́не, с первосвяти́тели предстоя́ престо́лу Христо́ву,/ моли́ся о рабе́х твои́х.</p>
<p>И ны́не, <red>Богоро́дичен:</red> Кто Тебе́ не ублажи́т:</p>
<p>Та́же вход. Проки́мен дне. Чте́ния три.</p>
<p>При́тчей чте́ние (гла́вы 10, 3 и 8):</p>
<p>Па́мять пра́веднаго с похвала́ми, и благослове́ние Госпо́дне на главе́ его́./ Блаже́н челове́к, и́же обре́те прему́дрость, и сме́ртен, и́же уведе ра́зум./ Лу́чше бо сию́ купова́ти, не́жели зла́та и сребра́ сокро́вища./ Честне́йшая же есть ка́мений многоце́нных,/ все́ же честно́е недосто́йно ея есть./ Долгота́ бо дней и ле́та живота́ в десни́це ея,/ в шу́ице же ея бога́тство и сла́ва./ От уст ея́ исхо́дит пра́вда, зако́н же и ми́лость на язы́це но́сит./ Послу́шайте у́бо ме́не, о ча́да, честна́я бо ре́ку,/ и блаже́н челове́к, и́же пути́ моя́ сохрани́т:/ исхо́ди бо мои́, исхо́ди живота́, и уготовля́ется хоте́ние от Го́спода./ Сего́ ра́ди молю́ вас и предлага́ю мой глас сыново́м челове́ческим,/ я́ко аз, прему́дрость, устро́их сове́т/ и ра́зум, и смы́сл аз призва́х./ Мой сове́т и утвержде́ние, мой ра́зум, моя́ же кре́пость./ Аз ме́не лю́бящия люблю́, и́щущии же мене́ обрящут благода́ть./ Разуме́йте у́бо, незло́бивии, кова́рство, ненака́заннии же, прилага́йте сердца́./ Послу́шайте мене́ и па́ки, честна́я бо ре́ку,/ и отве́рзу от усте́н пра́вая, я́ко и́стине поу́чится горта́нь мой,/ ме́рзки же предо́ мно́ю устны́ лжи́выя./ С пра́вдою вси глаго́лы уст мои́х:/ ничто́же в них стро́потно, ниже́ развраще́нно./ Вся пра́ва суть разумева́ющим и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>При́тчей чте́ние (гла́вы 10 и 11):</p>
<p> Уста́ пра́веднаго ка́плют прему́дрость, язы́к же непра́веднаго поги́бнет./ Устне́ муже́й пра́ведных ка́плют благода́ти, уста́ же нечести́вых развраща́ются./ Ме́рила льсти́вая — ме́рзость пред Го́сподем, вес же пра́ведный прия́тен Ему́./ Иде́же а́ще вни́дет досажде́ние, та́мо и безче́стие,/ уста́ же смире́нных поуча́ются прему́дрости./ Соверше́ние пра́вых наста́вит их, и поползнове́ние отрица́ющихся упасе́т их./ Не по́льзуют име́ния в день я́рости, пра́вда же изба́вит от сме́рти./ Умер пра́ведный, оста́ви раска́яние, нару́чна же быва́ет и посмея́тельна нечести́вых па́губа./ Пра́вда непоро́чнаго исправля́ет пути́, в нече́стие же па́дает непра́вда./ Пра́вда муже́й пра́вых изба́вит их, безсо́ветием же пленя́ются беззако́ннии./ Сконча́вшуся му́жу пра́ведну, не поги́бнет наде́жда,/ похвала́ же нечести́вых поги́бнет./ Пра́ведник от ло́ва убе́гнет, вме́сто же его́ предае́тся нечести́вый./ Во усте́х нечести́вых сеть гра́жданом, чу́вство же пра́ведных благопоспе́шное./ Во благи́х пра́ведных испра́вится град, и в поги́бели нечести́вых ра́дование./ Во благослове́нии пра́вых возвы́сится град, усты́ же нечести́вых раскопа́ется./ Руга́ется гра́жданом лише́нный ра́зума,/ муж же му́дрый безмо́лвие во́дит.</p>
<p>Прему́дрости Соломо́ни чте́ние (глава́ 4):</p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна, ниже́ в числе́ лет исчита́ется,/ седи́на же есть му́дрость челове́ком, и во́зраст ста́рости — житие́ нескверно́е./ Благоуго́ден Бо́гови быв, возлю́блен бысть и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́, или́ лесть прельсти́т ду́шу его́./ Раче́ние бо зло́бы помрача́ет до́брая и паре́ние по́хоти пременя́ет ум незлобив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́ди же ви́девше, и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во и́збранных Его́.</p>
<p>На лити́и стихи́ра хра́ма, и свята́го, самогла́сны. Глас 8:</p>
<p>Преподо́бне о́тче, святи́телю Алекси́е,/ а́ще ка́я страна́ или́ кий град молчи́т,/ но вси, и́же тобо́ю просвеще́ннии,/ чуде́с твои́х мно́жество слы́шаще и ви́дяще,/ и мы с ни́ми похва́льными пе́сньми вопие́м и глаго́лем:/ благода́тию Пресвята́го Ду́ха Христо́вым апо́столом подо́бник был еси́/ и вселе́нную всю просвеща́вши,/ те́мже и до царя́ доидо́ша словеса́ чуде́с твои́х, я́ко луча́,/ и да́льным я́ко близ сия́юща./ И нас от бед и находя́щих лют свободи́ твои́ми моли́твами.</p>
<p>Кто дово́лен есть до́блестей твои́х исчести́, преподо́бне о́тче, труды́?/ Кто бо, слы́ша безме́рное твое́ смире́ние, и терпе́ние, и чадолю́бие, не удиви́тся?/ Ка́ко у́бо не усумне́вся ни ма́ло,/ егда́ слы́ша проше́ние царя́ беззако́нна:/ да ми по́слеши, — рече́, — о́наго, больны́м здра́вие подава́ющаго,/ и слепы́м прозре́ние, и хромы́м тече́ние, и бесово́м прогони́теля;/ да ми сего́ по́слеши, да умо́лит своего́ Бо́га и исцели́т мою́ цари́цу,/ отжене́т бе́са и о́чи просвети́т./ О́ле проше́ния, превосходя́ща челове́ческия ра́зумы!/ О, ди́вство, бра́тие!/ кто не удиви́тся,/ или́ кто не похва́лит кре́пкаго сего́ хра́бреника?/ Не то́кмо бо не усумне́ся, но и, су́щих с ним подкрепля́я, глаго́лаше:/ пожди́те, не скорби́те, но упова́ние возложи́те на Бо́га/ и на Пречи́стую Его́ Ма́терь/ и у́зрите сла́ву Бо́жию.</p>
<p>Блага́го Учи́теля Христа́ благи́й учени́к,/ святи́телю Христо́в Алекси́е,/ до́брому Па́стырю Христу́ поревнова́л еси́,/ ду́шу твою́ полага́я за о́вцы,/ и царе́во свере́пство, я́ко льво́во зия́ние, во о́вчую кро́тость премени́л еси́,/ и цари́цу исцели́л еси́,/ и ста́ду твоему́ скорбь на ра́дость преложи́л еси́,/ и Це́ркви мир устро́ил еси́,/ вели́каго же князя возвесели́л еси́./ Тем мо́лимся тебе́:/ моли́ о нас Человеколю́бца Влады́ку Христа́,/ да спасе́т ду́ши на́ша.</p>
<p><red>Сла́ва, глас 6:</red></p>
<p>Егда́ прише́л еси́ от царя́,/ мир церко́вный, о́тче, нося́,/ тогда́ святи́телие и церко́внии собо́ри, и народи́/ ра́достно срета́ху тя,/ свободи́теля благода́рно нарица́ху,/ о́вии же, я́ко победи́телю да́ры нося́ще,/ ра́достию покланя́хуся./ Князь же вели́кий Дими́трий со слеза́ми вопия́ше ти:/ О вла́дыко!/ что ти возда́мы проти́ву труду́ твоему́,/ и́мже нам мир дарова́л еси́?/ Но у́бо, святи́телю Алекси́е,/ моли́ся приле́жно Христу́ Бо́гу на́шему,/ я́ко спасти́ся гра́ду твоему́ невоева́ну.</p>
<p>И ны́не, <red>Богоро́дичен:</red></p>
<p>По́слан бысть с Небесе́ Гаврии́л Арха́нгел/ благовести́ти Де́ве зача́тие/ и, прише́д в Назаре́т, помышля́ше в себе́, чудеси́ удивля́яся:/ о, ка́ко в Вы́шних Непостижи́м Сый от Де́вы ражда́ется?/ име́яй престо́л Не́бо и подно́жие зе́млю во утро́бу вмеща́ется Деви́чу?/ На Него́же шестокрила́тии и многоочи́тии зрети не мо́гут,/ сло́вом еди́нем от Се́я воплоти́тися благоизво́ли./ Бо́жие есть Сло́во настоя́щее,/ что у́бо стою́ и не глаго́лю Де́ве:/ ра́дуйся, Благода́тная, Госпо́дь с Тобо́ю;/ ра́дуйся, Чи́стая Де́во;/ ра́дуйся, Невесто Неневестная;/ ра́дуйся, Ма́ти Живота́,/ благослове́н Плод чре́ва Твоего́.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Дом Свята́го Ду́ха/ и вселе́ние благода́ти/ Алекси́й явйся:/ и ны́не, в па́мять его́ соше́дшеся,/ того́ воспое́м.</p>
<p><red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Ты еси́ святи́телем похвала́,/ свяще́нником удобре́ние,/ мона́хом пра́вило,/ и мы ти вопие́м, святи́телю Алекси́е:/ ра́дуйся, Це́ркве утвержде́ние.</p>
<p><red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Приими́ ны́не пе́ние/ чад твои́х, о́тче,/ ве́рою пра́зднующих,/ и лю́бящим тя подава́й/ я́же на по́льзу проше́ния.</p>
<p><red>Сла́ва, глас 6. Самогла́сен:</red></p>
<p>Благи́й ра́бе,/ ве́рный де́лателю виногра́да Христо́ва,/ ты и тяготу́ дневну́ю поне́сл еси́,/ ты и да́нный ти тала́нт возрасти́л еси́/ и по тебе́ прише́дшим не зави́дел еси́./ Те́мже врата́ Небе́сная отверзо́шася тебе́:/ вни́ди в ра́дость Го́спода твоего́/ и моли́ о нас, свя́те Алекси́е.</p>
<p><red>И ны́не:</red> Творе́ц и Изба́витель:</p>
<p>На благослове́нии хлебов тропа́рь свята́го два́жды и Богоро́дице Де́во: еди́ножды.</p>
<p>Тропа́рь, глас 8:</p>
<p>Я́ко апо́столом сопресто́льна,/ и врача́ предо́бра, и служи́теля благоприя́тна,/ к раце твое́й честне́й притека́юще, святи́телю Алекси́е, Богому́дре чудотво́рче,/ соше́дшеся, любо́вию в па́мять твою́ светло́ пра́зднуем,/ в пе́снех и пе́ниих ра́дующеся и Христа́ сла́вяще,/ такову́ю благода́ть тебе́ дарова́вшаго исцеле́ний/ и гра́ду твоему́ вели́кое утвержде́ние.</p>
<p><red>Ин тропа́рь, глас 4:</red></p>
<p>Апо́стольских до́гмат опа́сна храни́теля,/ Це́ркве росси́йския па́стыря и учи́теля,/ преблаже́ннаго Алекси́я святи́теля па́мять пра́зднующе,/ славосло́вим Христа́ Бо́га на́шего пе́сньми достодо́лжными,/ дарова́вшаго нам уго́дника Своего́,/ я́ко оби́льный исто́чник, точа́щ врачева́ния,/ гра́ду же Москве́ похвалу́ и утвержде́ние.</p>
<p><red>Ин тропа́рь, глас 8:</red></p>
<p>Я́ко светоно́сная возсия́ <red>Днесь</red> па́мять твоя́, сла́вне,/ ве́рных озаря́ющи ду́ши и телеса́,/ и исцеле́ния струи́ Богоприя́тными ти моли́твами источа́еши,/ о́тче святи́телю Алекси́е,/ Те́мже тя мо́лим, я́ко архиере́ом сопресто́льна и чудоде́йственника изря́дна,/ и́же Христо́ву Престо́лу предстоя́й,/ о нас не оскудева́й моля́ся спасти́ся душа́м на́шим.</p>
<p><red>Сла́ва, и ны́не, Богоро́дичен.</red></p>
<p><red>На у́трени</red></p>
<p>На Бог Госпо́дь: тропа́рь свята́го, два́жды.</p>
<p><red>Сла́ва, и ны́не, Богоро́дичен.</red></p>
<p><red>По 1-й стихоло́гии седа́лен, глас 8:</red></p>
<p>На́ста светоно́сный день: чудотво́рца, архиепи́скопа Алекси́я па́мять,/ прииди́те, соше́дшеся, пра́зднуем светло́ и соста́вим ли́ки,/ похвала́ми почти́м его́ и рцем ему́:/ ра́дуйся, честны́й свети́льниче Росси́йския земли́,/ источа́еши бо чудеса́, и излива́еши исцеле́ния,/ и мо́лишися о душа́х на́ших.</p>
<p><red>Сла́ва, и ны́не, Богоро́дичен:</red></p>
<p>Да Твой па́ки сози́ждеши о́браз, истле́вший страстьми́, Спа́се,/ Небе́сных утаився суще́ств, воплоти́лся еси́ от Де́вы,/ Е́йже согла́сно возопи́ем:/ ра́дуйся, Благода́тная, Госпо́дь с Тобо́ю.</p>
<p><red>По 2-й стихоло́гии седа́лен, глас 4:</red></p>
<p>Прииди́те, торжеству́ем светло́, пра́зднующии па́мять иера́рха, Алекси́я чудотво́рца,/ преста́вися бо от земли́ к невеще́ственным, оби́телем,/ иде́же зрит добро́ту неизрече́нную,/ А́нгельским во́инством собесе́дник я́влься./ Те́мже со апо́столы и му́ченики лику́я, о́тче наш, Алекси́е преподо́бне,/ приле́жно моли́ся Влады́це Христу́ о чту́щих ве́рою па́мять твою́.</p>
<p><red>Сла́ва, и ны́не, Богоро́дичен:</red></p>
<p>Стена́ необори́мая нам христиа́ном еси́, Богоро́дице Де́во:/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы Тя мо́литвенницу./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p>По полиеле́и седа́лен, глас 8.</p>
<p><red>Подо́бен:</red> Прему́дрости:</p>
<p>Пропове́дует, о́тче, твоя́ чудеса́ ны́не Росси́йская митропо́лия/ и вся оте́чествия и страны́ чудоде́йствия,/ и́миже вся от боле́зней ско́рбных избавля́вши,/ Богоблаже́нне Алекси́е,/ пита́телю вдов и сиро́т оте́ц,/ помо́щник су́щим в ско́рби всеизря́ден,/ пла́чущим утеше́ние, па́стырь и наста́вник всем заблужда́ющим,/ Алекси́е преподо́бне./ И нас твои́ми моли́твами от бед изба́ви/ и моли́ся Христу́ Бо́гу,/ да грехо́в оставле́ние пода́ст ве́рою и любо́вию чту́щим святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Ра́дуйся, А́нгелом ра́дость ми́ра прие́мшая;/ ра́дуйся, ро́ждшая Творца́ Твоего́ и Го́спода;/ ра́дуйся, сподо́бльшаяся бы́ти Ма́ти Бо́жия.</p>
<p>Та́же степе́нна, 1-й антифо́н 4-го гла́са. Про́кимен, глас то́йже: Честна́ пред Го́сподем/ смерть преподо́бных Его́. <red>Стих:</red> Что возда́м Го́сподеви о всех,/ я́же воздаде́ ми? Вся́кое дыха́ние: Ева́нгелие от Иоа́нна, зача́ло 36. Та́же псало́м 50.</p>
<p>По 50-м псалме́ стихи́ра, глас 6:</p>
<p>Неиздае́ма есть благода́ть святи́теля Алекси́я,/ ю́же прия́т от всех Христа́ Бо́га,/ тем и честныя́ его́ мо́щи Бо́жиею си́лою вы́ну содевают чудеса́/ и всех, ве́рою призыва́ющих и́мя его́, от неисцельных неду́г изменя́ют./ Его́же моли́твами, Го́споди,/ христолюби́вым людем посо́бствуй на враги́/ и належа́щих скорбе́й душе́вных и теле́сных свободи́,/ я́ко Человеколю́бец.</p>
<p>Кано́н Богоро́дицы, со ирмосо́м на 6, и свята́го на 8. Глас 8.</p>
<p><red>Песнь 1</red></p>
<p><red>Ирмо́с:</red>
<strong>
</strong>
<strong><red>К</red>олесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спа́се,/песнь Бо́гови воспева́юща.</strong>
</p>
<p>Колесни́цею благода́ти Твое́й, Го́споди, возвы́си на́ша по́мыслы от до́льних на Го́рняя/ и сподо́би восхвали́ти уго́дника Твоего́, святи́теля Алекси́я,/ песнь Тебе́, Бо́гу, воспева́юща.</p>
<p>Колесни́цею хода́тайств твои́х/ ум наш, отягче́нный жите́йскими печа́льми, возвы́си от земны́х к Небе́сным/ и наста́ви восхвали́ти тя досто́йно, о́тче Алекси́е,/ песнь побе́дную Бо́гу воспева́юща.</p>
<p>Колесни́цу го́рдости ми́ра сего́ превозше́л еси́ смире́нием,/ и, взем крест твой, после́довал еси́ Христу́ добро́тами,/ и, во приста́нище го́рняго селе́ния дости́г,/ песнь Бо́гу побе́дную воспева́еши.</p>
<p>Колесни́цею доброде́телей, я́ко Илия́ о́гненною, возше́л еси́ на Не́бо,/ отону́дуже моли́ Бо́га низпосла́ти я́ко ми́лоть благода́ть Ду́ха,/ уча́щую ны песнь побе́дную Бо́гу воспева́ти.</p>
<p><red>Богоро́дичен:</red> Колесни́ца огнеобра́зная, носи́вшая Бо́га Сло́ва,/ во чре́ве Твое́м воплоще́ннаго,/ моли́ Его́ приле́жно спасти́ся рабо́м Твои́м,/ к Тебе́ притека́ющим и побе́дную песнь Бо́гу воспева́ющим.</p>
<p>Ин кано́н. Творе́ние иеромона́ха Епифа́ния Славини́цкаго, Феоло́га, жи́вша во оби́тели его́. Глас 4.</p>
<p><red>Песнь 1</red></p>
<p><red>Ирмо́с:</red>
<emphasis>П</emphasis>
<strong/>
<emphasis>ои́м, лю́дие, ди́вно чудоде́йствовавшему/ в Чермне́м мо́ри Христу́ Бо́гу,/ я́ко дре́вле Изра́иля всевооруже́на/ стопа́ми пешеше́ствовати непрохо́дную сотвори́/ и зло́бы делода́теля фарао́на во глубине́ потопи́.</emphasis>
</p>
<p>Богосия́тельными Триипоста́снаго Све́та зарями Богови́дно озаре́нный,/ златоза́рный свети́льниче церко́вный, Богому́дре Алекси́е, мо́лим тя:/ светоно́сными твои́х моли́тв луча́ми в достоле́пую твою́ похвалу́/ просвети́ ум тя хва́лящих.</p>
<p>Христоподража́тельный а́нгеле земны́й,/ Богомы́сленный Небе́сным А́нгелом собесе́дниче,/ Боговенча́нный а́дских а́нгел победи́телю,/ удосто́ивыйся зрети вели́каго сове́та А́нгела, Бо́га воплоще́нна,/ треблаже́нне Алекси́е, мо́лим тя:/ твои́ми Боговнуша́емыми мольба́ми изба́ви ны от душевре́дных прилог а́дских.</p>
<p>Горьково́дною душетле́нных прегреше́ний буре́ю потопля́еми,/ к тебе́, я́ко досточу́дну вла́ющагося мо́ря утиши́телю, прибега́юще, вопием:/ свя́те Алекси́е, твои́ми Богоуго́дными моли́твами утиши́ волну́ющееся страсте́й на́ших мо́ре.</p>
<p><red>Богоро́дичен:</red> Светоно́сный облаче, одожди́вый нам дождь Небе́сный, воплоще́нное Сло́во Божие,/ Богороди́тельнице Де́во, небото́чною Твоего́ благоутро́бия водо́ю/ погаси́ огнепа́льный вредоно́сных страсте́й на́ших пламень.</p>
<p><red>Песнь 3</red></p>
<p><red>Ирмо́с:</red>
<emphasis>Небе́снаго кру́га Верхотво́рче Го́споди,/ и Це́ркве Зижди́телю,/ Ты ме́не утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Небе́снаго кру́га и всея́ тва́ри Госпо́дь,/ предве́дый тя, о́тче Алекси́е, бу́дуща па́стыря добра́,/ вве́ри тебе́ па́ству слове́сную, я́ко Еди́н Человеколю́бец.</p>
<p>Небе́снаго кру́га возлюби́в Творца́,/ посто́м облегче́н, страсте́й мо́ре преше́л еси́ и, на безстра́стия верх доброде́тельми возше́д,/ Бо́га узре́л еси́, Еди́наго Человеколю́бца.</p>
<p>Небе́снаго кру́га на высоту́ возше́д Богоразу́мием,/ уви́дел еси́ у́мно та́мо неизрече́нная/ и прия́л еси́ дар чудотворе́ния от Бо́га Человеколю́бца.</p>
<p><red>Богоро́дичен:</red> Небе́снаго кру́га Верхотво́рца, хотя́ща роди́тися из Тебе́, Пречи́стая, возвести́ Тебе́ Гаврии́л:/ ра́дуйся, Де́во, Госпо́дь с Тобо́ю, Еди́н Человеколю́бец.</p>
<p>Ин</p>
<p><red>Ирмо́с:</red>
<emphasis>Да не хва́лится мудр хваля́йся,/ но о се́м е́же разумева́ти,/ я́ко несть свят, я́ко Бог наш,/ вознося́й рог наш,/ дая́й кре́пость царе́м на́шим.</emphasis>
</p>
<p>Тя, Богому́дра ко́рмчия,/ Небе́сным сло́ва Бо́жияго корми́лом Богохрани́мый кора́бль Росси́йския Це́ркве/ к благоти́шному ве́чныя жи́зни при́станищу пра́ве корми́льствовавша, блажа́ще, мо́лим:/ всече́стне Алекси́е,/ к благове́дрой покая́ния тиши́не корми́льствуй ду́ши на́ша.</p>
<p>Душеспаси́тельну всемо́щнаго мо́ря Творца́ за́поведь благопоспе́шно сохра́ньша/ и бу́рная вла́ющагося мо́ря треволне́ния моли́твою́ утиши́вша,/ твои́м чудодействи́тельным предста́тельством утиши́ волну́ющуюся скорбе́й на́ших бу́рю.</p>
<p>Златото́чная реко́ Бо́жия, Небе́сными Ева́нгельскаго уче́ния вода́ми/ Богосажде́нный Це́ркве Росси́йския рай наводни́вшая оби́льно,/ досточу́дне Алекси́е,/ небото́чною духо́вный ра́дости струе́ю напая́й скорбя́щия ду́ши на́ша.</p>
<p><red>Богоро́дичен:</red> В Богозда́нном Богосло́вяще Це́ркве апо́стольския Не́бе,/ к Тебе́, светоно́сному незаходи́маго Со́лнца Не́бу, прибега́ем, вопию́ще:/ Всепе́тая Де́во, Твое́ю Небе́сною по́мощию помози́ нам,/ Тя блажа́щим, в Небе́сная всели́тися жили́ща.</p>
<p><red>Седа́лен, глас 4:</red></p>
<p>Благово́нною сло́ва Бо́жияго па́житию/ слове́сную па́ству Христо́ву Богоуго́дно воспита́нную,/ па́стырским Богодухо́вным исправле́ния жезло́м/ на пра́вую спасе́ния стезю́ путево́дствив я́ко до́брый па́стырь,/ удосто́ился еси́ нетле́нну ве́чныя жи́зни мзду восприя́ти/ в Го́рнем Сио́не от Пастыренача́льника Христа́ Бо́га./ Его́же моли́, досточу́дне Алекси́е,/ нам, твои́м о́вцам слове́сным, сохрани́тися от неви́димых волко́в хи́щных.</p>
<p><red>Сла́ва, глас 8:</red></p>
<p><red>Подо́бен:</red> Прему́дрости:</p>
<p>Ду́хом Боже́ственным пома́зася верх твой свяще́нный, архиере́е Алекси́е,/ и сни́де на тя бла́годать бога́тно,/ и пребы́сть, я́ко ми́ро, на главе́ сходя́щее на браду́, браду́ Аа́роню,/ и сходя́щая, я́ко роса́ аермо́нская,/ и ороша́ющая ка́плями благодея́ний твои́х притека́ющия к ра́це моще́й твои́х/ и зову́щия тебе́ усе́рдно:/ о́тче преподо́бне, моли́ Христа́ Бо́га/ грехо́в оставле́ние дарова́ти/ чту́щим досто́йно святу́ю па́мять твою́.</p>
<p>И ны́не, <red>Богоро́дичен:</red></p>
<p>Повеле́нное та́йно прие́м в ра́зуме,/ в кро́ве Ио́сифове тща́нием предста́ безпло́тный,/ глаго́ля Неискусобра́чней:/ приклони́вый схожде́нием Небе́са вмеща́ется неизме́нно весь в Тя,/ Его́же и ви́дя в ложесна́х Твои́х, прие́мша ра́бий зрак,/ ужаса́юся звати Тебе́:/ ра́дуйся, Неве́сто Неневе́стная.</p>
<p><red>Песнь 4</red></p>
<p><red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́влъ не́дра О́тча/ и на́шу нищету́ посети́в./ Тем с проро́ком Авва́кумом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Ты моя́ кре́пость, Го́споди, Ты моя́ и си́ла, — вопия́, о́тче Алекси́е, прия́л еси́ дар/ теле́сныя неду́ги цели́ти и лука́выя ду́хи отгоня́ти от зову́щих Христу́:/ си́ле Твое́й сла́ва, Человеколю́бче.</p>
<p>Ты еси́ свети́ло Росси́йския земли́ и гра́ду Москве́ стена́ неруши́ма,/ на враги́ же победи́тель,/ и христоимени́тым людем во бранех посо́бник,/ зову́щим Христу́/ си́ле Твое́й сла́ва, Человеколю́бче.</p>
<p>Ты Богосло́вил еси́ Едини́цу несозда́нную,/ в Трие́х Лицех су́щую, неслива́ему же и неразде́льну,/ воумля́я па́ству твою́, о́тче Алекси́е, непреста́нно зва́ти:/ си́ле Твое́й сла́ва, Человеколю́бче.</p>
<p><red>Богоро́дичен:</red> Ты моя́ кре́пость еси́ вои́стинну и спасе́ние, Богоро́дице,/ и на Тя наде́жду мою́ возложи́х,/ спаси́ мя, Де́во Чи́стая, и укрепи́ ро́ждшемуся из Тебе́ звати:/ си́ле Твое́й сла́ва, Человеколю́бче.</p>
<p>Ин</p>
<p><red>Ирмо́с:</red>
<emphasis>Гла́сом благоглаго́ливым предразуме́в, Авваку́м/ зря́ще Сло́ва воплоще́ние и взыва́ше я́ве:/ слух услы́шах Бо́жия сове́та,/ Бог бо непрело́жно Челове́ком возбесе́дует,/ из горы́ гряды́й Де́вственнаго чре́ва/ и мир избавля́я/ началоро́дныя кля́твы.</emphasis>
</p>
<p>Богосоде́янною смиренному́драго исправле́ния мре́жею/ неисче́тное рыб слове́сных мно́жество Богопоспе́шно уловле́й,/ Богому́дрый ло́вче, досточу́дный Алекси́е,/ Богокова́нною предста́тельства твоего́ у́дицею извлецы́ ны из глу́бокия зол мно́гих пучи́ны.</p>
<p>Небе́сным сло́ва Бо́жия врачевство́м/ душетле́нныя уврачевствова́вый людски́х грехопаде́ний язи́/ и Богоустро́енным кро́ткаго наказа́ния пла́стырем умовре́дныя исцели́вый ра́ны,/ безме́здный цели́телю, досточу́дный Алекси́е, мо́лим тя,/ исцели́ душевре́дныя грехо́в на́ших стру́пы.</p>
<p>Благоплодови́тое Богонасажде́ннаго са́да дре́во,/ благово́нныя прозя́бшее достохва́льных исправле́ний плоды́/ и плодоно́сныя просте́ршее к Не́бу Боговнуши́мых моле́ний ве́тви,/ всечу́дне Алекси́е, мо́лим тя:/ Богора́сленным твоего́ покрова ли́ствием/ осени́ ны от вредоно́снаго лю́тых бед же́га.</p>
<p><red>Богоро́дичен:</red> К Тебе́, златоза́рная Све́та Неве́черняго заре́, Богороди́тельнице Де́во, прибега́ем, вопию́ще:/ светоза́рным Твоего́ защище́ния сия́нием разреши́ темнозра́чен о́блак печа́лей на́ших.</p>
<p><red>Песнь 5</red></p>
<p><red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Вску́ю проти́внии ополча́ются на ны, иму́щия тя кре́пка побо́рника?/ Ты, о́тче Алекси́е, де́рзость их низложи́ и во́инство на́ше моли́твою твое́ю стра́шно им покажи́.</p>
<p>Вску́ю уныва́ем, согнета́емии мно́жеством печа́лей,/ иму́ще ско́рбных уте́шителя — святи́теля Алекси́я,/ избавля́юща ны от бед и скорбе́й на́ших/ и от враг ви́димых же и неви́димых?</p>
<p>Вску́ю, о́тче Алекси́е, теле́сныя не́мощи нахо́дят на ны, и беды́ окружа́ют ны,/ врача́ тя иму́щия в боле́знех и уте́шителя в ско́рбех?/ изми́ у́бо ны от сих моли́твами твои́ми.</p>
<p><red>Богоро́дичен:</red> Вску́ю обурева́ют мя во́лны страсте́й,/ ко́рмчия Христа́ ро́ждшая, Де́во Всенепоро́чная?/ Ты Его́ моли́ сих исхи́тити мя/ и к стези́ за́поведей Его́ пути́ моя́ упра́вити, молю́ся.</p>
<p>Ин</p>
<p><red>Ирмо́с:</red>
<emphasis>Нощебори́мых страсте́й тиме́нием/ к Тебе́ у́тренюю, Еди́ному Благоутро́бному,/ души́ моея́ мглу просвети́ и у́зы пресеки́ долго́в мои́х,/ я́ко да Твои́м Соприсносу́щным Ду́хом просвеща́емь,/ пра́вды путь нетле́нный обря́щу повеле́ний Твои́х.</emphasis>
</p>
<p>Слове́сную па́ству Христо́ву благово́нным Ева́нгельскаго уче́ния зла́ком Богоуго́дно воспита́вый/ и на пра́вый Христоподража́тельнаго жития́ путь Боголе́пно наставле́й, па́стырю до́брый,/ всеблаже́нне Алекси́е, мо́лим тя:/ твои́ми моли́твами наста́ви ны на пра́вую за́поведей Божиих стезю́.</p>
<p>Богозда́нный Ду́ха Свята́го сосу́де, чи́стым любве́ Бо́жия зла́том Боголе́пно позлаще́нный,/ Богому́дре о́тче Алекси́е,/ раждеже́нным сло́ва Божия сребро́м ча́да твоя́ обогаще́й оби́льно, мо́лим тя:/ твои́ми моли́твами пода́ждь нам Небе́сное Бо́жия благода́ти бога́тство.</p>
<p>Богонача́льному преми́рных умо́в ли́ку сообще́нный/ и Богосия́тельными Триипоста́снаго Све́та заря́ми Богови́дно озаре́нный,/ у́ме Богому́дрый, священнонача́льниче Алекси́е,/ Небе́сною Богооткрове́нныя ти му́дрости луче́ю просвеща́й свы́ше мра́чныя умы́ на́ша.</p>
<p><red>Богоро́дичен:</red> Богора́сленный грозд, воплоще́нное Сло́во Бо́жие прозя́бшая,/ Богосажде́нная лозо́, Всенепоро́чная Де́во, мо́лим Тя:/ благово́нным Бо́жия благода́ти вино́м напая́й жа́ждущия ду́ши на́ша.</p>
<p><red>Песнь 6</red></p>
<p><red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́/ и из глубины́ зол возведи́, молю́ся ,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Очи́сти ны, Спа́се, от мно́гих грехо́в на́ших/ и боле́зни отжени́ моли́твами святи́теля Твоего́ Алекси́я,/ и мир Церква́м Твои́м подаждь и соедине́ние.</p>
<p>Очи́сти сердца́ на́ша и мы́сли хода́тайствы твои́ми, о́тче,/ и, прии́м от нас приноси́мыя тебе́ моли́твы,/ испроси́ у Христа́ обрести́ нам велию ми́лость.</p>
<p>Очи́стив се́рдце твое́, о́тче Алекси́е,/ и трость языка́ твоего́ изостри́в Ду́хом,/ написа́л еси́ в сердца́х ве́рных сло́во Богоразу́мия уче́ньми твои́ми.</p>
<p><red>Богоро́дичен:</red> Очище́нну Тя Ду́хом, Всенепоро́чная, Арха́нгел Гаврии́л позна́в,/ зовяще Тебе́:/ ра́дуйся, Де́во Мариṙе, па́дших воззва́ние и кля́твы разреше́ние.</p>
<p>Ин</p>
<p><red>Ирмо́с:</red>
<emphasis>Из чре́ва а́дова во́пля моего́ услы́шал еси́ глас мой/ и возве́л еси́ от тли бу́ри прегреше́ний,/ обдержи́т бо, Спа́се,/ и погружа́ти искуша́ет, Бла́же:/ но я́коже пре́жде Ио́ну возве́л еси́ от тли́,/ и ме́не, молю́ся, Го́споди,/ предвари́в, спаси́.</emphasis>
</p>
<p>Златоза́рная Росси́йская звездо́,/ светоно́сными равноапо́стольских исправле́ний заря́ми/ Богозда́нное Це́ркве Бо́жия Не́бо озари́вшая светло́/ и темномра́чну ва́рварских наве́тов мглу разре́шшая Богопоспе́шно,/ всеблаже́нне Алекси́е,/ разреши́ те́мен напа́стей вра́жиих о́блак.</p>
<p>В Боголе́пную Невеще́ственнаго Бо́га сла́ву/ веще́ственныя хра́мы Бо́жия Боготща́тельно созда́вый,/ мы́сленный хра́ме Бо́жий, Богоносе Алекси́е, мо́лим тя,/ Богоуго́дными твои́ми мольба́ми Богоприе́мный храм Бо́жий сози́жди сердца́ на́ша.</p>
<p>Пагуборо́дное го́рдаго киче́ния те́рние исто́ргнувый/ и доброра́сленныя смиреному́драго Богомы́слия ле́торасли Богопоспе́шно возрасти́вый,/ благоплодови́тый Небе́снаго сада́ ко́реню, всечу́дне Алекси́е,/ насади́ в сердца́х на́ших Богорасти́тельный Богоуго́днаго смире́ния ко́рень.</p>
<p><red>Богоро́дичен:</red> Всемо́щнаго морски́х треволне́ний утиши́теля,/ воплоще́нное Сло́во Бо́жие ро́ждшая,/ Богоро́дице Де́во,/ Небе́сною Твоего́ засту́пничества тишино́ю/ многобу́рную утиши́ скорбе́й на́ших молву́.</p>
<p><red>Конда́к, глас 8.</red></p>
<p><red>Подо́бен:</red> Взбра́нной:</p>
<p>Боже́ственнаго и пречестна́го святи́теля Христо́ва,/ но́ваго чудотво́рца Алекси́я,/ ве́рно вси пою́ще, лю́дие, любо́вию да ублажи́м, я́ко па́стыря вели́каго,/ служи́теля же и учи́теля прему́дра земли́ Росси́йстей./ <red>Днесь</red>, в па́мять его́ прите́кше,/ ра́достно возопие́м песнь Богоно́сному:/ я́ко име́я дерзнове́ние к Бо́гу,/ многообра́зных нас изба́ви обстоя́ний, да зове́м ти:/ ра́дуйся, утвержде́ние гра́ду на́шему.</p>
<p><red>И́кос:</red></p>
<p>Ди́внаго и пречестна́го чудотво́рца ви́дяще чудеса́,/ исцеле́ния подава́юща всем, от души́ с ве́рою притека́ющим,/ и Христо́вы лю́ди неви́димо посеща́юща,/ и зе́млю Росси́йскую просвеща́юща,/ ра́достно от души́ вси, вку́пе соше́дшеся к раце моще́й его́,/ слышаще же и ви́дяще чуде́с мно́жество и исто́чник исцеле́ний неисчерпа́емь,/ чи́стыми сердцы́ и просвеще́нными ра́зумы, я́ко благоуха́нно кади́ло,/ плоды́ доброде́тельны от души́ принося́ще/ и ра́дующеся, воззове́м ему́, глаго́люще:/ ра́дуйся, о́тче, честны́й наш учи́телю,/ я́ко прия́л еси́ трудо́в твои́х воздая́ние/ и в Вы́шних водворя́ешися, о нас моля́ Человеколю́бца Бо́га./ Чуде́с дар прия́л еси́,/ земли́ Росси́йстей оте́ц и учи́тель,/ и святи́телем изря́дная похвала́,/ и во́инству на́шему во бране́х посо́бник кре́пок./ Ра́дуйся, святи́телю Алекси́е, гра́ду на́шему утвержде́ние.</p>
<p><red>Песнь 7</red></p>
<p><red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́,/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>От Иуде́и отроко́м поревнова́в, огнепа́льныя стра́сти угаси́л еси́,/ Христу́ при́сно поя́, блаже́нне Алекси́е:/ отце́в Бо́же, благослове́н еси́.</p>
<p>От Иуде́и о́троки подража́л еси́,/ живу́щею бо в тебе́ Ду́ха благода́тию просве́щъся,/ воспе́л еси́ Христу́:/ отцев Бо́же, благослове́н еси́.</p>
<p>От Иуде́и о́троком ревну́ем,/ ви́дяще мо́щи твоя́ чудоточа́щия, любо́вию распаля́еми, Христу́ зове́м:/ отцев Бо́же, благослове́н еси́.</p>
<p><red>Богоро́дичен:</red> От Иуде́и о́троцы Твое́ прообразиша Рождество́, Де́во Всечи́стая,/ огнь бо в пещи́ не опали́ их, пою́щих:/ отце́в Бо́же, благослове́н еси́.</p>
<p>Ин</p>
<p><red>Ирмо́с:</red>
<emphasis>Тя живопису́ющий ассири́йский пла́мень/ ю́ноши три спа́се, Го́споди,/ я́коже и Де́ву не опали́ Отрокови́цу,/ в Боже́ственном Рождестве́ Твое́м Боже́ственная искра́:/ препе́тый отцев Бо́же, благослове́н еси́.</emphasis>
</p>
<p>Тя, я́ко от Небе́снаго врача́ дар исцеле́ния ту́не прие́мша,/ та́ко вредоно́сныя к тебе́ прибега́ющих язи́ ту́не исцелйвша,/ усе́рдно мо́лим, врачу́ безмездный, архиере́е Алекси́е:/ Небе́сною твои́х мольб цельбо́ю исцели́ лю́тыя неду́ги душ и теле́с на́ших.</p>
<p>Боготка́нная правосла́внаго благоче́стия ри́зо,/ многоце́нными превели́ких доброде́телей би́серми Боголе́пно удобре́ная,/ всехвальне Алекси́е, моли́ све́том одеяющася Бо́га/ в све́тлую ве́чныя жи́зни рйзу одеятися ду́шам на́шим.</p>
<p>Трудолюбный Богосажденнаго са́да де́лателю,/ благово́нную досточу́дных исправле́ний ка́ссию насади́вши/ и Богора́сленную постническаго воздержа́ния сми́рну в Боголюбйвом сердцы твое́м вкоренйвый,/ святе Алекси́е,/ Неботочную защищения твоего́ стакту изл́й на лю́бящая тя сердца́ на́ша.</p>
<p><red>Богоро́дичен:</red> От Богосиятельнаго Пра́вды Со́лнца/ Богооткровенно па́че умо́в премйрных озаря́ема,/ светоза́рная луно,/ Всенепорочная Дево,/ светоно́сною Твоея благода́ти лучею мра́чная просвети́  сердца́ на́ша.</p>
<p><red>Песнь 8</red></p>
<p><red>Ирмо́с:</red>
<emphasis>Царя́ Небе́снаго,/ Его́же пою́т вои А́нгельстии,/ хвали́те  и превозноси́те во вся ве́ки.</emphasis>
</p>
<p>Царя́ Небе́снаго хвали́ти учи́л еси́ па́ству твою́, зовы́й:/ по́йте и превозноси́те Христа́ во ве́ки.</p>
<p>Царя́ Небе́снаго умоли́ о нас, ча́дех твои́х,/ ра́достно пою́щих и превознося́щих Его́ во ве́ки.</p>
<p>Царю́ Небе́сному предстоя́, па́ству твою́ назира́й,/ пою́щую и превознося́щую Христа́ во ве́ки.</p>
<p><red>Богоро́дичен:</red> Царя́ Небеснаго родила́ еси́, Дево,/ Его́же Ангели пою́т и превозно́сят во вся ве́ки.</p>
<p>Ин</p>
<p><red>Ирмо́с:</red>
<emphasis>Находя́щия в пла́мени/ беззако́ннаго мучи́теля веле́нием о́троки подража́юще,/ немо́лчными устна́ми/ в Вы́шних похва́льно возопии́м:/ Бла́же, преесте́ственно Сый Пресвяты́й,/ пою́щия Тя/ Све́том у́мным Твои́м озари́.</emphasis>
</p>
<p>Небе́сною Богоприя́тныя моли́твы цельбо́ю/ телесну́ю ва́рварския цари́цы слепоту́ преесте́ственно исцели́вый,/ Богому́дрый, душе́вных и теле́сных неду́г цели́телю,/ всеблаже́нне Алекси́е, мо́лим тя:/ душе́вную исцели́ слепоту́ вредоно́сных прегреше́ний на́ших.</p>
<p>Церко́вная красото́,/ преосвяще́нная главо́,/ непоколе́бленный благоче́стия столпе́,/ Богозда́нный ве́ры степе́ню,/ неисчерпа́емая Боже́ственных чуде́с пучи́но, всече́стне Алекси́е,/ златото́чными твои́х мо́льб вода́ми вредоно́сен погаси́ огнь печа́лей на́ших.</p>
<p>Пагу́боносное грехопаде́ний ство́лие Боже́ственным любве́ Бо́жия огне́м Богоуго́дно соже́г/ и Богозда́нным ве́ры степе́нем/ к невеще́ственну огню́ преесте́ственну,/ в Живонача́льной Тро́ице Бо́гу, приступи́в благогове́йно, преподо́бне о́тче Алекси́е,/ от гее́нскаго огня́ изба́ви ду́ши чад твои́х, тя блажа́щих.</p>
<p><red>Богоро́дичен:</red> Присносу́щную Жизнь,/ воплоще́нное Сло́во Божие па́че сло́ва челове́ча и́стинно ро́ждшая,/ Всепе́тая Богоро́дице Де́во, мо́лим Тя:/ изба́ви ны, рабы́ Твоя́, от ве́чныя сме́рти.</p>
<p><red>Песнь 9</red></p>
<p><red>Ирмо́с:</red>
<emphasis>Вои́стиину Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Вои́стинну свет ми́ру яви́лся еси́, светя́щ добро́детельми,/ и па́стырь изря́ден твоего́ ста́да был еси́,/ Христа́ велича́юща.</p>
<p>Вои́стинну ве́мы тя, о́тче, чудотво́рца вели́ка,/ точа́ща мно́га чудеса́ ве́рно к тебе́ приходя́щим/ и Христа́ велича́ющим.</p>
<p>Вои́стинну светло́ па́мять пра́зднуют святи́теля Алекси́я/ архиере́и, и свяще́нницы, мона́си и вси лю́дие,/ Христа́ Бо́га велича́юще.</p>
<p><red>Богоро́дичен:</red> Вои́стинну Ты еси́ христиа́ном спасе́ние:/ Христа́ бо родила́ еси́, спаса́ющаго ны,/ Де́ву Чи́сту Тя велича́ющия.</p>
<p>Ин</p>
<p><red>Ирмо́с:</red>
<emphasis>В Тебе́, Богоро́дице, на́ше умале́ние преста́,/ неви́димое бо Сло́во/ во утро́бе Твое́й прие́мшая,/ сугу́ба Того́ родила́ еси́,/ Бо́га вку́пе и Челове́ка,/ на Него́же Херуви́ми воззре́ти не дерза́ют./ Те́мже Тя велича́ем, Пречи́стая.</emphasis>
</p>
<p>Благови́дною архиере́йских исправле́ний красото́ю/ Богопоста́вленный престо́л твой Боголе́пно украси́вый, первопресто́льный иера́рше, всече́стне Алекси́е,/ моли́ седя́щаго на преми́рных престо́лех Бо́га/ удосто́итися нам, тя блажа́щим, в Ца́рствии Небе́сном предста́ти Бо́жию престо́лу.</p>
<p>К чудотво́рным твои́м моще́м притека́юще усе́рдно,/ мо́лим тя, чудото́чный исто́чниче, досточу́дне Алекси́е:/ Богото́чною Боже́ственных чуде́с твои́х струе́ю/ угаси́ раждеже́ное бед и печа́лей на́ших горни́ло.</p>
<p>С ца́рствуемым ми́ром правосла́вныя лю́ди на́ша от вся́ких бед защити́/ Богозда́нный правосла́вия щи́те/ и Це́ркви Ру́сския первопресто́льный иера́рше, всеблаже́нне Алекси́е,/ в Боголе́пое церкве́й Божиих благострое́ние даждь свы́ше Небе́сную по́мощь.</p>
<p><red>Богоро́дичен:</red> Богови́дцем Моисе́ем ви́денная в Сина́и купино́ неопа́льная,/ огнь Боже́ственный, воплоще́нное Сло́во Бо́жие ро́ждшая, Всесвята́я Де́во,/ Небе́сным любве́ Бо́жия огне́м разжзи́ оледе́вшая сердца́ на́ша.</p>
<p>Свети́лен:</p>
<p>Благода́ть Свята́го Ду́ха, все́льшаяся в тя, святи́теля́ тя пока́за,/ Христо́с же ти вручи́ па́ству Свою́ па́ствити на па́житех духо́вных,/ Его́же ра́ди потща́лся еси́ наставля́ти лю́ди,/ и ны́не на Небесе́х, ра́дуяся, живе́ши.</p>
<p><red>Сла́ва, и ны́не, Богоро́дичен:</red></p>
<p>По Бо́зе упова́ние иму́ще на Тя, Пречи́стая Богоро́дице,/ мо́лим Ти ся,/ ко и́же из Тебе́ Ро́ждшемуся мольба́ми/ невреди́мы нас до конца́ сохрани́.</p>
<p>На хвали́тех стихи́ры на 4, глас 8.</p>
<p><red>Подо́бен:</red> Что вы нарече́м:</p>
<p>Что тя нарече́м, святи́телю Алекси́е?/ Звезду́, озаря́ющу поднебе́сная,/ ми́ра красова́ние всечестно́е,/ сего́ луча́ми озаря́юща веле́нии благове́рия/ и е́реси тьму отгоня́юща./ Моли́, преподо́бне,/ от тли и бед изба́витися/ ве́рою творя́щим па́мять твою́.</p>
<p>Что тя нарече́м, преподо́бне святи́телю Алекси́е?/ Ре́ку, излива́ющу исцеле́ния незави́стно/ всем, ве́рою приходя́щим,/ исто́чник, источа́ющ уче́ний медото́чных,/ во вся концы́ простира́ют/ и ве́рныя просвеща́ющ./ Моли́ся, преподо́бне,/ спасти́ся душа́м на́шим.</p>
<p>Что тя ны́не нарече́м,/ святи́телю Алекси́е,/ преди́вный чудотворче?/ врача́ разу́мна и безме́здна,/ исцелева́юща вся́ку язю́ душе́вную и теле́сную,/ Безпло́тным равноче́стна./ Моли́ся, преподо́бне,/ спасти́ся душа́м на́шим.</p>
<p><red>Сла́ва, глас 6:</red></p>
<p>Челове́че Бо́жий и ве́рный ра́бе, слуго́ Госпо́день,/ му́жу жела́ний, сосу́де избра́нный,/ сто́лпе и утвержде́ние Це́ркве,/ Ца́рствия насле́дниче,/ не премолчи́, вопия́ за ны ко Го́споду.</p>
<p>И ны́не, Богоро́дице, Ты еси́ лоза́:</p>
<p>Славосло́вие вели́кое и отпу́ст.</p>
<p>На литурги́и</p>
<p>Блаже́нны от кано́на, пе́сни 3-я и 6-я. Проки́мен, глас 7: Честна́ пред Го́сподем/ смерть преподо́бных Его́. <red>Стих:</red> Что возда́м Го́сподеви о всех,/ я́же воздаде́ ми? Апо́стол ко Евре́ем, зача́ло 335. Аллилу́ия: Воззва́ша пра́веднии: <red>Стих:</red> Мно́ги ско́рби пра́ведным: Ева́нгелие от Луки́, зача́ло 24. Прича́стен: В па́мять ве́чную бу́дет пра́ведник:</p>
</section>
