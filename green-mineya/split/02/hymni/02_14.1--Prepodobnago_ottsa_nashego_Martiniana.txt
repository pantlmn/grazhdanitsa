<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Преподо́бнаго отца́ на́шего Мартиниа́на</red>
</p>
</title>
<p>На Го́споди, воззва́х:
<red>стихи́ры, глас 2.</red>
</p>
<p><red>Подо́бен:</red>
<red>Е</red>гда́ от Дре́ва:
</p>
<p>Прииди́те, я́коже цве́ты се́льными/ и рая́ Боже́ственнаго благора́сленными цветы́,/ пе́ньми венча́ем страда́льца Христо́ва,/ правосла́вных овча́,/ чистоты́ бо добро́та,/ ве́ры же́ртва,/ сла́ва воздержа́ния яви́ся я́вственно ми́ру./ Те́мже прия́т вене́ц Ца́рствия непреме́нен.</p>
<p>Име́я в се́рдцы твое́м о́гнь,/ Мартиниа́не Богоблаже́нне, Боже́ственнаго Ду́ха,/ Сим опали́в нечистоты́ о́браз отрокови́цы/ обре́теся, уязви́в сопротивоборца́ мече́м его́,/ отню́дуже прирази́вся тебе́, яви́ся смех предлежа́ и́стинно,/ и посра́млен всескве́рненый.</p>
<p>Огнь у́бо вжегл еси́ чу́вственне/ проти́ву вра́жиим ополче́ниям, преблаже́нне,/ мысль стяжа́в вечна́го огня́,/ сласте́й твои́х разжже́ние увяди́л еси́ зело́;/ на ка́мени же но́зе твои́ поста́вль, преподо́бне,/ на сем хра́мину созда́л еси́;/ по страна́м обходя́, о́тче,/ терпе́нием твои́м венча́лся еси́.</p>
<p><red>Сла́ва, глас 2:</red></p>
<p>Ра́дуйся, честна́я и многочу́дная палести́нская похвало́,/ возсия́ бо нам, я́ко пресве́тло со́лнце,/ и, врага́ опали́в всю си́лу, у́ды твоя́ соже́гл еси́ огне́м, блаже́нне,/ в гора́х бо, и пусты́нях, и острове́х вся́ко искуше́ние тебе́ принесе́:/ в пусты́ни у́бо жену́ тебе́ предста́ви,/ на ка́мени же в мо́ри искуси́тель искуси́ти тя покуша́шеся, му́дре./ Но, о Мартиниа́не треблаже́нне!/ Христа́ непреста́нно о нас моля́ не преста́й,/ творя́щих ве́рою твою́ па́мять.</p>
<p>И ны́не, Богоро́дичен или́ Крестобогоро́дичен.</p>
<p><red>Подо́бен:</red>
<red>Е</red>гда́ от Дре́ва:
</p>
<p>Грозд всезре́лый, Чи́стая,/ Его́же невозде́ланно во утро́бе младоноси́ла еси́,/ на Дре́ве я́ко узре́ла еси́ Сего́ ви́сяща,/ рыда́ющи, восклица́ла еси́, взыва́ющи:/ Ча́до, сла́дость иска́пай,/ е́юже пия́нство вся́кое страсте́й отъе́млется, Благоде́телю,/ Мене́ ра́ди, Тебе́ ро́ждшия,/ Боже́ственными утеше́ньми,/ я́ко Благоутро́бен.</p>
<p>На стихо́вне Окто́иха.</p>
<p><red>Сла́ва, глас 6. Самогла́сен:</red></p>
<p>Испещре́н оде́ждею чистоты́ и просвеще́н молитво́ю Боже́ственною,/ живу́ща же име́я Христа́ в себе́, от Де́вы ро́ждшагося,/ же́нским украше́нием не восхи́тися, ни сла́сти плотски́я прия́т,/ но взы́де усе́рдно на тождерабо́тный огнь,/ Боже́ственный огнь в се́рдцы име́я,/ и чу́вственным и вре́менным огне́м стра́стный огнь попали́л еси́,/ и гее́нский пла́мень угаси́л еси́./ Те́мже моли́ся, Мартиниа́не блаже́нне,/ и нам всепа́губнаго и ве́чнаго изба́витися огня́.</p>
<p>И ны́не, Богоро́дичен или́ Крестобогоро́дичен.</p>
<p><red>Подо́бен:</red>
<red>Т</red>ридне́вен:
</p>
<p>Лю́ди беззако́ннейшия,/ без пра́вды пригвожда́ющия Тя на Дре́ве,/ Де́ва и Чи́стая Ма́ти Твоя́ зрящи,/ я́коже Симео́н прорече́,/ утро́бою, Спа́се, уязвля́шеея.</p>
<p>Тропа́рь, глас 8:</p>
<p>Пла́мень искуше́ний сле́з тече́ньми погаси́л еси́, блаже́нне,/ и, морска́я волне́ния, и звере́й стремле́ния обузда́вый, взыва́л еси́:/ препросла́влен еси́, Всеси́льне, огня́ и бу́ри спасы́й мя.</p>
<p>Кано́н, глас 2.</p>
<p><red>Песнь 1</red></p>
<p>
<emphasis><red>Ирмо́с:</red></emphasis>
<emphasis>
<red>В</red>о глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ Препросла́вленный Госпо́дь сла́вно бо просла́вися.
</emphasis>
</p>
<p>Та́йными пе́сньми согла́сно, прииди́те, восхва́лим по́стника благоче́стия <red>Днесь</red>, Мартиниа́на, ве́рно,/ я́ко до́бре и зако́нно пости́вшася,/ те́мже и побе́ды прия́т от Христа́ вене́ц.</p>
<p>Неукло́нно стра́хом Христо́вым, о́тче, огражда́емь,/ стра́ха вражия, я́коже мо́лния, отгна́л еси́,/ стра́шен бо был еси́ на них терпе́нием воздержа́ния/ и мечта́ньми непоколеби́мь пребы́л еси́, прехва́льне.</p>
<p>Спаси́тельною си́лою Христо́вою/ искуше́ние тебе́ де́монское наше́дшее удо́бь ми́мо тече́,/ жены́ наи́тие, преподо́бне, ю́же спасы́й,/ уязви́л еси́ сея́ ра́ди злонача́льника.</p>
<p><red>Богоро́дичен:</red>
<red>В</red>о чре́ве поноси́вши без му́жа, Чи́стая,/ и Де́ва же Ма́ти в жена́х еси́ нетле́нна,/ Ду́хом Святы́м Сы́на Бо́жия заче́нши во утро́бе,/ Его́же по благоволе́нию Отца́ родила́ еси́ без се́мене.
</p>
<p><red>Песнь 3</red></p>
<p>
<emphasis><red>Ирмо́с:</red></emphasis>
<emphasis>
<red>Н</red>а ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.
</emphasis>
</p>
<p>Пло́ти воздержа́нием отмы́л еси́ ме́рзости зло́бу, я́коже ти́ну,/ и обре́л еси́ чистото́ю ума́ стези́, преподо́бне, пра́ведных,/ гла́дких путе́й отбе́г грехо́вных, мудре.</p>
<p>Вжили́в<a type="note" xlink:href="#note8">8</a> се́рдце твое́ и разже́г стра́хом и любо́вию Госпо́днею,/ плоть твою́ опали́л еси́ во́лею огне́м веще́ственным, му́дре,/ сим пропису́я нам гее́нны, преподо́бне, негаси́мый огнь.
</p>
<p>Ураня́я<a type="note" xlink:href="#note9">9</a> твое́ те́ло огне́м всеяду́щим,/ гони́тель яви́лся еси́ и вене́чник,/ уязвля́я супоста́та терпе́нием,/ очища́я же помышле́ний скве́рну, преподо́бне,/ и убеля́я ду́хом, и де́вствуя пло́тию.
</p>
<p><red>Богоро́дичен:</red>
<red>З</red>ача́тие неискусому́жно,/ Боже́ственное Рожде́ние несказа́нно,/ па́че ума́ бо,/ Бог же, ражда́емый вы́ше естества́./ О, Рождества́ Твоего́!/ О, чистоты́ Твое́я!/ Тобо́ю бо яви́ся мне Бог в ра́бии<a type="note" xlink:href="#note10">10</a> о́бразе.
</p>
<p>Седа́лен, глас 4.</p>
<p><red>Подо́бен:</red>
<red>С</red>ко́ро предвари́:
</p>
<p>Преподо́бный Твой, Го́споди,/ в поще́нии свое́м по́двиги показу́я усе́рдием мно́гим, Христе́ Бо́же наш,/ име́я бо кре́пость Твою́, преоби́дяше бе́сы,/ посече́ сло́вом некре́пкую горды́ню./ Те́мже Тя мо́лим: спаси́ ду́ши на́ша.</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p>Де́во Всенепоро́чная, я́же пресу́щнаго Бо́га ро́ждшая,/ со безпло́тными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу,/ Еди́на Всепе́тая.</p>
<p>Или́ Крестобогоро́дичен.</p>
<p>Подо́бен то́йже:</p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́:/ Его́же, Благослове́нная, моля́щи не преста́й/ проще́ние прегреше́ний нам дарова́ти.</p>
<p><red>Песнь 4</red></p>
<p>
<emphasis><red>Ирмо́с:</red></emphasis>
<emphasis>
<red>П</red>рише́л еси́ от Де́вы не хода́тай, ни А́нгел,/ но Сам, Го́споди, вопло́щься,/ и спасл еси́ всего́ мя, челове́ка./ Тем зову́ Ти:/ сла́ва си́ле Твое́й, Го́споди.
</emphasis>
</p>
<p>Умертви́ся томи́теля ле́сти обрете́ние и побежде́ние прия́т,/ ея́же бо ра́ди победи́ти наде́яшеся, се́ю низложи́ся/ и попира́ется до́бле нога́ми кре́пко.</p>
<p>Претерпе́л еси́ до́блественным нра́вом Го́спода,/ стези́ упра́вил еси́ и на ка́мень всели́лся еси́, преподо́бне, без покро́ва лежа́щ,/ я́ко на Не́бо, возше́д в ма́лый о́стров.</p>
<p>До́блественнеи и кра́снеи твои́ но́зе, прехва́льне,/ к тече́нию просте́рл еси́, от страны́ в страну́ преходя́:/ бежа́л бо от гра́да страсте́й и в безстра́стие дости́гл еси́.</p>
<p><red>Богоро́дичен:</red>
<red>П</red>ребыла́ еси́ по Рождестве́ Де́ва, Препе́тая,/ Бог бо Безнача́льный яви́ся, из Тебе́ проходя́,/ Ему́же вчелове́чшуся, подо́бия о́браз целу́ем.
</p>
<p><red>Песнь 5</red></p>
<p>
<emphasis><red>Ирмо́с:</red></emphasis>
<emphasis>
<red>С</red>ве́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.
</emphasis>
</p>
<p>Дверь обре́т доброде́тели,/ кова́рство врага́, преподо́бне, яви́лся еси́ и жи́зни мое́й предста́тель,/ души́ же наста́вник, погруже́нней лю́те бу́рею.</p>
<p>Дар Бо́жий прия́т моли́тв твои́х кре́пость,/ вся соверша́еши, му́дре, пресла́вно, и спаса́еши от глубины́,/ и от бу́ри избавля́еши страсте́й ду́ши на́ша.</p>
<p><red>Богоро́дичен:</red>
<red>В</red>о Двою́ Естеству́ и Ипоста́си Еди́ной был еси́/ и соверше́н Сый Челове́к./ Несме́шен о́браз или́ зрак не пострада́, Сло́ве, воплоща́йся. Го́споди.
</p>
<p><red>Песнь 6</red></p>
<p>
<emphasis><red>Ирмо́с:</red></emphasis>
<emphasis>
<red>К</red>о Го́споду от ки́та Ио́на возопи́:/ Ты мя возведи́ из глубины́ а́да, молю́ся,/ да я́ко Изба́вителю во гла́се хвале́ния/ и́стины же ду́хом пожру́ Тебе́.
</emphasis>
</p>
<p>Си́лою Бо́жиею укре́пль твою́ ду́шу, прехва́льне,/ не ужа́слся еси́, наде́ждею огражда́емь, непрепла́ваему глубину́ му́дре, прейти́,/ но спасе́ся, дельфи́нми носи́м.</p>
<p>Житие́ твое́ А́нгелы и́стинно удиви́, де́моны посрами́ и челове́ки просвети́,/ и жену́ па́че спасл еси́,/ и на стезю́ поще́ния привле́кл еси́.</p>
<p>Подо́бие твои́м трудо́м и честны́м подвиго́м, му́дре,/ твое́ преи́тие по достоя́нию и́стинно бысть,/ и взят на враги́ целому́дрия побе́ду,/ воздержа́нием зми́я уби́в.</p>
<p><red>Богоро́дичен:</red>
<red>З</red>ако́ны о Тебе́ изнемого́ша вои́стинну естества́, Де́во Чи́стая,/ де́вствуеши бо, ро́ждши сопресто́льна Отцу́ и Боже́ственному Ду́ху/ Сло́во су́ща, Бо́га же и Челове́ка.
</p>
<p><red>Конда́к, глас 2.</red></p>
<p><red>Подо́бен:</red>
<red>Т</red>ве́рдыя:
</p>
<p>Я́ко подви́жника благоче́стия иску́сна,/ и страда́льца произволе́нием честна́го,/ и пусты́ни жи́теля и все́льника,/ в пе́снех досто́йно восхва́лим Мартиниа́на присночестна́го:/ той бо зми́я попра́.</p>
<p><red>И́кос:</red></p>
<p>От коне́ц да́же до коне́ц про́йде веща́ние кра́сных доброде́телей/ и Боже́ственных по́двиг твои́х:/ млад сый во́зрастом, в пусты́нях возжела́л еси́ пожи́ти,/ пе́ния Христу́, псалмы́ и моли́твы воспуща́я при́сно;/ день же и нощь возраста́я в боле́знех и слеза́х, чи́сте житие́ твое́ сконча́л еси́/ и, му́дре, злонача́льнаго посрами́л еси́,/ ты бо зми́я попра́л еси́.</p>
<p><red>Песнь 7</red></p>
<p>
<emphasis><red>Ирмо́с:</red></emphasis>
<emphasis>
<red>О́</red>бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.
</emphasis>
</p>
<p>Ве́щнаго жития́ уста́вль себе́,/ мона́шествуй, бе́гай кре́пко, гра́ды вся и страны́ обходи́,/ я́ко досто́йно,/ Мартиниа́н бо учи́т без печа́ли пе́ти:/ благослове́н Бог оте́ц на́ших.</p>
<p>Тве́рдым хожде́нием Па́влову был еси́, му́дре, ше́ствию о́браз,/ любо́вию гоня́, его́же пости́гл еси́ воздержа́ния тече́нием твои́м,/ те́мже и, я́ко стра́нен ми́ра, позна́лся еси́, прехва́льне, Царю́ Небе́сному/ и просла́вился еси́ ве́рно.</p>
<p>Тече́ние скончава́я поще́ния твоего́,/ учени́к Христо́в,/ Ду́хом Боже́ственным проуве́дев отше́ствие е́же от те́ла,/ поя́ше душе́ю несомне́нною:/ я́ко в ру́це Твои́, Влады́ко, дух мой и ду́шу мою́ ны́не предаю́.</p>
<p><red>Богоро́дичен:</red>
<red>В</red>о́ду жи́ву подая́, от исто́чника Христо́с источи́,/ в Твою́ святу́ю, Пресла́вная, утро́бу всели́ся, пребы́в неслия́нен,/ всех нетле́ния напои́в, ве́рою зову́щих:/ благослове́на еси́, Бо́га пло́тию ро́ждши.
</p>
<p><red>Песнь 8</red></p>
<p>
<emphasis><red>Ирмо́с:</red></emphasis>
<emphasis>
<red>В</red> пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте дела́, я́ко Го́спода,/ и превозноси́те во вся ве́ки.
</emphasis>
</p>
<p>Совле́кшися чу́вственне плотски́я немощны́я ри́зы/ и му́жества взе́мши оде́жду и ра́зум,/ отрокови́ца вопия́ше, постя́щися:/ Тя превозноша́ю, Иису́се, во ве́ки вся.</p>
<p>Ра́дуется усе́рдно, вои́стинну на ка́мени Христове утвержде́на/ и посто́м и ве́рою вооружи́вшися кре́пко, отрокови́ца вопия́ше в пе́снех:/ Тя превозноща́ю, Иису́се, во ве́ки.</p>
<p>Я́ко преложе́н от тле́нных и вы́шняго нетле́ния прича́стник быв, Богоно́се,/ и Боже́ственное тече́ние сконча́в, вене́ц прие́м, вопия́л еси́:/ Тя превозноша́ю, Иису́се, во ве́ки.</p>
<p><red>Богоро́дичен:</red>
<red>С</red>ше́дый с Небесе́ за милосе́рдие, Ще́дре, Бо́же вся́ческих,/ и ро́ждься от Де́вы, спаси́ пою́щия:/ по́йте, вся дела́, Го́спода и превозноси́те Его́ во ве́ки.
</p>
<p><red>Песнь 9</red></p>
<p>
<emphasis><red>Ирмо́с:</red></emphasis>
<emphasis>
<red>Ч</red>то́ о Тебе́ ве́лия и пресла́вная та́йна,/ Ада́мова дщи и Вы́шняго Ма́ти,/ Еди́ный к Бо́гу небла́зненный ве́рных мост?/ Тя немо́лчными пе́сньми, ве́рнии, Богоро́дицу велича́ем.
</emphasis>
</p>
<p>Зако́ны превозше́д, о́тче, поще́ния,/ просия́л еси́, в воздержа́нии вся́цем и моли́тве бдя,/ посто́м же, вку́пе и чистото́ю, и гове́нием./ Те́мже твой Венча́тель при кончи́не страда́ний тя пропове́дует — Христо́с.</p>
<p>Досто́ин Бо́гу яви́вся, я́ко до́бре подви́глся еси́,/ вся́ко бо бре́мя отве́рг,/ ле́гко преплы́л еси́, о́тче, вели́кую и тя́жкую жития́ сего́ пучи́ну/ и прише́л еси́ в приста́нище ти́хо, прешед твое́ тече́ние, му́дре.</p>
<p><red>Богоро́дичен:</red>
<red>Т</red>ы еси́ и́стинно, Еди́на Богоро́дице Присноде́во,/ христиа́н направле́ние, гре́шников Предста́тельница,/ из Тебе́ бо благоче́стно возсия́ избавле́ние./ С Ни́мже Тебе́ по до́лгу в ве́ре песнь скончава́ю.
</p>
<p>Свети́лен.</p>
<p><red>Подо́бен:</red>
<red>Н</red>е́бо звезда́ми:
</p>
<p>Ангельскаго жития́ жела́я, удали́л еси́ себе́ в пусты́нях/ и, стра́сти покори́в пло́ти, равноа́нгелен яви́лся еси́,/ Мартиниа́не Богоно́сне.</p>
<p>Богоро́дичен.</p>
<p>Подо́бен тойже:</p>
<p>Гора́, ю́же предвиде дре́вле Боже́ственный Авваку́м,/ присе́нна, часта́, Ты яви́лася еси́, Де́во,/ и Тя Дави́д имену́ет усыре́ну и ту́чну.</p>
</section>
