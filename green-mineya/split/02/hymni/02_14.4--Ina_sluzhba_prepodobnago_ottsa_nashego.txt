<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>И́на слу́жба преподо́бнаго отца́ на́шего Симео́на Но́ваго, Се́рбскаго</red>
</p>
</title>
<p>На
<red>Г</red>осподи, воззва́х:
<red>стихи́ры, глас 5:</red>
</p>
<p>Преподо́бне о́тче,/ до́бру обре́те ле́ствицу,/ е́юже взы́де на высоту́,/ е́юже обре́те Илия́ колесни́цу о́гненную,/ но он восхо́дища и́нем не оста́ви,/ ты же по кончи́не твое́й во оте́честве свое́м путь показа́ ца́рствующим,/ Небе́сный челове́че и земны́й А́нгеле,/ свети́льниче оте́честву своему́, Симео́не блаже́нне,/ моли́ о спасе́нии душ на́ших.</p>
<p>Преподо́бне о́тче,/ <red>Аще</red> бы оте́честву твоему́ веща́ти,/ то не бы молча́л глаго́лати,/ боле́зньми, и труды́, и слеза́ми твои́ми/ направля́я на ве́ру и́стинну ста́до свое́,/ я́ко дре́во, напоя́емо уче́нием твои́м,/ диви́шася А́нгели, чуди́шася челове́цы, ужасо́шася де́мони/ терпе́ния твоего́, Симео́не блаже́нне,/ моли́ о спасе́нии душ на́ших.</p>
<p>Си́лою Свята́го Ду́ха Влады́це своему́ подо́бяся,/ влады́чество свое́ оста́ви,/ прие́м крест, после́дова Христу́ и всели́ся на Го́ру Святу́ю,/ отну́дуже, по́мощь прие́мши,/ источа́ет твоя́ ра́ка ми́ро благода́ти, веселя́щи твоя́ сы́ны,/ тебе́ предстоя́щия, Симео́не блаже́нне,/ моли́ о спасе́нии душ на́ших.</p>
<p><red>Сла́ва, глас 8:</red></p>
<p>О́тче преподо́бне,/ мимотече́ ца́рство земно́е,/ избра́в бога́тство — словеса́ свята́я,/ и та изво́ли храни́ти,/ оста́вив супру́гу и ча́да и,вся земны́я красо́ты,/ возше́д на Го́ру Святу́ю, со А́нгелы Бо́гу слу́жиши,/ моли́ся Христу́ непреста́нно о творя́щих твою́ па́мять.</p>
<p>На стихо́вне Окто́иха. <red>Сла́ва, глас 6:</red></p>
<p>Преподо́бне о́тче,/ глас Ева́нгелия Госпо́дня услы́шав,/ бога́тство и сла́ву ца́рствия ни во что́же вмени́в,/ и ко всем возопи́:/ возлюби́те Бо́га и обря́щете благода́ть ве́чную,/ ничто́же предпочита́йте любви́ Его́,/ да, егда́ прии́дет во сла́ве, обря́щете поко́й со все́ми святы́ми./ Те́мже и мы все́ ве́рно на торжество́ его́ светло́ стеце́мся,/ до́браго па́стыря светло́ воспое́м пе́сньми:/ ра́дуйся, мона́хом похвало́ и утвержде́ние,/ моли́ Бо́га о нас, Симео́не блаже́нне,/ сохрани́тися ста́ду твоему́ невреди́му.</p>
<p>Кано́н, глас 8.</p>
<p><red>Песнь 1</red></p>
<p>
<emphasis><red>Ирмо́с:</red></emphasis> Боже́ственною любо́вию разже́г свою́ ду́шу,/ угаси́ плотски́я по́хоти, о́тче,/ невеще́ственное житие́ на земли́ сотвори́в, Симео́не блаже́нне.</p>
<p>Боже́ственнии блиста́ния возсия́ в сердца́ на́ша,/ творя́щим ти све́тлую па́мять,/ ста́до свое́ от напа́сти, преблаже́нне,/ моли́твами свои́ми, Симео́не, изба́ви.</p>
<p>Утверди́в те́ло свое́ на земли́,/ прие́м крест, после́дова Христу́,/ животу́ сподо́бися нестаре́ющему на Небеси́,/ о́тче преблаже́нне Симео́не.</p>
<p><red>Богоро́дичен:</red>
<red>Н</red>еду́гующа те́лом и душе́ю,/ посеще́ния Боже́ственнаго и промышле́ния от <red>Тебе</red>́ сподо́би,/ еди́на Богома́ти, я́ко Блага́я, Блага́го же Роди́тельница.
</p>
<p><red>Песнь 3</red></p>
<p>
<emphasis><red>Ирмо́с:</red></emphasis>
<emphasis>
<red>Н</red>ебе́сного кру́га Верхотво́рче, Го́споди,/ и Це́ркве Зижди́телю,/ Ты ме́не утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Це́ркве Бо́жия де́латель яви́ся Христу́/ и во Святу́ю Го́ру всели́ся, о́тче преподо́бне,/ тем, просия́в доброде́телей блиста́нием,/ Свята́го взира́ши, Богоно́сне Симео́не.</p>
<p>Весь возлюби́в духо́вно тече́ние,/ ми́ра и пло́ти вне быв, Богоно́се,/ тем прие́м прему́друю сла́ву/ и ве́чное, о́тче, прича́стие.</p>
<p>Те́ло твои́х боле́зней, преподо́бне,/ добродея́нии зре́лый процвете́ клас,/ от него́же напоя́ются любо́вию Боже́ственная ча́да твоя́,/ Боже́ственную па́мять ти сотворя́юще.</p>
<p><red>Богоро́дичен:</red>
<red>Л</red>ю́тыми не́дуги и боле́зненными страстьми́ истяза́ему,/ Де́во, Ты ми помози́:/ исцеле́ний бо неоску́дное Тя зна́ю сокро́вище, Пренепоро́чная, неиждива́емое.
</p>
<p>Седа́лен, глас 8:</p>
<p>Ца́рство земно́е оста́вив, крест свой на ра́мо восприе́м,/ и всего́ же себя́ возложи́ Бо́гу, и во Святу́ю Го́ру ше́ствова,/ Свято́му Ду́ху быв прича́стник, тем и чудотво́рец яви́ся,/ ми́ро источа́ет ра́ка моще́й твои́х, Богоно́се Симео́не,/ моли́ Христа́ Бо́га грехо́в оставле́ние пода́ти чту́щим тя.</p>
<p><red>Песнь 4</red></p>
<p>
<emphasis><red>Ирмо́с:</red></emphasis>
<emphasis>
<red>У</red>слы́шах, Го́споди,/ смотре́ния Твоего́ та́инство,/ ра́зумех дела́ Твоя́/ и просла́вих Твое́ Божество́.</emphasis>
</p>
<p>Струя́ми, о́тче Симео́не, слез твои́х/ душе́вныя стра́сти омы́л еси́,/ Боже́ственно бысть Ду́ху поко́ище, преблаже́нне.</p>
<p>Бде́ние кре́пко, проше́ние присноспоко́йно и любо́вь непре́зриму/ испо́лни ве́рою, о́тче преблаже́нне Симео́не.</p>
<p>Благода́ть прии́м, преблаже́нне,/ я́ко Бо́жий уго́дник и́стинный,/ источа́ет моще́й твои́х ра́ка ми́ро благода́ти.</p>
<p><red>Богоро́дичен:</red>
<red>Н</red>аде́жду, и утвержде́ние, и спа́сения сте́ну недви́жиму иму́ще Тя, Всепе́тая,/ неудо́бства вся́каго избавля́емся.
</p>
<p><red>Песнь 5</red></p>
<p>
<emphasis><red>Ирмо́с:</red></emphasis>
<emphasis>
<red>П</red>росвети́ нас повеле́нии Твои́ми, Го́споди,/ и мы́шцею Твое́ю высо́кою/ Тво́й мир пода́ждь нам,/ Человеколю́бче.</emphasis>
</p>
<p>Я́ко многопло́дная лоза́, грозд процвете́, о́тче Симео́не,/ добродея́нием Боже́ственным покая́ния вино́ излива́ет,/ и стра́стную мглу от душ на́ших отгоня́ет,/ и сердца́ ве́рных возвеселя́ет.</p>
<p>Напа́сти разли́чныя зми́й неприя́зни воздви́г на ста́до твое́,/ но того́, о́тче, ору́жием кре́стным и моли́твою свое́ю умертви́/ и мир от Бо́га оте́честву своему́ испроси́, Богому́дре Симео́не.</p>
<p>Терпе́нием и воздержа́нием, сла́вне, ко́зни вра́жия низложи́,/ яви́ся непоколеби́м в напа́стех, и в ско́рбех, и в бе́дах разли́чных,/ сохраня́я недви́жимо влады́чество своего́ благоче́стия му́дростию, о́тче Симео́не.</p>
<p><red>Богоро́дичен:</red>
<red>И</red>сцели́, Чи́стая, души́ мое́й неможе́ние,/ посеще́ния Твоего́ сподо́бльшая,/ и здра́вие моли́твами Твои́ми пода́ждь ми.
</p>
<p><red>Песнь 6</red></p>
<p>
<emphasis><red>Ирмо́с:</red></emphasis>
<emphasis>
<red>М</red>оли́тву пролию́ ко Го́споду,/ и Тому́ возвещу́ печа́ли моя́,/ я́ко зол душа́ моя́ испо́лнися,/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Свети́ло тя иму́ще, несобла́зно<a type="note" xlink:href="#note11">11</a> наставля́юще,/ обрето́хом путе́м живоно́сным, Богоно́сне,/ и ко и́стине тобо́ю наставля́еми бы́хом, преблаже́нне Симео́не.
</p>
<p>Бо́дренно<a type="note" xlink:href="#note12">12</a> изво́ли Боже́ственно посла́ти свет спасе́ния,/ и́же в нощи́ зло́бы неве́дением одержи́ми бе́хом,/ показа́ всем сыны́ Све́та и дне бы́ти, Богому́дре Симео́не.
</p>
<p>Бо́жия тала́нты, я́же прия́т, не скры в земли́,/ но, умно́жив я, прия́т от Бо́га благослове́ние,/ тебе́ ра́ди слове́сно<a type="note" xlink:href="#note13">13</a> укра́сив от них, ра́зумом просвети́,/ от ни́хже луча́ све́тлыя сия́ют, о́тче преблаже́нне.
</p>
<p><red>Богоро́дичен:</red>
<red>Н</red>а одре́ ны́не немощству́яй лежу́,/ и несть исцеле́ния пло́ти мое́й:/ но, Бо́га и Спа́са ми́ру и Избави́теля неду́гов ро́ждшая,/ Тебе́ молю́ся, Благо́й, от тли неду́г возста́ви мя.
</p>
<p><red>Конда́к, глас 2:</red></p>
<p>И́го Христо́во прие́м, Симео́не,/ и, Того́ Крест взем, после́довал Ему́,/ насажде́н в дому́ Госпо́днем, процвете́, я́ко фи́никс,/ я́коже кедр, и́же в Лива́не, умно́жил еси́ ча́да твоя́,/ муж жела́ний духо́вных, чудотво́рец бо яви́ся,/ Христа́ Бо́га моли́ непреста́нно о всех нас.</p>
<p><red>И́кос:</red></p>
<p>О, Боже́ственныя Вы́шния прему́дрости!/ испо́лни мой ум, мне, ни́щему,/ о, ка́ко воспою́ твое́ житие́, о́тче, и́ли ка́ко возмогу́ сло́во принести́ ти?/ Но ты пода́ждь мне кре́пость, и ра́зум, и сло́во, и смысл,/ я́ко от твои́х твоя́ приношу́ ти,/ от бога́тства благ бла́гость твою́,/ та бо обре́те и венча́ пречестну́ю главу́ твою́, получи́ жела́емая,/ свети́льник Боже́ственный яви́ся, просвеща́я вселе́нную, оте́чества своего́,/ тем и мрак грехо́вный отгна́в, свя́те,/ свы́ше испроси́ ми благода́ть духо́вную,/ и́маши бо дерзнове́ние ко Христу́/ Христа́ Бо́га моли́ти непреста́нно о всех нас.</p>
<p><red>Песнь 7</red></p>
<p>
<emphasis><red>Ирмо́с:</red></emphasis>
<emphasis>
<red>О</red>т Иуде́и доше́дше о́троцы,/ в Вавило́не иногда́,/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Я́ко да Вы́шнее Ца́рство прии́меши и сла́ву неизрече́нную,/ зако́ном покори́вся Влады́це, заблу́ждшее взыска́ и обрете́/ и, на ра́ме свое́м взем, преблаже́нне,/ я́ко па́стырь, приведе́ во огра́ду покая́ния, о́тче Симео́не.</p>
<p>С Вы́шними си́лами, о́тче, предстоя́ Живо́му Бо́гу,/ Его́же и сла́вою украси́вся,/ распали́вся, блаже́нне, огне́м духо́вным, сла́сти кал омы́в,/ и бысть кади́ло в воню́ благоуха́нную,/ Го́сподеви благоприя́тно, Богоно́се Симео́не.</p>
<p>Сла́ву некра́дому, бога́тство неизгиба́емо, му́дре,/ добродея́нием прие́м, словесы́ украси́в,/ Боже́ственным ра́зумом просвети́в ум,/ из него́же чудеса́ светла́ посыла́ются, о́тче блаже́нне,/ ве́рным слух вои́стину озаря́ют све́тло.</p>
<p><red>Богоро́дичен:</red>
<red>Т</red>еле́сныя сла́бости и душе́вныя не́дуги, Богороди́тельнице,/ любо́вию приступа́ющих к кро́ву Твоему́, Де́во, исцели́ти сподо́би,/ Спа́са Христа́ нам ро́ждшая.
</p>
<p><red>Песнь 8</red></p>
<p>
<emphasis><red>Ирмо́с:</red></emphasis>
<emphasis>
<red>Ц</red>аря́ Небе́снаго,/ Его́же пою́т во́и Ангельстии,/ хвали́те и превозноси́те во вся ве́ки.</emphasis>
</p>
<p>Боже́ственнаго Све́та испо́лнен быв, о́тче,/ Боже́ственней сла́ве яви́ся поко́ище,/ из него́же Све́та Боже́ственнаго мо́лнии луче́й подае́ши,/ ве́рных лице́ просвеща́юще,/ правосла́вною ве́рою тьму ерети́ческую прогоня́я, вопия́ше:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>И в житии́, блаже́нне, пребы́в, я́ко вторы́й Авраа́м,/ и де́лом по кончи́не благода́тию Бо́жиею ра́ка моще́й твои́х излива́ет чудеса́ ди́вная,/ ве́рою просия́в, и со А́нгелы, сла́вне, совокупи́ся, поя́шее:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Просвети́, Богоно́се, от Тро́ицы Све́том духо́вным, облиста́я, сердца́ ве́рных,/ тьму неве́рия прогна́в, Це́ркви Правосла́вную ве́ру содержа́,/ ве́ру, я́ко броню́, крест, я́ко ору́жие, любо́вь, я́ко щит,/ я́ко меч, сло́во Божие, Симео́не, поя́ше:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен:</red>
<red>Н</red>апа́стей Ты прило́ги отгоня́еши и страсте́й нахо́ды, Де́во:/ темже Тя пое́м во вся ве́ки.
</p>
<p><red>Песнь 9</red></p>
<p>
<emphasis><red>Ирмо́с:</red></emphasis>
<emphasis>
<red>В</red>ои́стинну Богоро́дицу/ Тя испове́дуем,/ спасе́ннии Тобо́ю, Де́во Чи́стая,/ со Безпло́тными ли́ки Тя велича́юще.</emphasis>
</p>
<p>Ви́дети сподо́бися, о́тче Богоно́се, и́же наде́ждею твое́ю и любо́вию,/ и́хже о́ко не ви́де, ни у́хо слы́ша, ни на се́рдце челове́ку взыдо́ша,/ кра́сен яви́ся Боже́ственными красо́тами, добродея́нием, Симео́не блаже́нне,/ Кра́сному Влады́це ра́достно предстои́ши,/ о ста́де свое́м не преста́й моля́ся.</p>
<p><red>Днесь</red> ра́достно Це́рковь твоя́ почита́ет житие́ твое́/ и прино́сит ти ве́село пе́ние,/ совокупля́юще духо́вная твоя́ ча́да, ра́достно сла́вящим тя, преподо́бне,/ А́нгельское твое́ житие́, даро́ванную ти све́тлость и сла́ву, преблаже́нне Симео́не.</p>
<p>Вопие́т ти хва́льно твоя́ всечестна́я вели́кая Ла́вра,/ сели́теля<a type="note" xlink:href="#note14">14</a>, и зижди́теля, и отечестволю́бца име́ющи, му́дре,/ и, хва́лящися, пое́т непреста́нно:/ мо́лим тя, Богому́дре Симео́не, о ста́де твое́м приле́жно помоли́ся,/ твои́х трудо́в получи́ти при́сно и сохрани́тися ста́ду твое́му невреди́му.
</p>
<p><red>Богоро́дичен:</red>
<red>Н</red>а ме́сте озлобле́ния не́мощи смири́вшагося, Де́во,/ исцели́, из нездра́вия во здр́авие претворя́ющи.
</p>
<p>Свети́лен:</p>
<p>С Небесе́ со славовенча́нии из руки́ Вседержи́теля/ па́мятью пра́здника своего́ оте́чество свое́ просвети́,/ свя́те Симео́не, пою́щих тя спаса́й.</p>
<p>На хвалитех стихи́ры, глас 8:</p>
<p>Преподо́бне о́тче,/ храм свя́тый яви́ся посто́м и моли́твами,/ ю́же прия́т твой Влады́ка ми́лостынею же к ни́щим,/ тем ти благода́ть дае́т,/ и свята́я ра́ка моще́й твои́х ми́ро благоуха́ния источа́ет,/ о́тче Симео́не, моли́ся Христу́ непреста́нно о творя́щих твою́ па́мять.</p>
<p>Преподо́бне о́тче,/ любве́ Бо́жия прие́м,/ в Го́ру Святу́ю вни́де, я́ко Моисе́й Богови́дец,/ и, Бо́жия благода́ти насы́тився, Богому́дре,/ ра́дуяся, теча́ше к по́двигу, Христу́ Бо́гу на́шему,/ и на Небе́сная возноси́м, и свети́льник нам на земли́ яви́ся,/ о́тче Симео́не, непреста́нно моли́ся о ста́де свое́м.</p>
<p><red>Сла́ва, глас 6:</red>
<red>П</red>реподо́бне о́тче,/ мимотече́ ца́рство земно́е: (зри Сла́вник на Го́споди, воззва́х: страни́цы 489-490)
</p>
</section>
