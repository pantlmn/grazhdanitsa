<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>и́же избавля́ет от огневи́цы и тряса́вицы</red>
</p>
</title>
<p>
<red>Тропа́рь, глас 8:</red>
</p>
<p>Я́ко незаходи́мое со́лнце возсия́ нам <red>Днесь</red>/ светоза́рными твои́ми моли́твами, преподо́бне о́тче наш Ма́роне,/ и́же не́кия горы́ дости́гл/ и та́мо на ней живу́щими нечести́выми чтом бысть,/ за превосходя́щую твою́ к Бо́гу доброде́тель,/ и та́мо обре́т тре́бище и́дольское, Бо́гу освяти́в, в не́м пребыва́л еси́,/ и ви́дев Человеколю́бец Бог твой по́двиг и труды́,/ дарова́ тебе́ дар Свой,/ и́мже пронесе́ся и́мя твое́ в челове́цех,/ цели́ти ско́рби, огневи́цу и тряса́вицу прибега́ющим к тебе́ с ве́рою./ Те́мже и зове́м ти:/ ра́дуйся, цели́телю наш ско́рый;/ ра́дуйся, за́ступниче наш те́плый,/ предстои́ши бо у Пресвяты́я Тро́ицы,/ моли́ся Той о призыва́ющих и́мя твое́ свято́е,/ да изба́вит от сих тя́жких скорбе́й и спасе́т ду́ши на́ша.</p>
<p>
<style name="color-red"/>
</p>
<p>
<red>Ин тропа́рь, глас 4:</red>
</p>
<p>Пресве́тлое житие́ твое́, о́тче Мароне,/ А́нгелы удиви́ло есть,/ и бесо́вская шата́ния я́ве устраши́./ Ве́рных же собра́ния све́тло украси́./ К Небе́сному Христо́ву жили́щу, повелева́я ше́ствовати всегда́./ Его́же моли́ от тли и бед изба́вится,/ ве́рою творя́щим всечестну́ю па́мять твою́.</p>
<p>
<style name="color-red"/>
</p>
<p>
<red>Ин тропа́рь, глас 2:</red>
</p>
<p>Фарисе́йскаго тщесла́вия удаля́яся,/ преподо́бне о́тче наш Ма́роне,/ на го́ру высо́кую возше́л еси́,/ и та́мо побе́ду показа́л еси́ на диа́вола:/ тре́бище бо бесо́вское обре́т и Бо́гу освяти́в,/ в не́м пребы́л еси́,/ моли́твами твои́ми огневи́цу и тряса́вицу утоля́я,/ и бе́сы прогоня́я,/ и от разли́чных неду́г свобожда́я./ Того́ ра́ди, свя́те, моли́ся Христу́ Бо́гу,/ да спасе́т ду́ши на́ши.</p>
<p>
<red>Сла́ва, и ны́не, Богоро́дичен:</red> Е́же от ве́ка утае́нное:
</p>
<p>
<red>Кано́н преподо́бному Ма́рону. Глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м вопия́ше.</emphasis>
</p>
<p>Моего́ ра́зума твои́ми моли́твами мрак отжени́, преподо́бне о́тче Ма́роне,/ я́ко да воспою́ сла́вно твою́ свяще́нную и светоза́рную па́мять пе́сньми.</p>
<p>Я́ко река́ устреми́ся от Сио́на, преподо́бне о́тче,/ и напои́л еси́ зело́ Боже́ственными струя́ми ве́рных собо́ры,/ Бо́гу побе́дную песнь вопию́щих.</p>
<p>Поще́нием, о́тче Ма́роне, себе́ очи́стив,/ весь све́та испо́лнен бысть,/ весь Боговме́стен,/ весь Ду́ху Свято́му соприча́стен.</p>
<p>
<red>Богоро́дичен:</red> Све́тлыми луча́ми Твоего́ Сы́на, Богоро́дице,/ просвети́ омраче́нную мою́ ду́шу,/ и страсте́й смуще́ние Твои́м, Чи́стая, укроти́ хода́тайством.
</p>
<p>
<style name="color-red"/>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Труды́ по́стническими, свою́ ду́шу вооружи́в,/ плотска́я увяди́л еси́, о́тче преподо́бне, игра́ния,/ и ум сла́вне соде́ла, Боже́ственныя Тро́ицы жили́ще.</p>
<p>Бо́дренными твои́ми моли́твами, о́тче Ма́роне,/ и жесто́ким воздержа́нием Бо́гу на земли́ добре́ угоди́л еси́,/ сего́ ра́ди стра́шен бе́сом, и сла́вен челове́ком был еси́.</p>
<p>Ра́йскую жизнь, и та́мо святы́х селе́ние,/ всегда́ во уме́ свое́м помина́я, преподо́бне,/ тем же в слеза́х и в воздыха́ниях всю свою́ жизнь, о́тче Ма́роне, преше́л еси́./ Сего́ ра́ди и по сме́рти Христо́с чудесы́ тя просла́ви.</p>
<p>
<red>Богоро́дичен:</red> Источа́еши исцеле́ний струи́ боля́щим Де́во всю́ду,/ Тя бо исто́чника показа́ милосе́рдия, Влады́чице,/ и́же ми́лости Исто́чник из Тебе́ рожде́йся па́че ума́.
</p>
<p>
<style name="color-red"/>
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости наста́вниче:
</p>
<p>Прогони́тель бесо́м яви́ся,/ и я́ко свети́льник те́мным, просвети́в сия́, яви́л еси́ Со́лнца, от Де́вы возсия́вшаго,/ и хра́мы и́дольския сокруши́в,/ воста́вил еси́ це́ркви, блаже́нне, в сла́ву Бо́га на́шего,/ тем тя почита́ем,/ и Боже́ственную твою́ па́мять светло́ пра́зднуем,/ и согла́сно вопие́м ти:/ о́тче Ма́роне, моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<style name="color-red"/>
</p>
<p>
<red>Сла́ва, и ны́не, Богоро́дичен:</red>
</p>
<p>Со́лнца о́блаче све́тлый,/ Боже́ственнаго све́та све́щниче златакова́нный,/ нескве́рная, Непоро́чная, Пречи́стая Влады́чице,/ омраче́нную ду́шу мою́ слепото́ю страсте́й,/ безстра́стия заре́ю просвети́ти молю́ся/ и оскверне́нное се́рдце мое́ омы́й умиле́нием покая́ния,/ пла́чем же от скве́рны мя очи́сти дел мои́х,/ да любо́вию зову́ Ти:/ Богоро́дице Присноде́во, моли́ся Христу́ Бо́гу,/ прегреше́ний оставле́ние да́ти ми,/ Тебе́ бо наде́жду име́ю, раб Твой.</p>
<p>
<style name="color-red"/>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла/ Бог и Госпо́дь,/ честна́я Це́рковь/ Боголе́пно пое́т взыва́ющи,/ от смы́сла чи́ста о Го́споде пра́зднующи.</emphasis>
</p>
<p>Светоно́сное и светови́дное житие́ твое́, блаже́нне,/ ра́достно хвали́ти усе́рдствующа,/ твоея́ све́тлости ти́хостию, просвети́ мя молю́ся,/ и грехо́вную дря́хлость отжени́.</p>
<p>Я́коже благода́ть прие́м исцеле́нием, всеблаже́нне Ма́роне,/ души́ моея́ я́звы моли́твами твои́ми исцели́,/ и находя́щих искуше́ний изба́ви мя молю́ся.</p>
<p>Всем нра́вом преподо́бне к Бо́гу ра́достно прилежа́,/ кроме́ пло́ти и ми́ра быв,/ и смысл несмуще́н, и утвержде́н воздержа́нием соблю́л еси́,/ Боже́ственному безстра́стию присвоя́яся.</p>
<p>
<red>Богоро́дичен:</red> Возсия́ Со́лнце из Тебе́, Ма́ти Присноде́во,/ и́же от Отца́ пре́жде век неви́димый,/ и ви́димым пресла́вно опису́ем телесе́м,/ благоче́стия све́том челове́ки просвети́л есть.
</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Блаже,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ И́стиннаго Бо́га,/ от мра́ка грехо́внаго взыва́юща.</emphasis>
</p>
<p>Мольбу́ ны́не сотвори́, о́тче Ма́роне, о рабе́х свои́х,/ я́ко да оставле́ние согреше́нием прии́мем,/ и от одержа́щия ско́рби да изба́вимся, и вся́кия тесноты́.</p>
<p>Тебе́ мо́лим, о́тче Ма́роне, блага́го хода́тая ко Го́споду,/ не оста́ви нас без заступле́ния,/ но обы́чною твое́ю моли́твою спаса́й.</p>
<p>Несть, и́же призва́вый тя в скорбех, и ско́ро не обря́щет утеше́ние./ Тем же мо́лим тя, вся боле́зни на́ша, Ма́роне, обле́гчи.</p>
<p>
<red>Богоро́дичен:</red> Пое́т всяк язы́к и сла́вит Тя, Де́во Богоневе́сто,/ Бо́га бо препе́таго ро́ждши,/ Его́же моли́ непреста́нно о душа́х на́ших.
<emphasis/>
</p>
<p>
<style name="color-red"/>
</p>
<p>
<red>Песнь 6</red>
</p>
<p>
<red>Ирмо́с:
<emphasis/>
</red>
<emphasis>Жите́йское мо́ре/ воздвиза́емое зря/ напа́стей бу́рею,/ к ти́хому приста́нищу Твоему́ прите́к, вопию́ Ти,/ возведи́ от тли живо́т мой,/ Многомилости́ве.</emphasis>
</p>
<p>Кре́пко врага́ попра́л еси́, му́дре,/ его́ же сокруша́ти и нас твои́ми моли́твами укрепи́, Ма́роне,/ и́же тобо́ю, предста́телем Боже́ственным, обогати́вшихся.</p>
<p>От вся́кия изба́ви мя тесноты́,/ простра́нство я́ко име́я ми́лости, Ма́роне,/ и те́сным ше́ствовати укрепи́ путе́м ко Го́споду.</p>
<p>Я́ко фи́никс высокора́сленый, ты на горе́, о́тче Ма́роне, процвете́,/ и Бо́гу плодоноси́л еси́ сла́дкия боле́зни трудо́в свои́х.</p>
<p>Всесве́тлый показа́ся, Богому́дре, столп,/ наста́вляя чи́ны и́нок, о́тче Ма́роне,/ о́блак же, осеня́ющ жре́бий Бо́жий,/ и ли́ца неви́димых враг помрача́ющ благода́тию всех Царя́.</p>
<p>
<red>Богоро́дичен:</red> От Де́вы Младе́нец ражда́ется,/ созда́вый ве́ки хоте́нием, Ю́же воспева́ем я́ко Богоро́дицу,/ и пра́ведно ублажа́ем.
</p>
<p>
<style name="color-red"/>
</p>
<p>
<red>Конда́к, глас 5.</red>
</p>
<p>
<red>Подо́бен:</red> Собезнача́льное Сло́во:
</p>
<p>Страсте́й пещь, преподо́бне, угаси́л еси́, воздержа́ния росо́ю./ Дарова́нием обогати́лся еси́ исцеле́ний от Бо́га, Ма́роне,/ прия́л еси́ цели́ти ве́рным боле́зни тя́жкия,/ и бесо́в отгони́ти полки́./ Сего́ ра́ди с весе́лием почита́ем тя.</p>
<p>
<style name="color-red"/>
</p>
<p>
<red>И́кос:</red>
</p>
<p>Отве́рзи ми устне́, преблаже́нне, Богоприя́тными моли́твами,/ предстоя́ Бо́гови, всесла́вне Ма́роне,/ да воспою́ Боже́ственное твое́ житие́,/ и возглаго́лю досто́йно доброде́тели твоя́,/ я́же на земли́ Христа́ Бо́га ра́ди сверши́л еси́ подо́бно./ Столп бо яви́ся и пра́вило и́ноком све́тло,/ ра́вно А́нгелом стяжа́ житие́./ Сего́ ра́ди с весе́лием почита́ем тя.</p>
<p>
<style name="color-red"/>
</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти;/ благослове́н еси́, Бо́же оте́ц на́ших.</emphasis>
</p>
<p>Вся́каго сладостра́стия, о́тче, отве́ргся,/ с зимо́ю и ва́ром боря́ся, пострада́л еси́ без покро́ва, поя́:/ благослове́н Бог оте́ц на́ших.</p>
<p>Пребыва́ет сла́ва во ве́ки твоя́, о́тче,/ и па́мять со все́ми пра́ведными./ С ни́ми же нас, ве́рою пою́щих, помина́й,/ благослове́н Бог оте́ц на́ших.</p>
<p>Глаго́л мои́х услы́шав,/ спе́шно, о́тче Ма́роне, потщи́ся приити́ ми на по́мощь,/ обурева́ему скорбьми́, и ну́ждами жите́йскими, и бесо́вскими озлобле́нии/ я́ко да спаса́ем пою́,/ благослове́н Бог оте́ц на́ших.</p>
<p>Твои́ к Бо́гу непреста́нно ру́це воздева́еме, руки́ льсти́ваго, о́тче, благочести́выя изба́виша,/ и вся́кому боля́щему здра́вие подава́ша.</p>
<p>
<red>Богоро́дичен:</red> Де́во Чи́стая, Сло́ву пала́то,/ ду́шу мою́ покажи́ дом Ду́хови./ И водо́ю исто́чника живонача́льнаго напо́й мя,/ зно́ем грехо́вным изгара́ема,/ я́ко да по до́лгу прославля́ю Тя.
</p>
<p>
<style name="color-red"/>
</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хотети./ Тя превозно́сим во вся ве́ки.</emphasis>
</p>
<p>Си́лою Боже́ственною ополче́ния бесо́вская па́губная потреби́л еси́./ Благода́ть же прии́м уставля́ти тряса́вичныя не́мощи и отгони́ти ду́хи нечи́стыя от вопию́щих:/ Тя превозно́сим Го́спода во ве́ки.</p>
<p>Моле́ния Го́сподеви, о́тче, неоску́дно приноси́ ты,/ я́ко да грехо́в и пла́мене муче́ния ве́чнующаго,/ и напа́стей и скорбе́й изба́вит нас,/ я́ко Еди́н преблаги́й.</p>
<p>Сокруши́л еси́ куми́ры па́губныя иногда́, Христо́в уго́дниче./ Тем же ны́не ве́рою молю́ тя, Ма́роне,/ ума́ моего́ куми́ры потреби́.</p>
<p>
<red>Богоро́дичен:</red> Поглоще́ннаго боле́зньми и па́дшася, воста́ви Богома́ти,/ я́ко да Тя сла́влю во вся ве́ки.
</p>
<p>
<style name="color-red"/>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и,/ Тя ублажа́ем.</emphasis>
</p>
<p>Мене́, и́же па́че всех челове́к Тебе́ прогне́вавша умо́м неразу́мным,/ Преблаги́й, уще́дри,/ Ма́рона те́плыми моли́твами.</p>
<p>Врача́ изря́дна показа́ тя Влады́ка Христо́с,/ тем же боле́зни исцели́ благоче́стно к тебе́ приходя́щих,/ Ма́роне, о́тче наш.</p>
<p>Сокруше́нным се́рдцем вопие́м ти, о́тче,/ утеше́ние нам буди́ в ско́рбех,/ печа́ли разгоня́я всегда́ от душ на́ших, Ма́роне.</p>
<p>
<red>Богоро́дичен:</red> Глас Ти прино́сим Гаврии́лов, ра́дующеся,/ ра́дуйся, глаго́люще, ме́сто свяще́ния,/ ра́дуйся, преподо́бным сла́во, и всем ве́рным спасе́ние./ Тебе́ бо ра́ди обожи́хомся, Богоро́дице Присноде́во.
</p>
<p>
<style name="color-red"/>
</p>
<p>
<red>Моли́тва</red>
</p>
<p>О, возлю́бленная и свяще́нная главо́, преподо́бне и Богоно́сне о́тче наш Ма́роне! Назира́й свы́ше ми́лостивно и моли́ся Влады́це ми́лостивому и всеще́дрому всех благ Пода́телю Бо́гу о соблюде́нии страны́ на́шея. Буди́ моле́бник и о нас гре́шных! К стра́шному Го́споду Савао́фу честны́я своя́ ру́це в час сей простри́, и от Него́ ми́лость и щедро́ты испроси́, и приими́ ны во свое́ хода́тайство и заступле́ние, от всех бед и лю́тых боле́зней сохрани́, и от вся́ких страсте́й свободи́, и от нестерпи́мыя и неутеши́мыя огневи́цы и тряса́вицы моли́твами твои́ми изба́ви нас, и от нападе́ния бесо́в, от ви́димых и неви́димых враго́в соблюди́, и согреше́ниям на́шим проще́ние испроси́, и спасе́ны Христу́ предста́ви ны, и ми́лостивно, в день Стра́шнаго Суда́, с ра́достию предста́ти нам пред лице́м неизрече́нныя сла́вы Его́ сподо́би, и ми́лостивное призва́ние в Ца́рство Небе́сное от Него́ услы́шати и в неизрече́нней ра́дости зре́ти пресла́вную Его́ лица́ добро́ту сподо́би благода́тию и человеколю́бием Го́спода Бо́га и Спа́са на́шего Иису́са Христа́. Я́ко держа́ва Его́ благослове́нна и препросла́вленна со Безнача́льным Его́ Отце́м и Пресвяты́м и Благи́м и Животворя́щим Его́ Ду́хом, ны́не и при́сно и во ве́ки веко́в. Ами́нь.</p>
</section>
