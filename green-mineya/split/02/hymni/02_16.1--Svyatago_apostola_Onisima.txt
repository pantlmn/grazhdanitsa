<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го апо́стола Они́сима</p>
</title>
<p>На Го́споди, воззва́х:
<red>стихи́ры, глас 1.</red>
</p>
<p><red>Подо́бен:</red> Небе́сных чино́в:</p>
<p>Всыня́ема благода́тию ве́ры ра́ди Бо́гу/ и рождена́ Па́вловой ве́рою,/ Боже́ственнаго апо́стола Они́сима Богому́ченика,/ <red>Днесь</red> свяще́нную его́ па́мять/ пе́сньми соверша́юще, восхваля́ем.</p>
<p>Сообра́зно рабо́ты избежа́в, му́дре, преле́стныя,/ ча́до Бо́гу был еси́ по благода́ти,/ Ду́хом Святы́м и ве́рою Христо́вою/ Па́вловым Бо́жественным и прехва́льным при́мешься ученико́м,/ благопотре́бне Они́симе.
</p>
<p>Я́ко учени́к быв Сло́ва,/ пропове́дником и апостоло́м, Боже́ственным Па́влом всехва́льным,/ Они́симе треблаже́нне,/ три́щи сугу́б о Христе́ и вене́ц прие́млеши,/ я́ко свяще́нник,/ и я́ко проповедник,/ и я́ко страда́лец украша́емь, прехва́льне.
</p>
<p>Сла́ва, и ны́не, Богоро́дичен, глас 1.</p>
<p>Подо́бен то́йже:</p>
<p>Же́злом Твоего́ предста́тельства,/ Богороди́тельнице Чи́стая,/ звери́ныя стра́сти окая́нныя мое́й души́ отжени́ у́бо,/ ми́рно к жи́зни мя направля́ющи,/ и свято́му мя ста́ду/ и́збранных Твои́х ове́ц причти́.
</p>
<p>Крестобогоро́дичен.</p>
<p>Подо́бен то́йже:</p>
<p>Воздви́жена я́ко ви́де на Кресте́ А́гнца,/ Непоро́чная Де́ва, пла́чущи, вопия́ше:/ сла́дкое Мое́ Ча́до,/ что но́вое и пресла́вное виде́ние?/ ка́ко, содержа́й вся́ческая го́рстию,/ на Дре́ве пригвожда́ешися пло́тию?
</p>
<p>Тропа́рь, глас 3:</p>
<p>Апо́столе святы́й Они́симе,/ моли́ Ми́лостиваго Бо́га,/ да прегреше́ний оставле́ние/ пода́ст ду́шам на́шим.</p>
<p>Кано́н, его́же краегране́сие: Страсте́й мя, раба́ су́ща, изба́ви, блаже́нне.
<red>Феофа́н. Глас 6.</red>
</p>
<p><red>Песнь 1</red></p>
<p><red>Ирмо́с:</red> Я́ко по су́ху, пешеше́ствовав Изра́иль,/ по бе́здне стопа́ми,/ гони́теля фарао́на/ ви́дя потопля́ема,/ Бо́гу, побе́дную песнь пои́м, вопия́ше.
</p>
<p>Просвеще́н Боже́ственною и светоза́рною Спа́са благода́тию,/ омраче́нную ду́шу мою́, моля́, Они́симе, Христа́ Человеколю́бца Бо́га,/ блаже́нне, просвети́.
</p>
<p>Светосия́нными Па́вла озари́вся луча́ми, сла́вне,/ неве́дения мглы удо́бь избегл еси́,/ Христу́ благода́рственную песнь вопия́, всеблаже́нне.
</p>
<p>Боже́ствен показа́лся еси́, преблаже́нне, священноде́йственник/ и, Боже́ственным Ду́хом сия́я светло́, всю́ду проте́кл еси́,/ Христа́ возвеща́я благоче́стно, Богоблаже́нне.
</p>
<p><red>Богоро́дичен:</red> Укра́шена доброто́ю доброде́телей, Богома́ти Чи́стая,/ Бо́га и́стиннаго па́че ума́ зачала́ еси́,/ нас Боже́ственными доброди́тельми уясни́вшаго.</p>
<p><red>Песнь 3</red></p>
<p><red>Ирмо́с:</red> Несть свят,/ я́коже Ты, Го́споди Бо́же мой,/ вознесый рог ве́рных Твои́х, Блаже,/ и утверди́вый нас на ка́мени/ испове́дания Твоего́.</p>
<p>Вод Боже́ственных исто́чнику прибли́жил еси́ уста́ и, сла́дости пото́к от него́ прие́м,/ лице́ честныя Це́ркве, славне, напои́л еси́.</p>
<p>Прича́стием сия́ния мысленнаго светле́йший яви́лся еси́,/ благоче́стия свещами сердца́ ве́рных просвеща́я светло́/ и светоно́сною заре́ю про́поведи́.</p>
<p>Разреши́лся еси́ Павловыми у́зами от рабо́тныя ле́сти/ и свобо́дою благода́ти почти́лся еси́,/ сын Бо́жий быв и насле́дник Божествен показа́лся еси́.</p>
<p><red>Богоро́дичен:</red> Ле́стно змий мя пе́рвее, я́ко пле́нника, взят, ле́стию плени́в;/ Тобо́ю же рабо́ты его́ изме́нься, Богома́ти,/ пе́сньми ублажа́ю Тя.
</p>
<p>Седа́лен, глас 4.</p>
<p><red>Подо́бен:</red> Ско́ро предвари́:</p>
<p>Вре́менныя, Они́симе, отреши́вся и́стинно работы,/ был еси́ раб Христа́ Бо́га/ и сосу́д благопотре́бен;/ те́мже порабоще́ныя враго́м свобо́дны пока́зал еси́ Боже́ственным сло́вом/ и Небе́сныя гра́жданы сотвори́в./ С ни́миже свяще́нную твою́ па́мять ве́рно сла́вим.
</p>
<p><red>Сла́ва, и ны́не, Богоро́дичен:</red></p>
<p>Обнови́ла еси́, Чи́стая, Боже́ственным Рождество́м Твои́м,/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к Животу́ нетле́ния./ Темже Тя по до́лгу блажи́м вси,/ Де́во препросла́вленная, я́коже прорекла́ еси́.
</p>
<p>Крестобогоро́дичен:</p>
<p>На Кресте́ Тя возвы́шена я́ко узре́ Пречи́стая Ма́ти Твоя́, Сло́ве Бо́жий,/ ма́терски рыда́ющи, веща́ше:/ что но́вое и стра́нное сие́ чу́до, Сы́не Мой?/ ка́ко, Жизнь всех, вкуша́вши сме́рти,/ оживи́ти ме́ртвыя хотя́, я́ко Милосе́рд?</p>
<p><red>Песнь 4</red></p>
<p><red>Ирмо́с:</red> Христо́с моя́ си́ла/ Бог и Госпо́дь,/ честна́я Це́рковь/ Боголе́пно пое́т, взыва́ющи,/ от смы́сла чи́ста о Го́споде пра́зднующи.</p>
<p>Хотя́й вся спасти́ Госпо́дь/ от и́га тя рабо́ты священноде́йственника, блаже́нне, поставля́ет,/ священноде́йствующа честно́е, Богоявле́ние, Ева́нгелие.</p>
<p>Сын ты был еси́ Бо́жий благода́тию,/ Того́ возвеща́я Единоро́дное Сло́во Присносу́щное,/ с плотию су́щим на земли́ пресла́вно прибли́жшася.</p>
<p>Сло́вом суда́ и Боже́ственным пома́занием свяще́нства,/ я́ко святи́тель, всему́дре, пожи́л еси́,/ и терпе́нием лю́тых Божествен му́ченик был еси́.
</p>
<p><red>Богоро́дичен:</red> Естество́м Безнача́льный Сын и Безле́тный/ вре́менное от Де́вы Отрокови́цы начало во́льно прие́млет,/ сущия под ле́том от тли обнови́ти промышля́я.</p>
<p><red>Песнь 5</red></p>
<p><red>Ирмо́с:</red> Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</p>
<p>Ума́ острото́ю и души́, блаже́нне, чистото́ю, вра́жия прелете́в се́ти,/ возвы́сился еси́ к Небе́сным селе́нием,/ криле́ Богоразумия прие́м.</p>
<p>Твой апо́стол, Блаже, плотско́е Твое́ к челове́ком прише́ствие пропове́да,/ заблу́ждшия к позна́нию наставля́я и просвеща́я заре́ю ве́ры.</p>
<p>Храм яви́лся еси́ всеблаголе́пен,/ внутрь име́я, я́ко све́щник, сия́ние Боже́ственныя благода́ти,/ зда́нием Боже́ственнаго Ду́ха основа́н,/ блаже́нне Они́симе.</p>
<p><red>Богоро́дичен:</red> Греха́ моего́ плени́цы Твои́м хода́тайством и предста́тельством, Де́во, расто́ргни:/ Ты бо отча́янных еси́ наде́жда,/ ве́рою притека́ющих в Боже́ственный кров Твой.</p>
<p><red>Песнь 6</red></p>
<p><red>Ирмо́с:</red> Жите́йское мо́ре,/ воздвиза́емое зря/ напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</p>
<p>Облиста́в, я́ко со́лнце, с Небесе́ зва́нный/ просвеще́нием благода́ти оста́ви тебе́ зарю́,/ издале́ча благомо́щно отгоня́щу неве́дения мрак, всеблаже́нне.
</p>
<p>Светло́ обличи́л еси́ беззако́нных гнила́я и злочести́вая шата́ния,/ благоче́стия веща́я вои́стинну Боже́ственная уче́ния,/ святи́телю Госпо́день всече́стне.</p>
<p><red>Богоро́дичен:</red> Сый пови́нен грехо́м и лю́те уя́звлен, окая́нный,/ к Тебе́, Богома́ти, ми́лостивей прибега́ю, моля́ся/ стру́пы очи́стити прегреше́ний мои́х.</p>
<p><red>Конда́к, глас 4.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>Я́ко луча́, возси́ял еси́ вселе́нней,/ заря́ми сия́я со́лнца, блаже́нне,/ всесве́тлаго Па́вла, мир просвети́вшаго:/ те́мже тя почита́ем, Они́симе сла́вне.</p>
<p><red>Песнь 7</red></p>
<p><red>Ирмо́с:</red> Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</p>
<p>Блаже́нную прия́л еси́, Они́симе, кончи́ну/ и неги́блемое безсме́ртие наде́ждею, блаже́нне, чи́стою/ и пое́ши, ра́дуяся, Христу́:/ благослове́н еси́, Бо́же оте́ц на́ших.</p>
<p>Тве́рдым твои́м мудрова́нием, Они́симе, пре́лести кова́рства попра́л еси́,/ благоче́стия сия́ низложи́в ору́диями, Богому́дре, вопия́:/ благослове́н еси́, Бо́же оте́ц на́ших.</p>
<p><red>Богоро́дичен:</red> Я́ко су́щи Всенепоро́чная, Богоневе́сто, Сло́во Бо́жие зачала́ еси́,/ неразлу́чно в не́дрех Отца́ Су́ща,/ рука́ми же держи́мо Твои́ми,/ благослове́нна Богома́ти Неискусобра́чная.</p>
<p><red>Песнь 8</red></p>
<p><red>Ирмо́с:</red> Из пла́мене преподо́бным росу́ источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</p>
<p>Со А́нгелы лику́я, блаже́нне Они́симе,/ муче́ния ве́нцем украша́емь, престо́лу же светло́ Влады́чню предстои́ши:/ Его́же превозно́сим во вся ве́ки.
</p>
<p>Апо́столу Бо́жию служа́, Боже́ственне Они́симе,/ неизрече́нных чуде́с име́л еси́ де́йство,/ пропове́дник и́стинен Христо́в, блаже́нне, быв:/ Его́же превозно́сим во вся ве́ки.</p>
<p>Исцеле́ний благода́тию от незави́стна исто́чника Спа́сова обогати́вся, всем препода́л еси́,/ Сего́ повину́яся, блаже́нне, Боже́ственным веле́нием:/ Его́же превозно́сим во вся ве́ки.
</p>
<p><red>Богоро́дичен:</red> Научи́вшеся чудеси́ Твоего́ Рождества,/ воспева́ем я́ко Боже́ственно па́че смы́сла,/ Всесвята́я, Чи́стая, Богома́ти Пренепоро́чная, та́инство,/ Тя превозноша́юще во вся ве́ки.
</p>
<p><red>Песнь 9</red></p>
<p><red>Ирмо́с:</red> Бо́га/ челове́ком невозмо́жно ви́дети,/на Него́же не сме́ют чини́ Ангельстии взира́ти;/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.
</p>
<p>Свети́льник пресве́тел показа́лся еси́, све́тлыми заря́ми сия́я духо́вными,/ мирски́я концы́ освеща́я све́том Богоразу́мия, блаже́нне Они́симе./ Те́мже со апо́стольскими ли́ки тя велича́ем.
</p>
<p>Плоды́ духо́вными ты укра́шен, на Небеса́ взя́лся еси́, Богоявле́ние, ра́дуяся,/ Христо́в апо́стол яви́лся еси́ че́стен,/ прему́др святи́тель, му́ченик непобеди́мь, пропове́дник и́стинен/ су́щих па́че ума́, Богобла́женне.
</p>
<p>При́сно предста́ни пою́щим тя всегда́ и твое́ восхваля́ющим торжество́,/ Влады́це предстоя́, Они́симе,/ весь просвеще́н, весь пресве́тел,/ весь отону́дными блиста́яся светлостьми́.
</p>
<p><red>Богоро́дичен:</red> Изба́влен быв Рождество́м Твои́м, Неискусобра́чная Ма́ти Бо́жия,/ дре́вняго ко́жнаго умерщвле́ния, и кля́твы, и тли, и сме́рти,/ ю́же от греха́ оттря́с, с Небе́сными во́и при́сно сла́влю Тя.
</p>
</section>
