<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го великому́ченика Фео́дора Ти́рона</p>
</title>
<p>На Го́споди, воззва́х:
<red>стихи́ры на 6, глас 2.</red>
</p>
<p><red>Подо́бен:</red> Егда́ от Дре́ва:</p>
<p>Дар Христо́с богатотво́рен тя вселе́нней подаде́,/ я́ко Благоде́тель Бог,/ дар твой, че́стную кровь, Фео́доре,/ Того́ ра́ди излия́нную/ и Богоче́стия ре́вностию приноси́мую Ему́, прие́м./ Ему́же ны́не благоче́стным дерзнове́́нием, му́чениче, предстоя́,/ вся, и́же к тебе́ притека́ющия, спаса́й.</p>
<p>Столп еси́ тве́рд, сопроти́вных наше́ствия отрева́я,/ побо́рник непобеди́м хваля́щим тя,/ скоре́йше́е заступле́ние, те́плое предста́тельство,/ тщате́льное избавле́ние, о́бщая по́мощь,/ моли́твенник сильне́йший, блаже́нне,/ избави́тель гото́вейший,/ всем, ве́рно моля́щим тя, Фео́доре.</p>
<p>Име́я пото́к сла́дости и оставле́ния во́ду/ Христа́ Благопремени́теля,/ свиде́тель и́стиннейший Того́ быв,/ пото́ков изба́ви мя грехо́вных,/ во́ду ми утиши́ непостоя́нную,/ уста́ви напа́стей бу́ри,/ упра́ви к Вы́шней тишине́, достоблаже́нне Фео́доре.</p>
<p>И́ны стихи́ры, глас 4.</p>
<p><red>Подо́бен:</red> Я́ко до́бля:</p>
<p>Ревностию Боже́ственною дви́жим/ и душе́ю распаля́емь, любо́вию, сла́вне, Спа́са Христа́,/ с хра́мом попали́л еси́ боги́ню лжеиме́нную,/ Вла́дыки и Бо́га возвеща́я и́мя,/ и посрами́л еси́ му́чителей шата́ния, страстоте́рпче,/ и ра́дости ве́чней/ сподо́бился еси́, Фео́доре.</p>
<p>На высоту́, Фео́доре, Христо́ва разуме́ния возшед,/ прете́кл еси́ ви́димая,/ и Сего́ то́кмо взыска́л еси́,/ и, обре́т, возлюби́л еси́,/ и до́блественною душею Того́ ра́ди пострада́л еси́./ Его́же моли́ от тли и бед изба́витися/ ве́рою творя́щим/ пресла́вную па́мять твою́.</p>
<p>Богодаро́ванною си́лою,/ страстоте́рпче Фео́доре,/ и подви́жными ра́нами обло́жен,/ Царю́ всея тва́ри предста́л еси́, Христу́ Бо́гу,/ венцы́ от Него́ по́чести прие́мля./ <red>егоже</red> моли́/ от тли и бед изба́витися/ ве́рою творя́щим/ пресла́вную па́мять твою́.</p>
<p><red>Сла́ва, глас 6.</red></p>
<p>Самогласен: Свяще́ния дар и бога́тство Бо́жественный жи́зни/ яви́лся еси́ ми́ру, Фео́доре,/ Христо́с бо твою́, му́дре, па́мять просла́ви,/ в не́йже согла́сно, ве́рнии, ра́дующеся, пое́м/ по́двиги боле́зней твои́х.</p>
<p>И ны́не, Богоро́дичен или Крестобогоро́дичен.</p>
<p><red>Подо́бен:</red> Всю отложи́вше:</p>
<p>Ору́жие, я́коже рече́ Симео́н, се́рдце Твое́ про́йде,/ Пречи́стая Влады́чице,/ егда́ узрела еси́ из Тебе́ возсия́вшаго/ неизрече́нным сло́вом,/ от беззако́нных я́ко осуждена́ возноси́ма на Крест,/ о́цтом и же́лчию напая́емаго,/ ре́бра же пробода́ема,/ и ру́це и но́зе пригвожда́емы/ и, рыда́ющи, восклица́ла еси́, ма́терски вопию́щи:/ что сие́, Ча́до сладча́йшее, но́вое та́инство?</p>
<p>На стихо́вне Окто́иха.</p>
<p><red>Сла́ва, глас 8:</red></p>
<p>Самогласен: Страда́льческим му́жеством благоче́стно вооружи́вся, страстоте́рпче Христо́в,/ и слове́сней слу́жбе та́йно спобора́я си́лою Его́,/ и́дольское злоче́стие и мучи́тельское преще́ние не́мощно показа́л еси́,/ неради́в о му́ках и време́ннем огни́./ Но, о, Боже́ственных даро́в! и вещь, и и́мя,/ от вся́каго обстоя́ния моли́твою твое́ю спаса́й/ соверша́ющия па́мять твою́.</p>
<p>И ны́не, Богоро́дичен или Крестобогоро́дичен:</p>
<p><red>Подо́бен:</red> О, пресла́внаго чудесе́!</p>
<p>Юни́ца нескве́рная,/ Юнца́ ви́дящи на Дре́ве,/ пригвожда́ема во́лею,/ рыдающи жа́лостне, —/увы́ Мне, — вопияше, — люби́мейшее Ча́до:/ что Ти сонм воздаде́ безблагода́тный евре́йский,/ хотя́ Мя обезча́дствовати/ от <red>Тебе</red>́, Вселюбе́зне?</p>
<p>Тропа́рь, глас 2:</p>
<p>Ве́лия ве́ры исправле́ния,/ во исто́чнице пла́мене, я́ко на воде́ упокое́ния,/ святы́й му́ченик Фео́дор ра́довашеся:/ огне́м бо всесоже́гся,/ я́ко хлеб сла́дкий Тро́ице принесе́ся./ Того́ моли́твами, Христе́ Бо́же, спаси́ ду́ши на́ша.</p>
<p><red>На у́трени</red></p>
<p>О́ба кано́на Окто́иха и свята́го, на 6. Кано́н (его́же краегране́сие: Призыва́ющий тя спаса́й, всеблаже́нне).
<red> Глас 8.</red>
</p>
<p><red>Песнь 1</red></p>
<p><red>Ирмо́с:</red> Во́ду прошед, я́ко су́шу,/  и еги́петскаго зла избежа́в,/ израильтя́нин вопия́ше:/ Изба́вителю и Бо́гу на́шему пои́м.</p>
<p>Боже́ственным по́двигом, му́чениче Христо́в, подви́гся и тече́ние сконча́в,/ ве́ру соблю́л еси́ Боже́ственную,/ пра́вды обре́л еси́ вене́ц.</p>
<p>Преесте́ственну сла́ву от Христа́ прии́м, страстоте́рпче,/ зе́млю всю обхо́диши, избавля́я вся,/ ве́рою с благогове́нием к тебе́ притека́ющия.</p>
<p>Небе́сный, сла́вне, ликовник, со безплотными сый,/ на земли́ призыва́ющий тя от бед и напа́стей избавля́й.</p>
<p><red>Богоро́дичен:</red> Прему́дрость и Сло́во О́тчее несказа́нно ро́ждшая,/ души́ мое́й лю́тую исцели́ я́зву и се́рдца боле́знь укроти́.</p>
<p><red>Песнь 3</red></p>
<p><red>Ирмо́с:</red> Ты еси́ утвержде́ние притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</p>
<p>Огнь муче́ний тя не устраши́,/ темже огнь напа́стей к тебе́ прибега́ющим/ утиша́еши, Фео́доре.</p>
<p>Изба́ви моли́твами твои́ми одержа́щия мя печа́ли, му́чениче Христо́в,/ все углажда́я жите́йское стропо́тство.</p>
<p>Все се́рдце мое́ и помышле́ние простира́ю к тебе́ и ду́шу,/ твоея́, страстоте́рпче, по́мощи тре́буя.</p>
<p><red>Богоро́дичен:</red> Уст́ви непостоя́нное помышле́ний мои́х смуще́ние, Ма́ти Божия,/ е́же к Сы́ну Твоему́ направля́ющи движе́ние.</p>
<p>Седа́лен, глас 4.</p>
<p><red>Подо́бен:</red> Вознесы́йся:</p>
<p>Му́ченическими добро́тами укра́шен,/ Царю́ Небе́сному, му́чениче, ра́дуяся, венцено́сец предстои́ши, Фео́доре:/ на крест бо воздви́жен был еси́ Его́ ра́ди/ и гвозде́й пригвожде́ние,/ и воло́вых жил, и ногте́й, и о́чных зени́ц изверте́ние/ претерпе́л еси́ тве́рдо./ Темже тя ве́рою почита́ем, превели́кий.</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p>И́же на престо́ле Херуви́мстем седяй,/ и в недрех О́тчих водворя́лся,/ я́ко на престо́ле святем седи́т Свое́м, Влады́чице, в не́дрех Твои́х;/ вопло́щься бо, Бог вои́стинну,/ воцари́ся над все́ми языки́,/ и разу́мно ны́не пои́м Ему́./ Его́же умоли́ спасти́ся рабо́м Твои́м.</p>
<p>Крестобогоро́дичен:</p>
<p>И́же от Безнача́льнаго Отца́ рожде́ннаго,/ напосле́док Тя пло́тию ро́ждшая,/ на Кресте́ ви́сяща, зря́щи, Христе́,/ увы́ Мне, любе́знейший Иису́се, вопия́ше:/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p><red>Песнь 4</red></p>
<p><red>Ирмо́с:</red> Услышах, Го́споди,/ смотре́ния Твоего́ та́инство,/ ра́зумех дела́ Твоя́/ и просла́вих Твое́ Божество́.</p>
<p>Прави́теля тя предлага́ю, Бо́жий угодниче,/ ты мя упра́ви ветри́лом Ду́ха и Боже́ственными ве́тры, пресла́вне.</p>
<p>От вся́каго, мо́лимся, изба́ви преще́ния, всеблаже́нне Фео́доре,/ тя ве́рою блажа́щия и Бо́жественную па́мять твою́ почита́ющия.</p>
<p>Ни живо́т, ни смерть, ни настоя́щая, ни гряду́щая,/ ни огнь, ни ра́ны, от Христа́, Богому́дре, отлучи́ша тебе́.</p>
<p><red>Богоро́дичен:</red> Под ле́том бы́вша, от Отца́ безле́тно возсия́вшаго,/ Богома́ти нам родила́ еси́,/ Его́же моли́ спасти́ пою́щия Тя.</p>
<p><red>Песнь 5</red></p>
<p><red>Ирмо́с:</red> У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не вемы.</p>
<p>Му́чеников быв удобре́ние, му́чениче Христо́в,/ ве́рных по́мощь буди́ и стена́ неруши́ма.</p>
<p>Едине́ния насла́ждься лу́чшаго, я́же па́че ума́ благи́х,/ Фео́доре, тя чту́щия спаси́.</p>
<p>Побежда́емь любо́вию Зижди́теля,/ жите́йская оттря́сл еси́ пристра́стия/ и Бо́гу благоугоди́л еси́.</p>
<p><red>Богоро́дичен:</red> Его́же родила́ еси́, Де́во Всенепоро́чная, Бо́га Сло́ва,/ приле́жно моли́ о нас, пою́щих Тя.</p>
<p><red>Песнь 6</red></p>
<p><red>Ирмо́с:</red> Очи́сти мя, Спа́се,/ многа бо беззако́ния моя́,/ и из глуби́ны зол возведи́, молю́ся:/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>Побо́рник сый благоче́стия тепле́йший и пре́лести обличи́тель и́дольския быв,/ де́монов мечта́ния и страсте́й о́бразы души́ мое́й потреби́.</p>
<p>Утвержде́ние ми буди́ и стена́, му́чениче, непобеди́ма,/ не́мощь и гни́лость ума́ моего́ утвержда́я, Феодоре, твои́ми предста́тельствы/ и сохраня́я невре́дно.</p>
<p>Во́инства тлетво́рнаго и тле́ннаго отре́клся еси́,/ во́инство же жи́зни, всеблаже́нне Фео́доре, до конца́ возлюби́л еси́,/ в немже победоно́сец пока́зался еси́, досточу́дне.</p>
<p><red>Богоро́дичен:</red> Возсия́ от Сио́на Вы́шняго благоле́пие/ прия́тием пло́ти по соедине́нию неизглаго́ланному,/ из Тебе́, Неискусобра́чная, оде́явся, и мир просвети́.</p>
<p><red>Конда́к, глас 8:</red></p>
<p>Ве́ру Христо́ву, я́ко щит, внутрь прии́м в се́рдце твое́м,/ проти́вныя си́лы попра́л еси́, мно́гострадальче,/ и ве́нцем Небе́сным венча́лся еси́ ве́чно, Фео́доре,/ я́ко непобеди́мый.</p>
<p><red>И́кос:</red></p>
<p>На престо́ле све́та носи́маго, благода́рственно ве́рою воспева́ем тя,/ я́ко дарова́ние Божественно́е дарова́л еси́ — до́бляго во страда́нии Фе́одора, в житии́ треблаже́ннаго,/ я́ко побо́рника сущаго и́стины,/ благочести́вым по́мыслом тя жела́юща, Христе́,/ крепка́ победи́теля на льсти́ваго,/ я́ко непобеди́мый.</p>
<p><red>Песнь 7</red></p>
<p><red>Ирмо́с:</red> От Иуде́и доше́дше, о́троцы/ в Вавило́не иногда́,/ ве́рою Тро́ическою пла́мень пе́щный попра́ша, пою́ще:/ отце́в Бо́лее, благослове́н еси́.</p>
<p>Тя, живота́ моего́ предста́теля,/ и засту́пника и́мам спасе́ния моего́,/ и храни́теля, Богому́дре,/ утвержде́ние даю́ща ве́рою зову́щим:/ оте́ц на́ших Бо́же, благослове́н еси́.</p>
<p>Я́ко красно́ заколе́ние сам себе́ Го́сподеви и свяще́ннейшее приве́л еси́, всеблаже́нне,/ и огне́м муче́ний всесоже́глся еси́, сла́вне, вопия́:/ оте́ц на́ших Бо́же, благослове́н еси́.</p>
<p>Живо́тнаго вдохнове́ния насыща́лся, блаже́нне,/ Боже́ственнаго Ду́ха,/ ду́хи отгоня́вши, неду́ги исцеля́вши и зове́ши, ра́дуяся:/ оте́ц на́ших Бо́же, благослове́н еси́.</p>
<p><red>Богоро́дичен:</red> Из утро́бы Твое́й про́йде, вопло́щься, вся́ческих, Де́во, Госпо́дь./ Тем Тя, Богоро́дицу, му́дрствующе правосла́вно, Сы́ну Твоему́ взыва́ем:/ оте́ц на́ших Бо́же, благословен еси́.</p>
<p><red>Песнь 8</red></p>
<p><red>Ирмо́с:</red> Седмери́цею пещь/ халде́йский мучи́тель/ Богочести́вым неи́стовно разжже́,/ си́лою я́се лу́чшею спасены́, сия́ ви́дев,/ Творцу́ и Избави́телю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Вся́ческими, прехва́льне, треволне́нии окружа́еми и напа́стьми жите́йскими содержи́ми,/ предста́теля скоре́йша, и помо́щника, и спобо́рника,/ вси ве́рнии, тя моли́твенника Влады́це приво́дим, вопию́ще:/ не престай моли́ти о воспева́ющих всечестну́ю твою́ па́мять.</p>
<p>Грехо́вными вери́гами свя́зан, пребога́те,/ и прегреше́ний мои́х плени́цами око́ван,/ прибега́ю к покро́ву твоему́, венцено́сче, разреше́ния прося,/ но я́ко чу́дно ко Влады́це всех, Богому́дре, дерзнове́ние име́я,/ моли́ спасти́ся Христа́ пою́щим во ве́ки вся.</p>
<p>Му́ченическими светлостьми́ просвеще́н, всехва́льне, А́нгельским счи́слился еси́ чи́ном,/ с ни́миже ра́дуяся и слику́я, му́чениче, при́сно,/ чудотво́рными исцеле́нии уясня́вши любо́вию тя чту́щмя и ве́рно пою́щия:/ лю́дие, превозноси́те Христа́ во ве́ки вся.</p>
<p><red>Богоро́дичен:</red> Пло́тию приобщи́ся к челове́ком, я́ко Благоутро́бен,/ Соде́тель и Творе́ц тва́ри, из Тебе́, Неискусобра́чная Богороди́тельнице, сию́ прие́м:/ темже Богоро́дицу, вернии, Тя и́стинно сла́вим, вопию́ще и ве́рно пою́ще:/ людие, превозноси́те Христа́ во ве́ки вся.</p>
<p><red>Песнь 9</red></p>
<p><red>Ирмо́с:</red> Тя, Неискусобра́чную Ма́терь Бо́га Вы́шняго,/ Тя, па́че ума́ ро́ждшую сло́вом вои́стинну Бо́га,/ вы́шшую пречи́стых Сил,/ немо́лчными славословле́нии велича́ем.</p>
<p>Бодра́ тя храни́теля, великому́чениче, стяжа́вше, враго́в злоу́мие удобь отгоня́ща/ и Церква́м подаю́ща мир, страстоте́рпче, непреста́нно ублажа́ем.</p>
<p>Кре́пость тебе́ на де́моны дарова́ Влады́ка,/ стра́сти же души́ и телесе́ исцеля́ти, блаже́нне,/ всеблагочести́вейшим дерзнове́нием, моля́ся Спа́су,/ те́мже тя вси ублажа́ем.</p>
<p>Зарю́ Трисо́лнечную и еди́нственную созерца́ли, Еди́но в Тре́х Божество́,/ и нача́ло преначальное, и исто́чник бла́гости, страстоте́рпче, тя пою́щия сохраня́й.</p>
<p><red>Богоро́дичен:</red> Изми́ мя, Всенепоро́чная, мы́сленна́го плене́ния,/ избавле́ние воздаю́щи, Влады́чице, Сы́на Твоего́ распя́тие,/ е́же за всех бы́вшее, избавле́ние, и мир, и спасе́ние пою́щим Тя.</p>
<p>Свети́лен.</p>
<p><red>Подо́бен:</red> Не́бо звезда́ми:</p>
<p>Искуси́вся, я́коже зла́то, огне́м и му́ками,/ досто́ин яви́лся еси́ дар Бо́га Вы́шняго,/ Фео́доре страстоте́рпче, о нас ны́не моли́ся.</p>
<p><red>Богоро́дичен:</red> Держа́вным Твои́м покро́вом от враго́в наве́та нас, Чи́стая, Твоя́ рабы́, сохрани́ вся невреди́мы,/ Тя бо стяжа́хом, Еди́ну прибе́жище в ну́ждах.</p>
<p>На стихо́вне, стихи́ры Окто́иха.</p>
<p><red>Сла́ва, глас 2:</red></p>
<p>Боже́ственных даро́в тезоимени́та тя, треблаже́нне, почита́ю, Фео́доре:/ све́та бо Боже́ственнаго незаходи́мое свети́ло я́влься,/ просвети́л еси́ страда́ньми твои́ми всю тварь,/ и, огня́ крепча́йший яви́вся, пла́мень погаси́л еси́,/ и льсти́ваго зми́я главу́ сокруши́л еси́./ Темже во страда́ниих твои́х Христо́с приклони́вся,/ венча́ Боже́ственную главу́ твою́, великому́чениче страда́льче./ Я́ко име́я дерзнове́ние к Бо́гу,/ приле́жно моли́ся о ду́шах на́ших.</p>
<p>И ны́не, Богоро́дичен и́ли Крестобогоро́дичен.</p>
<p><red>Подо́бен:</red> Егда́ от Дре́ва:</p>
<p>Грозд всезре́лый, Чи́стая,/ Его́же невозде́ланно во утро́бе носи́ла еси́,/ на Дре́ве я́ко узре, Сего́ пове́шена,/ рыда́ющи, восклица́ше и взыва́ше:/ Ча́до, сла́дость иска́пай,/ е́юже оты́мется пия́нство вся́кое страсте́й,/ Благоде́телю, Ме́не ра́ди, Тебе́ ро́ждшия,/ Твои́м благоутро́бием умоля́емь.</p>
<p>На литурги́и</p>
<p>Блаженны Октоиха на 4 и святаго песнь 3-я, на 4. Прокимен, глас 7: Возвесели́тся пра́ведник о Го́споде/ и упова́ет на Него́.
<red>Стих:</red> Услы́ши, Бо́же, глас мой,/ внегда́ моли́ти ми ся к Тебе́.
<red>Апостол к Тимофею, зачало 292. </red>Аллилу́ия,
<red>глас 4: </red>Пра́ведник, я́ко фи́никс, процвете́т,/ и, я́ко кедр, и́же в Лива́не, умно́жится.
<red>Стих:</red> Насажде́ни в до́му Госпо́дни,/ во дво́рех Бо́га на́шего процвету́т.
<red> Ева́нгелие от Иоа́нна, зача́ло 52. Прича́стен: </red>В па́мять ве́чную бу́дет пра́ведник:
</p>
</section>
