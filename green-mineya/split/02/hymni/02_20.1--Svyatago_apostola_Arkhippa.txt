<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго апо́стола Архи́ппа</p>
</title>
<p>На Го́споди, воззва́х:
<red>стихи́ры, глас 8.</red>
</p>
<p><red>Подо́бен:</red> Му́ченицы Твои́, Го́споди:</p>
<p>Све́том слове́с Архи́пп лю́ди просвети́,/ и неве́дения тьмы изба́ви,/ и, пострада́в и попра́в врага́,/ к сия́нию невече́рнему востече́/ и со А́нгелы ны́не весели́тся./ Того́ моли́твами, Влады́ко,/ всем пода́ждь ве́лию ми́лость.
</p>
<p>Влеко́мь, блаже́нне, и пробода́емь,/ и все́ми ины́ми окружа́емь лю́тых ви́ды,/ не отве́рглся еси́ Христа́,/ ниже истука́нным че́сти отда́л еси́./ Те́мже вене́чник был еси́,/ при́сно моля́ся всем дарова́ти ве́лию ми́лость.</p>
<p>Крове́й Боже́ственными струя́ми, му́чениче,/ освяти́л еси́ зе́млю, Богому́дре,/ и уязви́л еси́ я́звами твои́ми мно́жество де́монов лука́вое,/ источа́я же непреста́нно исцеле́ния,/ стра́сти исцеля́еши люте́йшия./ Те́мже твои́ми моли́твами/ испроси́ всем, блаже́нне, ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Исхи́ти мя, Влады́чице, руки́ зми́евы человекоуби́йцы,/ хотя́ща мя лука́вством поглоти́ти до конца́./ Сокруши́ че́люсти его́, мо́лю Тя, и ко́зни разори́,/ я́ко да избы́в от ногте́й его́, велича́ю заступле́ние Твое́.</p>
<p>Крестобогоро́дичен:</p>
<p>Не терплю́, Ча́до, ви́дящи Тя, на Дре́ве усну́вша,/ бо́дрость всем подаю́щаго,/ я́ко да древле преступле́ния плодо́м сном поги́бельным усну́вшим/ Боже́ственную и спаси́тельную бо́дрость пода́си, —/ Де́ва глаго́лаше, пла́чущися, Ю́же велича́ем.</p>
<p>Тропа́рь, глас 3:</p>
<p>Учени́че Па́влов и апо́столе Христо́в, Архи́ппе,/ Ева́нгелия провозве́стниче и Колосса́ев учи́тетелю,/ ка́менное побие́ние прие́мый,/ аки драгоценно́е украше́ние,/ и́мже вене́ц муче́ния укра́сив, вшел еси́ на весе́лие Ца́рствия,/ иде́же помяни́ нас пою́щих твою́ па́мять,/ апо́столов сопресто́льниче.</p>
<p>Кано́н, <red>егоже</red> краегране́сие: Архи́ппа пою́ му́драго, Богоглаго́ливаго
<red>. Творе́ние Ио́сифово. Глас 4.</red>
</p>
<p><red>Песнь 1</red></p>
<p><red>Ирмо́с:</red> Мо́ря че́рмную пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</p>
<p>Облиста́в просвеще́нием благода́ти,/ Па́вел прему́дрый, я́коже зарю́, блаже́нне, тя све́тлу испусти́,/ отгоня́щу многобо́жия, Архи́ппе, тьму глу́боча́йшую ду́хом.</p>
<p>Глаго́л Боже́ственными плени́цами уло́влен был еси́ Па́вла пропове́дника,/ и из глубины́ зло́бы вра́жия лю́ди пресла́вно улови́л еси́,/ и слове́сно бра́шно на Боже́ственную тра́пезу прине́сл еси́.</p>
<p>В ри́зу оде́ян, Архи́ппе, Боже́ственныя благода́ти,/ обнажи́вшияся сла́вы Боже́ственныя,/ в нетле́ния ри́зу и спасе́ния, сла́вне, оде́жду Боже́ственную одея́л еси́.</p>
<p>Богоро́
<red>дичен: </red>Ви́девше проро́ческими оче́сы издале́ча, Всечи́стая,/ е́же па́че ума́ Твоего́ Бо́жественнаго Рождества́ стра́шное та́инство,/ Богоглаго́ливии, Пречи́стая, разли́чными о́бразы уясни́ша.
</p>
<p><red>Песнь 3</red></p>
<p><red>Ирмо́с:</red> Весели́тся о Тебе́ Це́рковь Твоя́, Христе́, зовущи:/ Ты моя́ кре́пость, Го́споди,/ и прибе́жище, и утвержде́ние.</p>
<p>Верна́ тя раба́ Христо́ва Па́вел Боже́ственный свиде́тельствует, Архи́ппе,/ и свяще́нна проповедни́ка, и сво́ина, блаже́нне.</p>
<p>Распаля́емь мы́сленно Утеши́теля огне́м,/ попа́лил еси́ вещь го́рькую, Архи́ппе, идолонеи́стовства, всехва́льне.</p>
<p>Житие́ твое́ светоза́рно доброде́тельными мо́лниями просия́,/ просвеща́я, Архи́ппе, благоче́стно тя почита́ющия.</p>
<p><red>Богоро́дичен:</red> Храм показа́лася еси́ Бо́жий вмести́телен преявле́нно, Всечи́стая,/ и чи́сто селе́ние, и Богоподо́бно жили́ще.</p>
<p>Седа́лен, глас 1.</p>
<p><red>Подо́бен:</red> Лик А́нгельский:</p>
<p>Па́влов учени́к быв, Богоно́се,/ просвети́л еси́ лю́ди воспева́ти Тро́ицу,/ хра́мы же разори́л еси́ па́губныя благода́тию,/ пострада́в же терпели́вно, венцы́, ра́дуяся, прия́л еси́,/ о нас моля́ся, блаже́нне Архи́ппе.</p>
<p><red>Сла́ва, и ны́не, Богоро́дичен:</red></p>
<p>Безневе́стная Чи́стая Богоро́дице Де́во,/ Еди́на ве́рных Предста́тельнице и Покро́ве,/ бед, и скорбе́й, и лю́тых обстоя́вши всех изба́ви,/ и́же на Тя упова́ние, Отрокови́це, иму́щия,/ и ду́ши на́ша спаси́ Боже́ственными моли́твами Твои́ми.</p>
<p>Крестобогоро́дичен:</p>
<p>Зря́щи Тя, Христе́, Всенепоро́чная Ма́ти,/ мертва́, на Кресте́ просте́рта, вопия́ше:/ Сы́не Мой, Собезнача́льне Отцу́ и Ду́ху,/ что неизрече́нное Твое́ сие́ смотре́ние,/ и́мже спасл еси́ пречистых рук Твои́х, Ще́дре, созда́ние?</p>
<p><red>Песнь 4</red></p>
<p><red>Ирмо́с:</red> Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</p>
<p>Повеству́юща Боже́ственная и безбо́жныя явле́ние облича́юща,/ беззако́нный гони́тель бие́нием предаде́ тя, и ра́нам, Архи́ппе,/ и различнообра́зным му́кам.</p>
<p>Добре́ проходя́ житие́, блаже́нне,/ кончи́ну обрести́ блаже́нну вои́стинну сподо́бился еси́:/ му́ченик бо был еси́ Христо́в,/ до́блественнейше боле́зни претерпе́в теле́сныя.</p>
<p>Жиру́ющую безбо́жия гни́лость, благочести́вых исполне́ние, уста́вил еси́ сла́дкою со́лию слове́с твои́х/ и, ра́дуяся, взыва́л еси́:/ сла́ва си́ле Твое́й, Го́споди.</p>
<p><red>Богоро́дичен:</red> Я́ко присе́нну прови́дя Тя дре́вле го́ру Авва́кум, Всенепоро́чная, нося́щу Сло́во,/ вся осеня́ющее от пла́мене преступле́ния и грехо́в,/ Отрокови́це, жже́ния.</p>
<p><red>Песнь 5</red></p>
<p><red>Ирмо́с:</red> Ты, Го́споди, мой Свет,/ в мир прише́л еси́,/ Свет Святы́й, обраща́ли из мрачна́ неве́дения/ ве́рою воспева́ющий Тя.</p>
<p>Боже́ственными мо́лниями всему́драго проповеда́ния/ просвети́л еси́ неве́дения но́щию одержи́мыя,/ Богому́дре всеблаже́нне.</p>
<p>Боже́ственная река́, проше́дши из се́рдца твоего́,/ потопи́ пото́ки ле́стныя и ра́зумы ве́рных, преблаже́нне, напои́.</p>
<p>Вжиля́емь благи́ми наде́ждами,/ претерпе́л еси́, влеко́мь четы́рми/ и зе́млю освяща́я кровьми́, Богоприя́тне.</p>
<p><red>Богоро́дичен:</red> Тя, Еди́ну от всех родо́в, избра́ Госпо́дь, Богоро́дице,/ и из Тебе́ воплоти́ся, обожи́в челове́чество.</p>
<p><red>Песнь 6</red></p>
<p><red>Ирмо́с:</red> Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</p>
<p>Ника́коже прельще́ньми ослабе́вша,/ льсти́вый неми́лостивно тя ссеца́ет ра́нами, Богому́дре,/ смотря́юща к сла́ве,/ ю́же ти Христо́с пода́ст, прославля́я тя.</p>
<p>Полки́ враго́в неви́димых я́звами уязви́л еси́, блаже́нне, пло́ти твое́й, Архи́ппе,/ и, облича́я, се́рдце мучи́телево терзаньми расто́ргл еси́.</p>
<p>И́же каме́нию нечу́вственным се́рдцем служа́щий,/ ка́мением побива́ют тя, блаже́нне, живота́ ка́мень испове́дающа/ и пре́лести утвержде́ние, му́чениче, сокруша́юща.</p>
<p><red>Богоро́дичен:</red> Умерщвле́ния совле́кся, в жизнь облече́ся в рай, Де́во, Ада́м,/ Твои́м же обезсме́ртвися живоно́сным Рождество́м, Всесвята́я Богоневе́сто.</p>
<p><red>Конда́к, глас 4.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>Я́ко звезду́ вели́кую, тя Це́рковь иму́щи, Архи́ппе,/ чуде́с твои́х луча́ми просвеща́ема, зове́т тебе́:/ спаси́ ве́рою почита́ющия па́мять твою́.</p>
<p><red>Песнь 7</red></p>
<p><red>Ирмо́с:</red> В пе́щи Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твое́й, Го́споди.</p>
<p>Богоглаго́ланьми Богому́дрыми, всеблаже́нне, свиде́тельствован, ра́зумом и́стинным,/ тьму неве́дения от душ отгна́л еси́ му́дрости благода́тию/ че́стному сло́ву твоему́ повину́вшияся.</p>
<p>В ро́ве тя, му́чениче, до́льнейшем погреба́ют народи́ злочести́вых/ и ка́мением неми́лостивно умерщвля́ют, воспева́ющаго:/ благослове́н еси́ в хра́ме сла́вы Твое́й, Го́споди.</p>
<p>Земля́ те́ло погребе́ное, му́чениче, показу́ет и́сточа́я исцеле́ний во́ды ве́рным,/ Не́бо же, блаже́нный Архи́ппе, дух твой страстоте́рпческим ду́шам причита́ет.</p>
<p><red>Богоро́дичен:</red> Зе́млю у́бо мгло́ю, не́бо же о́блаки Госпо́дь, Отрокови́це, одева́я,/ во́лею в плоть ме́ртвенную от крове́й Твои́х одева́ется,/ во оде́жду сла́вы безсме́ртныя одева́я челове́ка.</p>
<p><red>Песнь 8</red></p>
<p><red>Ирмо́с:</red> Ру́це распросте́р, Дании́л/ львов зия́ния в рове затче́:/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</p>
<p>Па́вел, похвала́ми свяще́нными похваля́я тя, Архи́ппе сла́вне,/ сво́ина тя, свя́те, написа́, соверши́теля Боже́ственных дея́ний,/ слу́жаща Ему́ и ве́рою пою́ща:/ благослови́те, вся дела́ Госпо́дня, Го́спода.</p>
<p>Глаго́лы пома́зася че́стными к муче́нию досточу́дная Апфи́я,/ лю́бящи, прему́дре, я́ко сы́на тя и́скреннейшаго,/ с не́юже в Вы́шних живе́ши Ца́рствиих, вопия́:/ благослови́те, вся дела́ Госпо́дня, Го́спода.</p>
<p>Младе́нцы су́щий ра́зумом, тя, иму́щаго смысл,/ младе́нцем во игра́ние преда́ша, Архи́ппе, стра́ждуща, терпели́внейше,/ и от них неми́лостивно пробода́ема и вопию́ща:/ вся дела́, благослови́те, Госпо́дня, Го́спода.</p>
<p><red>Богоро́дичен:</red> Ме́ртв сне́ди ра́ди еди́ныя Ада́м бысть,/ объемь смерть са́да разу́мнаго, Чи́стая,/ Тебе́ же ра́ди оживле́н,/ и ра́я пи́щу па́ки восприя́т, воспева́я:/ благослови́те, вся дела́ Госпо́дня, Го́спода.</p>
<p><red>Песнь 9</red></p>
<p><red>Ирмо́с:</red> Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</p>
<p>Да ве́чную сла́ву насле́диши, страстоте́рпче,/ сла́ву земну́ю презре́л еси́, непостоя́нную же и преходя́щую,/ и ко Христу́ приступи́л еси́, сла́вою Сего́ украша́емь.</p>
<p>Ве́нцем увязе́ся, Богому́дре, побе́дным верх твой,/ и оде́ялся еси́ в багряни́цу, твои́ми кровьми́ омоче́ную, Архи́ппе,/ и со Христо́м, ра́дуяся, ца́рствуеши, преблаже́нне.</p>
<p>Я́ко верхо́внаго, всеблаже́нне, апо́столов быв учени́к, Па́вла му́драго Богоглаго́ливаго,/ с тем ра́дуешися,/ ве́чнующее насле́дуеши наслажде́ние,/ Колосса́ев удобре́ние.</p>
<p>Собра́шася лю́дие в па́мяти светоно́сней твое́й воспе́ти Благода́вца Спа́са/ и до́блия, Архи́ппе, боле́зни твоя́, я́же му́жески претерпе́л еси́,/ низложи́в многоко́зненнаго.</p>
<p><red>Богоро́дичен:</red> Нося́щи Христа́ на объя́тиих, ма́нием нося́щаго вся,/ Сего́, я́ко Сы́на Твоего́, моли́, от рук врага́ мя, Пречи́стая, изба́вили/ и за милосе́рдия бе́здну объя́ти и спасти́ мя.</p>
</section>
