<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Обре́тение моще́й святы́х му́ченик, и́же во Евгении</p>
</title>
<p>На Го́споди, воззва́х:
<red>стихи́ры, глас 4.</red>
</p>
<p><red>Подо́бен:</red> Званный свы́ше:</p>
<p>Многообра́зными ви́ды муче́ний/ совле́кшеся умерщвле́ния риз,/ му́ченицы сла́внии,/ в нетле́ния Боже́ственную ри́зу облеко́стеся/ и ны́не на Небесе́х живете́,/ Боже́ственному престо́лу всегда́ предстоя́ще,/ пресве́тли Богоблаже́ннии./ Те́мже ве́рою́ всесве́тлую па́мять ва́шу пра́зднуем/ и моще́й ра́ку свяще́нно облобыза́ем.</p>
<p>От не́мощи челове́ком си́лою Боже́ственною/ исцеле́ние подава́ется приступа́ющим:/ персть мала́ теле́сная страстоте́рпцев/ исто́чник чуде́с источа́ет благода́тию./ Присту́пим, челове́цы,/ и почерпе́м здра́вие души́, здра́вие телесе,/ взыва́юще благода́рный гла́сы и глаго́люще:/ Спа́се ми́ра,/ Его́же ра́ди пострада́ша честни́и страстоте́рпцы терпели́вейше,/ тех моли́твами вся́каго вре́да изми́ нас.</p>
<p>И́же на ле́та мно́га сокрове́ни,/ добропобе́днии му́ченицы ны́не яви́шася,/ я́коже бога́тство многоце́нно,/ Ца́рский град<a type="note" xlink:href="#note21">21</a> обогаща́юще всех гра́дов,/ рука́ми носи́ми архиере́я му́драго,/ и в це́рковь приноси́ми че́стне Боже́ственную,/ и прося́щим раздава́емы/ на вся́ко здра́вие, в по́льзу,/ в просвеще́ние, в заступле́ние вас прие́млющих,/ я́ко ве́рныя Божия уго́дники.
</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p>И́же благоче́стно/ покланя́ющияся Твоему́ Рождеству́/ от вся́каго спаса́й наве́та вра́жия,/ Богороди́тельнице Всенепоро́чная,/ я́ко Предста́тельница всего́ ро́да на́шего су́щи,/ Тя бо ны́не по́мощь вси стяжа́хом,/ прибе́жище же, и утвержде́ние,/ и Хода́таицу ко Влады́це Христу́ и Го́споду./ Его́же моли́/ дарова́ти мир ми́ру, мо́лим ся,/ и грехо́в разреше́ние/ притека́ющим в кров Твой.</p>
<p>Крестобогоро́дичен.</p>
<p>Подо́бен то́йже:</p>
<p>Не рыда́й Ме́не, Ма́ти,/ зря́щи на Дре́ве пове́шена,/ Твоего́ Сы́на и Бо́га,/ на во́дах повеси́вшаго зе́млю неодержи́мо/ и всю тварь созда́вшаго,/ и́бо воскре́сну, и просла́влюся,/ и а́дова ца́рствия сокрушу́ кре́постию,/ и погублю́ того́ си́лу,/ и свя́заныя изба́влю/ от злоде́йства его́, я́ко Благоутро́бен,/ и Отцу́ Моему́ приведу́,/ я́ко Человеколю́бец.</p>
<p>Тропа́рь, глас 4:</p>
<p>Му́ченицы Твои́, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего,/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p>Кано́н, глас 8.</p>
<p><red>Песнь 1</red></p>
<p><red>Ирмо́с:</red> Колесни́цегонителя фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́ пешехо́дца спа́се,/ песнь Бо́гови воспева́юща.</p>
<p>Му́ченическими укра́шени дарова́ньми/ и вели́кому Све́ту всесве́тли любо́вию предстоя́ще, му́ченицы,/ о́блаки душ на́ших и страсте́й зи́му разори́те/ благода́тию Всеси́льнаго Бо́га на́шего.</p>
<p>Возложи́вся му́ченический собо́р Всеви́дцу Бо́гу,/ и, Того́ любо́вию ду́ши привяза́вше, разреши́ша сою́з зло́бы/ и разреше́ние грехо́в подава́ют ве́рою тех блажа́щим.</p>
<p>Огне́м Боже́ственным, страстоте́рпцы му́ченицы, распаля́еми/ и мы́сленною си́лою ду́ши вжили́вше,/ я́ко у́глие, яви́стеся, попаля́юще вещь многобо́жия/ и просвеща́юще сия́нием благоче́стия концы́.</p>
<p><red>Богоро́дичен:</red> От ви́димых и неви́димых изба́ви мя, Де́во Ма́ти, враго́в,/ Я́же Бо́га Сло́ва ви́димаго ро́ждши, неви́дима су́ща,/ и страсте́й мои́х бу́рю Твое́ю тишино́ю отжени́,/ Еди́на челове́ков исправле́ние.</p>
<p><red>Песнь 3</red></p>
<p><red>Ирмо́с:</red> Небе́снаго кру́га Верхотво́рче, Го́споди,/ и Це́ркве Зижди́телю,/ Ты ме́не утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</p>
<p>Разже́гшеся любо́вию Боже́ственною, му́ченицы,/ огнь безбо́жия крове́й струя́ми угаси́сте/ и, возсия́вше светови́дно, я́ко зве́зды,/ всю подсо́лнечную уясни́сте.</p>
<p>Блиста́ют му́чеников светоза́рный мо́щи свет исцеле́ний ве́рою к сим притека́ющим,/ благода́ть бо почерпо́ша от исто́чников Спа́совых,/ Того́ вольне́й стра́сти поревнова́вше.</p>
<p>Ве́ры столпи́, Христо́ва закла́ния/ во вре́мя у́бо мно́го в во́дах кры́еми, ны́не яви́шася,/ архиере́йскими рука́ми благоче́стно и преподо́бно преноша́еми бы́ша.</p>
<p><red>Богоро́дичен:</red> Ра́дуйся, Еди́на, ро́ждшая вся́ческих Го́спода;/ ра́дуйся, ра́дость челове́ком исхода́таивши;/ ра́дуйся, присе́нная и несеко́мая горб, ве́рным утвержде́ние;/ ра́дуйся, Всенепоро́чная.</p>
<p><red>Конда́к, глас 4.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>От земли́ возсия́вше я́ко свети́ла пра́вды,/ нече́стия всю отрази́сте мглу/ и ве́рных просвеща́ете,/ му́ченицы Боже́ственнии,/ Тро́ицы побо́рницы.</p>
<p>Седа́лен, глас 1.</p>
<p><red>Подо́бен:</red> Гроб Твой, Спа́се:</p>
<p>Лесть вра́жию я́вственно низложи́вше,/ на ле́та мно́га зави́стне сокрове́ннии, нам яви́стеся,/ всеприснопа́мятнии му́ченицы,/ врачу́юще душ на́ших стра́сти/ и исцеля́юще теле́сныя боле́зни/ во сла́ву Бо́га на́шего.</p>
<p><red>Сла́ва, и ны́не, Богоро́дичен:</red></p>
<p>Упра́ви, Чи́стая, окая́нную мою́ ду́шу/ и уще́дри <red>ю</red> от мно́жества прегреше́ний,/ во глубину́ попо́лзшуюся поги́бели, Всенепоро́чная,/ и в час мя стра́шный сме́рти/ Ты исхи́ти оглаго́лующих де́монов и вся́кия му́ки.</p>
<p>Крестобогоро́дичен:</p>
<p>Зря́щи Тя, Христе́, Всенепоро́чная Ма́ти,/ мертва́ на Кресте́ просте́рта, вопия́ше:/ Сы́не Мой, Собезнача́льне Отцу́ и Ду́ху,/ что неизрече́нное Твое́ сие́ смотре́ние,/ и́мже спасл еси́ пречи́стых рук Твои́х, Ще́дре, созда́ние?</p>
<p><red>Песнь 4</red></p>
<p><red>Ирмо́с:</red> Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча,/ и на́шу нищету́ посети́в./ Тем с проро́ком Авва́кумом зову́ Ти:/ си́ле Твое́й сла́ва, Человеколю́бче.</p>
<p>Твое́ заколе́ние и во́льную смерть, Жизнода́вче,/ собо́р возжеле́ страда́лец и, многови́дныя боле́зни претерпе́в,/ в неболе́зненное пре́йде и Боже́ственное весе́лие, песнопоя́ благода́рственно:/ си́ле Твое́й сла́ва, Человеколю́бче.</p>
<p>Креста́ огражда́еми броня́ми и любо́вию Боже́ственною утвержда́еми,/ ору́жие низложи́ша враго́в/ и ополче́ния сих ве́рою потреби́ша му́ченицы Боже́ственнии, пою́ще усе́рдно:/ си́ле Твое́й сла́ва, Человеколю́бче.</p>
<p>Добротами доброде́телей просвещаеми,/ от кро вей багряни́цею украсйстеся очервленою, мучени цы,/ я́коже скиптр, Креста́ побе́ду носяще,/ со Христо́м царствовати сподобистеся войстинну,/ блаженныя наде́жды придана.</p>
<p><red>Богоро́дичен:</red> Ма́ти Бо́жия, благослове́нная, Всенепоро́чная,/ страда́лец Боже́ственное удобре́ние,/ онебеси́вшая на́ше естество́, отри́нувшееся сове́том змии́ным,/ спаси́ мя от вся́ких жития́ собла́зн и улучи́ти спасе́ние сподо́би.</p>
<p><red>Песнь 5</red></p>
<p><red>Ирмо́с:</red> Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чу́ждая тьма, окая́ннаго?/ Но обрати́ мя и к све́ту за́поведей Твои́х/ пути́ моя́ направи, молю́ся.</p>
<p>Святы́х Твои́х, Спа́се, вре́мя дово́льно сокрове́нныя ко́сти сохрани́в,/ яви́л еси́ ны́не, я́ко благоволи́л еси́,/ лю́дем Твои́м, Сло́ве, на освяще́ние, и спасе́ние,/ и в студ враго́м, хуля́щим Тя.</p>
<p>Сту́день пре́лести, теплото́ю ве́ры разори́сте, сла́внии,/ мно́гих мук преше́дше многоплете́нныя се́ти;/ к Вы́шнему гра́ду вперя́еми любо́вию, почи́ли есте́,/ сла́вою исполня́еми.</p>
<p>Терпе́нием ран вся́ко низло́жше вра́жие шата́ние, тве́рдии ору́жницы,/ и терза́еми, и пове́шаеми, и огню́ веще́ственному приобщи́вшеся,/ вся́ку вещь безбо́жия запали́сте благода́тию.</p>
<p><red>Богоро́дичен:</red> Превы́шши была́ еси́ Вы́шних сил, Богора́дованная,/ заче́нши Сло́во, вся сло́вом сотво́ршаго,/ и ро́ждши Сего́, от Отца́ пре́жде век рожде́нна/ нетле́нно, Пречи́стая.</p>
<p><red>Песнь 6</red></p>
<p><red>Ирмо́с:</red> Очи́сти мя, Спа́се,/ мно́га бо беззако́ния моя́,/и из глубины́ зол возведи́, молю́ся,/к Тебе́ бо возопи́х, и услы́ши мя,/ Бо́же спасе́ния моего́.</p>
<p>Я́коже крин, в мы́сленных удо́лиих процве́тше,/ Боже́ственныя во́ни вся наполня́ете, всехва́льнии,/ и от душ отгоня́ете смрад всяк,/ страстоте́рпцы досточу́днии.</p>
<p>Ссека́еми на у́дыи многообра́зно му́чими,/ терпе́ния и́стиннаго ме́чем ссеко́ша враги́, неве́дущия Тя,/ до́блии, Сло́ве, страстоте́рпцы Твой,/ воспева́юще Тя.</p>
<p>С тру́пы му́ченичестии душ исцеля́ют я́звы,/ си́ми бо врага́ кре́пко уязви́вше,/ врачева́ние безме́здно те́пле прося́щим Боже́ственным Ду́хом бы́ша.</p>
<p><red>Богоро́дичен:</red> Из Тебе́ Бог сме́ртным, плотски́м яви́ся прия́тием,/ бога́т Сый, мою́ нищету́, Всенепо́рочная, из Тебе́ взят,/ безсме́ртия вхо́ды ми да́руя.</p>
<p><red>Конда́к, глас 8.</red></p>
<p><red>Подо́бен:</red> Я́ко нача́тки:</p>
<p>Кре́пцыи ве́ры столпи́, добропобе́днии му́ченицы,/ за Христа́ подъе́мше разли́чныя му́ки,/ и на ле́та мно́га сокрове́ни бы́сте,/ и ны́не яви́стеся я́ко многоце́нное бога́тство,/ и в Це́рковь Бо́жию че́стно носи́ми архиере́я Бо́жия дла́ньми,/ прося́щим раздава́ете, е́же на по́льзу./ Тем моли́теся о ду́шах на́ших.</p>
<p><red>Песнь 7</red></p>
<p><red>Ирмо́с:</red> Бо́жия снизхожде́ния/ огнь устыде́ся в Вавило́не иногда́:/ сего́ ра́ди о́троцы в пе́щи ра́дованною ного́ю/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</p>
<p>Ве́доми Сотво́ршему, муче́нием дре́вле бы́вше бе́з вести сокрове́ни,/ нам ны́не позна́ни бы́сте, песнопою́щим, всехва́льнии му́ченицы:/ благослове́н еси́, Бо́же оте́ц на́ших.</p>
<p>Почерпи́те, челове́цы, от исто́чника, точа́щаго во́ду спаси́тельную,/ от пото́ков невеще́ственных моще́й ра́ди му́ченик <red>Днесь</red>,/ и песнопо́йте сия́ Просла́вльшему:/ благослове́н еси́, Бо́же оте́ц на́ших.</p>
<p>Све́та жили́ща яви́вшеся, мук ра́ди мно́гих,/ в сокрове́нии мра́чнем ле́та мно́га сокрыва́еми,/ я́ко от незаходи́мых свети́льницы возсия́ша страда́льцы Твой, Христе́,/ просвеща́юще нас.</p>
<p><red>Богоро́дичен:</red> Проро́цы провозвести́ша глубину́, Де́во, та́инства Твоего́,/ от чи́стых бо крове́й Бо́га, Отрокови́це, чревоноси́ла еси́/ и в существа́х двою́ породи́ла еси́ на спасе́ние на́ше и избавле́ние.</p>
<p><red>Песнь 8</red></p>
<p><red>Ирмо́с:</red> Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасены́, сия́ ви́дев,/ Творцу́ и Избави́телю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Я́коже виногра́да ло́зие невеще́ственнаго су́ще, гро́здие нам Богоразу́мия процве́тша/ и вино́ источи́ша безсме́ртия всем я́ве,/ пия́нства душе́внаго отража́юще вред, му́ченицы вопию́ще:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Тече́нии         кро́вными         ре́ки         изсуши́ша идолонеи́стовства/ и разжже́ние угаси́ша безбо́жнаго веле́ния страда́льцы сла́вою Христо́вою,/ вся́ко же ве́рно вопию́щее се́рдце напои́ша бога́тно:/ о́троцы, благослови́те, свяще́нницы, воспо́й те,/ лю́дие, превозноси́те во вся ве́ки.</p>
<p>Святи́телей предъизбра́нный священносподви́жен пренесе́ние свяще́нное сотвори́ ва́ше, всеблаже́ннии,/ и ле́тно сие́ почита́ет, поя́ со всем свяще́нным сосло́вием:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен:</red> Освя́щшися Ду́хом, Богоро́дице Всенепоро́чная,/ во святы́х почива́ющаго родила́ еси́ Свята́го/ и Благоде́теля, Еди́наго Бо́га,/ вся вопию́щия освяща́юща ве́рою:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Песнь 9</red></p>
<p><red>Ирмо́с:</red> Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/и чре́во Твое́ быстъ простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</p>
<p>Друг дру́га порева́юще к жи́зни/ и дерза́ти са́ми себе́ повелева́юще ра́ны претерпе́ти, вопию́ще страда́льцы:/ се вре́мя благоприя́тно, ста́нем и победи́м врага́,/ Христо́с бо Подвигополо́жник простира́ет венцы́,/ И́же нас ра́ди страда́ти изво́ливый.</p>
<p>Возвы́сился еси́ на Дре́во, Сло́ве Бо́жий,/ и му́чеников стада́ привле́кл еси́ к Себе́,/ страсть вообрази́вших и заколе́ние,/ е́же во́лею, Влады́ко, прия́л еси́ за милосе́рдие нас ра́ди./ Те́мже Тя до́блии возлюби́вше страда́льцы,/ я́ко овча́та, закала́ются.</p>
<p>Со Христо́м ца́рствовати всегда́, страда́льцы всехва́льнии му́ченицы, ра́достно сподо́бльшеся на Небесе́х,/ стране́ победи́тельная и всем душе́вное испроси́те спасе́ние,/ ве́рою восхваля́ющим вы <red>Днесь</red>.</p>
<p><red>Богоро́дичен:</red> О́блаче Со́лнца мы́сленнаго, души́ мое́й облаки разжени́,/ две́ре Бо́жия, отве́рзи мне две́ри, молю́ Тя, пра́вды Влады́чице,/ и ко вхо́дом благи́м введи́, Де́во,/ от путе́й многообра́зных лука́ваго избавля́ющи мя.</p>
</section>
