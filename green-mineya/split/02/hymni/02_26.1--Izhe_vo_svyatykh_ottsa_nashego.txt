<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>И́же во святы́х отца́ на́шего Тара́сия, архиепи́скопа Константи́нограда</red>
</p>
</title>
<p>На Го́споди, воззва́х:
<red>стихи́ры, глас 2.</red>
</p>
<p><red>Подо́бен:</red> Егда́ от Дре́ва:</p>
<p>     Прииди́те, и́же Боже́ственных рачи́телие/ и духо́вных почита́телие,/ дне́сь трапе́зу иму́щую у́зрим воздержа́ния сла́дость,/ ея́же Боже́ственный угото́ва нам пита́тель ду́хом —  Тара́сий/ невеще́ственными доброде́тельми, вси́ несомне́нно вопию́ще:/ моли́, мо́лимся, я́ко да обря́щем согреше́ний проще́ние.</p>
<p>Ве́ру вселе́нней, верхо́вный о́тче,/ вои́стинну явля́я, му́дре, начерта́л еси́,/ скве́рну оттряса́я ерети́ческую, и добро́ту водрузи́л еси́ церко́вную,/ уче́нием после́дуя Апо́стол Христо́вых./ Те́мже с ни́ми тебе́ вопие́м вси́:/ достохва́льне о́тче, моли́ спасти́ся душа́м на́шим.</p>
<p>Всего́ восприя́л еси́ Христа́ и блаже́нство ми́лости, е́же к ни́щим любо́вь,/ сим бо ми́лость бога́тно излия́в,/ ми́лость получи́л еси́ обетова́ния,/ ми́лость бо на суде́ хвали́тися вопие́т./ Те́мже к жи́зни отше́л еси́./ Моли́, мо́лимся,/ я́ко да согреше́ний обря́щем проще́ние.</p>
<p><red>Сла́ва, и ны́не, Богоро́дичен:</red></p>
<p>Еди́на Невмести́маго Бо́га нетесноме́стно во чре́ве носи́ла еси́,/ Челове́ка бы́вша за бла́гость, Пресвята́я Богоневе́сто./ Те́мже молю́ Тя, утесня́ющих мя страсте́й измени́,/ я́ко да, те́сную и пра́вую стезю́ ше́ствовав,/ дости́гну, я́же к жи́зни, Де́во, водя́щую.</p>
<p>Крестобогоро́дичен:</p>
<p>Гро́зд всезре́лый, Чи́стая, Его́же невозде́ланно во утро́бе носи́ла еси́,/ на Дре́ве я́ко узре́ла еси́ Сего́ пове́шена,/ рыда́ющи, восклица́ла еси́ и взыва́ла еси́:/ Ча́до, сла́дость иска́пай, е́юже оты́мется пия́нство вся́кое страсте́й,/ Благоде́телю, Мене́ ра́ди, Тебе́ ро́ждшия,/ Свои́м благоутро́бием умоля́емь.</p>
<p>Тропа́рь, глас 4:</p>
<p>Пра́вило ве́ры и о́браз кро́тости,/ воздержа́ния учи́теля,/ яви́ тя ста́ду твоему́,/ я́же веще́й и́стина,/ сего́ ра́ди стяжа́л еси́ смире́нием высо́кая,/ нището́ю бога́тая./ О́тче Тара́сие,/ моли́ Христа́ Бо́га/ спасти́ся душа́м на́шим.</p>
<p>Кано́н, глас 2.</p>
<p><red>Песнь 1</red></p>
<p>
<emphasis><red>Ирмо́с:</red></emphasis>
<emphasis>
<red>Г</red>ряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Наведе́ния, и плене́ния, и рабо́ты грехо́вныя мя изба́ви/ и к покая́нию наста́ви, Ще́дре,/ наводя́ мя ско́ро к любви́ Твое́й.</p>
<p>Струи́ жи́зни име́я, му́дре, се́рдце твое́,/ Це́ркве был еси́ я́ко река́ Бо́жия, напо́лнившися уче́ньми,/ и сея́ напоя́я, о́тче, бразды́.</p>
<p>Мастию твой верх честны́й/ Ду́хом Боже́ственным пома́зася, Тара́сие,/ на браду́ бога́тно, я́ко Ааро́ню, сни́де на оме́ты твоя́,/ я́ко роса́ Аермо́нская.</p>
<p><red>Богоро́дичен:</red>
<red>С</red>е вопие́т Иса́ия, Де́во Чи́стая:/ сове́та вели́каго А́нгела,/ во утро́бе Твое́й заче́нши без се́мене, родила́ еси́/ и Де́ва пребыва́вши по Рождестве́, Чи́стая.
</p>
<p><red>Песнь 3</red></p>
<p>
<emphasis><red>Ирмо́с:</red></emphasis>
<emphasis>
<red>У</red>тверди́ нас в Тебе́, Го́споди,/ Дре́вом умерщве́й гре́х,/ и стра́х Твой всади́/ в сердца́ нас, пою́щих тя.</emphasis>
</p>
<p>Всем утвержде́ние сердца́м был еси́/ хле́бом слове́с твои́х, святи́телю,/ умаща́я же, я́ко еле́ем, весели́ши, я́ко вино́м, сердца́ на́ша.</p>
<p>Теплото́ю ра́зума и ре́вностию ве́ры отце́в был еси́ верхо́вник/ и ерети́ческая противле́ния я́ко су́щая а́дова врата́ разори́л еси́.</p>
<p>Возде́в к Бо́гу преподо́бныя ру́ки твоя́,/ мир ста́ду твоему́ испроси́./ Те́мже и, к Вы́шнему насле́дию возше́д, почи́л еси́.</p>
<p><red>Богоро́дичен:</red>
<red>С</red>тра́нно Рождество́, стра́нно происхожде́ние во утро́бе обновля́ется Де́вы,/ и естество́, попо́лзшееся в тле́ние, от ле́сти воздви́же.
</p>
<p><red>Седа́лен, глас 3.</red></p>
<p><red>Подо́бен:</red>
<red>Б</red>оже́ственныя ве́ры:
</p>
<p>Де́лы просия́л еси́ Богоразу́мия,/ заре́ю облиста́л еси́ Це́рковь,/ е́реси умертви́л еси́ словесы́ твои́ми,/ нищелю́бие и любо́вь источи́л еси́,/ Авраа́мову странноприя́тию подо́бяся,/ о́тче Тара́сие, Христа́ Бо́га моли́,/ дарова́ти нам ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Боже́ственная ски́ния была́ еси́ Сло́ва,/ Еди́на Пречи́стая Ма́ти Де́во,/ чистото́ю А́нгелы превозше́дшая,/ па́че всех мене́ пе́рсть бы́вша,/ оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>Крестобогоро́дичен:</p>
<p>Нескверная А́гница Сло́ва,/ нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ матерски подо́бно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p><red>Песнь 4</red></p>
<p>
<emphasis><red>Ирмо́с:</red></emphasis>
<emphasis>
<red>П</red>ою́ Тя, слу́хом бо, Го́споди, услы́шах и ужасо́хся:/ до мене́ бо и́деши, мене́ ища́, заблу́ждшаго./ Те́м мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Пото́м благоче́стия все́ял еси́ Боже́ственное сло́во Це́ркви/ и пожа́л еси́ клас, Тара́сие, Правосла́вия;/ на земли́ кро́тких всели́лся еси́ и с ни́ми ра́дуешися, веселя́ся.</p>
<p>Его́же рече́ Иса́ия, преподо́бне,/ Боже́ственный стра́х во чре́ве прия́л еси́ ду́хом/ и роди́л еси́ Це́ркви,/ и́мже ересе́й прозябе́ния разбива́ются о ка́мень ве́ры.</p>
<p>Излия́нием сле́з, преподо́бне, отмы́л еси́ скве́рны/ и ко исто́чнику дости́гл еси́, в не́мже неодожде́нное пи́во сла́дости присносу́щныя пролива́емо,/ к жела́нием ты приспе́л еси́ кра́йним.</p>
<p><red>Богоро́дичен:</red>
<red>Б</red>ез се́мени заче́нся, Всенепоро́чная, Бог Сло́во во утро́бе Твое́й/ происхо́дит сообра́зно непрело́жно к челове́ческому ро́ду./ Того́ о рабе́х Твои́х моли́ при́сно, от бед спасти́ся душа́м на́шим.
</p>
<p><red>Песнь 5</red></p>
<p>
<emphasis><red>Ирмо́с:</red></emphasis>
<emphasis>
<red>С</red>ве́та пода́телю и веко́в Тво́рче, Го́споди,/ во све́те Твои́х повеле́ний наста́ви нас,/ ра́зве 6о Тебе́, ино́го бо́га не зна́ем.</emphasis>
</p>
<p>Си́лою слове́с твои́х не́мощь нечести́вых обличи́л еси́,/ и сою́зом связа́л еси́ Боже́ственныя любве́ ста́до твое́,/ и наде́ждею и ве́рою сохраня́еши невреди́мо.</p>
<p>Оттря́с воздержа́нием пи́щу,/ пита́л еси́ твою́ ду́шу, хлеб име́я чи́стыя моли́твы,/ поуче́ние же Боже́ственное и вознося́щее смире́ние.</p>
<p>Ты ри́зу, му́дре, церко́вную оте́чески истка́л еси́,/ в ню́же Христо́с честны́м о́бразом оде́яв тя ве́ры ра́ди,/ и правосла́вия уясни́л еси́ уче́ния.</p>
<p><red>Богоро́дичен:</red>
<red>Т</red>я Предста́тельницу, Чи́стая, и наде́жди кре́пкое основа́ние,/ и подпо́р, и покро́в, и сте́ну и́мамы вси́,/ и к Ца́рствию приводя́щий мо́ст.
</p>
<p><red>Песнь 6</red></p>
<p>
<emphasis><red>Ирмо́с:</red></emphasis>
<emphasis>
<red>В</red> бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли́, Бо́же, мя возведи́.</emphasis>
</p>
<p>Же́ртва и заколе́ние быв,/ повину́л еси́ себе́ Бо́гу ве́рою/ и соблюда́еши безкро́вныя слу́жбы Его́ соверше́ние.</p>
<p>Ны́не в невеще́ственную сла́ву преше́д от земли́,/ веще́ственными страстьми́ оскве́рншуюся, преподо́бне, ду́шу мою́/ приле́жною моли́твою твое́ю исцели́.</p>
<p>Острога́л еси́ дебе́льство писа́ния ра́зума глубо́ким истонче́нием,/ Це́ркви был еси́ скоропи́сца, Тара́сие, тро́сть.</p>
<p><red>Богоро́дичен:</red>
<red>Н</red>едоуме́нием покрыва́ется Рождество́ Твое́,/ стра́нно бо, Де́во, дои́ши Пита́теля,/ и млеко́м пита́еши Невеще́ственнаго,/ и на руку́ держи́ши Зижди́теля.
</p>
<p><red>Конда́к, глас 3.</red></p>
<p><red>Подо́бен:</red> Дева <red>Днесь</red>:</p>
<p>Правосла́вными догма́ты Це́рковь уясни́в,/ и Христо́ву, блаже́нне, честну́ю ико́ну почита́ти/ и покланя́тися всех научи́в,/ обличи́л еси́ иконобо́рцов безбо́жное веле́ние./ Сего́ ра́ди вопие́м ти:/ о о́тче, ра́дуйся, му́дре Тара́сие!</p>
<p><red>Песнь 7</red></p>
<p>
<emphasis><red>Ирмо́с:</red></emphasis>
<emphasis>
<red>О́</red>бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.
</emphasis>
</p>
<p>Прему́дрости ча́ша яви́лся еси́, доброде́тельми испо́лнена,/ и, созва́в пропове́данием высо́каго жития́ твоего́,/ наслади́л еси́ ста́до, Богому́дре,/ и с ним, о́тче, взыва́вши:/ благослове́н еси́, Бо́же оте́ц на́ших.</p>
<p>Оби́тели та́мошния и наслажде́ния честна́я предвари́л еси́,/ и ра́дуешися с Бо́гом твои́м, и весели́шися у́бо./ Те́мже тя чту́ще, преблаже́нне, со дерзнове́нием взыва́ем:/ благослове́н еси́, Бо́же оте́ц на́ших.</p>
<p>Му́жеством ра́зума препоя́сан в чре́сла, Тара́сие,/ и житие́м оде́ян, вводя́щим в ве́ру,/ на трапе́зу вы́шняго Царя́ восте́кл еси́, поя́:/ благослове́н еси́, Бо́же оте́ц на́ших.</p>
<p><red>Богоро́дичен:</red>
<red>Б</red>ез Отца́ из Тебе́, И́же без ма́тере из Отца́, прохо́дит/ и, чистоты́ Твоея́ зна́мения сохра́нь невре́дна,/ показа́ пречи́сто Рождество́ и Де́вство нескве́рно,/ обновля́ется бо в Тебе́ зако́на рождество́.
</p>
<p><red>Песнь 8</red></p>
<p><red>Ирмо́с:</red>
<red>В </red>пещи́ о́трочестей прообрази́л еси́ иногда́ Твою́ Ма́терь, Го́споди,/ о́браз же Сия́ из огня́ изыма́ше, неопа́льно входя́щия./ Ю́же пое́м, явльшуюся Тобо́ю конце́м <red>Днесь</red>,/ и превозно́сим во вся ве́ки.
</p>
<p>Ты, я́ко о́блак у́тренний, и я́ко ка́пля ка́плющая, и роса́, яви́лся еси́,/ благотворе́ния бога́тство собра́л еси́ на земли́, а́лчущих сердца́ умасти́л еси́/ и светлу́ вже́гл еси́, му́дре, душе́вную свещу́.</p>
<p>Святи́тельства оде́ждею дел твои́х све́том просве́щся,/ и яви́лся еси́ целому́дрия ключ,/ воздержа́ния пи́ща, и́стинныя моли́твы учи́тель,/ и покая́ния путь, и зако́н жития́.</p>
<p>Покая́ния вре́мя и обраще́ния плод принеси́/ и смоко́вницы непло́дныя посече́ния преще́ния, душе́ моя́, кля́твы убо́йся,/ напита́й же Христа́ доброде́телей благопло́дием.</p>
<p><red>Богоро́дичен:</red>
<red>Н</red>е забу́ди гла́са, Предста́тельнице стра́шная, раб Твои́х,/ но от вся́кия беды́ моли́твами Твои́ми и вся́каго преще́ния исхити́,/ преклоня́ет бо Бо́га Твоя́ Ма́терняя моли́тва.
</p>
<p><red>Песнь 9</red></p>
<p>
<emphasis><red>Ирмо́с:</red></emphasis>
<emphasis>
<red>О</red>т Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от святы́я Де́вы неизрече́нно воплоти́вшагося на́с ра́ди,/ ве́рнии, единому́дренно пе́сньми велича́ем.</emphasis>
</p>
<p>Увяди́л еси́, о́тче, кова́рствия и стре́лы вра́жия огне́м воздержа́ния/ и чистоты́ уѓльми, пло́ти ве́щный гне́в попали́л еси́ и́стинно,/ о́наго светозаре́ния, Тара́сие, сподо́бився.</p>
<p>С патриа́ршескими ли́ки водворя́яся, пое́ши пе́снь А́нгельскую с ни́ми:/ Свят, Свят, Свят Оте́ц Роди́тель, и Сын рожде́йся,/ и Дух, исходя́й неразде́льно./ Тро́ице Свята́я, сла́ва Тебе́.</p>
<p>Я́ко вшедшу в Вы́шняя с Па́влом, вопие́м:/ преблаже́нне, Божие блаже́нство, Це́ркви утвержде́ние,/ во́инству побе́ду, нам же дарова́ти очище́ние,/ чту́щим тя любо́вию, Тара́сие, помоли́ся.</p>
<p><red>Богоро́дичен:</red>
<red>В</red>опло́щься неизрече́нно от чи́стых Твои́х крове́й,/ я́ко со́лнце, яви́ся нам, Пречи́стая Ма́ти безневе́стная,/ век всех и́же пе́рвее, Отцу́ Собезнача́лен Сын/ и, тьму́ отгна́в, просвети́ вся́ческая.
</p>
</section>
