<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобнаго отца на́шего и испове́дника Кассиа́на Ри́млянина</p>
</title>
<p>Егда́ и́мать февраль месяц дней 28, тогда служба свята́го Кассиа́на поется на повече́рии.</p>
<p>А́ще же есть ви́сект, стихи́ры, глас 6.</p>
<p><red>Подо́бен:</red> Всю отложи́вше:</p>
<p>Му́дре проразуме́л еси́/ теку́щую прелесть, о́тче пресла́вне,/ и сию́ тре́бующим име́ти возбрани́л еси́,/ никако пребыва́ющую по исхожде́нии отсю́ду ко Го́споду:/ мимотеку́щее сие́ и вре́менное житие́ и устрое́ние./ Темже и к лу́чшей жи́зни преста́вился еси́,/ я́ко смотри́тель и мудр,/ житием и де́лом, Кассиа́не, Христу́ угоди́в.</p>
<p>Крест от младе́нства взе́м/ и стезе́ю, отче, жесто́кою и те́сною/ ше́ствовал еси́ спе́шно,/ и честно́ю па́че,/ повину́яся, сла́вне, веле́нием призва́вшаго./ Тем́же сугу́бо обре́л еси́/ трудо́в воздая́ние и досто́йну мзду:/ Небесное Царствие Христо́во/ и со все́ми святы́ми ликова́ние во Све́те, Кассиа́не./ С ни́миже непреста́нно моли  о душах наших.</p>
<p>Чудесе́ вещь вся́кия есть доброде́тели, Богомудре,/ с не́юже и в пло́ти  на  земли́ пе́рвее,/ смотря́я молча́, преподо́бне,/ и глаго́ля по́слежде и словесы́, и вещми́,/ смире́н  и кро́ток, незло́бив/ и вельми́ благогла́сник проро́ческий:/ мно́жае же ныне па́че,/ егда́ к Богу восте́к, удиви́лся еси́/ и прия́л благода́ть исцеле́ний.</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p>Нра́вом злым поползо́хся/ и порабоще́н лестию лука́вною, Богоневе́стная,/ к пречу́дному Твоему милосе́рдию и те́плому заступле́нию,/ Пресвята́я Отрокови́це, прибега́ю, окая́нный:/ сою́з мя изба́ви напа́стей и печа́лей/ и спаси́ мя, Пренепоро́чная, бесо́вских прилог,/ да прославля́ю Тя,/ и любо́вию пою́, и покланя́юся,/ и велича́ю Тя, Владычице, Присноблаже́нную.</p>
<p>Крестобогоро́дичен.</p>
<p>Подо́бен то́йже:</p>
<p>Ору́жие, я́коже рече́ Симео́н,/ сердце Твое про́йде,/ Пречистая Владычице,/ егда́ узрела еси́ из Тебе́ возсия́вшаго неизрече́нным словом,/ от беззако́нных я́ко осужде́на/ возноси́ма на Крест,/ о́цтом и же́лчию напая́емаго,/ ребра́  же пробода́ема,/ и ру́це  и но́зе пригвожда́емы/ и, рыдающи, восклица́ла еси́, Ма́терски вопию́щи:/ что сие́, Чадо сладча́йшее, но́вое та́инство?</p>
<p>Тропа́рь, глас 8:</p>
<p>Посто́м предочи́сти́вся, прему́дрости пости́гл еси́ разуме́ние,/ от пусты́нных же Богоно́сных отец научи́лся еси страсте́й обузда́нию./ Того́ ради пода́ждь нам твоими моли́твами/ пло́ти  нашея ду́ху послуша́ние:/ еси бо наста́вник, Кассиа́не преподо́бне,/ всем пою́щим о Христе́ твою па́мять.</p>
<p>Канон, глас 2.</p>
<p><red>Песнь 1</red></p>
<p><red>Ирмо́с:</red> Во глубине́ постла́ иногда́/ фараони́тское всевоинство преоруже́нная сила,/ вопло́щшееся же Слово всезло́бный грех потреби́ло е́сть, I Препросла́вленный Господь славно бо прослав́ися.</p>
<p>Венча́в Боже́ственными доброде́тельми, преподо́бне, житие́ твое, Кассиа́не, к Богу отшел еси́,/ от Него́же нам проси́ избавле́ния прегреше́ний, мо́лимся,/ соверша́ющим ве́рою свято́е твое́ преставле́ние.</p>
<p>Всеобра́зным мановением к Богу всех, достосла́вне,/ от стра́стных  помышлений уклонился еси́/ и свет был еси́, прича́стии невеще́ственными</p>
<p>обожа́емь;/ препросла́вленнаго Господа  поя́, тя просла́вльшаго.</p>
<p>Врач был еси́ душа́м, Боже́ственными твои́ми уче́нии, Кассиа́не,/ управля́я мудрова́ния мона́шествующих благода́тию,/ и к жизни ве́чней наставил еси́./ Сего́ ради тя вси любо́вию почита́ем.</p>
<p><red>Богоро́дичен:</red> Во чре́ве носи́вшую, Чи́стая, вси́ вемы:/ Бога бо, в плоть ме́ртвенную обле́кшася, па́че ума роди́ла еси́,/ просвети́вшаго преподо́бных сосло́вие,/ препросла́вленнаго Господа, славно бо просла́вися.</p>
<p><red>Песнь 3</red></p>
<p><red>Ирмо́с:</red> Процвела́ есть пусты́ня, я́ко крин, Господи, I язы́ческая неплодящая церковь прише́ствием Твоим,/ в не́йже утвердися мое се́рдце.</p>
<p>Звезду́ тя, на высоте́ церко́вней возсия́вшую,/ просвеще́ние показа́ су́щим во тьме Христос, всехва́льне,/ по́стников украше́ние, преподо́бне.</p>
<p>Кресту приобщи́вшемуся и мир просве́щшему, Кассиа́не, подо́бяся,/ распя́лся еси́ мирски́м страсте́м,/ коварствия бесо́в победив.</p>
<p>Му́дрости испо́лнися твое се́рдце, прему́дре,/ уче́ния бе́здну Святым источи́ Духом,/ мона́хов  стада́ напая́ющу.</p>
<p><red>Богоро́дичен:</red> Исцели́, Всенепоро́чная, ду́шу  мою   молю́ся,/ изнемо́гшую страстьми́ и вся́кими настоя́нии зле́йших де́монов,/ Боже́ственным хода́тайством Твоим.</p>
<p>Седа́лен, глас 4.</p>
<p><red>Подо́бен:</red> Вознесы́йся:</p>
<p>Преподо́бен быв, Бо́гу возложи́лся еси́/ и, просве́щься до́брыми ви́ды, Кассиане,/ я́ко солнце, облиста́л еси́ сия́нием Боже́ственных твоих учений/  сердца́ всех, чту́щих тя, всегда просвеща́я./ Но приле́жно моли Христа о иже любовию тепле́ восхваля́ющих тя.</p>
<p><red>Сла́ва, и ны́не, Богоро́дичен:</red></p>
<p>Грехолюби́в сый,  молю́ Тя, безгре́шнаго Бога ро́ждшую, взе́млющаго грехи́ мира, Пречи́стая,/ многогре́шную ду́шу  мою  уще́дрити и грехи́ моя мно́гия очи́стити:/ грешных бо Ты еси́ очище́ние, и спасе́ние верных, и заступление.</p>
<p>Крестобогоро́дичен:</p>
<p>Иже во́лею нас ради распе́ншагося на Дре́ве/ А́гница зрящи, рыда́ющи, глаго́лаше, слезя́щи:/ что́ Ти безблагода́тный евре́йский собо́р воздаде́,/ и́же многих и великих, Сыне Мой, даро́в наслажде́йся?/ Но воспева́ю Твое, Боже Мой, долготерпе́ние.</p>
<p><red>Песнь 4</red></p>
<p><red>Ирмо́с:</red> Прише́л еси́ от Девы, не хода́тай, ни Ангел,/ но Сам, Господи, вопло́щся,/ и спасл еси всего мя, человека./ Тем зову  Ти: сла́ва силе Твоей, Господи.</p>
<p>По́двиги твоими плотска́я покори́л еси́ игра́ния духу, преподо́бне,/ и свяще́нными учении твоими вся обнажил еси́ кова́рствия льсти́ваго и ловле́ния.</p>
<p>Умерщвля́емь волею от мирски́я ме́ртвости,/ бу́дущия жизни насле́дие приял еси́, Кассиа́не пресла́вне,/ законы же написал еси́ монахов в наставле́ние и соверше́ние.</p>
<p>Вселися в ду́шу твою благода́ть Духа/ и всех вы́шша плотски́х мудрова́ний тя показа́, пребога́те,/ и льсти́ваго сете́й явле́нно.</p>
<p><red>Богоро́дичен:</red> Безле́тнаго, в лето бы́вша,  родила́ еси́ неизрече́нно, Всенепорочная,/ преподо́бныя просвети́вшаго, ве́рою пожи́вшия,/ и злонача́льнаго зми́я смири́вшаго.</p>
<p><red>Песнь 5</red></p>
<p><red>Ирмо́с:</red> Хода́тай Богу и человеком был еси́, Христе Боже:/ Тобою бо, Владыко, к Светонача́льнику, Отцу Твоему,/ от но́щи неве́дения/приведе́ние и́мамы.</p>
<p>Восхи́тился  еси́, твоими добродетельми, Богоприя́тне, носи́м,/ и, радуяся, достигл еси́ к Небесным селе́нием,/ трудо́в по́чести достойно прие́мля.</p>
<p>Умо́м чистым ты взирая доброт́у Христо́ву,/ стоял еси́ непрекло́нен в нощи́ и во дни, пресла́вне,/ Боже́ственная явле́ния отту́ду прие́мля.</p>
<p>Сле́з  тече́нии, Богоно́се отче, напая́емь,/ я́ко дре́во высокове́твенно, прине́сл еси́ плоды́ исправле́ния,/ веселя́щая всех Божественно помышления.</p>
<p><red>Богоро́дичен:</red> Из Тебе Жизнь па́че ума возсия́вши, Де́во,/ врага умертви́, вся ны умертви́вшаго,/ и оживи́ мир, непреста́нно воспева́ющий Тя.</p>
<p><red>Песнь 6</red></p>
<p><red>Ирмо́с:</red> В бе́здне грехо́вней валя́лся,/ неизсле́дную милосе́рдия Твоего призыва́ю бе́здну:/ от тли, Боже, мя возведи́.</p>
<p>Путе́м те́сным, отче, ше́ствовал еси́,/ всем же словесы твои́ми сей показал еси́,/ и́мже добре ходя́щии, в ра́йскую широту́ вводи́ми бывают.</p>
<p>Жизнь твоя преподо́бна бы́сть,/ и кончи́на блаже́нна и честна́, Кассиа́не отче наш,/ святы́х А́нгелов собесе́дниче.</p>
<p>Дрема́ние уны́ния отвергл еси́/ и, пребдева́я в виде́ниих и дея́ниих, а́нгельски пожи́л еси́ на  земли́,/ Богоно́се, всеблаже́нне.</p>
<p><red>Богоро́дичен:</red> Я́ко добру́, яко красну́ возлюби́в Тя, добротворя́й Иисус, Всенепоро́чная,/ из Тебе пло́тию ражда́ется и обожа́ет мя за милосе́рдие безме́рное.</p>
<p><red>Конда́к, глас 4:</red></p>
<p>Преподо́бен быв, Бо́гу возложи́лся еси,/ и просвеща́я до́брыми ви́ды, Кассиа́не,/ яко со́лнце облиста́л еси/ сия́нием Боже́ственных твоих уче́ний,/сердца́ всех чту́щих тя всегда просвеща́я./ Но приле́жно  моли́ Христа́,/ о иже любо́вию те́пле восхваля́ющих тя.</p>
<p><red>Песнь 7</red></p>
<p><red>Ирмо́с:</red> Богопроти́вное веле́ние беззако́ннующаго мучи́теля/ высо́к пла́мень вознесло́ е́сть:/ Христо́с же простре́ Богочести́вым отроко́м ро́су духо́вную,/ Сы́й благослове́н и препросла́влен.</p>
<p>Всегда́ воззре́ньми светле́йшими, Богомудре, обожа́емь,/ свети́льник яви́лся еси́ незаходи́м,/ отню́дуже облиста́л еси́ сло́во спаси́тельное,/ всех нас разумы просвеща́ющее, восхваля́ющих тя.</p>
<p>Язы́к твой Ду́хом обощре́н, я́ве начерта́вший закон спаси́телен,/ и о́бразы изложи́, и́миже управля́ются вся, всеблаже́нне,/ присно мона́шествующих  стада́, ра́дующеся.</p>
<p>Ра́зумы, преподо́бне, спасительныя и глаго́лы,/ неве́дение серде́чное отгоня́ющия, богатно исто-</p>
<p>чи́л еси́, отче Богому́дре./ Те́мже тя почита́ем верно, всесвяту́ю соверша́юще память твою.</p>
<p><red>Богоро́дичен:</red> Черто́г была еси́ Боже́ственныя сла́вы и престол огнезра́чен,/ на не́мже почи́ Слово, воплоще́нное за кра́йнюю благосты́ню./ Того убо  моли́, Чистая, уще́дрити и поми́ловати ны.</p>
<p><red>Песнь 8</red></p>
<p><red>Ирмо́с:</red> Пе́щь иногда́ о́гненная в Вавило́не действа разделя́ше, I Божиим веле́нием халде́и опаля́ющая,/ верныя же ороша́ющая, поющия:/ бла́гослови́те  вся дела   Господня, Господа.</p>
<p>Сия́я, я́коже звезда, сло́вом и жити́ем, Кассиа́не,/ просвеща́еши вся земны́я концы,/ неве́дения изыма́я мглы и пе́ти повелева́я всегда:/ благослови́те, вся дела  Господня, Господа.</p>
<p>Заше́л еси́, умер, я́ко со́лнце, преблаже́нне,/ я́ко зарю́ же, оста́вил еси́ незаходи́ма словеса́ твоя, просвеща́ющая ду́ши наша,/ ве́рою святую твою, преподо́бне, соверша́ющих память.</p>
<p>Доброты́ мысленныя неизрече́нно наслажда́ешися, оста́вль тле́нное тело,/ и ви́дети сподо́бился еси́, я́же ви́дят, сла́вне, а́нгельская во́инства, поюще:/ благослови́те, вся дела Господня, Господа.</p>
<p><red>Богоро́дичен:</red> Яви́лася еси́ Небес ши́рши, Де́во,/ Его́же бо та́я  не вмести́ша,  несказа́нно вмести́вши/ и ро́ждши па́че смы́сла, сугу́ба су́ща естество́м,/ еди́ну же иму́ща Боголе́пно Ипоста́сь.</p>
<p><red>Песнь 9</red></p>
<p><red>Ирмо́с:</red> Безнача́льна Роди́теля Сын, Бог и Господь,/ вопло́щься от Девы, нам яви́ся,/ омраче́нная просвети́ти, собра́ти расточе́нная.  Те́м Всепе́тую Богоро́дицу велича́ем.</p>
<p>Кре́пость тебе дарова́ся от Бо́га и сила начала  отгони́ти мироде́ржца,/ темже до́блествовав вельми́,/ я́ко вои́стинну, отче Богому́дре, лико́м счи́слился еси́ преподо́бных, ра́дуяся.</p>
<p>Я́ко ши́пок сладково́нен, нас благоуха́ют Богодухнове́нная словеса́ Боже́ственнаго язы́ка твоего:/ ты бо благоуха́ние был еси́ нас ради излия́вшагося за милосе́рдие/ и в плоть обле́кшася, Богоносе всече́стне.</p>
<p>Па́мять твоя́, <red>Днесь</red> преподо́бно возсия́вши,/ озаря́ет с сердца́ восхваля́ющих твое а́нгельское житие, Кассиа́не,/ в не́йже мо́лимся согреше́ний проще́ние дарова́ти всем, помоли́ся.</p>
<p><red>Богоро́дичен:</red> Гла́с Ти прино́сим Гаврии́лов, взыва́юще:/ ра́дуйся, трапе́зо, Боже́ственный хлеб носи́вшая;/ ра́дуйся, непроходи́мая две́ре;/ ра́дуйся, радо́сте всех спаса́емых,/ преподо́бных похвало́, Богородице Приснодево.</p>
<p>Моли́тва</p>
<p>Богоблаже́нне и приснопа́мятне о́тче наш Кассиа́не! От юности возлюби́в паче всего Христа, земна́я и вре́менная презре́л еси, и, ангелоподо́бным житие́м твоим душу  и тело от страсте́й очи́стив, безстра́стия сокро́вище стяжа́л еси, и, Боже́ственными дара́ми обогати́вся, зако́ны Богому́дрые в наказа́ние и исправле́ние и́ноком написа́л еси, и усе́рдный де́латель в вертогра́де Христове яви́лся еси, сам творяи иных словом и делом научая, сугу́бое восприя́л еси воздая́ние от Бога. Емуже ныне с чинонача́лии Ангельскими предсто́я, при́зри на нас, обурева́емых житейских попече́ний волна́ми, и помози́ нам, да не увлече́т нас буря страсте́й наших в бе́здну грехо́вную. Услыши нас, грешных, святую память твою ублажа́ющих, и молися Христу Богу о нас, немощны́х, мглою уныния омрачаемых и малодушием недугующих, да Божественною благода́тию своею просвети́т омрачение ума нашего и укрепи́т нас на пути спасе́ния, имже право ходя́ще, вни́дем в Живот вечный. Виждь, отче святый, немощь нашу душе́вную, сердечное озлобление и неду́ги теле́сныя, одержащие нас по грехо́м нашим; виждь,я благими делы обнища́хом зело, виждь и ми́лостива сотвори к нам Человеколю́бца Бога моли́твами твоими, да не воздаст нам по злым де́лом нашим, но да яви́т над нами непобеди́мое Свое человеколю́бие и милосе́рдие и да́рует нам проще́ние прегреше́ний на́ших. Ты, подвижник быв и учитель и́ноческому житию,  моли Подвигополо́жника Христа́, да и нас, немощны́х, укрепи́т благодатию Своею в по́двигах воздержа́ния, поще́ния, моли́твы, целому́дрия и самоотверже́ния. Тебе́ дадеся благода́ть плода́ми присноживо́тнаго учения твоего насыща́ти и услажда́ти  сердца́ рачи́телей благоче́стия, помози и нам предста́тельством твоим терпели́вно и ра́достно восприя́ти и нести́и благо́е иго Христово и добре подвиза́тися в исправле́нии и обновле́нии жития нашего. О всеблаже́нне отче наш Кассиа́не, чудотво́рней ико́оне твоей покланя́ющеся и святое имя твое в помощь призыва́юще, мо́лим тя, я́ко хода́тая и засту́пника нашего: моли Господа Бога, Спаси́теля мира, да сохранит первопресто́льный град сей и святую обитель сию от всякия беды и напа́сти, от врагов ви́димых и невидимых, да дару́ет нам благостоя́ние с преспе́янием в Православной вере и благочестии, земле плодоно́сие и изоби́лие, и нас всех, недосто́йных, изба́ви моли́твами твоими от належа́щия нам ско́рби и ну́жды. Испроси у великодаровитаго Господа исполнение вся́каго блага́го проше́ния и всего, яже к животу временному и ве́чному поле́знаго, благодатию и человеколю́бием Го́спода нашего Иису́са Христа, Емуже подоба́ет слава, честь и поклоне́ние во веки веко́в. Ами́нь.</p>
<p>Молитва иная:</p>
<p>О Богоблаже́нне и приснопа́мятне отче наш Кассиа́не! Боже́ственных Ангелов сожи́телю, понесы́й тяготу́ дневную, в нищете пожи́вый, Божественными дара́ми обогати́выйся! Ты ны́не с преподобных соборы водворя́яся, с праведных ли́ки веселяся, помяни́ нас, доброде́тельное твое́ житие́ похваляющих, и не остави нас безпомощных! Призри на наше житие, волнуемое житейскими волна́ми, да не пото́пит нас грехо́вная буря, ниже́ да пожре́т нас па́губнаго отча́яния глубина́. Услыши молитву нас, гре́шных, моля́щихтися, и не пре́зри моления нас, немощны́х, уловля́емых диа́вольскими се́тьми, всюду злыми угнета́емых, всякаго блага лиша́емых, уны́нием омрачаемых и малоду́шием одержи́мых. Виждь, святе, яко смири́ся в персть душа наша, и враго́м ненави́дящим нас, быхом в пора́дование, лукавыми делы умерщвля́еми весь день: заблуди́хом бо воистинну, яко о́вцы, неиму́щия пастыря. Ты твоими блаоприятными моли́твами ми́лостива сотвори нам Еди́наго Человеколю́бца Бога, да не возда́ст нам по злым дело́м нашим и по нечистоте́ сердец наших, но да предваря́т ны благия Его щедро́ты, в мире, единодушии и благоче́стии утверждая живот наш. Мы, о Богоблаженне, на тя по Бозе упова́ем, тобою хва́лимся, твое святое имя на помощь призываем и, к твоему́ чудотворному образу, недосто́йнии, припа́дающе, тя моли́м: моли, отче наш Кассиа́не, Христа Бога, да изба́вльшеся от злых наших, с тобою вечных благ сподо́бимся благодатию и щедротами Господа нашего Иисуса Христа, суща Благослове́нна, со Безнача́льным Его Отце́м и с Пресвяты́м Духо́м во веки веков, аминь.</p>
<p>(Преподобный Кассиа́н Ри́млянин †ок. 433—448)</p>
</section>
