<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Богородичны воскресны на осмь гласов всего лета</p>
</title>
<p>Глас 1
<strong> <red>Богоро́дичен:</red></strong>
</p>
<p>Всеми́рную сла́ву,/ от челове́к прозя́бшую/ и Влады́ку
<strong> ро́ждшую,/ Небе́сную дверь воспои́м, Мари́ю Де́ву,/ безпло́тных песнь и ве́рных удобре́ние:/ Сия́ бо яви́ся Не́бо и храм Божества́,/ Сия́, прегражде́ние вражды́ разруши́вши,/ мир введе́ и Ца́рствие отве́рзе;/ Сию́ у́бо иму́ще ве́ры утвержде́ние,/ Побо́рника и́мамы из Ней ро́ждшагося Го́спода./ Дерза́йте у́бо, дерза́йте, лю́дие Бо́жий,/ и́бо Той победи́т враги,/ я́ко Всеси́лен.</strong>
</p>
<p>На стихо́вне <red>Богоро́дичен:</red></p>
<p>Се испо́лнися Иса́иино прорече́ние:/ Де́ва бо родила́
<strong> еси́/ и по рождестве́ яко пре́жде рождества́ пребыла́ еси,/ Бог бо бе рожде́йся,/ те́мже и естества́ новопресече́./ Но, о Богома́ти,/ моле́ния Твои́х рабо́в, в Твое́м хра́ме приноси́мая Тебе́, не пре́зри,/ но, яко Благоутро́бнаго Твои́ма рука́ма нося́щи,/ на Твоя́ рабы́ умилосе́рдися/ и моли́ спасти́ся душа́м на́шим.</strong>
</p>
<p>Глас 2
<strong> <red>Богоро́дичен:</red></strong>
</p>
<p>Пре́йде сень зако́нная,/ благода́ти прише́дши:/ я́коже
<strong> бо купина́ не сгара́ше, опаля́ема,/ та́ко Де́ва родила́ еси́/ и Де́ва пребыла́ еси́./ Вме́сто столпа́ о́гненнаго/ пра́ведное возсия́ Со́лнце,/ вме́сто Моисе́я — Христо́с,/ спасе́ние душ на́ших.</strong>
</p>
<p>На стиховне <red>Богоро́дичен:</red></p>
<p>О, чудесе́ но́ваго, всех дре́вних чуде́с!/ Кто бо позна́
<strong> Ма́терь, без му́жа ро́ждшую/ и на руку́ нося́щую всю тварь Содержа́щаго?/ Бо́жие есть изволе́ние Ро́ждшееся./ Его́же яко Младенца, Пречистая, Твои́ма рука́ма носи́вшая/ и Ма́терне дерзнове́ние к Не́му имущая,/ не преста́й моля́щи о чту́щих Тя,/ уще́дрити и спасти́ ду́ши на́ша.</strong>
</p>
<p>Глас 3
<strong> <red>Богоро́дичен:</red></strong>
</p>
<p>Ка́ко не диви́мся/ Богому́жному Рождеству́ Твоему́,
<strong> Пречестна́я?/ Искуше́ния бо му́жескаго не прие́мши, Всенепоро́чная,/ родила́ еси́ без отца́ Сы́на пло́тию,/ пре́жде век от Отца́ рожде́ннаго без ма́тере,/ ника́коже претерпе́вшаго измене́ния,/ или́ смеше́ния, или́ разделе́ния,/ но обою́ существу́ сво́йство це́ло сохра́ньшаго./ Те́мже, Ма́ти Де́во Влады́чице,/ Того́ моли́ спасти́ся душа́м/ правосла́вно Богоро́дицу испове́дающих Тя.</strong>
</p>
<p>На стиховне <red>Богоро́дичен:</red></p>
<p>Без се́мене от Боже́ственнаго Ду́ха,/ во́лею же О́тчею
<strong> зачала́ еси́ Сы́на Бо́жия,/ от Отца́ без ма́тере пре́жде век су́ща,/ нас же ра́ди из Тебе́ без отца́ бы́вша,/ пло́тию родила́ еси́/ и Младе́нца млеко́м пита́ла еси́./ Те́мже не преста́й моли́ти/ изба́витися от бед душа́м на́шим.</strong>
</p>
<p>Глас 4
<strong> <red>Богоро́дичен:</red></strong>
</p>
<p>И́же Тебе́ ра́ди богооте́ц проро́к Дави́д/ пе́сненно
<strong> о Тебе́ провозгласи́/ вели́чия Тебе́ Сотво́ршему:/ предста́ Цари́ца одесну́ю Тебе́./ Тя бо Ма́терь, Хода́таицу Живота́ показа́/ без отца́ из Тебе́ вочелове́читися благоволи́вый Бог,/ да Свой па́ки обнови́т о́браз, истле́вший страстьми́,/ и, заблу́ждшее горохи́щное обре́т овча́,/ на ра́мо восприи́м, ко Отцу́ принесе́т, и Своему́ хоте́нию/ с Небе́сными совокупи́т Си́лами,/ и спасе́т, Богоро́дице, мир/ Христо́с, име́яй ве́лию и бога́тую ми́лость.</strong>
</p>
<p>На стихо́вне <red>Богоро́дичен:</red>
<strong> При́зри на моле́ния Твои́х раб, Всенепоро́чная,/ утоля́ющи лю́тая на ны воста́ния,/ вся́кия ско́рби нас изменя́ющи,/ Тя бо Еди́ну тве́рдое и изве́стное утвержде́ние и́мамы/ и Твое́ предста́тельство стяжа́хом,/ да не постыди́мся, Влады́чице, Тя призыва́ющий,/ потщи́ся на умоле́ние Тебе́ ве́рно вопию́щих:/ ра́дуйся, Влады́чице,/ всех по́моще, ра́досте, и покро́ве,/ и спасе́ние душ на́ших.</strong>
</p>
<p>Глас 5
<strong> <red>Богоро́дичен:</red></strong>
</p>
<p>В Чермне́м мо́ри/ неискусобра́чныя Неве́сты о́браз
<strong> написа́ся иногда́:/ та́мо Моисе́й, раздели́тель воды́,/ зде же Гаврии́л, служи́тель чудесе́./ Тогда́ глубину́ ше́ствова немо́кренно Изра́иль,/ ны́не же Христа́ роди́ безсе́менно Де́ва./ Мо́ре по проше́ствии Изра́илеве пребы́сть непрохо́дно,/ Непоро́чная по рождестве́ Емману́илеве пребы́сть нетле́нна./ Сый и пре́жде Сый,/ явле́йся яко Челове́к,/ Бо́же, поми́луй нас.</strong>
</p>
<p>На стиховне <red>Богоро́дичен:</red></p>
<p>Храм и дверь еси́,/ пала́та и престо́л Царе́в,/ Де́во Всечестна́я,/ Е́юже Изба́витель мой, Христо́с Госпо́дь,/ во
<strong> тьме спя́щим яви́ся,/ Со́лнце сый пра́вды,/ просвети́ти хотя́ я́же созда́ по о́бразу Своему́ руко́ю Свое́ю./ Те́мже, Всепе́тая,/ яко Ма́терне дерзнове́ние к Нему́ стяжа́вшая,/ непреста́нно моли спасти́ся душа́м на́шим.</strong>
</p>
<p>Глас 6
<strong> <red>Богоро́дичен:</red></strong>
</p>
<p>Кто Тебе́ не ублажи́т, Пресвята́я Де́во?/ Кто ли не воспое́т Твоего́ пречи́стаго Рождества́?/ Безле́тно бо от Отца́
<strong> возсия́вый Сын Единоро́дный,/ То́йже от <red>Тебе</red>́, Чи́стыя, про́йде,/ неизрече́нно вопло́щься,/ естество́м Бог сый/ и естество́м быв Челове́к нас ради,/ не во двою́ лицу́ разделя́емый,/ но во двою́ естеству́ несли́тно познава́емый./ Того моли, Чи́стая, Всеблаже́нная,/ поми́ловатися душа́м на́шим.</strong>
</p>
<p>На стиховне <red>Богоро́дичен:</red></p>
<p>Творе́ц и Изба́витель мой, Пречи́стая,/ Христо́с
<strong> Госпо́дь,/ из Твои́х ложе́сн проше́д,/ в мя оболки́йся,/ пе́рвыя кля́твы Ада́ма свободи́./ Те́мже Ти, Всечи́стая,/ яко Бо́жий Ма́тери же и Де́ве,/ вои́стину вопие́м немо́лчно:/ ра́дуйся, а́нгельски, ра́дуйся, Влады́чице,/ предста́тельство, и покро́ве,/ и спасе́ние душ на́ших.</strong>
</p>
<p>Глас 7
<strong> <red>Богоро́дичен:</red></strong>
</p>
<p>Ма́ти у́бо позна́лася еси́/ па́че естества́, Богоро́дице,/
<strong> пребыла́ же еси́ Де́ва/ па́че сло́ва и ра́зума,/ и чудесе́ Рождества́ Твоего́ сказа́ти язы́к не мо́жет,/ пресла́вну бо су́шу зача́тию, Чи́стая,/ непости́жен есть о́браз рожде́ния,/ иде́же бо хо́щет Бог, побежда́ется естества́ чин./ Те́мже Тя вси Ма́терь Бо́жию ве́дуще,/ мо́лимтися приле́жно:/ моли́ спасти́ся душа́м на́шим.</strong>
</p>
<p>На стиховне <red>Богоро́дичен:</red></p>
<p>Под кров Твой, Влады́чице,/ вси земноро́днии, прибега́юще, вопие́м Ти:/ Богоро́дице, упова́ние на́ше,/ изба́ви
<strong> ны от безме́рных прегреше́ний/ и спаси́ ду́ши на́ша.</strong>
</p>
<p/>
<p/>
<p/>
<p>Глас 8
<strong>   <red>Богоро́дичен:</red></strong>
</p>
<p>Царь Небе́сный за человеколю́бие на   земли́ яви́ся/
<strong>   и с челове́ки   поживе́,/ от Де́вы бо Чи́стыя плоть прие́мый/ и из Ней   проше́дый с восприя́тием,/ Еди́н есть   Сын, сугу́б   естество́м,/ но не Ипоста́сию./ Те́мже соверше́нна Того   Бо́га и соверше́нна Челове́ка/ вои́стину   пропове́дающе,/ испове́дуем Христа́ Бо́га на́шего,/   Его́же   моли́, Ма́ти   Безневе́стная,/ поми́ловатися душа́м на́шим.</strong>
</p>
<p>На стихо́вне <red>Богоро́дичен:</red></p>
<p>Безневе́стная Де́во,/ Я́же Бо́га   неизрече́нно заче́нши
<strong>   пло́тию,/ Ма́ти   Бо́га Вы́шняго,/ Твои́х рабо́в мольбы́   приими́,   Всенепоро́чная,/ всем подаю́щи очище́ние прегреше́ний,/   ны́не на́ша моле́ния прие́млющи,/ моли́   спасти́ся всем нам.</strong>
</p>
<p/>
<p>
<red>Богоро́дичны осми́ гласо́в,   пое́мыя, егда́ есть Сла́ва: свято́му в   Мине́и</red>,
</p>
<p><red>И ны́не:</red> по гла́су сия́</p>
<p>Глас 1
<strong>   В неде́лю ве́чера   <red>Богоро́дичен:</red></strong>
</p>
<p>Небе́сных чино́в ра́дование,/ на   земли́ челове́ков
<strong>   кре́пкое   предста́тельство,/ Пречи́стая Де́во,/ спаси́ ны,   и́же к Тебе́   прибега́ющия,/ я́ко на Тя упова́ние по Бо́зе,   Богоро́дице,   возложи́хом.</strong>
</p>
<p>В понеде́льник   на у́трени <red>Богоро́дичен:</red>
<strong>   Святе́йшая святы́х   всех Сил,/ Честне́йшая всея тва́ри, Богоро́дице,   Влады́чице ми́ра,/ спаси́ ны, Спа́са ро́ждшая,/ от   прегреше́ний тьмори́чных и бед,/ я́ко Блага́я,   моли́твами Твои́ми.   </strong>
</p>
<p>В понеде́льник ве́чера <red>Богоро́дичен:</red></p>
<p>Де́во Всепе́тая, ю́же в Тебе́ та́йну/ Моисе́й проро́ческима ви́де очи́ма,/ купину́ горя́щу и неопаля́ему:/
<strong> Божества́ бо Огнь утро́бу Твою́, Чи́стая, не опали́./ Те́мже мо́лим Тя, я́ко Ма́терь Бо́га на́шего,/ мир испроси́ти ми́рови и ве́лию ми́лость.</strong>
</p>
<p>Во вто́рник у́тра <red>Богоро́дичен:</red></p>
<p>Блудни́цу, и блу́днаго аз, и разбо́йника победи́х,/
<strong> и мытаря́ прегреше́нии премину́х, и ниневи́тяны./ Увы́ мне, что бу́ду?/ Ка́ко убе́гну му́ки, аз окая́нный?/ Чи́стая, припа́даю Ти, уще́дри мя ми́лостию Твое́ю,/ я́коже о́ныя Сын Твой спасл есть.</strong>
</p>
<p>В сре́ду ве́чера <red>Богоро́дичен:</red></p>
<p>Ра́дуйся, ра́досте пра́дедов,/ апо́столов и му́чеников
<strong> весе́лие/ и покро́в нас, Де́во, Твои́х рабо́в.</strong>
</p>
<p>В четверто́к у́тра <red>Богоро́дичен:</red></p>
<p>Ра́дуйся, Богоро́дице Де́во,/ ра́дуйся, похвало́ всея́
<strong> вселе́нныя,/ ра́дуйся, Пречи́стая Ма́ти Бо́жия Благослове́нная.</strong>
</p>
<p>В пято́к ве́чера <red>Богоро́дичен:</red></p>
<p>Вои́стину па́че ума́ чу́дная Твоя́ вели́чия,/ рождества́
<strong> Твоего́, Богоневе́сто,/ я́же пропове́даша проро́цы вси, вся пресла́вная,/ зача́тие и рождество́, Всепе́тая, недомы́сленно и несказа́нно,/ и́мже мир спасл есть, я́ко Милосе́рд.</strong>
</p>
<p>В суббо́ту у́тра <red>Богоро́дичен:</red>
<strong> Ра́дуйся, от нас Свята́я Богоро́дице Де́во,/ чи́стый сосу́де всея́ вселе́нныя,/ свеще́ неугаси́мая, вмести́лище Невмести́маго,/ хра́ме необори́мый;/ ра́дуйся, из Нея́же роди́ся А́гнец Бо́жий,/ взе́мляй грехи́ всего́ ми́ра.</strong>
</p>
<p>
<strong/>
</p>
<p>Глас 2
<strong> В неде́лю ве́чера <red>Богоро́дичен:</red></strong>
</p>
<p>Ра́дуйся, Мари́е Богоро́дице, хра́ме неразруши́мый,/
<strong> па́че же святы́й, я́коже вопие́т проро́к:/ свят храм Твой, ди́вен в пра́вде.</strong>
</p>
<p>В понеде́льник у́тра <red>Богоро́дичен:</red></p>
<p>На Тя упова́ние, Богоро́дице, возложи́хом,/ ча́яния
<strong> да не отпаде́м,/ спаси́ нас от бед, Помо́щнице недоуме́емым,/ и сопроти́вных сове́ты разори́,/ Ты бо еси́ на́ше спасе́ние, Благослове́нная.</strong>
</p>
<p>В понеде́льник ве́чера <red>Богоро́дичен:</red></p>
<p>Непроходи́мая врата́, та́йно запеча́тствованная,/
<strong> Благослове́нная Богоро́дице Де́во,/ приими́ моле́ния на́ша/ и принеси́ Твоему́ Сы́ну и Бо́гу,/ да спасе́т Тобо́ю ду́ши на́ша.</strong>
</p>
<p>Во вто́рник у́тра <red>Богоро́дичен:</red></p>
<p>Ра́дуйся, Мари́е Богоро́дице, хра́ме неразруши́мый,/
<strong> па́че же святы́й, я́коже вопие́т проро́к:/ свят храм Твой, ди́вен в пра́вде.</strong>
</p>
<p>В сре́ду ве́чера <red>Богоро́дичен:</red></p>
<p>Я́ко плодови́та ма́слина,/ Де́ва израсти́ Тебе́, Плода́
<strong> Живо́тнаго,/ плодоноси́ти ми́рови ве́лию и бога́тую ми́лость.</strong>
</p>
<p>В четверто́к у́тра <red>Богоро́дичен:</red></p>
<p>Все упова́ние мое́ на Тя возлага́ю,/ Ма́ти Бо́жия,/
<strong> сохрани́ мя под кро́вом Твои́м.</strong>
</p>
<p>В пято́к ве́чера <red>Богоро́дичен:</red></p>
<p>Спаси́ от бед рабы́ Твоя́, Богоро́дице Де́во,/ я́ко вси
<strong> по Бо́зе к Тебе́ прибега́ем,/ я́ко к неруши́мей стене́ и предста́тельству.</strong>
</p>
<p>В суббо́ту у́тра <red>Богоро́дичен:</red></p>
<p>Прииди́те, Ма́терь Све́та, пе́сньми немо́лчными
<strong> зову́ще, вси просла́вим,/ Та бо роди́ Спасе́ние на́ше,/ и ра́дуйся принесе́м, я́ко Еди́ной ро́ждшей всех Нача́льнейшаго,/ И́же пре́жде век Бо́га;/ ра́дуйся, Я́же Е́ву па́дшую па́ки назда́вшая;/ ра́дуйся, Пречи́стая Де́во неискусобра́чная.</strong>
</p>
<p>Глас 3</p>
<p>В неде́лю ве́чера <red>Богоро́дичен:</red></p>
<p>Богоро́дице, Предста́тельнице всех моля́щихся Тебе́,/ Тобо́ю дерза́ем и Тобо́ю хва́лимся,/ и к Тебе́ все упова́ние на́ше есть,/ моли́ Ро́ждшагося из Тебе́ за непотре́бныя рабы́ Твоя́.</p>
<p>В понеде́льник утра <red>Богоро́дичен:</red></p>
<p>Святопервочи́стая похвало́ су́щи Небе́сных чино́в,/ апо́столов пе́ние и проро́ков сбытие́,/ Влады́чице, приими́ моли́твы на́ша.</p>
<p>В понеде́льник ве́чера <red>Богоро́дичен:</red></p>
<p>В жена́х Свята́я, Богоро́дице,/ Ма́ти Безневе́стная,/ моли́, Его́же родила́ еси́, Царя́ и Бо́га,/ да спасе́т нас, я́ко Человеколю́бец.</p>
<p>Во вто́рник у́тра <red>Богоро́дичен:</red></p>
<p>Без се́мене зачала́ еси́/ от Ду́ха Свята́го,/ и, славосло́вяще, воспева́ем Тя:/ ра́дуйся, Пресвята́я Де́во.</p>
<p>В сре́ду ве́чера <red>Богоро́дичен:</red></p>
<p>Вельми́ согреша́юща мя, Отрокови́це,/ исхити́ вели́кою Твое́ю моли́твою пла́мене ну́жднаго/ и испра́ви, Чи́стая, Твои́ми мольба́ми,/ ко спасе́нным стезя́м наставля́ющи шя/ ма́терними Твои́ми моли́твами.</p>
<p>В четверто́к у́тра <red>Богоро́дичен:</red></p>
<p>Без се́мене зачала́ еси/ от Ду́ха Свята́го,/ и, славосло́вяще, воспева́ем Тя:/ ра́дуйся, Пресвята́я Де́во.</p>
<p>В пято́к ве́чера <red>Богоро́дичен:</red></p>
<p>В жена́х Свята́я, Богоро́дице,/ Ма́ти Безневе́стная,/ моли́, Его́же родила́ еси́, Царя́ и Бо́га,/ да спасе́т нас, я́ко Человеколю́бец.</p>
<p>В суббо́ту у́тра <red>Богоро́дичен:</red></p>
<p>Без се́мене зачала́ еси́/ от Ду́ха Свята́го,/ и, славосло́вяще, воспева́ем Тя:/ ра́дуйся, Пресвята́я Де́во.  </p>
<p/>
<p>       Глас 4</p>
<p>В неде́лю в́ечера <red>Богоро́дичен:</red></p>
<p>Ра́дуйся, Све́та о́блаче;/ ра́дуйся, све́щниче све́тлый;/ ра́дуйся, ру́чко, в не́йже ма́нна;/ ра́дуйся, же́зле Ааро́нов;/ ра́дуйся, купино́ неопали́мая;/ ра́дуйся, черто́же; ра́дуйся, престо́ле;/ ра́дуйся, горо́ свята́я;/ ра́дуйся,          прибе́жище;/ радуйся, Божественная трапезо;/ радуйся, двере тайная;/ радуйся, всех радосте.</p>
<p>В понеде́льник у́тра <red>Богоро́дичен:</red></p>
<p>Богоро́дице, всех Цари́це,/ правосла́вных похвало́,/ ерети́чествующих шата́ния разори́/ и ли́ца их посрами́,/ не кла́няющихся, ниже́ чту́щих, Пречи́стая,/ честны́й Твой образ.</p>
<p>В понеде́льник ве́чера <red>Богоро́дичен:</red></p>
<p>Изба́ви нас от нужд на́ших,/ Ма́ти Христа́ Бо́га,/ ро́ждшая всех Творца́,/ да вси зове́м Ти:/ ра́дуйся, еди́но предста́тельство душ на́ших.</p>
<p>Во вто́рник у́тра <red>Богоро́дичен:</red></p>
<p>От всех бед рабы́ Твоя́ сохраня́й,/ Благослове́нная Богоро́дице,/ да Тя сла́вим, наде́жду душ на́ших.</p>
<p>В среду вечера <red>Богоро́дичен:</red></p>
<p>Иму́ще Тя, Богоро́дице, упова́ние и предста́тельство,/ вра́жиих наве́т не убои́мся,/ я́ко спаса́еши ду́ши на́ша.</p>
<p>В четверто́к у́тра <red>Богоро́дичен:</red></p>
<p>Тя сте́ну стяжа́хом, Богоро́дице Пречи́стая,/ и благоути́шное приста́нище, и утвержде́ние./ Те́мже молю́ся,/ и́же в житии́ обурева́ем:/ окорми́ и спаси́ мя.</p>
<p>В пято́к ве́чера <red>Богоро́дичен:</red></p>
<p>Свеще́ неугаси́мая, престо́ле пра́ведный,/ Пречи́стая Влады́чице,/ моли́ спасти́ся душа́м на́шим.</p>
<p>В субботу утра <red>Богоро́дичен:</red></p>
<p>Еди́на Чи́стая и Пречи́стая Де́во,/ Я́же Бо́га безсе́менно ро́ждшая,/ моли́ спасти́ся душа́м на́шим. </p>
<p/>
<p>       Глас 5</p>
<p>В неде́лю ве́чера <red>Богоро́дичен:</red></p>
<p>Стра́шно, и пресла́вно, и ве́лие та́инство:/ Невмести́мый во чре́ве вмести́ся/ и Ма́ти по рождестве́ па́ки пребы́сть Де́ва,/ Бо́га бо роди́, из Ней воплоще́нна./ Тому́ возопии́м, Тому́ песнь рцем,/ со А́нгелы воспева́юще:/ Свят еси́, Христе́ Бо́же,/ И́же нас ра́ди вочелове́чивыйся, сла́ва Тебе́.</p>
<p>В понеде́льник у́тра <red>Богоро́дичен:</red></p>
<p>Обра́дованная, хода́тайствуй Твои́ми моли́твами/ и испроси́ душа́м на́шим мно́жество щедро́т/ и очище́ние мно́гих прегреше́ний, мо́лимся.</p>
<p>В понеде́льник ве́чера <red>Богоро́дичен:</red></p>
<p>Утоли́ боле́зни/ многовоздыха́ющия души́ моея́,/ утоли́вшая вся́ку сле́зу от лица́ земли́:/ Ты бо челове́ков боле́зни отго́ниши/ и гре́шных ско́рби разруша́вши,/ Тебе́ бо вси стяжа́хом наде́жду и утвержде́ние,/ Пресвята́я Ма́ти Де́во.</p>
<p>Во вто́рник у́тра <red>Богоро́дичен:</red></p>
<p>Обра́дованная, ходата́йствуй Твои́ми моли́твами/ и испроси́ душа́м на́шим мно́жество щедро́т/ и очище́ние мно́гих прегреше́ний, мо́лимся.</p>
<p>В сре́ду ве́чера <red>Богоро́дичен:</red></p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу/ и прибе́жище душ на́ших.</p>
<p>В четверто́к у́тра <red>Богоро́дичен:</red></p>
<p>Блажи́м Тя, Богоро́дице Де́во,/ я́ко из Тебе́ возсия́ Со́лнце пра́вды, Христо́с,/ име́яй ве́лию ми́лость.</p>
<p>В пято́к ве́чера <red>Богоро́дичен:</red></p>
<p>Тебе молимся, яко Божий Матери:/ Благословенная, моли/ о спасении душ наших.</p>
<p>В суббо́ту у́тра <red>Богоро́дичен:</red></p>
<p>О́ле окая́нная душе́!/ Кий отве́т и́маши реши́ Судии́ во он час,/ егда́ престо́ли поста́вятся на Суде́/ и Судия́ прии́дет от Небе́с,/ соше́д со тьма́ми а́нгельскими?/</p>
<p>Егда́ ся́дет на Суди́щи,/ прю сотвори́ти с рабы́ непотре́бными, подо́бными мне,/ что отвеща́ти и́маши?/ Что же принести́ тогда́?/ Пои́стине ничто́же, ум и те́ло оскверни́вши твое́./ Те́мже припади́ к Де́ве и зови́ непреста́нно/ пода́ти тебе́ бога́тно грехо́в проще́ние.         </p>
<p/>
<p/>
<p/>
<p>       Глас 6</p>
<p>В неде́лю ве́чера <red>Богоро́дичен:</red></p>
<p>Арха́нгельски воспои́м,   ве́рнии,/ Небе́сный черто́г и дверь запеча́танну вои́стину:/   ра́дуйся, Ея́же ра́ди  отрасте́ нам Спас всех, Христо́с,/ Жизнода́вец и Бог./
<strong>   Низложи́, Влады́чице, мучи́тели,/ безбо́жныя враги́   на́ша,/ руко́ю Твое́ю, Пречи́стая,/ упова́ние христиа́н.</strong>
</p>
<p>В   понеде́льник у́тра <red>Богоро́дичен:</red></p>
<p>Арха́нгельское сло́во прия́ла еси́,/ и херуви́мский
<strong>   престо́л показа́лася еси́,/ и на объя́тиих Твои́х носи́ла   еси́, Богоро́дице,/ Наде́жду душ на́ших.</strong>
</p>
<p>В понеде́льник ве́чера <red>Богоро́дичен:</red>
<strong>   Никто́же притека́яй к Тебе́/ посра́млен от <red>Тебе</red>́ исхо́дит,/ Преч́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</strong>
</p>
<p>Во вто́рник у́тра <red>Богоро́дичен:</red>
<strong>   Вели́ких дарова́ний, Чи́стая Де́во Богома́ти,/ Ты сподо́билася еси́,/ я́ко родила́ еси́ пло́тию Еди́наго от Тро́ицы, Христа́ Жизнода́вца,/ во спасе́ние душ на́ших.</strong>
</p>
<p>В   сре́ду   ве́чера, <red>Богоро́дичен:</red></p>
<p>О́ко се́рдца моего́/ воспуща́ю к Тебе́, Влады́чице:/
<strong>   не пре́зри ма́лаго моего́ воздыха́ния/ в час, егда́ су́дит   Сын Твой ми́ру,/ бу́ди ми покро́в и Помо́щница.</strong>
</p>
<p>В четверто́к у́тра <red>Богоро́дичен:</red>
<strong>   Преложе́ние скорбя́щих,/ премене́ние боля́щих еси́, Богоро́дице Всепе́тая,/ спаси́ град и лю́ди,/ бори́мых умире́ние, обурева́емых тишина́,/ еди́на Предста́тельнице ве́рных.</strong>
</p>
<p>В   пято́к   ве́чера <red>Богоро́дичен:</red></p>
<p>Моли́твами Ро́ждшия Тя, Христе́,/ му́ченик Твои́х,
<strong>   и апо́стол, и проро́к, и святи́телей,/ преподо́бных, и   пра́ведных, и всех святы́х,/ усо́пшия рабы́ Твоя упоко́й.</strong>
</p>
<p>В суббо́ту у́тра <red>Богоро́дичен:</red></p>
<p>Бо́га, из Тебе́ воплоти́вшагося,/ разуме́хом, Богоро́дице
<strong>   Де́во:/ Того́ моли́ о спасе́нии душ на́ших.   </strong>
</p>
<p/>
<p>Глас 7
<strong>   В неде́лю   ве́чера <red>Богоро́дичен:</red></strong>
</p>
<p>Е́же ра́дуйся, Тебе́ зове́м со А́нгелом, Богоневе́сто,/
<strong>   черто́г, и дверь, и престо́л о́гненный нарица́юще   Тебе́,/ и несеко́мую го́ру, и купину́ неопали́мую.   </strong>
</p>
<p>В   понеде́льник утра <red>Богоро́дичен:</red></p>
<p>Умири́ молитва́ми Богоро́дицы жизнь на́шу,/ вопию́щих
<emphasis>Ти:/</emphasis>
<emphasis/>Ми́лостиве Го́споди, сла́ва Тебе́.
</p>
<p>В понеде́льник ве́чера <red>Богоро́дичен:</red>
<strong>   Ра́дуйся,   Со́лнца о́блаче мы́сленнаго и неизрече́ннаго, Влады́чице;/ ра́дуйся, всесве́тлая свеще́;/   р́дуйся, све́щниче всезлаты́й./ Тобо́ю, Пресвята́я,   Е́ва изба́вися от кля́твы./ Но, я́ко иму́щи дерзнове́ние/   ко Благопреме́нному   Сы́ну Твоему́ и Бо́гу,/ ма́тернею   Твое́ю   моли́твою/   не оскуде́й   моли́тися,   Пречи́стая.</strong>
</p>
<p>Во вто́рник у́тра <red>Богоро́дичен:</red></p>
<p>Цвет, Христе́, прозя́бл
<emphasis/>еси́ от Де́вы/ и просвети́л еси́
<strong>   род челове́ческий./   Го́споди, слава Тебе.</strong>
</p>
<p>В сре́ду ве́чера <red>Богоро́дичен:</red>
<strong>   Еди́ну   по рождестве́   Пречи́стую   Де́ву воспои́м,/ я́ко Ма́терь Бо́га Сло́ва,/ глаго́люще: сла́ва Тебе́.</strong>
</p>
<p>В четверто́к у́тра <red>Богоро́дичен:</red></p>
<p>Роди́лся еси́ от Де́вы несказа́нно, Христе́,/ и просвети́л еси́ су́щия во тьме, вопию́щия:/ Го́споди, сла́ва
<strong>   Тебе́.</strong>
</p>
<p>В пято́к ве́чера <red>Богоро́дичен:</red>
<strong>   Я́же   еди́на   Невмести́маго   прии́мши/   и ро́ждши   Бо́га Сло́ва воплоще́нна,/ моли́ спасти́ся душа́м на́шим.</strong>
</p>
<p>В суббо́ту у́тра <red>Богоро́дичен:</red></p>
<p>Моли́, Де́во,/ со апо́столы и му́ченики/ обрести́ на
<strong>   Суде́   преста́вльшимся/   ве́лию ми́лость.   </strong>
</p>
<p/>
<p>Глас 8
<strong>   В неде́лю ве́чера <red>Богоро́дичен:</red></strong>
</p>
<p>Арха́нгела Гаврии́ла глас восприи́мше, рцем:/ ра́дуйся, Ма́ти Бо́жия,/ Я́же Жизнода́вца Христа́ ми́ру
<strong>   ро́ждши.</strong>
</p>
<p>В понеде́льник у́тра <red>Богоро́дичен:</red></p>
<p>Небе́сная пою́т Тя,/ Обра́дованная, Ма́ти Безневе́стная,/ и мы   славосло́вим/   неизсле́дованное   Твое́
<strong>   Рождество́,   Богоро́дице,/   моли́   спасти́ся   душа́м   на́шим.   </strong>
</p>
<p>В понеде́льник ве́чера <red>Богоро́дичен:</red></p>
<p>Ра́дуйся, вселе́нныя похвало́;/ ра́дуйся, хра́ме
<strong> Госпо́день;/ ра́дуйся, горо́ приосене́нная;/ ра́дуйся, всех прибе́жище;/ ра́дуйся, све́щниче златы́й;/ ра́дуйся, сла́во правосла́вных честна́я;/ ра́дуйся, Мари́е, Ма́ти Христа́ Бо́га;/ ра́дуйся, раю́; ра́дуйся, Боже́ственная трапезо;/ ра́дуйся, се́не; ра́дуйся, ру́чко всезлата́я;/ ра́дуйся, всех упова́ние.</strong>
</p>
<p>Во вто́рник у́тра <red>Богоро́дичен:</red></p>
<p>Кров Твой, Богоро́дице Де́во,/ врачевство́ есть духо́вное:/ вонь бо прибега́ющее от душе́вных неду́г избавля́емся.</p>
<p>В сре́ду ве́чера <red>Богоро́дичен:</red></p>
<p>Аз, Де́во Свята́я Богоро́дице,/ к покро́ву Твоему́
<strong> прибега́ю,/ вем, я́ко обря́щу Тобо́ю спасе́ние,/ мо́жеши бо, Чи́стая, помощи́ мне.</strong>
</p>
<p>В четверто́к у́тра <red>Богоро́дичен:</red></p>
<p>Исхи́ти мя, Влады́чице,/ руки́ зми́я человекоуби́йцы,/ хотя́ща мя лука́вством поглоти́ти до конца́;/ сокруши́ че́люсти его́, молю́ Тя,/ и ко́зни разори́,/ я́ко да избы́в от ногте́й его́,/ велича́ю заступле́ние Твое́.</p>
<p>В пято́к ве́чера <red>Богоро́дичен:</red></p>
<p>Чи́стая Де́во,/ Сло́ва врата́, Бо́га на́шего Ма́ти,/ моли́
<strong> спасти́ся нам.</strong>
</p>
<p>В суббо́ту утра <red>Богоро́дичен:</red></p>
<p>Влады́чице, приими́ моли́твы раб Твои́х/ и изба́ви
<strong> нас/ от вся́кия ну́жды и печа́ли.</strong>
</p>
</section>
