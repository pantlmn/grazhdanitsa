<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Гера́сима, и́же на Иорда́не</p>
</title>
<p>
<red>На</red> Го́споди, воззва́х:
<red>стихи́ры, глас 8</red>.
</p>
<p>
<red>Подо́бен:</red> О, пресла́внаго чудесе́:
</p>
<p>О́тче Богому́дре Гера́симе,/ воздержа́нием мно́гим,/ моли́твою и моле́нием Бо́гу соединя́яся,/ непревра́тен пребы́л еси́ кова́рствии бори́теля/ и раб яви́лся еси́ Вседержи́теля./ Отону́дуже почита́ем тя/ и, Боже́ственную па́мять твою́/ прера́достно ве́рою пра́зднующе, восхваля́ем тя.</p>
<p>Преподо́бне о́тче Гера́симе,/ в пусты́нях при́сно, и пеще́рах, и гора́х/ ве́рою пребыва́я,/ Бо́га взыска́л еси́/ и Того́ обре́л еси́,/ я́коже возжеле́л еси́./ Невозвра́тною душе́ю вжиля́емь,/ вхожде́нии до́брыми всегда́,/ и мона́шествующих мно́жества приве́л еси́,/ Бо́гу спаса́емая.</p>
<p>Ты, повину́яся ма́нием/ Всеви́дца Бо́га,/ от Него́ благода́ть прия́л еси́/ де́йствовати чудеса́/ и прогоня́ти ду́хи лука́вствия,/ ди́вия же зве́ри повину́ти ума́ чистото́ю./ Те́мже почита́ем тя/ и Боже́ственную па́мять твою́ до́лжно/ ве́рою пра́зднуем, Богоблаже́нне.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Тя мо́лим, Пречи́стая,/ Предста́тельницу на́шу,/ смуща́емии в печа́лех:/ не пре́зри до конца́ поги́бнути рабы́ Твоя́,/ но ускори́ изъя́ти ны/ настоя́щаго гне́ва и печа́ли,/ о Богора́дованная, Пресвята́я Чи́стая,/ Ты бо на́ша еси́ стена́/ и по́мощь необори́ма.</p>
<p>
<red>Крестобогоро́дичен, подо́бен то́йже:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко, —/ увы́ Мне, — вопия́ше, — Ча́до сла́дкое,/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли вся изба́вивый милосе́рдием Твои́м?</p>
<p>
<red>Кано́н, его́же краегране́сие:</red> Гера́сима хвалю́, я́ко вене́ц плету́.
<red>Глас 8</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis>
</p>
<p>Сла́ву безсме́ртия и нетле́ния Боже́ственный вене́ц/ до́бре подви́гшемуся Христо́с тебе́ подаде́, Гера́симе.</p>
<p>Име́я Светода́теля, твои́х послу́шающа моле́ний,/ де́монов тьму́ ума́лил еси́, о́тче Гера́симе.</p>
<p>Струя́ми твои́х слез, я́коже дре́во, о́тче, тучня́емое,/ плоды́ безсме́ртия произне́сл еси́, Богому́дре Гера́симе.</p>
<p>
<red>Богоро́дичен:</red> Пречи́стая Богоро́дице, уста́ви боле́зни се́рдца моего́,/ я́же Христа́ безболе́зненно, па́че ума́ же и сло́ва ро́ждшая.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Распя́тие во́льное Претерпе́вшему, преподо́бне, после́дуя,/ ве́сь распя́лся еси́ житию́ и страсте́м.</p>
<p>Возмо́гл еси́, укрепля́емь вседе́тельным, му́дре, манове́нием,/ кре́пкаго вся се́ти попра́ти, Гера́симе.</p>
<p>Смире́нным мудрова́нием и смире́нным, му́дре, ду́хом, ты укре́плься,/ стра́сти душетле́нныя всеконе́чно смири́л еси́.</p>
<p>Я́коже вели́кое со́лнце, чуде́с твои́х сия́ньми просвеща́еши всех сердца́,/ ве́рно восхваля́ющих тя.</p>
<p>
<red>Богоро́дичен:</red> Родила́ еси́, Всенепоро́чная, Отцу́ Сы́на сопресто́льна и соесте́ственна,/ всем вхо́ды жи́зненныя показа́вшаго.
</p>
<p>
<red>Седа́лен,</red>
<red>глас 4</red>.
</p>
<p>
<red>Подо́бен:</red> Яви́лся еси́ дне́сь:
</p>
<p>Де́монов, преподо́бне, кова́рства кре́стною благода́тию и де́йством преше́д,/ положе́нием бог был еси́./ Те́мже тя ве́рно почита́ем, Гера́симе.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Пречи́стыя руки́ Твоя́, Де́во Ма́ти, просте́рши,/ покры́й упова́ющий на Тя и Сы́ну Твоему́ зову́щия:/ всем пода́ждь, Христе́, ми́лости Твоя́.</p>
<p>
<red>Крестобогоро́дичен:</red>
</p>
<p>На Дре́ве ви́дящи воздви́жена Сы́на Твоего́, Пречи́стая,/ утро́бою ма́тернею растерза́ема, жа́лостно взыва́ла еси́:/ увы́ Мне,/ ка́ко заше́л еси́, Све́те Мой безле́тный?</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Храм бы́сть Ду́ха просвеще́нное, о́тче, се́рдце твое́,/ тем то́чит дарова́ния,/ исцеля́я неду́ги Боже́ственною благода́тию.</p>
<p>Зако́ну Боже́ственному повину́яся, о́тче,/ от ю́ности после́довал еси́ Го́споду,/ облобыза́я безпло́тных житие́ с те́лом.</p>
<p>Ше́ствия твоя́, преподо́бне, к спаси́тельней стези́ испра́вишася/ наставле́нием Боже́ственнаго Ду́ха, в тя, преподо́бне, все́льшагося.</p>
<p>
<red>Богоро́дичен:</red> Иису́са Человеколю́бца,/ Его́же несказа́нно чревоноси́ла еси́,/ умоли́, Всенепоро́чная, спасти́ вся, пою́щия Тя.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
</p>
<p>Умо́м очище́нным прие́м лучи́ Свята́го Ду́ха,/ свет мона́шествующих был еси́.</p>
<p>Житие́ твое́, ну́ждею естества́ сия́я,/ а́нгела земна́го с пло́тию тя показа́.</p>
<p>Вод живото́чных Ду́ха испо́лнен,/ ре́ки источи́л еси́ чуде́с, о́тче Гера́симе.</p>
<p>
<red>Богоро́дичен:</red> Я́ко ту́ча, на Тя сни́де, Богоро́дице,/ Сло́во, воплоща́емое в просвеще́ние душ на́ших.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Пло́ти твоея́ немощно́е, си́лою укрепля́емо/ от Де́вы нам Чи́стыя возсия́вшаго,/ всю смири́ си́лу, о́тче, вражде́бных безпло́тных, преподо́бне.</p>
<p>Сокруши́в мы́сленных льво́в че́люсти благода́тнию,/ покори́л еси́ чу́вственных стремле́ния, преподо́бне;/ тем повину́ется тебе́ лев,/ я́ко па́стырю благопоко́рно служа́.</p>
<p>Житие́ а́нгельское, мудрова́ние, о́тче, смире́нно стяжа́в о Христе́,/ кро́ток был еси́/ и ны́не всели́лся еси́ в земли́ кро́тких,/ ра́дости Боже́ственныя исполня́емы.</p>
<p>
<red>Богоро́дичен:</red> Всели́ся в Тя О́тчее, Чи́стая, озаре́ние/ и, ро́ждься пло́тию, мир просвети́, и тьмы́ изба́ви многобо́жия./ Сего́ ра́ди воспева́ем Тя.
</p>
<p>
<red>Конда́к, глас 4</red>.
</p>
<p>
<red>Подо́бен:</red> Вознесы́йся:
</p>
<p>Возгоре́вся раче́нием Го́рним,/ же́стость пусты́ни Иорда́новы па́че всех ми́ра сла́дких предпоче́л еси́;/ отону́дуже повину́ся тебе́ зве́рь да́же до сме́рти, о́тче,/ послу́шне и жа́лостне на гро́бе твое́м сконча́ся,/ просла́вльшу тя та́ко Бо́гу,/ к Нему́же моля́ся, и о нас,/ о́тче Гера́симе, помина́й.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Свет возсия́ тебе́, о́тче, и сопру́г сего́ весе́лие,/ в Небе́сных кро́вех при́сно водворя́ему и песнопою́щу:/ благослове́н еси́, Го́споди Бо́же, во ве́ки.</p>
<p>Ту́чами слез напои́в твое́, Богоно́се, се́рдце,/ доброде́тельный прозяба́еши плоды́,/ и́миже сла́дость Го́рнюю во ве́ки прия́л еси́ со все́ми преподо́бными.</p>
<p>Во усте́х нося́ пе́ние в подража́нии непреста́нно А́нгельстем,/ бде́нным умо́м, Гера́симе, вопия́л еси́:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> О́гнь ника́коже Тя, Богоро́дице, Божества́ опали́, Де́во,/ Тя бо купина́ иногда́ образова́ше в горе́,/ опаля́ема, Пречи́стая, и ника́коже сгара́ющи.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Богоглаго́ливии о́троцы в пещи́,/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>Просвеще́н предста́л еси́ Влады́це/ по́стническими сия́ньми, чудоно́сче Гера́симе,/ и Безпло́тных лико́м счи́слился еси́.</p>
<p>В беззло́бии житие́ проводи́в,/ лука́ваго седа́лище отню́д охуди́л еси́,/ по́стников красото́, Богому́дре Гера́симе.</p>
<p>Во оде́жду нетле́ния оде́ялся еси́/ страсте́й совлече́нием, о́тче Богому́дре Гера́симе,/ и черто́г Боже́ственный досто́йно получи́л еси́.</p>
<p>
<red>Богоро́дичен:</red> Я́ко благоуха́нный крин, обре́т Тя во удо́лиих жития́ Пресу́щественный, Всечи́стая,/ Тобо́ю благоуха́ние ми́рови вдохну́.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жий снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Стопа́м всех, до́бре на земли́ ходи́вших, после́дуя,/ любо́вь име́л еси́, ве́ру, наде́жду,/ ме́рность, му́дрость и неоску́дную моли́тву,/ воздержа́ние неизрече́нное, о́тче Гера́симе,/ наслажда́яся чи́стыми восхожде́нии.</p>
<p>О, чу́до! ка́ко, я́ко слове́сен, повинова́шеся тебе́ зве́рь/ повеле́нию твоему́, Гера́симе, со усе́рдием служа́,/ Бо́гу прославля́ющу твое́ житие́ равноа́нгельное,/ зна́мении, преподо́бне, и безчи́сленными дивесы́ и чудесы́?</p>
<p>Утвержде́ние яви́лся еси́ мона́шествующих и молча́щих, Богоно́се, наказа́ние,/ тесне́йшую бо воздержа́ния стезю́ ше́ствовал еси́,/ Боже́ственными наде́ждами ду́шу при́сно разширя́я./ Те́мже простра́нно в се́лех избра́нных обре́л еси́ селе́ние.</p>
<p>Процве́л еси́, о́тче, во дво́рех Бо́га на́шего, я́ко фи́никс высокора́сленный,/ я́ко кипари́с, возвели́чился еси́ Боже́ственными возноше́нии./ Отону́дуже па́мять твою́ ве́рно вси пра́зднуем,/ в ню́же мо́лимся: искуше́ний ны вся́ких спаси́.</p>
<p>
<red>Богоро́дичен:</red> Нося́щи Емману́ила на ру́ку Твое́ю, Чи́стая,/ я́коже Младе́нца, Богора́дованная, вопия́ла еси́:/ Ча́до Мое́ сладча́йшее,/ ка́ко пода́м Тебе́ сосе́ц, пита́ющему вся́ческая?/ ка́ко повию́ Тя пелена́ми, мгло́ю повива́ющаго мо́ре?
</p>
</section>
