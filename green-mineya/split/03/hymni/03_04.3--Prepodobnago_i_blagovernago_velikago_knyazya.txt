<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго и благове́рнаго вели́каго кня́зя Дании́ла Алекса́ндровича Моско́вскаго</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры на 4,
<red>глас 4</red>.
</p>
<p>
<red>Подо́бен:</red> Зва́нный свы́ше:
</p>
<p>Зва́нный свы́ше от Го́рняго жили́ща,/ све́тлым ума́ о́ком воззре́л еси́,/ и, вре́менная сего́ ми́ра кра́сная отве́рг,/ предпоче́л же ве́чно бу́дущая,/ и, о́гнь Боже́ственныя любве́ в се́рдце прие́м,/ угото́вился еси́ к житию́ а́нгельскому,/ ум твой чи́стый ко Христу́ впери́в,/ Ему́же дне́сь предстоя́, блаже́нне кня́же Дании́ле,/ моли́ спасти́ся душа́м на́шим.</p>
<p>Ца́рства, сла́вы и сам себе́ отре́кся,/ с ра́достию Христу́ после́довал еси́,/ и крест взял еси́ на ра́мена своя́,/ и по Нем возше́л еси́ в вечнонетле́нную сла́ву Ца́рства Его́,/ Ему́же дне́сь предстоя́, уго́дниче Христо́в Дании́ле,/ моли́ спасти́ся душа́м на́шим.</p>
<p>Твое́ се́рдце разжже́ жела́ние,/ тезоиме́нное твоему́ и́мени,/ к пути́, веду́щему во град Небе́сный,/ и́мже ше́ствуя, веду́щей тя кро́тости и смире́нию,/ дости́гл еси́ по жела́нию твоему́ Небе́сных оби́телей,/ иде́же дне́сь со А́нгелы лику́я, преблаже́нне кня́же Дании́ле,/ моли́ спасти́ся душа́м на́шим.</p>
<p>
<red>Сла́ва, глас 6</red>:
</p>
<p>О́трасль благопло́днейшая Алекса́ндрова ко́рене был еси́,/ плод принося́ доброде́телей,/ в преподо́бии бо, и пра́вде, и смире́нии,/ ми́лостынях же и чистоте́ ре́вности подража́тель был еси́ твоему́ роди́телю/ и, те́ми све́тло укра́шен,/ простра́нное селе́ние Святы́я Тро́ицы был еси́./ Е́йже ку́пно ны́не с роди́телем твои́м предстоя́,/ моли́ ми́рну бы́ти гра́ду и оби́тели твое́й/ и всем росси́йским сыново́м спасти́ся.</p>
<p>
<red>И ны́не, Богоро́дичен:</red>
</p>
<p>Никто́же, притека́яй к Тебе́,/ посра́млен от <red>Тебе</red>́ исхо́дит, Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>
<red>На стихо́вне стихи́ры, глас 2</red>.
</p>
<p>
<red>Подо́бен:</red> До́ме Евфра́фов:
</p>
<p>Дом Святы́я Тро́ицы яви́лся еси́,/ Дании́ле блаже́нне,/ те́мже, воспева́я тя,/ ра́дуйся, вси тебе́ зове́м.</p>
<p>
<red>Стих: </red>Честна́ пред Го́сподем/ сме́рть преподо́бных Его́.
</p>
<p>Архиере́и и свяще́нницы,/ старе́йшины и юне́йшие,/ све́тло дне́сь взыгра́йте,/ и па́мять блаже́ннаго в пе́снех возвели́чим.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Восхва́лим дне́сь вси князе́й росси́йских похвалу́,/ блаже́ннаго кня́зя Дании́ла,/ храня́ща оте́чество свое́/ ненаве́тно моли́твами свои́ми.</p>
<p>
<red>Сла́ва, Глас 8</red>:
</p>
<p>Дне́сь весе́лия исполня́ется храм Бо́га на́шего,/ в нем же благове́рный кня́зь Дании́л,/ вели́кий наш засту́пник,/ мощми́ свя́то почива́ет,/ и всех, ве́рно притека́ющих к честне́й его́ ра́це, освяща́ет,/ и, исцеле́ние да́руя,/ мо́лится о душа́х на́ших.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Тропа́рь пи́сан на Вели́цей Вече́рни.</red>
</p>
<p>
<red>Сла́ва, и ны́не,</red>
<red>Богоро́дичен:</red> Е́же от ве́ка утае́нное:
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н.</red>
<red>На</red> Го́споди, воззва́х:
<red>стихи́ры на 8, глас 6</red>.
</p>
<p>
<red>Подо́бен:</red> Все отло́жше:
</p>
<p>Всю отложи́в вре́менную сла́ву ми́ра,/ сия́нием Ду́ха Свята́го просве́щся,/ Дании́ле Богому́дре,/ стра́стная взыгра́ния воздержа́нием изсуши́л еси́,/ и ле́гкое ева́нгельское бре́мя восприя́л еси́, крест твой,/ и, после́дуя Влады́це Христу́,/ обре́л еси́ ле́ствицу Небе́сную,/ по не́йже восше́д, дости́гл еси́ Го́рняго Иерусали́ма,/ и Христо́ва Ца́рствия сонасле́дник яви́лся еси́,/ и со А́нгелы, ра́дуяся, Боже́ственнаго лицезре́ния Его́ наслажда́ешися,/ Его́же моли́ душа́м на́шим дарова́ти мир и ве́лию ми́лость.</p>
<p>Все отложи́в нача́льство княже́ния держа́вы,/ кро́тостию нра́ва утвержда́яся/ и тепле́йшим жела́нием к Бо́гу горя́,/ мона́шеское житие́ восприя́л еси́,/ Богоподража́тельне кня́же Дании́ле,/ вся плотска́я увяди́л еси́ мудрова́ния,/ и целому́дрия столп показа́лся еси́,/ и, смиренному́дрствуя, возвы́сился еси́ к Го́рнему жили́щу,/ иде́же вы́ну Христу́ Бо́гу предстоя́,/ моли́ душа́м на́шим дарова́ти мир и ве́лию ми́лость.</p>
<p>Все отложи́в наслажде́ние земны́х веще́й/ Вы́шняго ра́ди наслажде́ния,/ воздержа́нию поревнова́л еси́/ и страсте́й пла́мень потща́лся еси́ угаси́ти сле́зными пото́ки моли́тв твои́х,/ воздержа́нием же и поще́нием,/ я́ко благово́нной пи́щею, напита́л еси́ ду́шу твою́,/ те́мже и, непоро́чное и пра́ведное житие́ проходя́,/ дости́гл еси́ Влады́чня Престо́ла,/ отону́дуже светлостьми́ озаря́яся,/ моли́ Царя́ Христа́ душа́м на́шим дарова́ти мир и ве́лию ми́лость.</p>
<p>Всю возложи́в на Подвигополо́жника наде́жду,/ простра́нный ми́ра пу́ть оста́вив,/ у́зким же и приско́рбным мона́шескаго жития́ ше́ствовал еси́,/ Богоблаже́нне кня́же Дании́ле,/ порфи́ру, и виссо́н, и ца́рскую багряни́цу,/ сла́ву же и бога́тство мимотеку́щее в ничто́же вмени́в,/ Небе́сное бога́тство и сла́ву ве́чную восприя́ти удосто́ился еси́,/ и ны́не в нетле́нной жи́зни пребыва́я,/ моли́, Ему́же предстои́ши,/ дарова́ти душа́м на́шим мир и ве́лию ми́лость.</p>
<p>
<red>Стихи́ры, Глас 2</red>:
</p>
<p>Ки́ими Боже́ственными пе́сньми/ восхва́лим вели́каго кня́зя Дании́ла,/ в по́стницех воздержа́ния рачи́теля,/ в княже́нии милосе́рдна нача́льника,/ вдов и сиро́т предста́теля,/ ни́щих пита́теля,/ стра́нных и ско́рбных уте́шителя,/ правосла́вных побо́рника,/ вражды́ прогони́теля, оби́димых засту́пника,/ его́же ра́ди Христо́с земли́ Росси́йстей да́рует/ мир и ве́лию ми́лость.</p>
<p>Ки́ими всепра́зднственными хвала́ми/ ублажи́м Дании́ла блаже́ннаго,/ трудолю́бнаго Христо́ва са́да де́лателя,/ смиренному́дрия чи́стое зерца́ло,/ и́ноков удобре́ние, преподо́бных ра́дование,/ А́нгелов собесе́дника,/ Небе́сных жи́телей сонасле́дника,/ сла́ву Росси́йския земли́,/ ви́димых враг победи́теля,/ его́же ра́ди Христо́с росси́йским лю́дем да́рует/ мир и ве́лию ми́лость.</p>
<p>Ки́ими похва́льными венцы́/ венча́ем Дании́ла прему́драго,/ князе́й росси́йских похвалу́,/ исто́чника Боже́ственных исцеле́ний неоску́днаго,/ чи́стое и нескве́рное Святы́я Тро́ицы жили́ще,/ реку́ чуде́с неисчерпа́ему,/ доброде́телей пра́вило,/ Безпло́тных жи́тия подража́теля,/ Небе́снаго граждани́на,/ его́же ра́ди Христо́с ва́рварския по́лчища низложи́,/ име́яй мир и ве́лию ми́лость.</p>
<p>Ки́ими радостотво́рными уста́ми/ возвели́чим Дании́ла,/ све́тлую звезду́, на мы́сленней тве́рди Росси́йстей просия́вшую,/ те́плаго засту́пника гра́ду на́шему,/ су́щим в беда́х ско́раго поспе́шника/ и всех притека́ющих к нему́ изба́вителя,/ в бране́х му́жа непобеди́ма,/ его́же ра́ди Христо́с, вра́жия шата́ния низложи́в,/ лю́дем Свои́м дарова́ мир и ве́лию ми́лость.</p>
<p>
<red>Сла́ва, глас 6:</red>
</p>
<p>Прииди́те, празднолю́бных собо́ри,/ Бо́гом поста́вленной святи́тели со иере́и,/ мона́си со всем христолюби́вым мно́жеством,/ све́тлый лик соста́вльше,/ Дави́дскую воспое́м пе́снь добропло́дной о́трасли Алекса́ндровой,/ Богоблаже́нному кня́зю Дании́лу:/ сей бо, насажде́н в блаже́нном дому́ отца́ своего́,/ я́ко фи́никс высокове́рхий, в доброде́телех процве́л,/ и да́же до преставле́ния ве́рен бы́сть подража́тель всех дел роди́теля своего́,/ и ны́не с ним в Небесе́х ку́пно ликовству́я,/ мо́лится непреста́нно/ сохрани́тися оте́честву своему́ и держа́ве на́шей,/ побе́ду на супоста́ты да́руяй моли́твами свои́ми.</p>
<p>
<red>И ны́не, Богоро́дичен.</red>
</p>
<p>
<style name="color-red"/>Вход. Проки́мен дне. Чте́ния 3.
</p>
<p>Прему́дрости Соломо́ни чте́ние
<red>(глава́ 3):</red>
</p>
<p>Пра́ведных души́ в ру́це Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от, нас ше́ствие сокруше́ние,/ они́ же су́ть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я/ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние
<red>(глава́ 4):</red>
</p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же е́сть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бы́сть/ и живы́й посреде́ гре́шник преста́влен бы́сть./ Восхище́н бы́сть, да не зло́ба измени́т ра́зума его́/ или́ ле́сть прельсти́т ду́шу его́./ Раче́ние бо зло́бы помрача́ет до́брая,/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́йте,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние
<red>(глава́ 5 и 6):</red>
</p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние Свое́/ и вооружи́т тва́рь в ме́сть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́,/ внуши́те, держа́щии мно́жества/ и гордя́щиися о наро́дех язы́к,/ я́ко дана́ е́сть от Го́спода держа́ва вам/ и си́ла от Вы́шняго.</p>
<p>
<red>На лити́и стихи́ры, глас 3, самогла́сны;</red>
</p>
<p>Богоизбра́нная степенноросси́йская о́трасль/ и насле́дник держа́внаго престо́ла был еси́,/ Богому́дре кня́же Дании́ле,/ на земли́ бо живя́,/ у́мная очеса́ твоя́ возводи́л еси́ к живу́щему на Небесе́х Бо́гу,/ и ны́не все́льшися с весе́лием во двор Небе́сный,/ блаже́нныя души́ твоея́ у́мную зе́ницу обраща́й на страну́ Росси́йскую/ и призира́й на держа́ву на́шу,/ и на град твой, и на оби́тель твою́ святу́ю,/ в ней же многоцеле́бныя мо́щи твоя́ святы́я/ Христо́вою бла́гостию су́ть храни́мы.</p>
<p>Блаже́нныя души́ твоея́ богозда́нный храм/ многоце́нными благоле́пных доброде́телей би́серы украси́в/ и покори́в ху́ждшее теломудрова́ние/ лу́чшей богообра́зней души́ твое́й,/ в Го́рний град Иерусали́м всели́лся еси́,/ в не́мже светоза́рнаго ве́чнаго блаже́нства луче́й облиста́емый,/ со а́нгельскими торжеству́еши ли́ки;/ моли́, свя́те, Боже́ственную Тро́ицу спасти́ всех правове́рных,/ чту́щих святу́ю па́мять твою́,/ и селе́ний пра́ведных сподо́бити.</p>
<p>Кро́ткаго и смире́ннаго се́рдцем возлюби́в Христа́,/ киче́ние возненави́дел еси́/ и, душеполе́зным смире́ния путе́м ше́ствовав,/ оста́вя кня́жескую вла́сть и многосу́етное мирско́е житие́,/ всели́лся еси́ в монасты́рь богоуго́днаго мона́шескаго по́двига,/ пресла́вне чудотво́рче, кня́же Дании́ле,/ в не́мже благи́й послу́шник быв,/ богопоспе́шно смиренному́дрием в Небе́сныя вшел еси́ оби́тели,/ и́хже и нас сподо́битися Христу́ Го́споду Иису́су помоли́ся.</p>
<p>
<red>Сла́ва, глас 4:</red>
</p>
<p>Весели́ся и ра́дуйся, держа́вный гра́де Москво́,/ и да игра́ют сы́ны твоя́ в тебе́, све́тло торжеству́юще,/ в па́мять благове́рнаго Дании́ла,/ от ко́рене Алекса́ндрова произра́стша,/ вдов, сиро́т и ни́щих пита́теля,/ скорбя́щих уте́шителя и прибега́ющих ско́ра помо́щника и засту́пника,/ его́же дне́сь честне́й ра́це предстоя́ще,/ благогове́йно покланя́ющеся, возопие́м:/ Богоблаже́нне кня́же Дании́ле,/ моли́твами твои́ми да́руй лю́дем твои́м мир и ве́лию ми́лость.</p>
<p>
<red>И ны́не, Богоро́дичен. </red>
</p>
<p>
<red>На стихо́вне стихи́ры, глас 4</red>.
</p>
<p>
<red>Подо́бен:</red> Я́ко до́бля:
</p>
<p>Зва́нию Влады́ки твоего́ Христа́,/ И́же рече́: гряди́ в след Мене́,/ усе́рдно после́довал еси́, Богому́дре кня́же Дании́ле,/ взем бо крест — непобеди́мое ору́жие,/ на стра́сти па́губныя му́жески укрепи́вся,/ победи́л еси́ ви́димых и неви́димых враго́в по́лчища/ и, зде пожи́в богоуго́дно,/ ны́не на Небесе́х почива́еши с ми́ром.</p>
<p>
<red>Стих: </red>Честна́ пред Го́сподем/ сме́рть преподо́бных Его́.
</p>
<p>Терпе́ние мно́го стяжа́в,/ от зави́ствующих на твое́ оте́чественное насле́дие/ премо́гл еси́ вся приключи́вшияся напа́сти,/ благове́рный кня́же Дании́ле,/ благомо́щным посто́м и богоприя́тною моли́твою,/ Небе́сная дарова́ния от Христа́ прие́м врачева́ти вся́кия боле́зни,/ да́руй у́бо и нам вся́ких бед свобожде́ние.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Богому́дренным смы́слом в за́поведех Бо́жиих пре́был еси́ тверд,/ Правосла́вною укрепля́емь ве́рою,/ кре́пце оправда́ния Госпо́дня соверша́я,/ Богоблаже́нне кня́же Дании́ле,/ жития́ целому́дрием в по́стничестве пожи́л еси́,/ богоприя́тными моли́твами удиви́л еси́ лю́ди своя́,/ и́миже испроси́ у Христа́ Бо́га ве́лию ми́лость.</p>
<p>
<red>Сла́ва, глас 6</red>:
</p>
<p>Возси́я дне́сь ра́достная па́мять всем благочести́вым лю́дем,/ па́че же держа́вному гра́ду Москве́,/ в нем же лежа́т святы́я мо́щи/ всеблаже́ннаго кня́зя Дании́ла,/ и́же к честне́й его́ ра́це ве́рно приходя́щих/ от бед избавля́ет/ и вра́жия наве́ты разоря́ет,/ оте́честву устроя́ет мир/ и о всем ро́де Росси́йском непреста́нно мо́лит Всеблага́го Бо́га,/ да, от вся́ких бед и напа́стей изба́вльшеся,/ получи́м вси моли́твами его́ Ца́рство Небе́сное.</p>
<p>
<red>И ны́не, Богоро́дичен.</red>
</p>
<p>
<red>На благослове́нии хле́бов тропа́рь, глас 4:</red>
</p>
<p>Княже́ния твоего́ сла́ву отложи́в,/ озаря́емый Боже́ственною благода́тию,/ Богому́дре кня́же Дании́ле,/ ве́сь ра́зум в се́рдце от су́етнаго ми́ра сего́/ к Зижди́телю неукло́нно возложи́л еси́/ и, я́ко звезда́ на восто́це Росси́йскаго госуда́рства просия́л еси́,/ целому́дрием же и равноа́нгельным твои́м житие́м/ тече́ние до́бре соверша́я,/ ве́ру соблю́л еси́ непоро́чну,/ тем и по сме́рти просла́ви тя Бог в чудесе́х,/ я́ко источа́еши исцеле́ния ве́рно притека́ющим к честне́й ра́це твое́й;/ сего́ ра́ди дне́сь пра́зднуем успе́ние твое́, лю́дие твои́./ Ты же, я́ко и́маши дерзнове́ние ко Христу́,/ моли́ спасти́ оте́чество твое́/ и ми́рней бы́ти держа́ве на́шей.</p>
<p>
<red>Ин тропа́рь на обре́тение моще́й, глас 3:</red>
</p>
<p>
<red>Подо́бен:</red> Де́ва дне́сь:
</p>
<p>Яви́лся еси́ в стране́ на́шей,/ я́ко звезда́ пресве́тлая,/ благове́рный кня́же Дании́ле,/ луча́ми све́та твоего́ озаря́я град твой и оби́тель твою́,/ правосла́вным побо́рник еси́,/ пле́нным свободи́тель и ни́щим защи́титель,/ моли́ Христа́ Бо́га/ держа́ве Росси́йстей дарова́ти мир/ и спасти́ души́ на́ша.</p>
<p>
<red>И ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:
</p>
<p>Благи́й яре́м и ле́гкое Ева́нгелия за́поведей Бо́жиих бре́мя/ богому́дренне возжела́л еси́ носи́ти, досточу́дне кня́же Дании́ле,/ и, в таково́м труде́ и по́двизе велиа́рова злоко́знства попра́в,/ не обремени́лся еси́ греха́ми, доброде́тельми же благоукраси́лся еси́,/ тем и легко́ преше́л еси́ в Небе́сныя оби́тели.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Тебе́, Небе́сную Цари́цу, Де́ву и Богоро́дицу,/ вси ро́ди, блажи́м:/ Ты бо Еди́на кре́пкая и те́плая Предста́тельница ро́ду челове́ческому,/ непреста́нно у́бо моли́, Его́же родила́ еси́ па́че естества́, Бо́га Сло́ва,/ да грехо́внаго тя́жка бре́мене свободи́т ны/ и Ца́рствия Своего́ насле́дники пока́жет.</p>
<p>
<red>По 2-м стихосло́вии седа́лен, глас 4</red>.
</p>
<p>
<red>Подо́бен:</red> Удиви́ся Ио́сиф:
</p>
<p>По о́бразу Бо́жию благоро́дие боготво́рныя души́ име́я, о́тче преподо́бне и чудотво́рче Дании́ле,/ непреста́нно во всем твое́м житии́ Боготворя́щей всех су́щих Вине́,/ Тро́ическому в Божестве́ Еди́нству воспере́н богомы́сленне был еси́,/ те́мже и по подо́бию вся́ким достодо́лжнством благоче́стия благоукраси́лся еси́ соверше́нне./ Моли́ Творца́ на́шего Го́спода,/ да нас, согре́шших, спасе́т и по подо́бию благочести́вы сотвори́т.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Удиви́шася вся Небе́сная чинонача́лия/ и на земли́ живу́щий челове́цы о Тебе́, Богома́ти Влады́чице,/ я́ко сподо́билася еси́ преесте́ственно роди́ти пло́тию Ипоста́сное Бо́га Отца́ Сло́во/ и я́ко мы́сленный киво́т, содержа́вший в Себе́ не Моисе́овы Богопи́санныя скрижа́ли,/ но Са́мую Ипоста́сь Тро́ичныя Зари́,/ Законода́теля Ве́тхаго и Но́ваго Заве́та Иису́са Христа́, Го́спода на́шего,/ И́мже прешла́ еси́ пло́тию в Го́рняя жили́ща,/ Его́же, Пречи́стая Де́во, моли́ спасти́ ду́ши на́ша.</p>
<p>
<red>Велича́ние:</red>
</p>
<p>Ублажа́ем тя,/ благове́рный кня́же Дании́ле,/ и чтим святу́ю па́мять твою́,/ ты бо мо́лиши о нас/ Христа́ Бо́га на́шего.</p>
<p>
<red>Псало́м со стихи́, преподобнический.</red>
</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:
</p>
<p>Благоче́стно и свя́то житие́ твое́ соверши́в,/ богоуго́ден показа́лся еси́ власти́тель имени́таго гра́да Москвы́,/ престо́л име́я, и держа́ву вла́сти твоея́ управля́я богозако́нне,/ и в Бо́га И́стиннаго ве́руя,/ от всех враго́в Це́рковь Святу́ю и вся лю́ди защища́я,/ непобеди́м яви́лся еси́, Дании́ле приснопа́мятне, о́тче наш;/ благоудобри́вся же мона́шеским житие́м/ и а́нгельски во оби́тели смиренному́дрствуя,/ на верх доброде́телей возше́л еси́, прекра́снаго рая́ насле́дие прие́м./ Моли́ Христа́ Го́спода прегреше́ний оставле́ние дарова́ти/ чту́щим святу́ю па́мять твою́.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Ра́дуйся, Богоро́дице Де́во, Ма́ти Всечи́стая, непоро́чное ве́чныя жи́зни зерца́ло,/ Бо́га Отца́ благоволе́ние, Бо́га Сы́на жили́ще,/ Бо́га Ду́ха Свята́го де́йство,/ Еди́наго Триипоста́снаго Божества́ благоукраше́нная и соверше́нная чистоты́ оби́тель./ Ра́дуйся, Ключу́ Ца́рства Небе́снаго,/ отверза́ющий вход всем, к Тебе́ притека́ющим и зову́щим Тебе́:/ ра́дуйся, Влады́чице, пода́ждь всем здра́вое и благовре́менное пребыва́ние/ и ве́чна рая́ со святы́ми все́ми насле́дие.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red>
</p>
<p>
<red>По 50-и псалме́ стихи́ра, глас 6:</red>
</p>
<p>Прииди́те дне́сь, держа́внаго гра́да Москвы́ наро́ди,/ во оби́тель вели́каго и чу́днаго кня́зя Дании́ла,/ в де́нь пра́здника его́ веселя́щеся,/ в храм Бо́га на́шего вни́дем/ и, к ра́це моще́й уго́дника Его́ прите́кше,/ духо́вный соста́вим лик,/ пе́сненными похвала́ми воспое́м, глаго́люще:/ ра́дуйся, земны́й А́нгеле,/ и́же а́нгельскому житию́ подража́вый чи́стым житие́м свои́м;/ ра́дуйся, граждани́не Небе́сный и ве́чныя ра́дости насле́дниче,/ и́же прие́мый благи́й яре́м Влады́ки своего́ Христа́ и легко́ понесы́й,/ и ны́не, преблаже́нне кня́же Дании́ле,/ восприе́мый мзду трудо́в свои́х/ и вше́дый в ра́дость Го́спода твоего́,/ я́ко име́я дерзнове́ние к Нему́,/ моли́ в ми́ре пребыва́ти всем, правосла́вно чту́щим святу́ю па́мять твою́,/ получи́ти от Христа́ Бо́га ве́лию ми́лость.</p>
<p>
<red>Кано́н Богоро́дицы со ирмосо́м на 6 и свята́го два кано́на на 8. Кано́н свята́го, его́же краегране́сие си́це:</red> Посли́ мне благода́ть Твою́, Христе́, да просла́влю Твоего́ уго́дника.
<red>Глас 4</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis>
</p>
<p>Просвети́ ми ум и озари́ моя́ чу́вства,/ согреше́ний мрак души́ моея́ отгна́в, Христе́ Бо́же,/ да чи́стою со́вестию возмогу́ пе́снь соста́вити и возвели́чити Твоего́ уго́дника,/ блаже́ннаго кня́зя Дании́ла.</p>
<p>Светолу́чными блиста́нии Ду́ха Свята́го осиява́емый,/ яви́лся еси́ пресве́тлый свети́льник Росси́йския земли́, Богому́дре Дании́ле,/ тем ны́не светоза́рному Тро́ическому Све́ту предстоя́,/ моли́ о насле́дии земли́ твоея́.</p>
<p>Измла́да себе́ сама́го Бо́гу освяти́л еси́/ и чрез всю жи́знь твою́ был еси́ и́стинный Христо́ва Ева́нгелия подража́тель,/ тем и насле́дник Боже́ственнаго Ца́рствия позна́лся еси́, приснопа́мятне кня́же Дании́ле.</p>
<p>
<red>Богоро́дичен:</red> Седя́щаго на Херуви́мех Творца́ Ты Еди́на, Богоневе́сто, на объя́тиих носи́ти сподо́билася еси́/ и яви́лася еси́ от всех родо́в Бо́га Сло́ва Прия́телище досто́йное.
</p>
<p>
<red>Ин кано́н,</red>
<red>глас 8</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis>
</p>
<p>О Ца́рстве Небе́снем вы́ну помышля́я,/ земну́ю оста́вил еси́ вла́сть, Еди́наго всех Царя́ Бо́га возлюби́в,/ с Ни́мже ны́не водворя́яся в Небе́сных оби́телех,/ моли́ Его́ о чту́щих тя, досточу́дне Дании́ле.</p>
<p>От са́мых пеле́н ма́терних избра́ тя Влады́ка,/ и, я́ко храм честны́й и непоро́чный, ду́шу твою́ освяти́, и предугото́ва в жили́ще Себе́,/ и просла́ви тя в чудесе́х, Богоблаже́нне уго́дниче Христо́в Дании́ле.</p>
<p>Младе́нец по Боже́ственном роди́теле твое́м оста́влься,/ Бо́гом воспита́н и наста́влен еси́,/ всех роди́тельских дел и́стинное зерца́ло показа́лся еси́, блаже́нне.</p>
<p>
<red>Богоро́дичен:</red> Я́ко Де́ву Еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии,/ и, наде́жду на Тя возложи́вше, спаса́емся,/ и, к Тебе́ прибега́юще, от вся́ких бед свобожда́емся.
</p>
<p>
<red>Катава́сия: </red>Отве́рзу уста́ моя́:
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Зако́ну Спа́сову покаря́яся, всесла́вне Дании́ле,/ сладостра́стие плотско́е отри́нул еси́,/ доброде́тельною же душе́ю све́тло просвещаяся,/ Небе́снаго Ца́рствия дости́гл еси́.</p>
<p>Вели́кое Це́ркви был еси́ украше́ние,/ в не́йже Христу́, Царю́ сла́вы, насле́дник Небе́снаго хра́ма показа́лся еси́, блаже́нне,/ иде́же со А́нгелы уже́ пе́ти Творцу́ удосто́ился еси́.</p>
<p>Терпя́, потерпе́л еси́ Го́спода, и услы́ша тя,/ и внят гла́су непреста́ннаго моле́ния твоего́,/ и воззва́ тя к ве́чному весе́лию, ра́йскаго сотвори́в насле́дника.</p>
<p>
<red>Богоро́дичен:</red> Влады́чице Блага́я,/ всех Творца́ во утро́бе Твое́й заче́ншая и ро́ждшая ми́ру Спа́са и Го́спода,/ Его́же моли́, да изба́вит нас от вся́ких искуше́ний/ и в чи́стом житии́ соблюде́т нас.
</p>
<p>
<red>Ин</red>
</p>
<p>
<red>Ирмо́с:</red> Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.
</p>
<p>Пло́дными доброде́тельми украша́емь,/ вся́ку тле́емую сла́дость жите́йскую я́ве отрази́л еси́,/ к Бо́жией добро́те непреста́нно взира́я.</p>
<p>Я́ко украше́нием чуде́с оде́ян всегда́, чудотво́рец яви́лся еси́,/ мирска́го у́бо вре́да и нас изба́ви, блаже́нне,/ да пое́м вы́ну Бо́га, просла́вльшаго тя.</p>
<p>Целому́дрие соблю́д и ева́нгельским украше́н ра́зумом,/ смиренному́дрствовал еси́ о Христе́/ и ны́не с Ним ве́чно ра́дуешися.</p>
<p>
<red>Богоро́дичен:</red> Родила́ еси́, Ма́ти Де́во Чи́стая, Свет непристу́пный,/ И́же ве́сь мир просвеща́ет ясносия́тельными заря́ми Своего́ Божества́.
</p>
<p>
<red>Седа́лен,</red>
<red>глас 4</red>:
</p>
<p>От ко́рене блага́го прекра́сная ве́твь изра́сл еси́/ и, а́ки благоуха́нный крин, доброде́тельми укра́шен был еси́,/ призира́я ми́лостию на ни́ща и убо́га/ и на вся подвла́стныя тебе́ лю́ди, блаже́нне и приснопа́мятне кня́же Дании́ле,/ злове́рныя же и вражде́бныя в любо́вь и смире́ние преклони́в,/ в бде́ниих и труде́х богоуго́дно пожи́л еси́/ и досто́йную мзду от Го́спода твоего́ прия́л еси́./ Того́ у́бо моли́ дарова́ти душа́м на́шим мир и ве́лию ми́лость.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Боже́ственная ски́ния была́ еси́, Еди́на Пречи́стая Де́во Ма́ти,/ чистото́ю А́нгелы превозше́дшая и заче́ншая во утро́бе Свое́й Пребезнача́льнаго Сло́ва, Собезнача́льна же Отцу́,/ и Сего́ всему́ ми́ру Изба́вителя ро́ждшая,/ мене́, па́че всех оскверне́нна плотски́ми прегреше́ньми, очи́сти моли́тв Твои́х Боже́ственными вода́ми,/ подаю́щи души́ мое́й мир и ве́лию ми́лость.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Я́ко же зла́то огне́м, свяще́ннейше,/ воздержа́нием честно́е те́ло твое́ очи́стив, кра́сно показа́л еси́ Творцу́,/ сего́ ра́ди тебе́ порфи́ру нетле́нну ве́чнаго блаже́нства дарова́.</p>
<p>Род, и бога́тство, и держа́ву Христа́ ра́ди оста́вив/ и взем крест свой, подвиза́лся еси́ боголе́пно,/ тем ны́не с преподо́бных ли́ки ра́дуешися.</p>
<p>Ревнова́в в доброде́телех Богому́дрым отце́м,/ Ева́нгельское се́мя Бо́жия словесе́ в се́рдце твое́м насади́л еси́, и плод прине́сл еси́ Влады́це,/ тем и мзду от Него́ прия́л еси́ досто́йную.</p>
<p>
<red>Богоро́дичен:</red> Родила́ еси́ в ле́то Безле́тнаго, Пречи́стая, бы́вша Богочелове́ка,/ Того́ у́бо приле́жно моли́, да свободи́т ве́чнаго муче́ния/ и спасе́т по о́бразу Своему́ созда́ннаго челове́ка.
</p>
<p>
<red>Ин</red>
</p>
<p>
<red>Ирмо́с:</red> Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́ше:/ от ю́га прии́дет Бог./ Сла́ва си́ле Твое́й, сла́ва снизхожде́нию Твоему́.
</p>
<p>Умертви́л еси́ вся пло́ти смертоно́сныя стра́сти благода́тию Христо́вою,/ тем животво́рными твои́х чуде́с приложе́ньми стра́ждущия оживи́/ и врат сме́ртных изба́ви.</p>
<p>Щито́м огради́вся благоче́стия,/ был еси́, блаже́нне, о́браз лю́дем Госпо́дним в нача́льстве княже́ния и в пребыва́нии мона́шества,/ тем вси тебе́ ублажа́ем.</p>
<p>Исто́чник чуде́с яви́лся еси́, Богоблаже́нне кня́же Дании́ле:/ к тебе́ ве́рою приходя́щии и кла́няющиися честне́й твое́й ра́це,/ жела́емая прие́млют исцеле́ния.</p>
<p>
<red>Богоро́дичен:</red> Ма́терь Тя Бо́жию ве́мы вси и по рождестве́ я́вльшуюся нетле́нну Де́ву,/ Тем моли́ из Тебе́ Ро́ждшагося,/ да изба́вит ве́чнаго тле́ния всех, ве́рою воспева́ющих Тя.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Огне́м любве́ Бо́жия непреста́нно распаля́яся,/ оста́вив мир, во оби́тели мона́шествовати изво́лил еси́, всече́стне,/ тем дарова́ньми Ду́ха Свята́го обогаще́н,/ чудоде́йством лю́ди спаса́еши.</p>
<p>Се храм твой чудесы́ всеблаголе́пно, я́ко звезда́ми све́тлыми, украша́ется,/ и, веселя́ся, всегда́ блажи́тся и всечестну́ю твою́ па́мять пра́зднует благоче́стно,/ вели́кий чудотво́рче Дании́ле.</p>
<p>Разли́чных напа́стей и бед нахожде́ние твои́ми моли́твами отрази́, Богоблаже́нне кня́же Дании́ле,/ и всем, усе́рдно соверша́ющим всепра́зднственную па́мять твою́, грехо́в оставле́ние испроси́.</p>
<p>
<red>Богоро́дичен:</red> Тебе́ Еди́ну по Бо́зе и́мамы Предста́тельницу ро́да на́шего,/ Тебе́ у́бо про́сим, я́ко и́маши дерзнове́ние к Сы́ну Твоему́ и Бо́гу на́шему,/ помоли́ся к Нему́, во е́же спасти́ся нам.
</p>
<p>
<red>Ин</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
</p>
<p>Теку́щая и тле́нная презре́в, нетле́нная сподо́бился еси́ зре́ти,/ иде́же вы́ну Христа́ прославля́я, моли́ Его́,/ да нас ве́чныя Своея́ сла́вы насле́дники пока́жет.</p>
<p>Благонра́вно и доброде́тельно в кня́жестве пожи́л еси́,/ и, а́нгельскому подража́в житию́, во оби́тель всели́лся еси́, ю́же сам еси́ созда́л,/ и, в ней чи́стым пожи́в житие́м, ны́не в Небе́сных водворя́ешися оби́телех.</p>
<p>Я́ко предста́теля тя и засту́пника гра́ду твоему́ и оби́тели твое́й/ и всем лю́дем росси́йским показа́ Бог,/ защища́й у́бо град твой,/ ми́рну же и во всем дово́льну соде́лай оби́тель/ и лю́дем твои́м спасе́ние исхода́тайствуй.</p>
<p>
<red>Богоро́дичен:</red> Пренепоро́чная Нетле́нная Отрокови́це, Богома́ти Влады́чице,/ при́зри на рабы́ Твоя́, ве́рно прибега́ющия под кров Твой,/ и моли́ Сы́на Своего́ от вся́ких бед изба́вити нас.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Предстоя́ при́сно Престо́лу Тро́ичныя благода́ти,/ со все́ми ра́дуяся А́нгелы и ми́ру исцеле́ний бога́тство подава́я,/ спаси́ всех нас моли́твами твои́ми.</p>
<p>Отверзо́шася тебе́ две́ри Еде́мския,/ и жи́тели Небе́сныя с вели́ким весе́лием и ра́достию тя прия́ша,/ иде́же с ни́ми ра́дуяся, вы́ну всех ми́лостивно посеща́й/ и ве́рно чту́щих тя помина́й.</p>
<p>Яви́лся еси́ лю́дем твои́м предста́тель те́плый,/ вдов и сиро́т засту́пник,/ ни́щих пита́тель, скорбя́щих утеше́ние,/ гра́ду и оби́тели твое́й утвержде́ние.</p>
<p>
<red>Богоро́дичен:</red> Яви́лася еси́ Изба́вительница ро́да челове́ческаго, Ма́ти Бо́га на́шего,/ тем Ти ве́рно припа́даем:/ Сы́на Твоего́, я́ко Бла́га, моли́, Всенепоро́чная,/ от вся́ких бед и искуше́ний изба́вити ны.
</p>
<p>
<red>Ин</red>
</p>
<p>
<red>Ирмо́с:</red>
<emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis>
</p>
<p>Дар Бо́жий жела́емый да́лся еси́ Росси́и, бога́тыми чуде́с дара́ми сия́ющ,/ тем, вы́ну Тро́ичными озаре́нии осиява́ем,/ мно́жеству святы́х лик сликовствова́ти сподо́бился еси́.</p>
<p>Ра́ка, иде́же лежа́т честны́я твоя́ и святы́я мо́щи, Богоблаже́нне кня́же Дании́ле,/ исто́чник чуде́с излива́ет с ве́рою приходя́щим и покланя́ющимся тебе́.</p>
<p>Блаже́н град, блаже́нна и оби́тель, в не́йже в житии́ твое́м подвиза́тися изво́лил еси́,/ и по сме́рти твое́й, я́ко многоце́нный дар, мо́щи твоя́ оста́вив,/ призира́вши на всех, живу́щих в ней.</p>
<p>
<red>Богоро́дичен:</red> Во мно́гия беды́ и напа́сти впад,/ бу́рею одержи́м безчи́сленных согреше́ний,/ сего́ ра́ди к Тебе́, я́ко к те́плому предста́тельству, прибега́ю, Де́во:/ моли́ из Тебе́ вопло́щшагося Бо́га,/ да прегреше́ний оставле́ние пода́ст рабу́ Твоему́.
</p>
<p>
<red>Конда́к, глас 4</red>:
</p>
<p>Избра́нный Бо́гом от чресл роди́тельских/ и воспита́нный от младе́нчества в зако́не Госпо́дни в му́жа соверше́нна/ и Про́мыслом Вы́шняго, имени́таго гра́да Москвы́ насле́дие кня́жества прие́м,/ ве́рен строи́тель благочести́вым лю́дем твои́м показа́лся еси́, Богоблаже́нне Дании́ле,/ и́хже о́бразом свои́м наставля́я/ и поуча́я за́поведей Госпо́дним вы́ну,/ путе́м, веду́щим в живо́т ве́чный, при́сно ше́ствуя,/ Небе́снаго Ца́рства дости́гл еси́,/ иде́же со а́нгельскими водворя́яся ли́ки, пое́ши Бо́гу: Аллилу́ия.</p>
<p>
<red>Ин конда́к на обре́тение моще́й, глас 6</red>:
</p>
<p>
<red>Подо́бен:</red> Е́же о нас испо́лнив смотре́ние:
</p>
<p>Е́же по о́бразу соблю́д непрело́жно/ и я́же в ми́ре тле́нная оста́вив,/ со а́нгельскими ли́ки предстои́ши Христу́,/ преподо́бне кня́же Дании́ле,/ ника́коже забыва́я чад твои́х,/ но ми́лостивно посеща́я и глаго́ля им:/ аз е́смь с ва́ми, и никто́же на вы.</p>
<p>
<red>И́кос:</red>
</p>
<p>А́нгел во пло́ти на земли́ показа́лся еси́, Богому́дре кня́же Дании́ле,/ сла́вя непреста́нно Творца́ не́бу и земли́,/ вся́ким бо о́бразом во́лю Его́ чрез всю твою́ жи́знь испо́лните потща́лся еси́,/ всем благотворя́, прия́л еси́ от Христа́ дар чудотворе́ния,/ те́мже зове́м ти:/ ра́дуйся, я́ко от младе́нчества Бо́гом избра́нный;/ ра́дуйся, я́ко Те́мже в гражда́нство Небе́сное зва́нный./ Ра́дуйся, я́ко держа́ву вла́сти твоея́ благоче́стием и пра́вдою украси́л еси́;/ ра́дуйся, я́ко на враги́ злове́рцы и враждотво́рцы от Бо́га получи́вый побе́ды./ Ра́дуйся, я́ко, оста́вив мир преле́стный, к ти́хому приста́нищу равноа́нгельскаго жития́ прите́кл еси́,/ в не́мже показа́л еси́ всем о́браз воздержа́ния;/ ра́дуйся, я́ко за толи́кии по́двиги твоя́ сподо́бивыйся от Христа́ благода́ти и чуде́с дарова́ния./ Ра́дуйся, я́ко в Не́бе со все́ми святы́ми Живонача́льную Тро́ицу зри́ши/ и Той вы́ну пое́ши: Аллилу́ия.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>У́треневав к Бо́гу от младе́нчества, всебога́те,/ тьмы́ избе́гл еси́ теле́сных страсте́й,/ воздержа́нием и да́ром чуде́с обогати́лся еси́, преподо́бне,/ и ны́не с Го́рними водворя́яся ли́ки, пое́ши Творцу́:/ благослове́н еси́ в хра́ме сла́вы Твоея́, Го́споди.</p>
<p>Во всю Росси́ю про́йде сла́ва чуде́с Твои́х, блаже́нне,/ и́миже просвети́л еси́ лю́ди твоя́,/ и́же, твои́м чудоде́йством от вся́ких бед и напа́стей избавля́еми, пою́т Творцу́:/ благослове́н еси́ в хра́ме сла́вы Твое́й, Го́споди.</p>
<p>Пе́сньми и пе́ньми духо́вными хва́лим тя, блаже́нне,/ и честну́ю твою́ и многоцеле́бную обстоя́ще ра́ку, си́це вопие́м просла́вльшему тя Творцу́:/ благослове́н еси́ в хра́ме сла́вы Твоея́, Го́споди.</p>
<p>
<red>Богоро́дичен:</red> Де́ва пребыла́ еси́ по рождестве́,/ я́коже была́ еси́ пре́жде рождества́,/ Бо́га бо Сло́ва родила́ еси́, избавля́ющаго ны хода́тайством Твои́м,/ Ему́же, ве́рнии, непреста́нно пое́м:/ благослове́н еси́ в хра́ме сла́вы Твоея́, Го́споди.
</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Стопа́м после́дуя я́ве всеблаже́ннаго роди́теля твоего́ Алекса́ндра,/ Богому́дре приснопа́мятне кня́же Дании́ле,/ насле́дие кня́жества Моско́вскаго восприя́л еси́,/ последи́ же и́ноческим житие́м преше́л еси́ в Го́рняя оби́тели,/ иде́же вы́ну пое́ши отце́в Бо́га Благослове́ннаго.</p>
<p>В по́стничестве и бде́нных моли́твах богому́дренно пожи́л еси́/ и непреста́нно сла́вил Творца́ твоего́, воспева́я Ему́:/ отце́в Бо́же, благослове́н еси́.</p>
<p>
<red>Богоро́дичен:</red> Я́ко Кра́сная, Кра́снаго родила́ еси́,/ безобра́зие на́ше обрати́вшаго в пе́рвый о́браз, Отрокови́це Всенепоро́чная,/ Ему́же пое́м: отце́в Бо́же, благослове́н еси́.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ льво́в зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Досто́йно дне́сь в преставле́нии твое́м торжеству́ет держа́вный град Москва́,/ досто́йно и оби́тель твоя́ честна́я, ю́же созда́л еси́,/ в ней же святы́я твоя́ почива́ют мо́щи, ублажа́я тя, Творцу́ взыва́ет:/ благослови́те, вся дела́ Госпо́дня, Го́спода.</p>
<p>Ми́лостивными твои́ми щедро́тами ни́щих и убо́гих напита́л еси́/ и сам от Христа́ ве́чную получи́л еси́ ми́лость,/ Ему́же вы́ну предстоя́, со А́нгелы пое́ши:/ благослови́те, вся дела́ Госпо́дня, Го́спода.</p>
<p>Вели́кое твое́ заступле́ние и предста́тельство воспомина́ем, Богоблаже́нне кня́же Дании́ле,/ и сего́ ра́ди собра́вшеся в де́нь па́мяти твоея́,/ я́ко о́бщему всех нас засту́пнику, хвалу́ воздае́м ти, воспева́юще:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Вседержи́тельною си́лою нося́й вся́ческая/ в челове́ческую пло́ть из Тебе́ оде́яся, Де́во Всенепоро́чная, на благодея́ние пою́щим:/ благослови́те, вся дела́ Госпо́дня, Го́спода.
</p>
<p>
<red>Ин</red>
</p>
<p>
<red>Ирмо́с:</red>
<emphasis>Богоглаго́ливии о́троцы, в пещи́/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>Дне́сь вели́каго гра́да Москвы́ наро́ди,/ сте́кшеся отвсю́ду в честну́ю оби́тель благове́рнаго кня́зя Дании́ла,/ в де́нь пра́зднственный па́мяти его́, Творцу́ воспое́м:/ благослови́те, дела́ Госпо́дня, Го́спода.</p>
<p>Прииди́те, вси святи́тели и вси свяще́нных собо́ри, в храм Бо́га на́шего,/ иде́же лежа́т мо́щи вели́каго кня́зя Дании́ла,/ и́хже облобыза́юще, Творцу́ вопие́м:/ благослови́те, дела́ Госпо́дня, Го́спода.</p>
<p>Дне́сь Це́рковь Христо́ва, пра́зднующи Дании́лово торжество́, су́щее о Бо́зе,/ всех созыва́ет ве́рных к похвале́ уго́дника Христо́ва,/ и́же исцеле́ние источа́ет ве́рою приходя́щих к нему́ и пою́щим Творцу́:/ благослови́те, дела́ Госпо́дня, Го́спода.</p>
<p>
<red>Богоро́дичен:</red> Глаго́лом Иса́ии проро́ка после́дующе, Богоро́дицу Тя испове́дуем:/ родила́ бо еси́ Отроча́, всех дре́внейшее, нарица́емое Емману́ил, Ему́же зове́м:/ благослови́те, дела́ Госпо́дня, Го́спода.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя го́ры, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Дне́сь сте́кшеся во оби́тель твою́ и в храм Бо́га на́шего, благове́рный кня́же Дании́ле, приле́жно мо́лимтися:/ пода́ждь лю́дем ми́рное здра́вие и в ско́рбех ра́достное утеше́ние,/ да тя, ско́раго защи́тника на́шего, ве́рою ублажа́ем.</p>
<p>Основа́теля и первонача́льника, кня́зя гра́да Москвы́, Богоблаже́нне кня́же Дании́ле, показа́ тя Госпо́дь,/ к Нему́же непреста́нно моля́ся, град и оби́тель твою́ от вся́ких бед спаса́й и ми́лостивно посеща́й.</p>
<p>Па́мять пра́здника твоего́ хва́ляще,/ вси лю́дие твои́ со мно́жеством и́ночествующих по́стник покланя́ются тебе́/ и, ви́дяще от Бо́га да́нная ти пресла́вная чудеса́, про́сят от <red>Тебе</red>́ ми́лости,/ и́хже моле́ния не пре́зри.</p>
<p>
<red>Богоро́дичен:</red> Свет ро́ждшая — Иису́са Го́спода,/ просвеща́яй вся́каго челове́ка, Де́во Богома́ти,/ тем Тя мо́лим:/ от вся́ких бед и напа́стей лю́ди Твоя́ изба́ви,/ да Тя, Засту́пницу ро́да на́шего, при́сно велича́ем.
</p>
<p>
<red>Ин</red>
</p>
<p>
<red>Ирмо́с:</red>
<emphasis>Чи́стую сла́вно почти́м, лю́дие, Богоро́дицу,/ о́гнь Божества́ прии́мшую во чре́ве неопа́льно,/ пе́сньми велича́ем.</emphasis>
</p>
<p>Еди́но Божество́ в Трие́х Ипоста́сех,/ Богонача́льную и Всетворящую Вину́ в житии́ твое́м при́сно величал еси́,/ предстоя́ Ему́, моли́ о лю́дех твои́х,/ во е́же от вся́ких бед и напа́стей спасти́ся им.</p>
<p>Ре́вность вели́кую показа́л еси́ к благоче́стию, Дании́ле блаже́нне,/ преизря́ден о́браз быв всем лю́дем твои́м,/ тем ны́не предстоя́ всех Творцу́,/ моли́ся, да от всех бед и искуше́ний изба́вит/ и насле́дники Ца́рствия Своего́ пока́жет ны.</p>
<p>Ели́ко вели́к в правосла́вном княже́нии твое́м, Богому́дре кня́же Дании́ле, был еси́,/ толи́ко смири́л еси́ себе́,/ те́мже Всеблаги́й Бог тя превознесе́ и дарова́ тебе́ Небе́сное насле́дие и чуде́с благода́ть,/ ю́же ве́рным лю́дем твои́м ми́лостивно подава́яй,/ ко Го́споду о нас помоли́ся.</p>
<p>
<red>Богоро́дичен:</red> Изба́вителя и Спа́са на́шего родила́ еси́, Всенепоро́чная Де́во,/ Сего́ у́бо моли́ изба́вити нас прегреше́ний на́ших/ и насле́дники Ца́рствия Своего́ сотвори́ти,/ да Тя, Предста́тельницу на́шу, при́сно велича́ем.
</p>
<p>
<red>Свети</red>́
<red>лен. </red>
</p>
<p>
<red>Подо́бен:</red> Жены́, услы́шите:
</p>
<p>Богонача́льныя и Всебоже́ственныя Тро́ицы Све́том озари́вся,/ свет, добросия́ющий благода́тию Иису́с Христо́вою,/ всей Росси́и яви́лся еси́, благоро́дный кня́же Дании́ле,/ озари́тися у́бо и нам Пребоже́ственным све́том Живонача́льную Тро́ицу моли́,/ да, с тобо́ю ве́чныя ра́дости наслажда́ющеся, воспое́м Бо́га, просла́вльшаго тя.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Всю наде́жду спасе́ния на́шего на Тя возлага́ем, Богома́ти Неискусобра́чная,/ и на по́мощь при́сно Тя призыва́ем:/ от напа́сти врага́ и печа́ли спаси́ нас,/ грехо́вныя плени́цы зол на́ших разреша́я, ве́чнаго огня́ исхити́,/ да Тя, Предста́тельницу ро́да на́шего, при́сно велича́ем.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Дал еси́ зна́мение:
</p>
<p>Дал еси́, Христе́ Бо́же, Росси́йстей земли́/ чудотво́рца пресла́вна, Дании́ла блаже́ннаго,/ всем в беда́х ско́раго помо́щника,/ вдов и сиро́т засту́пника,/ пле́нных свободи́теля и ни́щих пита́теля,/ свети́льника всесве́тлаго, вся Росси́йския страны́ просвеща́ющаго/ и лю́ди своя́ от вся́ких бед избавля́ющаго,/ его́же моли́твами да́руй гра́ду и оби́тели на́шей утвержде́ние/ и лю́дем Твои́м ве́лию ми́лость.</p>
<p>Дал еси́, Христе́ Бо́же, Це́ркве непоколеби́маго столпа́,/ уго́дника Твоего́ Дании́ла блаже́ннаго,/ благоче́стия яви́теля, нече́стия и вражды́ прогони́теля,/ ве́ры Правосла́вныя утвержде́ние,/ кре́пкое целому́дрия забра́ло/ и равноа́нгельнаго жития́ чи́стое зерца́ло,/ Безпло́тных чистоты́ подража́теля,/ воздержа́ния наста́вника,/ по́стников и преподо́бных сожи́теля,/ его́же моли́твами град и оби́тель на́шу невреди́му сохрани́/ и лю́дем Твои́м да́руй ве́лию ми́лость.</p>
<p>Дал еси́, Христе́ Бо́же, великоимени́тому твоему́ гра́ду Москве́/ кре́пкаго защи́тника, Дании́ла всеблаже́ннаго,/ князе́м похвалу́ и утвержде́ние,/ враго́в пресла́внаго победи́теля,/ христиа́ном ра́тника непобеди́маго,/ оте́чество свое́ неотсту́пно храня́ща,/ о́бщаго всех предста́теля и помо́щника,/ его́же моли́твами да́руй на враги́ побе́ду/ и лю́дем Твои́м низпосли́ ве́лию ми́лость.</p>
<p>Дал еси́, Христе́ Бо́же,/ всем правосла́вным лю́дем Твои́м чуде́с неисчерпа́емую пучи́ну,/ всехва́льнаго кня́зя Дании́ла,/ и всем, приходя́щим к нему́, исцеле́ний исто́чника,/ ско́рбным всем предста́теля, боля́щим врача́ преди́внаго,/ в ско́рбех и печа́лех су́щим уте́ху и отча́янным непосты́дную наде́жду,/ его́же моли́твами вся вра́жия разруши́ шата́ния/ и лю́дем Твои́м да́руй ве́лию ми́лость.</p>
<p>
<red>Сла́ва, глас 6</red>:
</p>
<p>Прииди́те дне́сь, моско́встии наро́ди,/ восхва́лим первонача́льнаго гра́ду на́шему основа́теля/ и пе́рваго в гра́де свое́м нача́льника,/ досточу́днаго кня́зя Дании́ла,/ прииди́те, псало́мски воспле́щем рука́ми,/ духо́вное его́ торжество́ дне́сь пра́зднующе/ и я́ко ди́внаго засту́пника на́шего сла́вяще,/ прииди́те, к честне́й его́ ра́це припаде́м,/ многоцеле́бныя его́ мо́щи облобыза́юще,/ и, благогове́йно почита́юще, возопие́м ему́, глаго́люще:/ ра́дуйся, великоимени́таго гра́да твоего́ засту́пниче;/ ра́дуйся, всех люде́й твои́х кре́пкое утвержде́ние/ и всех христиа́н побо́рниче,/ о них Христу́ непреста́нно моли́ся, дарова́ти мир и ве́лию ми́лость.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся: моли́ся, Влады́чице, со святы́ми апо́столы/ поми́ловати души́ на́ша.</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны, пе́рваго кано́на, пе́снь 3-я, и втора́го, пе́снь 6-я. Проки́мен, глас 7:</red> Честна́ пред Го́сподем/ сме́рть преподо́бных Его́.
<red>Стих: </red>Что возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red> Аллилу́ия,
<red>Глас 6</red>: Блаже́н муж, боя́йся Го́спода,/ в за́поведех Его́ восхо́щет зело́.
<red>Стих: </red>Си́льно на земли́ бу́дет се́мя его́
<red>. Ева́нгелие от Матфе́я, зача́ло 47. Прича́стен:</red> В па́мять ве́чную бу́дет пра́ведник:
</p>
<p>
<red>Моли́твы зри ниже.</red>
</p>
</section>
