<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Гера́сима, Волого́дскаго чудотво́рца</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, Глас 4</red>:
</p>
<p>Ве́сь от ю́ности возложи́лся еси́ Влады́це Христу́,/ житие́ поживе́ нескве́рно;/ терпе́ние, и кро́тость, и любо́вь нелицеме́рну,/ воздержа́ние безме́рное, всено́щное стоя́ние,/ умиле́ние Боже́ственное, ве́ру, наде́жду и́стинную/ в страда́нии, преподо́бне о́тче Гера́симе, стяжа́в,/ я́ко А́нгел, пожи́л еси́ с пло́тию,/ моли́твенниче о душа́х на́ших.</p>
<p>Вои́стинну земны́й А́нгел и Небе́сный челове́к/ был еси́, преподо́бне,/ исто́чник умиле́ния, сострада́ния струя́,/ ма́слина вои́стинну Бо́жия плодови́та,/ еле́ем трудо́в твои́х умаща́я ли́ца, Гера́симе чу́дне,/ ве́рно восхваля́ющих тя.</p>
<p>Ум твой просвеща́я Боже́ственными ра́зумы,/ теле́сных страсте́й превы́ше быв,/ неприме́шен земны́м нося́ начерта́ние,/ и изобража́я в себе́ Боже́ственную добро́ту,/ и познава́емь ве́сь, Богови́днейший,/ соде́йством Ду́ха, Гера́симе преблаже́нне, о́тче наш,/ мона́шествующих украше́ние.</p>
<p>
<red>Сла́ва, глас 6:</red>
</p>
<p>Врачева́ния цельбоно́сный гроб твой/ Ду́ха Свята́го благода́тию источа́я,/ изсуша́ет страсте́й ту́чи,/ лука́вых духо́в отгоня́ет пре́лести/ и просвеща́ет всех сердца́,/ приходя́щих к тебе́ с ве́рою, Гера́симе преподо́бне,/ ве́рно блажа́щих тя/ и почита́ющих всепра́зднственную па́мять твою́.</p>
<p>
<red>И ны́не, Богоро́дичен:</red> Кто Тебе́ не ублажи́т:
</p>
<p>
<red>На лити́и стихи́ры, глас 8</red>;
</p>
<p>О́тче Гера́симе преподо́бне,/ окрыли́в ум к Бо́гу ве́рою,/ мирска́го смеше́ния возгнуша́лся еси́ неуста́внаго
<a type="note" xlink:href="#note17">17</a>,/ и, крест твой взем, Всеви́дцу после́довал еси́,/ Его́же изволе́нием ме́ста гра́да на́шего дости́гл еси́,/ в не́мже те́ло непокори́вое/ по́двига воздержа́ния ра́зуму поработи́л еси́/ си́лою Боже́ственнаго Ду́ха.
</p>
<p>Я́коже со́лнце многосве́тло,/ доброде́телей све́том и чуде́с сия́ньми/ возсия́в в стране́ свое́й,/ просвети́л еси́ и град наш,/ те́мныя стра́сти отгна́л еси́/ и, свет быв, к сия́нию незаходи́мому,/ ра́дуяся, о́тче, премину́л
<a type="note" xlink:href="#note18">18</a> еси́,/ Гера́симе преподо́бне.
</p>
<p>Все житие́ препроводи́л еси́ в безмо́лвии мно́зе,/ и в пла́че, и слеза́х, мона́х быв и́стинен,/ ве́рою, нестяжа́нием укра́шен и воздержа́нием удобря́емь,/ стра́нен и пришле́ц на земли́ явля́яся,/ те́мже обре́л еси́ до́брых наслажде́ние.</p>
<p>
<red>Сла́ва, глас 2:</red>
</p>
<p>Преподо́бне о́тче, Гера́симе досточу́дне,/ уязви́вся Боже́ственным жела́нием/ нас ра́ди на земли́ во́лею я́вльшагося/ и от Де́вы в пло́ть обле́кшагося Христа́ Бо́га,/ в чу́жду страну́, на ме́сто гра́да на́шего, дости́гл еси́/ и о бытии́ гра́да проро́чески проре́кл еси́,/ всех сла́дких ми́ра, му́дре, до конца́ себе́ отчужди́в,/ стра́нен пожи́л еси́, доброде́тели стяжа́в,/ стоя́ние всено́щное, поуче́ние сме́ртное,/ и обузда́л еси́ стра́сти воздержа́нием твои́м,/ ревни́тель я́влься пре́жде тебе́ пости́вшимся,/ с ни́ми же и просла́вился еси́.</p>
<p>
<red>И ны́не, Богоро́дичен:</red> О, чудесе́ но́ваго всех дре́вних чуде́с:
</p>
<p>
<red>На стихо́вне стихи́ры, глас 6</red>:
</p>
<p>Мона́х и́стиннейший,/ звезда́ светле́йшая/ и исто́чник быв умиле́ния,/ любве́ яви́лся еси́ испо́лнен,/ и кро́ток, и тих,/ сострада́телен и смире́н, незло́бив,/ непоро́чен, о́тче преблаже́нне Гера́симе./ Сего́ ра́ди Христо́с тя преподо́бных ли́ку сопричте́/ и чудесы́ безчи́сленными просла́ви.</p>
<p>
<red>Стих: </red>Честна́ пред Го́сподем/ сме́рть преподо́бных Его́.
</p>
<p>Бде́ние всено́щное и воздержа́ние неизрече́нно,/ моли́тву чи́сту, житие́ Боже́ственно,/ ве́ру и наде́жду и́скренню,/ правосла́вну му́дрость, чу́дно пребыва́ние/ и велича́йшее сострада́ние, о́тче, име́л еси́/ и пре́жде сконча́ния живота́ облиста́л еси́ во зна́мениих пресла́вных./ Те́мже тя почита́ем, преподо́бне Гера́симе.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Я́ко звезду́ многосве́тлу,/ и я́ко со́лнце незаходи́мо,/ и я́ко не́бо одушевле́нное,/ Боже́ственными чудесы́, я́ко звезда́ми, укра́шено,/ и я́ко цветни́к благово́нный и рай сла́дости,/ я́ко исто́чник свяще́ния,/ я́ко превели́ка врача́ немощству́ющих,/ я́ко чудоде́теля и до́браго на́шего предста́теля,/ восхваля́ем тя, Богоблаже́нне Гера́симе.</p>
<p>
<red>Сла́ва, глас 8:</red>
</p>
<p>Па́мять твоя́, преподо́бне о́тче Гера́симе,/ я́ко со́лнце, возсия́,/ благочести́вых сердца́ све́тлостию прехва́льных трудо́в твои́х/ и многоболе́зненных по́двигов/ и чуде́с безчи́сленными сия́ньми/ я́ко вои́стинну просвеща́юще, о́тче,/ в ню́же вся ны, притека́ющия к тебе́, помяни́,/ и ве́рно па́мять твою́ чту́щия.</p>
<p>
<red>И ны́не,</red>
<red>Богоро́дичен:</red> Безневе́стная Де́во:
</p>
<p>
<red>Тропа́рь,</red>
<red>глас 4</red>:
</p>
<p>Я́ко Безпло́тным единонра́вен/ и преподо́бным соо́бщник, преподо́бне Гера́симе,/ еди́н на Во́логду прише́л еси́,/ прорица́я ту бы́ти гра́ду вели́кому/ и в нем святе́й це́ркви воздви́гнутися/ и святи́телем водвори́тися./ Те́мже и сподо́бился еси́/ близ того́ погребе́н бы́ти/ и по преставле́нии свое́м мно́гими чудесы́ исцеле́ний просия́л еси́./ Моли́ся всегда́ о нас,/ я́ко да обря́щем от Бо́га ми́лость.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен,</red>
<red>глас 4</red>:
</p>
<p>Бо́гу посвяти́л еси́ твою́, всеблаже́нне, жи́знь,/ быв изря́днейший подви́жник и́стинно Христо́в, свяще́ннейший./ Те́мже по мно́гих по́тех и боле́знех, ра́дуяся, к невеще́ственным преста́вился еси́ сия́нием./ И ны́не нам, прибега́ющим к тебе́, источа́вши струи́ врачева́ний.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Безневе́стная Чи́стая Богоро́дице Де́во,/ Еди́ная ве́рных Предста́тельнице и Покро́ве,/ бед, и скорбе́й, и лю́тых обстоя́ний вся изба́ви,/ на Тя упова́ние, Отрокови́це, иму́щия,/ и ду́ши на́ша спаси́, Боже́ственными моли́твами Твои́ми.</p>
<p>
<red>По 2-м стихосло́вии седа́лен,</red>
<red>глас 1</red>:
</p>
<p>Я́ко со́лнце, све́тло возсия́вши, о́тче, па́мять твоя́/ ве́рных сердца́ просвеща́ет,/ стра́сти отгоня́ющи и тьмы́ изыма́ющи,/ ю́же ве́рою чи́стою соверша́ющий/ покры́й и сохрани́ от искуше́ний жите́йских многоразли́чных,/ Гера́симе, о́тче Богоблаже́нне.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Да бог челове́к бу́дет,/ Бог бы́сть Челове́к, из Тебе́, еди́ныя Чи́стыя, нача́ло прие́м Безнача́льный./ Сего́ ра́ди Тя, Де́во, ве́рнии, ублажа́ем.</p>
<p>
<red>По полиеле́и седа́лен, глас 6</red>:
</p>
<p>Врачева́ния цельбоно́сный гроб твой Ду́ха Свята́го благода́тию источа́я,/ изсуша́ет страсте́й ту́чи,/ лука́вых духо́в отгоня́ет пре́лести/ и просвеща́ет всех сердца́, приходя́щих к тебе́ с ве́рою, Гера́симе преподо́бне,/ ве́рно блажа́щих тя и почита́ющих всепра́зднственную па́мять твою́.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Скве́рны мя страсте́й и ка́ла грехо́внаго, Богора́дованная, омы́й/ и две́рь мне отве́рзи покая́ния, попо́лзшемуся/ и Бо́га прогневля́ющему.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Привре́менную оста́вив жития́ сла́ву, о́тче Гера́симе,/ и претека́ющее наслажде́ние,/ сла́ву же неотъе́млему и пи́щу немимотеку́щую/ на Небесе́х восприя́л еси́, всему́дре,/ со все́ми, боя́щимися Го́спода.</p>
<p>
<red>Кано́н,</red>
<red>глас 1</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Пе́снь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>Боже́ственную па́мять твою́, Богому́дре о́тче, ве́рно пра́зднующе,/ всех Го́спода при́сно сла́вим,/ тя просла́вльшаго мно́гими чудесы́, Богому́дре о́тче Гера́симе.</p>
<p>Ум твой манове́нием Боже́ственным, всему́дре, обожа́емь,/ всеконе́чно отврати́ся страсте́й пло́ти/ и А́нгела тя на земли́ показа́, всеблаже́нне Гера́симе.</p>
<p>Подъя́л еси́ по́стничества боле́зни, о́тче,/ и стра́сти умертви́л еси́ пло́ти неудободержа́нныя,/ и в безстра́стие, я́ко во оде́жду све́тлу, я́ве оде́ялся еси́.</p>
<p>
<red>Богоро́дичен:</red> Зачала́ еси́, Пречи́стая, неизрече́нным сло́вом, вся Содержа́щаго земны́я концы́,/ и Сего́ родила́ еси́./ Его́же моли́ приле́жно поми́ловати нас.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Да утверди́тся се́рдце мое́ в во́ли Твое́й, Христе́ Бо́же,/ И́же над вода́ми Не́бо утвержде́й второ́е/ и основа́вый на вода́х зе́млю, Всеси́льне.</emphasis>
</p>
<p>Де́лы честны́ми и исправле́нии доброде́тельными, о́тче, просия́л еси́,/ я́ко звезда́ всесве́тлая, мона́шествующих собо́ру/ и просвети́л еси́ чуде́сными сия́нии подсо́лнечную.</p>
<p>Си́лою благода́ти Ду́ха враги́ безпло́тныя низложи́л еси́,/ и возне́слся еси́ благосла́вно смире́нною му́дростию,/ и чуде́с соде́тель, о́тче Гера́симе, был еси́.</p>
<p>Ра́мень
<a type="note" xlink:href="#note19">19</a> уд твои́х воздержа́нием Христу́, о́тче, пожи́л еси́,/ Кресто́м сме́рть попра́вшему/ и исцеле́ний оби́льно благода́тию тя обогати́вшему.
</p>
<p>
<red>Богоро́дичен:</red> Исцели́ я́звы души́ моея́, Влады́чице,/ и ума́ испра́ви движе́ния к Боже́ственней во́ле/ из Тебе́ воплоти́вшегося Сло́ва, молю́ся.
</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ воплоще́ние,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися./ Сла́ва си́ле Твое́й, Го́споди.</emphasis>
</p>
<p>Ка́плями твои́х слез напои́вся,/ дре́во яви́лся еси́, Гера́симе, плодови́то, му́дре,/ плоды́ принося́ доброде́телей благово́нныя,/ и чудеса́ безчи́сленная источа́вши./ Те́мже благоче́стно тя почита́ем.</p>
<p>Я́ко Боже́ственный зри́тся рай, му́дре, храм, име́яй твои́х моще́й ра́ку,/ цве́ты разли́чны принося́ чуде́с,/ и́миже сердца́ наслажда́ются ве́рою, Гера́симе, при́сно хва́лящих тя.</p>
<p>Слепы́я просвеща́еши и уставля́еши лю́тыя челове́ков неду́ги в сла́ву Христо́ву,/ от Него́же благода́тию чуде́с обогати́вся, возвеличи́лся еси́,/ просвети́лся еси́ и просла́вился еси́,/ сла́вою мона́шествующих, Гера́симе, о́тче наш.</p>
<p>
<red>Богоро́дичен:</red> Свята́я Богоро́дице, освяти́ ны, Я́же Пресвята́го ро́ждши пло́тию,/ уподо́битися восхоте́вша челове́ком,/ и Небе́снаго жи́тельства вся покажи́, Пречи́стая, прича́стники моли́твами Твои́ми.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Твой мир да́ждь нам,/ Сы́не Бо́жий:/ ино́го бо, ра́зве Тебе́, бо́га не зна́ем,/ И́мя Твое́ имену́ем,/ я́ко Бог живы́х и ме́ртвых еси́.</emphasis>
</p>
<p>Миродохнове́н быв Боже́ственными доброде́тельми,/ источа́еши, всему́дре, и по успе́нии ми́ро чуде́с благово́нное,/ почита́емь ве́рными челове́ки, любо́вию честву́ющими тя.</p>
<p>Велича́йшими показа́нии чуде́с, Гера́симе всему́дре, просия́л еси́,/ и пре́жде кончи́ны, досточу́дне, и по изше́ствии,/ и по свяще́нном твое́м погребе́нии.</p>
<p>Свя́то соверши́в твое́ житие́ о Христе́, Гера́симе Богому́дре, о́тче наш,/ со святы́ми всели́лся еси́/ и ны́не освяща́еши ве́рою честву́ющия тя.</p>
<p>
<red>Богоро́дичен:</red> Кре́пость ве́рных и преподо́бных была́ еси́ держа́ва:/ Тобо́ю бо, Чи́стая, всем истеко́ша лу́чшая,/ и на земли́ живу́щим и к Небеси́ восходя́щим.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Исправля́еши, о́тче, хромы́я,/ просвеща́еши слепы́я, ходи́ти же твори́ши разсла́бленныя/ и отгоня́еши лука́выя ду́хи, Гера́симе преподо́бне.</p>
<p>Струя́ истека́ет при́сно, я́ко от исто́чника чи́ста,/ от честны́х моще́й твои́х исцеле́ний бога́тно, блаже́нне,/ страсте́й изсуша́ющи всяк пото́к.</p>
<p>Чу́ден чудоде́латель и пода́тель исцеле́ний и́стинен, о́тче Гера́симе, я́влься,/ сохраня́й при́сно к тебе́ притека́ющия,/ избавля́й от бед моли́твами твои́ми, свя́те.</p>
<p>
<red>Богоро́дичен:</red> На Тя, я́ко до́ждь на руно́, соше́д, Богоро́дице, Спас,/ изсуши́ я́ве то́ки безбо́жия,/ ду́ши же напои́в при́сно чту́щих Тя.
</p>
<p>
<red>Конда́к, глас 8</red>:
</p>
<p>От ю́ности, прему́дре, мирски́й мяте́ж оста́вил еси́,/ и многоце́нныя ри́зы тле́нныя возненави́дел еси́,/ и святу́ю оде́жду а́нгельскую любе́зно восприя́л еси́,/ и ту соблю́л еси́ в чи́стой со́вести/ и во благи́х де́лех, и до преставле́ния своего́/ бы́сть Боже́ственнаго ра́ди жития́ Тро́ицы селе́ние/ и просвети́л еси́ ве́рою приходя́щия к тебе́;/ те́мже вси зове́м ти:/ ра́дуйся, о́тче Гера́симе всечестны́й.</p>
<p>
<red>И́кос:</red>
</p>
<p>Чу́дно и пресла́вно житие́ твое́, Богому́дре о́тче Гера́симе, соверши́л еси́:/ изволе́нием бо Бо́жиим оте́чество и род оста́вил еси́,/ и из полу́денных стран, богоспаса́емаго гра́да Ки́ева,/ в полу́нощную страну́, на ме́сто гра́да на́шего Во́логды, дости́гл еси́,/ и в нем, пречестну́ю оби́тель соста́вив, водвори́лся еси́./ Проре́кл же, я́ко и́стинный проро́к; гра́ду зде вели́кому бы́ти./ В той же оби́тели богоуго́дно в безчи́сленных злострада́ниих пожи́в, преста́вился еси́,/ жив же сый, и по преставле́нии многоразли́чная чудеса́ в по́льзу ве́рных источа́еши./ Те́мже, предстоя́ще честно́му гро́бу твоему́, ра́достно вопие́м ти:/ ра́дуйся, о́тче Гера́симе пречестны́й.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́ о́гнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis>
</p>
<p>Священноде́йствовал еси́ уче́нием по́стническаго воздержа́ния,/ ве́сь Христо́во показа́ся, о́тче, благово́ние,/ и ве́рных ли́ца благово́нствуеши при́сно,/ чудоде́йствуяй па́че ума́.</p>
<p>Терпе́ние стяжа́в мно́гое, воздержа́ние, ве́ру и любо́вь и́стинну,/ яви́лся еси́ оте́ц сиро́т, вдови́ц предста́тель, сострада́телен и смире́н, Гера́симе,/ мона́хов сла́во и похвало́.</p>
<p>Твоему́ удиви́ся полк злоу́мных всено́щному стоя́нию и моли́твенному бде́нию,/ слеза́м и воздыха́нию, к Зижди́телю и́стинный любве́,/ и́миже низложи́л еси́ тех, Гера́симе, кова́рствия.</p>
<p>
<red>Богоро́дичен:</red> Ка́ко пита́вши млеко́м Сы́на безо́тча,/ пита́ющаго вся́кое дыха́ние, Ма́ти Чи́стая?/ Ка́ко на рука́х но́сиши Содержа́щаго вся?/ Па́че ума́ чудесе́!/ Те́мже пое́м при́сно вели́чия Твоя́.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis>
</p>
<p>Подо́бно преподо́бная, всеблаже́нне, соверша́я,/ преподо́бным сочета́лся еси́ и всем избра́нным;/ с ни́ми же тя почита́ем и моще́м твои́м покланя́емся, Гера́симе, о́тче Богоно́сне.</p>
<p>Ума́ чистоту́ стяжа́в, му́дре,/ Ду́ха Свята́го зерца́ло был еси́ красно́,/ сего́ явле́ния прие́мля и лю́ди просвеща́я твои́ми уче́нии.</p>
<p>Ви́дится пресла́вное, всеблаже́нне, тобо́ю соверша́емое./ От цельбоно́сных моще́й твои́х тре́бующий врачева́ния/ с благодаре́нием зе́льным здра́вии возвраща́ются.</p>
<p>
<red>Богоро́дичен:</red> Воплоти́ся Безпло́тный из Тебе́ боголе́пно;/ Его́же моли́, Пречи́стая, стра́сти моя́ умертви́ти/ и оживи́ти мою́ умерщвле́нную ду́шу греха́ми.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Светоно́сный о́блак, в о́ньже всех Влады́ка,/ я́ко до́ждь с небесе́ на руно́, сни́де/ и воплоти́ся нас ра́ди,/ быв Челове́к, Безнача́льный,/ велича́ем вси я́ко Ма́терь Бо́га на́шего Чи́стую.</emphasis>
</p>
<p>Стопа́м после́дуя, Богоно́сне, благоче́стно и преподо́бно пожи́вшим на земли́,/ кро́ток, незло́бив яви́лся еси́,/ сострада́телен, и смире́н, и тих, о́тче Гера́симе,/ и любве́ испо́лнен Боже́ственный,/ сего́ ра́ди тя восхваля́ем.</p>
<p>Я́ко благово́нное ми́ро, я́ко пречи́стый крин,/ я́ко шипо́к, о́тче, благоцвету́щ,/ благово́ние испуска́еши от честны́х моще́й твои́х,/ безчи́сленными врачева́нии злосмра́дныя неду́ги отгоня́я/ ве́рою приступа́ющих тебе́ те́пле.</p>
<p>Тя, па́стыря Боже́ственнаго и подража́теля Вели́каго Началопа́стыря Христа́,/ мо́лим, Богому́дре Гера́симе:/ тре́бующих твоего́ заступле́ния спаси́ от неду́г и лука́вых волко́в/ святы́ми хода́тайствы при́сно.</p>
<p>
<red>Богоро́дичен:</red> Грехолюби́в сый, в нераде́нии живы́й,/ и суди́ща, Чи́стая, неумы́тнаго трепе́щу,/ на не́мже мя соблюди́ Твои́ми святы́ми мольба́ми, Богоневе́сто, неосужде́нно,/ да, я́ко Предста́тельницу, при́сно ублажа́ю Тя.
</p>
<p>
<red>Свети́лен:</red>
</p>
<p>Всесвята́я твоя́ па́мять, я́коже со́лнце ве́лие, возсия́вши све́тло, озаря́ет тва́рь,/ и́же соверша́юще, благоче́стно вопие́м ти, Богому́дре Гера́симе:/ моли́твами твои́ми, всех мы́сли озари́в,/ от вся́ких обстоя́ний покры́й и сохрани́ нас.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Глас Тебе́ прино́сим Гаврии́лов, ра́дующеся:/ ра́дуйся, преподо́бных сла́во и всех ве́рных спасе́ние,/ Ея́же ра́ди обожи́хомся, Богоро́дице Присноде́во.</p>
<p>
<red>На хвали́тех стихи́ры, Глас 8</red>:
</p>
<p>Все твое́, се́туя, проше́л еси́ житие́,/ тем блаже́нства сподо́бился еси́ и утеше́ния,/ ему́же причаща́ются святи́и./ В земли́ кро́тких, ра́дуяся,/ ны́не, преподо́бне Гера́симе, всели́лся еси́.</p>
<p>Честна́ твоя́ пред Бо́гом яви́ся сме́рть,/ преблаже́нне, о́тче Гера́симе свяще́ннейший:/ Тому́ бо чрез всю жи́знь потщи́лся еси́ угожда́ти/ труды́ и по́стничеством,/ бде́нием же и воздержа́нием,/ всено́щным стоя́нием и безчи́сленными доброде́тельми./ Те́мже и Госпо́дь да́ром чуде́с обогати́ тя.</p>
<p>
<red>Сла́ва, глас 6:</red>
</p>
<p>Я́ко шипо́к, процве́л еси́ в цве́тнице поще́ния,/ я́ко благово́нный крин,/ я́ко я́блоко благово́нно,/ и благоуха́л еси́ всех благочести́вых ду́ши и сердца́/ от многоцеле́бнаго твоего́ гро́ба/ истека́ющими многоразли́чными исцеле́нии и чудесы́,/ преподо́бне Гера́симе, сла́вне моли́твенниче/ о бла́гах хва́лящих тя.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со апо́столы и все́ми святы́ми/ поми́ловатися душа́м на́шим.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И СЛУ́ЖБА О́БЩА ПРЕПОДО́НЫМ</red>
</p>
</section>
