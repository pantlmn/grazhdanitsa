<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице в че́сть ико́ны Ей, нарица́емыя «Спору́чница гре́шных»</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, Глас 2</red>:
</p>
<p>Прииди́те, вси ве́рнии,/ во гла́се ра́дования Де́ву Богоро́дицу восхва́лим/ и честне́й ико́не Ея́ усе́рдно поклони́мся, глаго́люще:/ ра́дуйся, Непоро́чная Де́во, Ма́ти Христа́ Бо́га,/ неизрече́нных зна́мений и чуде́с Исто́чниче/ во спасе́ние душ на́ших.</p>
<p>Прииди́те, вси лю́дие,/ воспои́м Отрокови́цу Неискусобра́чную,/ из Нея́ же возсия́ Со́лнце Пра́вды — Христо́с Бог наш,/ о́вем у́бо сия́я чудесы́,/ о́вем же показу́я бога́тство Ца́рствия./ Его́же моли́, Чи́стая, Всеблаже́нная,/ от безме́рных прегреше́ний свободи́ти души́ на́ша.</p>
<p>Дала́ еси́ нам зало́г любве́ Твоея́, Пречи́стая,/ о́браз Твой честны́й и многоцеле́бный,/ и́мже посрами́ла еси́ неве́рных мудрова́ния,/ ве́рныя же облиста́ла еси́ Небе́снаго све́та красота́ми,/ просвеща́я и спаса́я души́ на́ша.</p>
<p>Что Ти принесе́м, Пресвята́я Де́во,/ за мно́гую Твою́ благосты́ню и человеколю́бие/ и все благохвале́ние сотвори́м о прославле́нии святы́я Твоея́ ико́ны?/ Недоумева́ем то́чию и удивля́емся:/ велича́юще Твое́ милосе́рдие ко гре́шником,/ е́же на нас показа́ла еси́,/ чудесы́ происходя́щими утеша́я нас/ и благода́ти струи́ те́ми излива́я,/ подаю́щи ми́рови бога́тно ве́лию ми́лость.</p>
<p>
<red>Сла́ва, и ны́не,</red>
<red>глас 8</red>:
</p>
<p>Святе́йшую всех святы́х сил/ и Честне́йшую всея́ тва́ри,/ Богоро́дицу Влады́чицу,/ всего́ ми́ра предста́тельство и спасе́ние,/ вы́ну ру́це Своя́ моле́бно воздвиза́ющую к Сы́ну Своему́,/ да спасе́т во тьме́ грехо́вней заблу́ждшия рабы́ Его́,/ припа́дающе пред светоно́сным Ея о́бразом,/ досто́йно чту́ще, ублажа́ем.</p>
<p>
<red>Та́же </red>Све́те ти́хий:
<red>без вхо́да, проки́мен дне,</red> Сподо́би, Го́споди:
</p>
<p>
<red>На стихо́вне стихи́ры, глас 4</red>:
</p>
<p>Дне́сь блага́я Ма́терь Не́ба и земли́/ Влады́це примиря́ет лю́ди согреши́вшия,/ те́мже с весе́лием прии́мем Сию́/ и ра́достно возопии́м Засту́пнице ве́рных:/ о Благомо́щная Спору́чнице на́ша,/ неосужде́нных нас сохрани́,/ любо́вию сла́вящих предста́тельство Твое́/ и све́тло пра́зднующих Святы́я Твоея́ ико́ны прославле́ние.</p>
<p>
<red>Стих: </red>Восприя́хом, Бо́же, ми́лость Твою́/ посреде́ люде́й Твои́х.
</p>
<p>Умири́ и согре́й моли́твами Твои́ми/ жи́знь на́шу, Пречи́стая Богоро́дице,/ Со́лнца о́блаче светолу́чнаго и неизрече́ннаго,/ Тя бо упова́ние непосты́дное и́мамы,/ и Предста́тельницу ми́лостиву челове́ком,/ и Спору́чницу покая́ния и исправле́ния их,/ те́мже вопие́м Ти:/ Де́во Всесвята́я, сла́ва Тебе́.</p>
<p>
<red>Стих: </red>Обрати́ся, душе́ мой, в поко́й твой,/ я́ко Госпо́дь благоде́йствова Тя.
</p>
<p>При́зри, еди́на Многоми́лостивая,/ на долготерпе́ние люде́й Твои́х,/ во обстоя́ниих многообра́зных стра́ждущих,/ воста́ни на по́мощь на́шу/ и побори́ вся, борю́щия ны,/ да Тя Побо́рницу в беда́х необори́мую/ Арха́нгельскими глаго́лы велича́ем:/ ра́дуйся, Благода́тная, Госпо́дь с Тобо́ю,/ ра́дуйся, Неве́сто Неневе́стная.</p>
<p>
<red>Сла́ва, и ны́не,</red>
<red>глас 6</red>:
</p>
<p>Пресия́ющая Твоя́ чудеса́ кто испове́сть,/ или́ кто возмо́жет пове́дати стра́шная Твоя́, Богоро́дице, та́инства?/ Боже́ственная бо благода́ть я́ве осеня́ет всечестну́ю ико́ну Твою́,/ те́мже, в воню́ ми́ра чуде́с Твои́х притека́юще,/ неду́гов исцеле́ния бога́тно почерпа́ем,/ Но, о Влады́чице,/ не помяни́ мно́жества беззако́ний на́ших,/ утоли́ от нас рыда́ния слез/ и ми́лостиво предста́тельствуй за рабы́ Твоя́.</p>
<p>
<red>Та́же </red>Ны́не отпуща́еши:
<red>по</red> О́тче наш:
<red>тропа́рь (пи́сан на вели́цей вече́рни).</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, Глас 6</red>:
</p>
<p>Ны́не прии́де гре́шным спасе́ние,/ благода́ть Бо́жия на земли́ яви́ся/ и избавле́ние челове́ком наста́,/ мир ве́сь просвети́ся:/ се бо Ма́терь Бо́жия/ на плеща
<red>́</red> Своя́ подъе́млет ка́ющихся грехопаде́ния/ и на поми́лование воздвиза́ет ру́це к Сы́ну Своему́./ Лю́дие, ра́дости испо́лнитеся/ и, обстоя́ще держа́вный о́браз гре́шных Спору́чницы,/ возопи́йте, глаго́люще:/ Богоро́дице Мари́е,/ покры́й нас благода́тию Свое́ю/ и те́пле моли́ся о всех нас.
</p>
<p>Па́че лучеза́рныя со́лнечныя зари́/ облиста́ дне́сь светоно́сная ико́на гре́шных Спору́чницы,/ вся земноро́дная утеша́я чудесы́/ и совоку́плены показу́я ве́рных собра́ния./ Дне́сь лику́ют с ли́ки А́нгельскими челове́цы/ и вся тва́рь просвеща́ется благода́тию,/ во умиле́нии вопию́щи:/ о Пречу́дная Богоро́дице Де́во,/ уте́ши лю́ди скорбя́щия/ и покры́й ны Боже́ственным предста́тельством Твои́м.</p>
<p>О, ди́вное и преве́лие чу́до/ и соверше́нное па́че естества́:/ Не́бо на земли́ нам Цари́ца всех показа́/ явле́нием пресла́вныя Своея
<red>́</red> ико́ны,/ от Нея́же су́щим во мра́це грехо́внем непреста́нно веща́ет:/ лю́дие Мои́, преста́ните от слез/ и ктому́ отсе́ле не пла́чите,/ но воспряни
<red>́</red>те от беззако́ний ва́ших/ и ве́чно ра́дуйтеся со Мно́ю в Небе́сных оби́телех,/ Аз бо е́смь Спору́чница гре́шных к Моему́ Сы́ну/ и спасе́ния ва́шего При́сная Хода́таица.
</p>
<p>Пречестно́е прия́т и бога́тое украше́ние,/ о́браз Богома́тере святы́й и многоцеле́бный,/ красото́ю Небе́снаго светоли́тия просия́вший,/ Це́рковь земна́я све́тится ра́достно,/ просвеща́ется и красу́ется благода́тию,/ я́ве обре́тши ми́ру Хода́таицу но́ву,/ любе́зно ру́це Своя́ за гре́шники ко Го́споду простира́ющую/ и моля́щуюся о изглажде́нии вины́/ и Ца́рствия ве́чнаго насле́дии/ во спасе́ние на́ше и утвержде́ние.</p>
<p>
<red>И́ны стихи́ры, глас 2, самогла́сны:</red>
</p>
<p>Со́лнечных сия́ний светле́йшая Ма́терь Бо́жия/ предстои́т ны́не огнезра́чному Престо́лу Сы́на/ и ру́це Своя́, и́миже носи́ла е́сть Богомладе́нца Христа́,/ простира́ет к Нему́ во смире́нием проше́нии,/ со слеза́ми умоля́я Возлю́бленное Ча́до Свое́/ любо́вию озари́ти заблу́ждшее ста́до слове́сных ове́ц/ и еле́ем человеколю́бия умягчи́ти се́рдца, грехми́ ожесточе́нная,/ и земноро́дным всем, со тре́петом жре́бия своего́ ожида́ющим,/ утеша́я бо́дрственно, глаго́лет:/ лю́дие, дерза́йте во упова́нии,/ Аз е́смь с ва́ми, и никто́же на вы.</p>
<p>Кто Тя по достоя́нию похва́лит и ублажи́т,/ Отрокови́це Богоневе́стная?/ Твои́м бо те́плым предста́тельством/ раздра́ся рукописа́ние грехо́в на́ших/ и гряду́щий гнев Бо́жий мимои́де,/ те́мже, благодаря́ще, зове́м Ти:/ ра́дуйся, сокро́вище неисчерпа́емое живота́,/ ра́дуйся, две́ре покая́ния,/ ра́дуйся, гре́шных Спору́чнице,/ от пото́па грехо́внаго мир спаса́ющая.</p>
<p>
<red>Глас 8</red>: Вели́чия Твоя́ кто испове́сть, Богоро́дице?/ Явле́нием бо Твоея́ ико́ны/ удиви́ла еси́ град наш,/ мно́гия неду́ги врачу́я и боле́зни исцеля́я/ источе́нием честна́го и цельбоно́снаго ми́ра;/ те́мже, Де́во Влады́чице,/ толи́ку Тя иму́ще Предста́тельницу к Ще́дрому Бо́гу,/ ко спаси́тельному Твоему́ покро́ву прибега́ем, зову́ще:/ спаси́, Госпоже́, и защити́ Твои́ми моли́твами/ Бо́гом храни
<red>́</red>мую страну́ на́шу,/ на Тя бо все упова́ние на́ше возлага́юще,/ не постыди́мся во ве́ки.
</p>
<p>К Богоро́дице приле́жно ны́не притеце́м/ и к подно́жию чу́днаго Ея́ о́браза припаде́м,/ в покая́нии зову́ще:/ Влады́чице Пренепоро́чная,/ прогне́вася Сын Твой на гре́шныя рабы́ Твоя́,/ Ще́драго бо на гнев обрати́хом мы,/ но на ми́лость претвори́ Его́, Чи́стая,/ Тя бо ны́не предлага́ем за ны Хода́таицу,/ да Ма́терним проше́нием умоле́н бу́дет/ и плене́нныя грехи́ лю́ди Твоя́/ изба́вит ча́емыя ско́рби/ и сме́рти го́рькия.</p>
<p>
<red>Сла́ва, и ны́не,</red>
<red>глас то́йже:</red>
</p>
<p>Прииди́те, вси лю́дие,/ и ви́дите Боже́ственное сокро́вище/ — светолу
<red>́</red>чную ико́ну Богома́тере,/ гре́шников Спору́чницею нарица́емую/ и всем чуде́с дары
<red>́</red> оби́льно подаю́щую./ Да возра́дуется вся земля́ Росси́йская/ о неизрече́нней ми́лости Де́вы, Ма́тери Царя́ Христа́,/ ру́ку бо Свою́ просте́рши от Пречи́стаго о́браза,/ подаде́ му́жу сосу́д, ми́ра испо́лненный,/ в зна́мение непреста́ннаго попече́ния Своего́ о лю́дех неду́жных/ и жи́знию грехо́вною разсла́бленных,/ нося́ всем мир, и спасе́ние,/ и ве́лию Небе́сную ми́лость.
</p>
<p>
<red>Та́же вход. Проки́мен дне и чте́ния три Богоро́дичны
<emphasis>(зри 14-ое марта).</emphasis>
</red>
</p>
<p>
<red>На лити́и стихи́ры, глас 1:</red>
</p>
<p>Ки́ими похва́льными пе́сньми/ воспое́м Пречи́стую Ма́терь Емману́илеву?/ Е́юже слез потреби́ся се́тование/ и во тьме́ согреше́ний ходя́щим свет Небе́сный возсия́./ Сия́ бо дарова́ нам сла́вы ра́йския наслажде́ние/ святы́я Своея
<red>́</red> ико́ны пречу́дным явле́нием,/ и́мже бесо́встии отгоня́ются полцы́,/ и А́нгельстии свеселя́тся чи́нове,/ и совокупле́ния ве́рных све́тло пра́зднуют,/ любо́вию чту́ще Засту́пницу ро́да христиа́нскаго/ и покая́ния Всемо́щную Спору́чницу.
</p>
<p>Прииди́те ны́не, празднолю́бцы вси,/ цве́ты доброде́телей взе́мше,/ а́ки венцы́ благоуха́нными,/ укра
<red>́</red>сим о́браз Спору́чницы на́шея,/ Я́же с на́ми всегда́ неви́димо спребыва́я,/ к торжеству́ нас ны́не созва́/ и, огражда́я честны́м Свои́м покро́вом/ от вся́ких напа́стей, бед и скорбе́й,/ непреста́нно мо́лится о душа́х на́ших.
</p>
<p>Ра́дуйся, вселе́нныя Хода́таица Преблага́я,/ Тобо́ю бо изба́вися от кля́твы,/ но, я́ко дерзнове́ние иму́щи ко благосе́рдию Сы́на Своего́,/ Ма́тернею Твое́ю моли́твою/ не оскуде́й моли́тися, Пречи́стая,/ поми́ловатися душа́м на́шим.</p>
<p>
<red>Сла́ва, и ны́не,</red>
<red>глас 5</red>:
</p>
<p>Преподо́бней Мари́и подража́юще,/ возведе́м о́чи своя́ на ико́ну Благослове́нныя Отрокови́цы,/ всех же пока́явшеся свои́х прегреше́ний,/ страсте́й прило́ги от души́ оты
<red>́</red>мем/ и на пу́ть спаси́тельный доброде́телей востече
<red>́</red>м,/ во умиле́нии вопию́ще Присноде́ве:/ ра́дуйся, гре́шным Спору́чнице,/ Еди́на, всем вско́ре предста́тельствующая.
</p>
<p>
<red>На стихо́вне стихи́ры, глас 3</red>:
</p>
<p>Прииди́те, вси концы́ земли́,/ светоно́сное за ны предста́тельство Бо́жия Ма́тере ублажи́м,/ и́бо, ру́це Своя́ к Сы́ну возде́ющи, мо́лится;/ те́мже ди́вным прославле́нием о́браза Ея
<red>́</red>/ мир оживле́н бы́сть,/ псалмы́, и пе́ньми, и пе́сньми духо́вными/ со все́ми святы́ми пра́зднуем све́тло.
</p>
<p>
<red>Стих: </red>Помяну́ и́мя Твое́/ во вся́ком ро́де и ро́де.
</p>
<p>Прегреше́ний пучи́ною обурева́еми,/ к ти́хому приста́нищу Твоея
<red>́</red> любве́, Богоро́дице, прибега́ем/ и, припа́дающе к Пречи́стому Твоему́ о́бразу,/ со слеза́ми взыва́ем Ти:/ простри́ Держа́вную десни́цу рабо́м Твои́м, Пренепоро́чная,/ и моли́ся приле́жно Сы́ну Твоему́/ пода́ти вселе́нней отпуще́ние грехо́в,/ нам же всем пре́жде конца́ исправле́ние/ и душа́м на́шим мир и ве́лию ми́лость.
</p>
<p>
<red>Стих: </red>Слы́ши, Дщи, и ви́ждь,/ и приклони́ у́хо Твое́.
</p>
<p>Отпуще́ние грехо́в и напа́стей избавле́ние/ всеси́льною Твое́ю моли́твою прие́млюще,/ Тя, Засту́пницу ве́рных,/ я́ко всех благи́х вину́ воспева́ем/ и Спору́чницу благохва́льну спасе́ния на́шего/ пе́сньми немо́лчными ны́не прославля́ем.</p>
<p>
<red>Сла́ва, и ны́не,</red>
<red>глас то́йже:</red>
</p>
<p>Ны́не честву́юще Тя в цельбоно
<red>́</red>снем о́бразе Твое́м, Пречи́стая,/ смире́нно тому́ покланя́емся, и любе́зно целу́ем/ и, к Твое́й безме́рней любви́ возвыша́емы,/ благода́ть исцеле́ний от Него́ почерпа́ем,/ хва́лим же Тя, Помо́щницу си́льну и пресла́вну/ и Спору́чницу спасе́ния на́шего во ве́ки.
</p>
<p>
<red>Тропа́рь глас 4:</red>
</p>
<p>Умолка́ет ны́не вся́кое уны́ние/ и страх отча́яния исчеза́ет,/ гре́шницы в ско́рби се́рдца обрета́ют утеше́ние/ и Небе́сною любо́вию озаря́ются све́тло:/ дне́сь бо Ма́терь Бо́жия простира́ет нам спаса́ющую ру́ку/ и от Пречи́стаго о́браза Своего́ веща́ет, глаго́ля:/ Аз Спору́чница гре́шных к Моему́ Сы́ну,/ Сей дал Мне за них ру́це слы́шати Мя вы́ну./ Те́мже, лю́дие, обремене́ннии грехи́ мно́гими,/ припади́те к подно́жию ико́ны Ея́, со слеза́ми вопию́ще:/ Засту́пнице ми́ра, гре́шным Спору́чнице,/ умоли́ Ма́терними Твои́ми моли́твами Изба́вителя всех,/ да Боже́ственным всепроще́нием покры́ет грехи́ на́ша/ и све́тлыя две́ри ра́йския отве́рзет нам,/ Ты бо еси́ предста́тельство и спасе́ние ро́да христиа́нскаго.</p>
<p>
<red>Ин тропа́рь, глас 3</red>:
</p>
<p>Тебе́, милосе́рдия исто́чнику при́сно теку
<red>́</red>щему/ и Спору́чнице гре́шных, недосто́йнии раби́ Твои́, Богоро́дице,/ припа́дающе, скорбя́ще, вопие́м Ти:/ спаса́й нас от бед, Влады́чице,/ и ма́терним Твои́м хода́тайством испроси́ всем нам ве́чное спасе́ние.
</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red>Тропа́рь, два́жды. Сла́ва, и ны́не:</red> Не умолчи́м никогда́:
</p>
<p>
<red>По 1-м стихосло́вии седа́лен, глас 4</red>.
</p>
<p>
<red>Подо́бен:</red> Яви́лся еси́ дне́сь:
</p>
<p>Заря́ми просия́ всеми́рная ра́дость о́браза Твоего́, Де́во Ма́ти Мари́е:/ на земли́ просвети́ мы́сли любо́вию пою́щих Тя.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен,</red>
<red>глас 4</red>.
</p>
<p>
<red>Подо́бен:</red> Удиви́ся:
</p>
<p>Де́ва Мари́я Богоро́дица вои́стинну, я́ко о́блак све́тлый, нам возсия́./ Ктому́ Ада́м не осужда́ется,/ и Е́ва от уз свободи́ся,/ сего́ ра́ди и мы зове́м, вопию́ще с дерзнове́нием, еди́ней Чи́стей:/ Пресвята́я Де́во, моли́ Сы́на Твоего́/ пода́ти грехо́в оставле́ние.</p>
<p>
<red>Сла́ва, и ны́не,</red>
<red>то́йже.</red>
</p>
<p>
<red>По полиеле́и седа́лен, глас 1.</red>
</p>
<p>
<red>Подо́бен:</red> А́нгельский си́лы:
</p>
<p>Деви́ческаго Твоего́ чре́ва красе́н клас я́влься:/ израсти́ла бо еси́ ми́рови Жи́знь,/ сего́ ра́ди Си́лы Небе́сныя вопию́т Тебе́, Богоро́дице,/ сла́вяще честно́е Твое́ пра́зднество, Пречи́стая:/ сла́ва о́бразу Твоему́,/ сла́ва де́вству Твоему́, Ма́ти Безневе́стная.</p>
<p>
<red>Сла́ва, и ны́не, то́йже.</red>
</p>
<p>
<red>Степе́нна, 1-й антифо́н 4-го гла́са. Проки́мен,</red>
<red>глас 4</red>: Помяну́ и́мя Твое́/ во вся́ком ро́де и ро́де.
<red>Стих: </red>Отры́гну се́рдце мое́ сло́во бла́го,/ глаго́лю аз дела́ моя́ Царе́ви. Вся́кое дыха́ние:
<red>Ева́нгелие от Луки́, зача́ло 4.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Сокро́вище некра́домое/ обрето́хом Тя, Богоро́дице Де́во,/ преве́лиих бо дарова́ний сподо́билася еси́/ от Сы́на Возлю́бленнаго:/ приноси́ти Тому́ ру́це в поруче́ние за лю́ди согреши́вшия./ Спаси́ у́бо благода́тию Твое́ю/ град наш и лю́ди,/ бори
<red>́</red>мым страстьми́ — умире́ние,/ обурева́емым волна́ми грехо́вными — тишину́,/ еди́на Предста́тельнице ве́рных.
</p>
<p>
<red>Кано́н,</red>
<red>глас 2</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть,/ препросла́вленный Госпо́дь/ сла́вно бо просла́вися.</emphasis>
</p>
<p>В наро́читый де́нь пра́здника на́шего/ отве́рзем, лю́дие, уста́ своя́/ и но́выми пе́сньми вели́чия Присноде́вы воспое́м./ Се бо явле́нием святы́я Своея
<red>́</red> ико́ны — гре́шным Спору́чницы —/ мно́жеством чуде́с от нея́ сла́вно просла́вися.
</p>
<p>Я́коже светоза́рное Со́лнце, от го́ры Сина́йския возсия́вшее,/ облиста́ нас о́браз Спору́чницы гре́шных,/ и́мже благода́ти зало́г ми́ру дарова́ся и спасе́ние на земли́ возвести́ся,/ покро́в и прибе́жище ве́рным, любо́вию почита́ющим Его́.</p>
<p>Руко́ю кре́пкою лю́ди Своя́ от го́рькия рабо́ты Изба́вльшему/ и из глубины́ морски́я Изве́дшему/ простри́ ру́це Твоя́, Де́во Чи́стая, и моли́ся приле́жно,/ да изведе́т из пле́на грехо́внаго ду
<red>́</red>ши ве́рных,/ пра́зднующих све́тло заступле́ние Твое́.
</p>
<p>Всех па́дших воста́ние,/ заблужда́ющих Наста́внице, уныва́ющих ра́дование,/ боля́щих исцеле́ние и всех гре́шных спасе́ние,/ соблюди́ и сохрани́ нас, Госпоже́,/ Боже́ственным к Сы́ну за ны хода́тайством Твои́м.</p>
<p>
<red>Катава́сия: </red>Отве́рзу уста́ моя́:
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Непло́дствовавший мой ум/ плодоно́сен, Бо́же, покажи́ ми,/ Де́лателю до́брых, Насади́телю благи́х,/ благоутро́бием Твои́м.</emphasis>
</p>
<p>Свы́ше да́нною Ти благода́тию обнови́ла еси́, Спору́чнице ми́ра,/ мно́гими грехми́ обветша́вшия сердца
<red>́</red> на́ша,/ и, возде́ющи ру́це, мо́лишися к Сы́ну Твоему́ за лю́ди согреши́вшия:/ спаси́, Де́во, нас моли́твами Твои́ми.
</p>
<p>Я́ко о́блак дождено́сный, ви́дим о́браз Твой, Влады́чице ми́ра,/ во́ду бо спаси́тельную чуде́с от Него́ испуща́ющи,/ грехми́ изсо́хшия се́рдца благода́тию напая́еши/ и приво
<red>́</red>дише нас к творе́нию доброде́телей плода́,/ сего́ ра́ди любо́вию ублажа́ем Тя.
</p>
<p>Жезл Ааро́нов процве́тший именова́ Тя дре́вле Моисе́й,/ Цвет бо живоно́сный – Христа́ — прозябла́ еси́,/ Ему́же просте́рши дла́ни, моли́ся, Богома́ти,/ страстьми́ умерщвле́нныя ду
<red>́</red>ши на́ша оживи́ти плодоно
<red>́</red>сного благода́тию Свое́ю.
</p>
<p>Ороси́ нас росо́ю моли́тв Твои́х, Богороди́тельнице,/ и непло́дная в пусты́не грехо́вней увяда́ющая се́рдца на́ша плодоно́сны ны́не соде́лай/ всеси́льным к Бо́гу хода́тайством Твои́м.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы, не Хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Пришла́ еси́ в мир за гре́шники Хода́таица,/ и я́ко А́нгел утеша́яй и ко исправле́нию вся подвиза
<emphasis>́</emphasis>яй;/ те́мже у́бо, Ма́ти Бо́жия, Спору́чница бу́ди ми во бла́го,/ я́ко да обращу́ся и пре́жде согреше́нных разреше́ние прииму́, ра́достно вопию́ще:/ сла́ва си́ле Твое́й, Го́споди.
</p>
<p>Сокро́вище безце́нное обрето́хом —/ светоно́сный о́браз Твой, Богоро́дице, мирото́чный и многоцеле́бный,/ благода́ти Бо́жия оби́льно преиспо́лненный,/ Ему́же покланя́ющеся, источи́ти про́сим освяще́ние душа́м и телесе́м на́шим.</p>
<p>Ле́ствица яви́лася еси́ обра́зно Иа́кову,/ от земли́ к высоте́ утвержде́нная,/ е́юже сни́де Влады́ка Не́ба и земли́,/ да То́ю пу́ть пра́вый покая́ния пока́жет нам/ и к черто́гам Небе́сным возведе́т лю́ди согреши́вшия.</p>
<p>Еди́на наде́жда несумне́нная и гре́шным Спору́чница Ты еси́, Пречи́стая,/ Тобо́ю бо Христо́с Бог, прекло́нь Небеса́,/ на зе́млю сни́де обнови́ти па́дшее созда́ние Свое́;/ те́мже, проси́, Де́во, грехо́в проще́ние дарова́ти нам, ве́рою пою́щим Ему́:/ сла́ва си́ле Твое́й, Го́споди.</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/ приведе́ние и́мамы.</emphasis>
</p>
<p>Хода́тай Бо́гу и челове́ком, Христо́с Бог,/ Хода́таицу Тя ми́ру показа́ и гре́шным Спору́чницу./ Его́же ми́лостива соде́лай нам, Пресвята́я Ма́ти Де́во,/ те́плым заступле́нием Твои́м.</p>
<p>Па́че со́лнца светле́ется о́браз Твой, Богоневе́сто,/ всю страну́ на́шу осиява́ющий зна́мении и чудесы́,/ тьму́ же грехо́вную разгоня́ющий и благо́е всем источа́ющий Небе́сное ми́ро/ во спасе́ние ве́рных и ми́ру христиа́нскому во обновле́ние.</p>
<p>Руно́ Тя Гедео́н вообрази́ ороше́нное,/ на него́же, я́ко роса́, Христо́с Бог сни́де,/ да, росо́ю моли́тв Твои́х ороше́ннии,/ гре́шницы к покая́нию подви́гнутся/ и к ве́чным оби́телем Светонача́льника Отца́ Небе́снаго приведе́ние да и́мут.</p>
<p>Се пла́чу и рыда́ю го́рце,/ егда́ от но́щи нераде́ния во ум прииду́ от мно́гих мои́х злых прегреше́ний./ Те́мже молю́ Тя, Ма́ти Блага́я:/ Спору́чница бу́ди ми и наста́ви мя на пу́ть, е́же ходи́ти во и́стине,/ сле́зы принося́ще о свои́х согреше́ниих.</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валяя́ся,/ неизсле́дную милосе́рдия Твоего́ призыва́ю бе́здну;/ от тли, Бо́же, мя возведи́.</emphasis>
</p>
<p>Ра́дости нам ве́чныя и жи́зни нетле́нныя Хода́таица яви́лася еси́, Богороди́тельнице,/ принося́ще за ны ру́це к Сы́ну Твоему́ и Спа́су всех,/ вся́ку сле́зу от лица́ земна́го отъе́мшему/ и неизсле́дную милосе́рдия Своего́ бе́здну Тобо́ю ми́ру показа́вшему.</p>
<p>Святи́теля Никола́я, предстоя́ща о́бразу Твоему́,/ благогове́йный муж узре́ти сподо́бися/ и благоволе́ния Твоего́ глаго́лы от <red>Тебе</red>́, Цари́це, услы́ша,/ я́же ве́рным бы́ша во утвержде́ние/ и о лю́дех промышле́ния Твоего́ во свиде́тельство.</p>
<p>Сви́ток нов Тебе́ Исаи
<emphasis>́</emphasis>я, Де́во, предви́дев,/ на не́мже написа́ся живо́е сло́во О́тчее,/ Его́же моли́, Чи́стая, Всеблаже́нная,/ в кни́зе мне живы́х написа́тися/ и мно́гих зол мои́х разтерза́ти сви́ток/ покая́ния предо́брыми о́бразы.
</p>
<p>Из глубины́ бе́здны грехо́вныя к Тебе́ ру́це простира́ю/ и скве́рнии устне́ мои́ к моле́нию отверза́ю,/ подно́жию же ног Твои́х, Влады́чице, припа́даю/ и, рыда́ющи, вопию́ Ти:/ моли́ся, Засту́пнице, Сы́ну Твоему́,/ проще́ние улучи́ти ми и ми́лость в Де́нь су́дный.</p>
<p>
<red>Конда́к, глас 1</red>:
</p>
<p>Честно́е жили́ще бы́вшее/ неизрече́ннаго естества́ Боже́ственнаго/ вы́ше сло́ва и па́че ума́/ и гре́шным еси́ Спору́чница,/ подава
<emphasis>́</emphasis>еши благода́ть и исцеле́ние,/ я́ко Ма́ти всех Ца́рствующаго:/ моли́ Сы́на Твоего́/ получи́ти нам ми́лость в Де́нь су́дный.
</p>
<p>
<red>И́кос:</red>
</p>
<p>Светоно́снаго явле́ния/ и пресла́внаго Твоея́ ико́ны, Спору́чницы гре́шных прославле́ния,/ чуде́с же мно́гих пучи́ны и ми́ра многоцеле́бнаго излия́ния/ вити́йствующих уста́ не возмога́ют испове́дати досто́йно;/ мы же, гре́шнии и смире́ннии, что возглаго́лем Ти, Богоневе́стная Де́во?/ То́кмо: поми́луй нас/ Еди́ну бо Тя жи́зни на́шея стяжа́хом Храни́тельницу и Наде́жду кре́пку спасе́ния,/ Те́мже мо́лим Тя, о Благосе́рдная:/ Спору́чница нам покая́ния яви́ся/ и хода́тайствуй к Сы́ну Твоему́:/ да бу́дущих истяза́ний изба́вимся/ и ми́лостива Его́ обря́щем в Де́нь су́дный.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Богопроти́вное веле́ние/ беззако́ннующаго мучи́теля/ высо́к пла́мень вознесло́ е́сть./ Христо́с же простре́ благочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>В но́щи, и во дни, и во вся́ких обстоя́ниих/ спасе́ние тве́рдо и́мамы Тя, Богоро́дице, христиа́ном покро́в и прибе́жище,/ вы́ну бо ру́це ко Го́споду просте́рши,/ росо́ю моли́тв Твои́х, я́коже о́троки благочести́выя,/ охраня
<emphasis>́</emphasis>еши от напа́стей ве́рныя, зову́щия:/ благослове́нна еси́, Ма́ти Де́во, и препросла́влена.
</p>
<p>Не терпя́ муж благочести́вый зре́ти неизрече́ннаго от о́браза Твоего́ осия́ния,/ на зе́млю ниц паде́, моля́ся;/ мы же, гре́шнии, благода́тную ико́ну сию́ зря́ще,/ любо́вно вопие́м Ти:/ благослове́нна бу́ди, Спору́чнице спасе́ния на́шего,/ и препросла́влена во ве́ки.</p>
<p>Серафи́м дре́вле, клеща́ми у́гль нося́й горя́щий,/ во уста́ косну́ся Иса́ии, попаля́я грехи́ его́./ Ты же, клеща́ светоза́рная су́щи, Богоро́дице,/ У́гль Боже́ственный носи́вшая, Христа́ Иису́са,/ прикосни́ся Его́ милосе́рдию,/ да опали́т грехи́ на́ша и беззако́ния лю́тая.</p>
<p>Не отве́ржи мене́ от лица́ Твоего́, Всенепоро́чная,/ егда́ к Пречи́стому о́бразу Твоему́ воззрю́, стеня́ще о гресе́х тя́жких,/ но ми́лостива бу́ди ми Засту́пница к Сы́ну,/ милосе́рдием бо преклоня́ется и спасе́ние гре́шников соде́лывает хода́тайством Твои́м.</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>В пе́щь о́гненную страсте́й ми́ра снизше́дшую/ и пла́мень грехо́вный в ро́су покая́ния спаси́тельнаго прело́жшую Богоро́дицу,/ прекра́сный лик ве́село спле́тши,/ по́йте, дела́, я́ко Засту́пницу ми́ра Де́ву Чи́стую,/ и превозноси́те во вся ве́ки.</p>
<p>Све́та Небе́снаго в но́щи многообра́зными игра́ньми сла́вят всечестну́ю ико́ну Твою́, Влады́чице, Го́рнии чи́ни/ и Тебе́, Богоневе́стную Ма́терь, ублажа́ют ра́достно./ Ю́же, я́ко Световоди́тельницу из тьмы́ грехо́вныя,/ лю́дие, превозноси́те во вся ве́ки.</p>
<p>От дре́вле до ны́не Саму́ Ма́терь Царя́ Христа́/ Уте́шительницу тве́рду в напа́стех иму́щи,/ в ско́рбех же и печа́лех при́сное избавле́ние,/ в беда́х по́мощь и в покая́нии Спору́чницу,/ благослови́те, сы́нове челове́честии,/ по́йте Сию́ и превозноси́те во вся ве́ки.</p>
<p>Да́ждь рабо́м Твои́м, Всеблага́я Цари́це, проше́ния спаси́тельная в хра́ме сем,/ в не́мже исто́чник пресла́вных чуде́с показа́ла еси́,/ то́ки ми́ра источа́я от свята́го о́браза Твоего́,/ и́миже стра́сти душ и теле́с врачу́еши неизрече́нным милосе́рдием Твои́м.</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ воплоще́н от Де́вы, нам яви́ся,/ омраче́нныя просвети́ти, собра́ти расточе́нная,/ тем Всепе́тую Богоро́дицу велича́ем.</emphasis>
</p>
<p>Не возмога́ет сло́во челове́ческое,/ ниже́ язы́к всяк похвали́ти Тя досто́йно,/ но Ты, Пресвята́я, благода́ть неоску́дную от Го́спода прии́мшая/ и гре́шным Спору́чница свы́ше преднарече́нная,/ вре́тище прегреше́ний на́ших расто́ргни и омраче́нныя просвети́ ны,/ весе́лием же доброде́телей препоя́сующи,/ не оста́ви нас заступле́нием Твои́м,/ да Тя, Всепе́тую Богоро́дицу, велича́ем.</p>
<p>Све́том невеще́ственнаго светоли́тия сия́я, о́браз Твой, Отрокови́це Непоро́чная,/ омраче́нныя грехми́ просвеща́ет и расточе́нная вся под кров спаси́тельный хра́ма Твоего́ собира́ет,/ тем, веселя́щеся, Тя, Всепе́тую Богоро́дицу, велича́ем.</p>
<p>Я́коже Дави́д пра́отец дре́вле пред се́нным ковче́гом взыгра́ше ра́достно,/ си́це и мы Цари́це Не́ба прише́дшей пе́сньми взыгра́ем немо́лчными,/ сла́вяще о́браза Ея́ многоцеле́бнаго всечестно́е прославле́ние.</p>
<p>Сра́дуемся дне́сь и свесели́мся неизрече́нному Бо́жию дарова́нию/ — ди́вному о́бразу Присноде́вы,/ ра́дость бо ве́чную от Него́ источа́ет нам, напа́стей и печа́лей свобожда́я./ Те́мже благода́рственныя пе́сни воспева́ем весе́лия Хода́таице/ и ве́рно любо́вию вси я́ко Богома́терь велича́ем.</p>
<p>
<red>На хвали́тех</red>
<red>стихи́ры, Глас 7</red>:
</p>
<p>Госпо́дь и Ца́рь сла́вы, Небеса́ преклони́в,/ сни́де обнови́ти па́дшее естество́ челове́ческое/ и, на рука́х Твои́х, Де́во, я́ко А́гнец непоро́чен, носи́мый,/ ны́не Твою́ моли́тву прие́млет,/ и проше́ние Твое́ я́ко Сын благи́й во всем исполня́ет,/ Ему́же, Пречи́стая, просте́рши ру́це Твоя́, усе́рдно за ны моли́ся,/ да пода́ст утеше́ние рабо́м Твои́м/ и спасе́т души́ на́ша, я́ко Милосе́рд.</p>
<p>Недосто́йно предстоя́ще пречи́стому о́бразу Твоему́,/ у́треннюю пе́снь возсыла́ем Ти, Богороди́тельнице,/ из глубины́ грехо́вныя взыва́юще:/ омраче́ние на́ше све́том любви́ Твоея́ просвети́/ и разреши́ неду́ги на́ша го́рькия и неисце́льныя,/ Наде́ждо и Засту́пление всех конце́в земли́/ и еди́на Предста́тельнице ве́рным.</p>
<p>Ра́дуйся, врата́ Бо́жия Пресвята́я,/ от врат а́довых нас избавля́ющая/ и светоза́рный пу́ть покая́ния показу́ющая,/ и́мже обря́щем врата́, к ве́чней жи́зни вводя́щая,/ заблужда́ющих всех Наста́внице,/ род ве́рных челове́к споруче́нием Твои́м соблюда́й/ и спаса́й души́ на́ша.</p>
<p>
<red>Сла́ва и ны́не, глас то́йже:</red>
</p>
<p>Под кров Твой, Влады́чице,/ вси земноро́днии, прибега́юще, вопие́м Ти:/ Богоро́дице, упова́ние на́ше,/ изба́ви ны от безме́рных прегреше́ний/ и спаси́ ду́ши на́ша.</p>
<p>
<red>Славосло́вие вели́кое, отпу́ст и час 1-й.</red>
</p>
<p>
<red>НА ЛИТУРГИ́И СЛУ́ЖБА ВСЯ БОГОРО́ДИЦЕ</red>
</p>
<p>
<red>Моли́тва</red>
</p>
<p>О Влады́чице Преблагослове́нная, Защи́тнице ро́да христиа́нскаго, прибе́жище и спасе́ние притека́ющих к Тебе́! Вем, вои́стинну вем, я́ко зело́ согреши́х и прогне́вах, Преми́лостивая Госпоже́, рожде́ннаго пло́тию от <red>Тебе</red>́ Сы́на Бо́жия, но и́мам мно́гии о́бразы пре́жде мене́ прогне́вавших Его́ благоутро́бие: мытари́, блудни́цы и про́чия гре́шники, и́мже даде́ся проще́ние грехо́в их, покая́ния ра́ди и испове́дания. Ты́я у́бо о́бразы поми́лованных очесе́м гре́шныя души́ моея́ представля́я и на толи́кое Бо́жие милосе́рдие, о́нех прие́мшее, взира́я, дерзну́х и аз, гре́шный, прибе́гнути с покая́нием ко Твоему́ благоутро́бию. О Всеми́лостивая Влады́чице, да пода́си ми ру́ку по́мощи и испро́сиши у Сы́на Твоего́ и Бо́га ма́терними и святе́йшими Твои́ми моли́твами тя́жким мои́м грехо́м проще́ние. Ве́рую и испове́дую, я́ко Той, Его́же родила́ еси́, Сын Твой, е́сть вои́стинну Христо́с, Сын Бо́га Жива́го, Судия́ живы́х и ме́ртвых, воздая́й кому́ждо по де́лом его́. Ве́рую же па́ки и испове́дую Тебе́ бы́ти и́стинную Богоро́дицу, милосе́рдия исто́чник, утеше́ние пла́чущих, взыска́ние поги́бших, си́льную и непрестаю́щую к Бо́гу Хода́таицу, зело́ лю́бящую род христиа́нский, и Спору́чницу покая́ния. Вои́стинну бо не́сть челове́ком ины́я по́мощи и покро́ва, ра́зве Тебе́, Госпоже́ Преми́лостивая, и никто́же, упова́я на Тя, постыде́ся когда́ и, Тобо́ю умоля́я Бо́га, никто́же оста́влен бы́сть. Того́ ра́ди молю́ Твою́ неисче́тную бла́гость: отве́рзи две́ри милосе́рдия Твоего́ мне, заблу́ждшему и па́дшему в тиме́ние глубины́, не возгнуша́йся мене́, скве́рнаго, не пре́зри гре́шнаго моле́ния моего́, не оста́ви мене́, окая́ннаго, я́ко в поги́бель зло́бный враг похи́тити мя и́щет, но умоли́ о мне рожде́ннаго от <red>Тебе</red>́ милосе́рдаго Сы́на Твоего́ и Бо́га, да прости́т вели́кия моя́ грехи́ и изба́вит мя от па́губы моея́; я́ко да и аз со все́ми, получи́вшими проще́ние, воспою́ и просла́влю безме́рное милосе́рдие Бо́жие и Твое́ непосты́дное о мне заступле́ние в жи́зни сей и в несконча́емом ве́це. Ами́нь.</p>
</section>
