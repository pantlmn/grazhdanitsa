<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего и испове́дника Феофа́на Сигриа́нскаго</p>
</title>
<p>
<red>На</red> Го́споди, воззва́х:
<red>стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:
</p>
<p>О́тче Богому́дре Феофа́не,/ Богоявле́ния Христо́ва/ нарече́н тезоимени́т,/ живоно́сным стопа́м Того́ после́довал еси́/ и кра́сная жития́ оста́вил еси́,/ взира́я к жела́емому тебе́,/ добро́тою преизря́днейше,/ и Боже́ственными манове́нии, я́же к Нему́,/ изря́дными обожа́емь и коне́чными.</p>
<p>О́тче Богому́дре Феофа́не,/ изгна́ния го́рькая,/ в не́мощи пребыва́я,/ терпели́вно претерпе́л еси́,/ не пощаде́в телесе́ за честны́я ико́ны, всехва́льне,/ я́ростию льво́в заточа́емь,/ и́мже руга́яся, сове́ты обуи́л еси́,/ и помышле́ния су́щая суему́дрена,/ и ум па́губный.</p>
<p>Пои́стинне воздая́ния боле́зней твои́х/ благи́х Да́тель бога́тно тебе́ дарова́,/ отгоня́ти де́моны/ и цели́ти неду́ги/ пода́в, всеблаже́нне, си́лу,/ сподо́бив тя несказа́нныя ра́дости,/ иде́же лику́ют А́нгельстии чи́ни,/ вы́ну лице́ зря́ще Вседержи́теля.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Ра́дуйся, Све́та Боже́ственнаго носи́ло,/ светле́йшая звездо́ и се́нь свяще́ния:/ Свет нам возсия́ из пречи́стых чресл Твои́х,/ просвеща́я ми́ра концы́/ и освяща́я Свое́ю благода́тию;/ ра́дуйся, нача́ло спасе́ния, Пречи́стая;/ ра́дуйся, ужа́сное слы́шание и глаго́лание/ наде́ющимся на Тя.</p>
<p>
<red>Крестобогоро́дичен.</red>
<red>Подо́бен то́йже:</red>
</p>
<p>Что зри́мое виде́ние,/ е́же мои́ма очи́ма ви́дится, о Влады́ко?/ Содержа́й всю тва́рь,/ на Дре́во воздви́жен быв,/ и умира́еши, всем дая́й жи́знь, —/ Богоро́дица, пла́чущися, глаго́лаше,/ егда́ узре́ на Кресте́ возноси́ма/ из Нея́ неизрече́нно возсия́вшаго/ Бо́га и Челове́ка.</p>
<p>
<red>Тропа́рь,</red>
<red>глас 5</red>:
</p>
<p>Воздержа́нием житие́ украси́л/ и, у́ды умертви́в,/ победи́л еси́ вра́жия ко́зни, о́тче Феофа́не,/ преста́вился еси́ к Бо́гу в ве́чную жи́знь,/ я́ко досто́ин прича́стник,/ моля́ся непреста́нно/ поми́ловати ду́ши на́ша.</p>
<p>
<red>Кано́н, его́же краегране́сие: </red>Феофа́н пое́т тя, Феофа́на.
<red> Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis>
</p>
<p>Бо́га, пло́тию я́вльшагося, стопа́м после́довал еси́,/ благоче́стием, о́тче, разже́гся,/ я́ко отсю́ду зва́ние прие́м, е́же пои́стинне тезоиме́нно,/ я́ко промышле́нием прообразовася.</p>
<p>Насла́ждся жела́ннейшим раче́нием Влады́ки твоего́, пренебре́гл еси́ любо́вь мирску́ю;/ сраствори́в же ся Боже́ственней любви́,/ жите́йскую красоту́ в ничто́же вмени́л еси́, всеблаже́нне.</p>
<p>Устреми́вся зверови́дно, гоня́ше Лев, томи́тель избра́нный,/ не терпя́ зре́ти почита́ему ико́ну Христо́ву,/ с ни́миже и тя, Феофа́не, изгнанию осуди́.</p>
<p>
<red>Богоро́дичен: </red>Две́рь, я́же к нам Твоего́, Го́споди, сни́тия,/ Восто́к, и Со́лнце, и Свет та́инственно Тя нарица́емаго/ преесте́ственно облиста́,/ сугу́ба естество́м Богочелове́ка.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ не́сть бо свят, па́че Тебе́, Человеколю́бче.</emphasis>
</p>
<p>Све́та Боже́ственнаго испо́лнен ви́ден был еси́, Феофа́не,/ любо́вию сраствори́вся жела́емому, блаже́нне./ Те́мже твою́ сла́вную па́мять почита́ем.</p>
<p>Отре́к злочести́ваго Льва́ повеле́ния,/ преда́ния благоче́стно церко́вная удержа́л еси́./ Те́мже тя Христо́с чудесы́ просла́ви.</p>
<p>Вжиля́емо наде́ждею и ве́рою, преподо́бне, твое́я пло́ти неможе́ние,/ душе́вною кре́постию утвержда́емь,/ Бо́гу присво́ил еси́ те́ло купнора́бное.</p>
<p>
<red>Богоро́дичен: </red>Созда́вый в нача́лех от пе́рсти мя, челове́ка,/ зи́ждется мене́ ра́ди во чре́ве Твое́м, Всенепоро́чная,/ дре́внее паде́ние исправля́я.
</p>
<p>
<red>Седа́лен, глас 8</red>.
</p>
<p>
<red>Подо́бен:</red> Прему́дрости:
</p>
<p>Рачи́тель любве́ Иису́совы быв,/ отрази́л еси́ сла́сти и жите́йский мяте́ж,/ и, мона́шествовав, пожи́л еси́ на земли́, я́ко небе́сный А́нгел,/ и чуде́с то́чиши дарова́ния, преподо́бне./ Те́мже во светоно́сней и святе́й твое́й па́мяти ве́рно восхваля́ем тя/ и согла́сно вопие́м ти:/ Богоно́се Феофа́не, моли́ Христа́ Бо́га прегреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не,</red>
<red>Богоро́дичен</red>:
</p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию,/ вси ублажа́ем, ро́ди челове́честии,/ О́гнь бо всели́ся в Тя Божества́,/ и я́ко Младе́нца дои́ши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя/ А́гница зря́щи на Кресте́, восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ Сла́ва си́ле Твое́й, Го́споди.</emphasis>
</p>
<p>Небе́сное угото́вася жили́ще я́ко страда́льцу, тебе́, сла́вне:/ от земны́я бо, ра́дуяся, преложи́лся еси́ ски́нии, вопия́ Влады́це твоему́:/ Сла́ва си́ле Твое́й, Го́споди.</p>
<p>Венцено́сец, Феофа́не, показа́лся еси́,/ честно́е бо изображе́ние Христо́во, Богоно́се блаже́нне, не отве́рглся еси́ чествова́ти./ Тем и взыва́л еси́:/ Сла́ва си́ле Твое́й, Го́споди.</p>
<p>Проти́вяся повеле́нию мучи́теля злочести́ваго, преподо́бный/ плотска́го неможе́ния отню́д небреже,/ взыва́я Созда́вшему:/ Сла́ва си́ле Твое́й, Го́споди.</p>
<p>Возвели́чился еси́ чудесы́, Богоно́се,/ и́бо Христо́с возмзди́ тя за терпе́ние./ Те́мже исцеле́ния то́чиши тре́бующим,/ я́коже от исто́чника, свяще́ннейше.</p>
<p>
<red>Богоро́дичен: </red>Превы́шши А́нгел показа́лася еси́, Еди́на:/ Сове́та бо Вели́каго А́нгела родила́ еси́, Сло́во,/ вся просвети́вшаго, ве́рою зову́щия:/ Сла́ва си́ле Твое́й, Го́споди.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Сло́вом всеблагочести́вым правосла́вно пропове́да преподо́бный Феофа́н/ ве́ры повеле́ния, ду́хом сия́я.</p>
<p>Бога́тство всеразлично богому́дренне разда́л еси́ по повеле́нию Влады́ки,/ в нищете́ живу́щим после́дуя, всехва́льне.</p>
<p>Име́я твою́ ду́шу по о́бразу Созда́вшего,/ пречи́стей Влады́чней покланялся еси́ ико́не, любо́вию облобыза́я.</p>
<p>
<red>Богоро́дичен: </red>Све́та безле́тнаго нам, под ле́ты бы́вшаго, родила́ еси́, Богома́ти,/ су́щим во тьме́ жития́, и мир просвети́ла еси́.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</emphasis>
</p>
<p>Напра́ви к доброде́тели житие́ мое́, преподо́бне,/ поще́ния стезю́ моли́твами твои́ми, блаже́нне, углажда́я,/ по не́йже кре́пко правоше́ствовати мя, о́тче, сподо́би.</p>
<p>Целому́дренно твою́ жи́знь соверши́л еси́, преподо́бне,/ с му́дростию, ю́же име́л еси́, с му́жеством же пра́вду/ и круго́м доброде́телей яви́лся еси́ украша́емь.</p>
<p>На благосла́вие му́ченическое вшел еси́, Феофа́не, Богома́тере Отрокови́цы/ и му́чеников, о́тче, ико́ны я́ко поче́л еси́;/ гони́телем сопротивля́яся.</p>
<p>
<red>Богоро́дичен: </red>Всю Тя освяти́ Сло́во Свято́е, во Твою́ всели́вся утро́бу освяще́нную/ неизрече́нным сло́вом, Богоро́дице,/ Его́же моли́ спасти́ся рабо́м Твои́м.
</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:
</p>
<p>Свы́ше прие́м Боже́ственное открове́ние,/ со тща́нием изше́л еси́ от среды́ молвы́ жите́йския/ и, уедини́вся, преподо́бне, чуде́с прия́л еси́ де́йство/ и проро́чества досто́инство,/ бога́тства и супру́жницы лиши́вся.</p>
<p>
<red>И́кос:</red> На земли́ ничто́же предпоче́т,/ после́довал еси́, ра́дуяся, зову́щему Христу́/ и, и́го Его́ прия́т на ра́мо твое́ усе́рдно,/ поко́й обре́л еси́ в души́ твое́й./ Его́же и мне, ни́щему и уны́лому, низпосли́,/ глаго́лющему и ника́коже соверша́ющему,/ но еще́ упражня́ющемуся в жите́йских ве́щех и чудящемуся,/ ка́ко всех избежа́л еси́, сожи́тельницы и бога́тства лиши́вся?
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Е́же по о́бразу стяжа́в и по подо́бию,/ житие́м пресве́тлым, о́тче, прии́м, обою́ду украси́лся еси́,/ благослове́н еси́ в хра́ме, — вопия́, — сла́вы Твое́я, Го́споди.</p>
<p>Испове́дания венце́м, о́тче, украси́лся еси́,/ де́лом обличи́л еси́ словеса́ злочести́вых,/ ве́рныя же извести́л еси́,/ благослове́н еси́ в хра́ме, — вопия́, — сла́вы Твое́я, Го́споди.</p>
<p>Ума́ тверде́йшим усе́рдием теле́сныя, о́тче, боле́зни подъя́л еси́ терпели́вно,/ благода́рно Влады́це твоему́ вопия́:/ благослове́н еси́ в хра́ме сла́вы Твое́я, Го́споди.</p>
<p>
<red>Богоро́дичен: </red>Я́ко Богоро́дицу и Цари́цу всея́ тва́ри, вси ве́рнии, пое́м Тя, Чи́стую,/ и — е́же ра́дуйся! — Тебе́ взыва́ем:/ благослове́нна Ты в жена́х еси́, Всенепоро́чная Влады́чице.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ льво́в зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Ви́дя блаже́нне, тве́рдость твоего́ противле́ния, Лев мучи́тель/ во изгна́ние тя осуди́ горча́йшее, вселука́вый,/ с весе́лием же вопия́, сие́ претерпе́л еси́:/ благослови́те, вся дела́ Госпо́дня, Го́спода.</p>
<p>На первообра́зное ви́дя ико́ны че́сть преходя́щу,/ на три́знище поте́кл еси́, я́ко страда́лец зако́ннейший/ и, победи́тель показа́вся, вене́ц прия́л еси́, взыва́я:/ благослови́те, вся дела́ Госпо́дня, Го́спода.</p>
<p>Небе́сную вме́сто земны́я ски́нию тебе́ даде́ вся́ческих Госпо́дь,/ вме́сто бо тесноты́ обре́л еси́ широту́ ра́дования в ра́йстей сла́дости,/ с му́ченики вопия́:/ благослови́те, вся дела́ Госпо́дня, Го́спода.</p>
<p>Све́том облиста́лся еси́ мы́сленным Боже́ственнаго Ду́ха, блаже́нне Феофа́не,/ те́мже исцеле́ния то́чиши ны́не ве́рою к тебе́ притека́ющим/ и святу́ю твою́ ра́ку любо́вию почита́ющим и вопию́щим:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Боже́ственною си́лою содержа́й тва́рь всю и управля́я я́ве,/ рука́ми держи́тся Твои́ми, Пречи́стая, я́ко Младе́нец,/ присносу́щный и сопресто́льный Отцу́ и Боже́ственному Ду́ху./ Ему́же вопие́м: благослови́те, вся дела́ Госпо́дня, Го́спода.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя го́ры, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́,/ тем, веселя́щеся, Тя, Богоро́дице, велича́ем.</emphasis>
</p>
<p>Все бога́тство расточи́л еси́ убо́гим, Богоно́се,/ пра́вду твою́ я́ве восприе́млеши, тебе́ возсия́вшую,/ вме́сто тле́нных пожина́я ве́чно пребыва́ющая.</p>
<p>Неду́ги исцеля́еши, всеблаже́нне, Уте́шителевою си́лою,/ де́моны я́ве отго́ниши де́йством Сего́, преблаже́нне./ Тем, ве́рнии, зря́ще, тя, Богоно́се, ублажа́ем.</p>
<p>Твой светоно́сный, Богому́дре, преставле́ния де́нь/ вся призыва́ет ве́рныя к прича́стию освяще́ния,/ его́же и ны́не, ра́дующеся, соверша́ем, свяще́ннейше.</p>
<p>Дае́ши мне незави́стен дар,/ похвале́ний тебе́ словеса́ сплетшему усе́рдно, Богому́дре,/ единонра́вна тебе́, я́коже тезоименна сего́ показа́в/ мольба́ми твои́ми благоприя́тными, всеблаже́нне.</p>
<p>
<red>Богоро́дичен: </red>Зако́н похва́л побежда́ется Боже́ственною сла́вою Твое́ю, Де́во,/ но, я́ко Бла́га и Благосе́рда, Тя пою́щих приими́ похвалу́,/ грехо́в очище́ние воздаю́щи, Богоневе́стная.
</p>
</section>
