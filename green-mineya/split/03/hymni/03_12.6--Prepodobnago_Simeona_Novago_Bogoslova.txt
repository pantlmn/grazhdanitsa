<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Симео́на, Но́ваго Богосло́ва</p>
</title>
<p>
<red>Зри 12 октября́ па́мять пра́зднуем и́же во святы́х отца́ на́шего Симео́на, Но́ваго Богосло́ва, пренесенную с 12 ма́рта.</red>
</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х:
<red>стихи́ры, глас 2</red>.
<style name="color-red"/>
</p>
<p>
<red>Подо́бен:</red> Егда́ от Дре́ва:
</p>
<p>Егда́ уязви́лся еси́ сла́дкою стрело́ю любве́ Боже́ственныя,/ Симео́не преподо́бне,/ тогда́ презре́л еси́ пло́ть и кро́вь/ и роди́телей отве́ргл еси́ име́ние, Богому́дре,/ сро́дников пристра́стие,/ бога́тство и сла́ву тще́тную./ Те́мже, умерщвле́н быв су́щим в ми́ре,/ сокрове́нным во Христе́ житие́м пожи́л еси́, досточуднейше.</p>
<p>Егда́ со́вести твое́я, о́тче,/ прилежа́ние име́л еси́/ и вся, ели́ка ти вменя́ше та, блаже́нне, сотвори́л еси́,/ учася, моля́ся, пла́ча и постя́ся,/ тогда́ облиста́ тя Свет Небе́сный,/ и́же на высоте́ Небе́сней/ яви́ ти о́блак све́тел,/ возвеща́я Наставившаго тя.</p>
<p>Егда́ отцу́ твоему́, Симео́не, духо́вному повину́лся еси́/ и все мудрова́ние твое́/ и всю во́лю твою́ тому́ покори́л еси́,/ тогда́ кра́йним смире́нием обогати́лся еси́, о́тче,/ и от смире́ния Боже́ственное разсужде́ние обре́л еси́/ и прозре́ние Боже́ственное явля́емых творе́ний,/ словеса́ сокрове́нная испытующее.</p>
<p>Егда́ восхожде́ния свяще́нная в твое́м се́рдце положи́л еси́/ и от си́лы к вя́щшей си́ле, о́тче, возше́л еси́,/ тогда́ Свет тя Небе́сный всего́ облиста́/ и прему́дрости дар даде́ бога́тый./ Те́мже мно́зи неве́дущии, —/ отку́ду толи́кая прему́дрость? — глаго́лаху,/ чудеси́ удивля́еми.</p>
<p>
<red>Сла́ва, глас 4</red>:
</p>
<p>Небеси́ и земли́ торжество́ быва́ет/ в па́мять твою́, Симео́не Богосло́ве,/ дне́сь бо А́нгели торжеству́ют/ и вся, я́же на Небесе́х, торжеству́ющая Це́рковь перворо́дных,/ посреде́ иму́ще дух твой всесве́тел,/ торжеству́ет же и я́же на земли́ во́инствующая Це́рковь правосла́вных,/ я́ко неотъе́млемое бога́тство и многотала́нтное сокро́вище стяжа́вши,/ Богодухнове́нная твоя́ списа́ния,/ и́хже и нам причасти́тися плода́,/ и́же е́сть в нас сами́х де́йственное стяжа́ние Боже́ственный благода́ти,/ умоли́ Христа́, Спа́са душ на́ших.</p>
<p>
<red>И ны́не,</red>
<red>Богоро́дичен, глас то́йже:</red>
</p>
<p>От вся́ких бед рабы́ Твоя́ сохрани́,/ благослове́нная Богоро́дице,/ да Тя сла́вим, наде́жду душ на́ших.</p>
<p>
<red>На стихо́вне стихи́ры,</red>
<red>глас 2</red>:
</p>
<p>
<red>Подо́бен:</red> До́ме Евфра́фов:
</p>
<p>Колесни́цу доброде́телей/ четыреконную угото́вав,/ возше́л еси́ на ню, о́тче,/ и ко открове́нием Госпо́дним/ возвы́сился еси́.</p>
<p>
<red>Стих:</red> Уста́ моя́ возглаго́лют прему́дрость/ и поуче́ние се́рдца моего́ ра́зум.
</p>
<p>Пропове́дник у́мныя моли́твы/ показа́лся еси́,/ пра́вило трезве́ния Боже́ственнаго,/ орга́н прему́дрости/ и труба́ обоже́ния.</p>
<p>
<red>Стих:</red> Уста́ пра́веднаго ка́плют прему́дрость,/ устне́ же муже́й пра́ведных ка́плют благода́ти.
</p>
<p>Благода́ть испове́дует/ тебе́ вся Це́рковь,/ я́ко твои́ми словесы́/ ко обре́тению Боже́ственныя благода́ти/ возста́вися.</p>
<p>
<red>Сла́ва</red>,
<red>глас и Подо́бен то́йже:</red>
</p>
<p>Сла́ва Тебе́, о Тро́ице,/ О́тче, Сы́не и Ду́ше,/ я́ко во всем ми́ре Симео́на,/ о́трока Твоего́,/ Твое́ю благода́тию просла́вила еси́.</p>
<p>
<red>И ны́не,</red>
<red>глас и Подо́бен то́йже:</red>
</p>
<p>О веще́ сла́дкия и И́мене,/ Мари́е, моли́ся/ Сы́ну Твоему́/ со преподо́бным Твои́м/ о нас, рабе́х Твои́х</p>
<p>
<red>Тропа́рь
<emphasis>(зри на вели́цей вече́рни)</emphasis>.
</red>
<red>Сла́ва, и ны́не,</red>
<red>Богоро́дичен</red>.
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Пое́м Блаже́н муж:
<red>1-й антифо́н. </red>На Го́споди, воззва́х:
<red>поста́вим стихо́в 8 и пое́м стихи́ры, глас 4:</red>
</p>
<p>
<red>Подо́бен:</red> Я́ко до́бля:
</p>
<p>Богосло́вов со́нме и преподо́бных собо́ре,/ соше́дшеся дне́сь, да восхва́лим Симео́на преподобнейшаго/ и но́ваго су́ща Богосло́ва вои́стинну./ Сей бо, восприи́м все сия́ние Святы́я Тро́ицы,/ возгреме́ ми́ру та́инственнаго богосло́вия/ я́же па́че ума́ догма́ты.</p>
<p>О́тчу псалти́рь, Сы́на кра́сный кимва́л,/ Свята́го Ду́ха Боже́ственный орга́н,/ Тро́ицы всея́ пропове́дника открове́ний,/ скрижа́ль честну́ю, тайнописанную благода́ти,/ пе́сньми восхва́лим Боже́ственными/ Симео́на Богоно́снаго, Богосло́вов похвалу́.</p>
<p>Ве́лие чу́до благода́ти и стра́нное/ на тебе́, Симео́не ди́вне, соверши́ся./ Ты бо сый неприча́стен прему́дрости вне́шния,/ показа́лся еси́ вои́стинну Богосло́в Богодухнове́н,/ и учи́тель позна́лся еси́ Богому́др ми́рови,/ и свети́льник вселе́нныя свяще́нными твои́ми списа́ньми.</p>
<p>Не́бо многозве́здное,/ разли́чными дарова́ньми пове́дающее сме́ртным всем/ благода́ти Боже́ственныя та́инства,/ и о́бразы просвеще́ния, и ме́ры непреле́стно,/ и глубины́ соверше́нства,/ Боже́ственными пе́сньми от всех досто́йно да восхва́лится/ Симео́н Богосло́в, Це́ркве удобре́ние.</p>
<p>
<red>И́ны стихи́ры, глас 8</red>.
</p>
<p>
<red>Подо́бен:</red> О, пресла́внаго чудесе́:
</p>
<p>О, пресла́внаго чудесе́,/ ка́ко тя Дух Бо́жий,/ Симео́не всеблаженнейше,/ предуве́дев издале́ча, от ми́ра отлучи́,/ я́ко да испо́лнит, я́же предуста́ви,/ и, бога́тыми Свои́ми дарова́ньми украси́в,/ тя ми́ра всего́ показа́ Богосветла свети́льника,/ сло́во жи́зни иму́ща, преподо́бне.</p>
<p>О, пресла́внаго чудесе́,/ ка́ко в после́дняя времена́ Сам Дух Святы́й,/ И́же дре́вле просвети́ апо́столы благода́тию/ и учи́тели ми́ра сотвори́,/ Той просвеща́ет и тя, треблаже́нне,/ и равноапостольна показу́ет конце́м земли́,/ и наста́вника мно́гих, и учи́теля Богомудрейша.</p>
<p>О́тче Симео́не блаже́нне,/ ты, кра́снаго Христа́ возлюби́в тепле́йше,/ поте́кл еси́ восле́д Боже́ственней благода́ти,/ до́ндеже всего́ Его́ ввел еси́ в ду́шу твою́ и се́рдце твое́./ О́ле любве́ твое́й!/ е́юже жил еси́ ты при́сно во Христе́/ и в тебе́ та́кожде при́сно живя́ше Той.</p>
<p>У́глем Боже́ственным, преподо́бне, устне́ прикосну́в,/ и ум измени́ся Ду́хом,/ и о́гнь ве́сь был еси́,/ и о́гненная разуме́в словеса́, Богому́дре,/ и пропове́дал еси́, и руко́ю твое́ю сия́ написа́л еси́,/ и́мже прие́млющий о́гнь и те быва́ют/ и та́йно в ду́шу прие́млют Боже́ственное измене́ние.</p>
<p>
<red>Сла́ва,</red>
<red>глас 6</red>:
</p>
<p>Возсия́ дне́сь Це́ркви,/ я́коже звезда́ у́тренняя,/ Богосло́ва Симео́на честно́е торжество́./ Прииди́те у́бо, слове́с его́ рачи́телие,/ воеди́но совоку́пльшеся,/ богосло́вными пе́сньми к нему́ рцем, глаго́люще:/ ра́дуйся, и́же по пе́рвом Богосло́ве Иоа́нне и второ́м Богосло́ве Григо́рии/ тре́тий яви́лся еси́ Богосло́в и напе́рсник;/ ра́дуйся, и́же но́ваго Изра́иля,/ я́ко столп о́гненный,/ веще́ственным
<a type="note" xlink:href="#note27">27</a> исполне́нием за́поведей/ в зе́млю безстра́стия наставля́яй изве́стнейше;/ ра́дуйся, и́же, я́ко столп о́блачный,/ духо́вным виде́нием/ к соверше́нству возмо́жному челове́ком возводя́й,/ моли́ о нас, любо́вию соверша́ющих па́мять твою́.
</p>
<p>
<red>И ны́не,</red>
<red>Богоро́дичен: </red>Кто Тебе́ не ублажи́т:
</p>
<p>
<red>Вход. </red>Све́те Ти́хий:
<red> Проки́мен дне и чте́ния три преподо́бническая
<emphasis>(зри 4-ое марта)</emphasis>
</red>
</p>
<p>
<red>На лити́и стихи́ры самогла́сны</red>
</p>
<p>
<red>Глас 1</red>: Небе́сный я́ко вои́стинну подоба́ет име́ти язы́к/ хотя́щим восхвали́ти Симео́на, Небе́снаго челове́ка./ Сей бо в Ду́се зре́нием несре́дственне/ соедини́вся Свято́му по естеству́,/ свят по прича́стию бы́сть;/ Пе́рвому Све́ту свет вторы́й нарече́ся,/ и по существу́ Бо́гу бог по благода́ти соде́яся./
</p>
<p>Те́мже святоле́пная, светосия́нная и Богообра́зная/ подоба́ет возда́ти ему́ в пе́снех,/ я́ко да мо́лится приле́жно Го́сподеви/ освяти́тися, просвети́тися и обожи́тися душа́м на́шим.</p>
<p>
<red>Глас 2</red>: Богому́дре о́тче Симео́не,/ тя чи́стый обре́т сосу́д/ вседе́тельная Свята́го Ду́ха благода́ть,/ всего́ Себе́ тя привлече́/ и духо́вныя Своя́ зако́ны,/ я́коже в кни́зе, на скрижа́лех се́рдца твоего́/ Боже́ственным Све́том начерта́./ Те́мже у́бо твой ум исто́чник показа́ многотеку́щий,/ источа́яй высо́каго Бо́жия ве́дения мы́сли,/ язы́ком же твои́м, я́коже тро́стию,/ подви́жническаго любому́дрия доброписа́ догма́ты/ и зало́г я Христо́вой Це́ркви оста́ви,/ и́хже ны́не чте́ния услади́вшеся,/ мо́лимтися о е́же сподо́битися плодо́в сих получи́ти/ и нам, ублажа́ющим тя.
</p>
<p>
<red>Глас 3</red>: Благода́ть испове́мы твое́й свя́тости,/ Симео́не, о́тче наш преподо́бне,/ я́ко, честны́ми твои́ми списа́ньми/ пре́дняго заблужде́ния изба́вив,/ ко и́стинному пути́ спасе́ния нас наста́вил еси́,/ тем бо, я́ко в зерца́ле светле́йшем, чи́сте смотря́ще,/ вельми́ удаля́емся во Христе́ жития́ же и соверше́нства,/ о себе́ саме́х скорби́м,/ дале́че отло́жше самомне́ние, е́же в себе́ име́хом./ Я́ко вои́стинну твоя́ списа́ния су́ть Боготво́рный свет,/ и́мже познаю́щии преобража́ются ко обоже́нию/ и соединя́ются Христу́,/ спаса́ющему души́ на́ша.
</p>
<p>
<red>Глас 3</red>: Кто не просла́вит,/ или́ кто я́коже свята́го тя не почти́т,/ Симео́не Богонауче́нне?/ Тя бо Свята́я Тро́ица/ освяща́ющею и Боготворя́щею Свое́ю просла́ви благода́тию,/ твое́ житие́ свя́то,/ чудесы́ мно́гими укра́шенно,/ кончи́на твоя́ свя́та,/ и списа́ния твоя́ светле́йше трубы́/ твою́ пропове́дят свя́тость,/ свят у́бо сый/ и к Бо́гу святы́х мно́гое иму́щий дерзнове́ние,/ моли́ о нас, любо́вию сла́вящих/ твое́ свято́е и́мя.
</p>
<p>
<red>Глас 4</red>: Воспле́щим в свяще́нных пе́снех дне́сь, празднолю́бцы,/ в па́мять Симео́на, Но́ваго Богосло́ва./ Сей бо, чу́вственных вся́ческих отсту́пль,/ мы́сленне к себе́ обрати́ся,/ обраще́н же, моли́твою у́мною обогати́ся,/ обогати́ся же то́ю, презре́нную личи́ну страсте́й очи́сти,/ очи́стив же, мир по́мыслов стяжа́,/ умирився же, смири́ся,/ смири́в же ся, Боже́ственный любве́ сподо́бися,/ возлюби́в же Боже́ственное озаре́ние во уме́,/ в се́рдце воипоста́сное восприя́т Боже́ственныя благода́ти просвеще́ние./ Те́мже я́ко возлюби́в Боже́ственная/ и изве́стно сим научи́вся,/ я́ко науче́нный незави́стно научи́/ и обоже́ния преесте́ственный дар нам подаде́,/ моля́ся приле́жно Го́сподеви спасти́ся душа́м на́шим.
</p>
<p>
<red>Глас 4</red>: Челове́че Бо́жий, и Но́вый Богосло́ве,/ и му́жу жела́ний духо́вных,/ ты, и́стинную ма́нну, Христа́, непреста́нно истека́ющую,/ име́я в се́рдце твое́м,/ Богословская твоя́ уче́ния нам предлага́еши,/ я́ко ма́нну духо́вную и Небе́сную,/ нача́льным и сре́дним и соверше́нным подлежа́щую/ и всем вся быва́ющую,/ я́коже в пусты́ни дре́вле ма́нна,/ и́миже просвеща́еши ум,/ се́рдце умиля́еши, услажда́еши ду́шу,/ слух поража́еши, помышле́ние изступля́еши,/ и от земли́ и земны́х сию́ прелага́еши,/ пресыще́ния не наво́диши,/ но но́вый всегда́ чту́щим обрета́ешися, —/ уста́ми твои́ми глаго́лаше Дух Пресвяты́й,/ просвеща́яй и освяща́яй души́ на́ша.
</p>
<p>
<red>Сла́ва</red>,
<red>глас 5</red>:
</p>
<p>В свяще́нный о́блак духо́внаго зре́ния вшед,/ Симео́не Богови́днейший,/ преизбы́точеством светоли́тия непристу́пен сый,/ самому́, е́же не ви́дети, ниже́ ве́дети,/ ви́дети и ве́дети сподо́бился еси́ в нем/ Су́щаго и Непостижи́маго Бо́га и Неви́димаго,/ сие́ бо е́сть вои́стинну, е́же ви́дети и ве́дети./ Те́мже Его́, я́ко ничто́же су́ща вся́ческих зде́шних преесте́ственне лише́нием/ и отринове́нным Богосло́вием богосло́вил еси́,/ всех су́щих удале́н чу́вственных и мы́сленных,/ да́же себе́ сама́го,/ и, во еди́нем Бо́зе пребыва́я,/ Его́же моли́ спасти́ся па́мять твою́ почита́ющим.</p>
<p>
<red>И ны́не,</red>
<red>Богоро́дичен, глас то́йже:</red>
</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу/ и прибе́жище душ на́ших.</p>
<p>
<red>На стихо́вне стихи́ры,</red>
<red>глас 5</red>.
</p>
<p>
<red>Подо́бен:</red> Ра́дуйся:
</p>
<p>Ра́дуйся, Богосве́тлый уме́ Богосло́вия,/ пра́вило верне́йшее,/ Тро́ицы уразуме́вый до́бре степе́ни и ме́ры,/ втору́ю и пе́рвую Божества́:/ Оте́ц бо — вина́ Сы́на, но не пе́рвейший,/ Сын же — па́ки от Отца́, но не вторы́й,/ Единосу́щна бо Тро́ица и Сопресто́льна,/ Несказа́нна, Непостижи́ма, Собезнача́льна,/ Неразде́льна и Соприсносу́щна вся —/ Оте́ц, Сын и Дух Святы́й,/ Ю́же ны́не моли́ душа́м на́шим пода́ти ве́лию ми́лость.</p>
<p>
<red>Стих:</red> Уста́ моя́ возглаго́лют прему́дрость/ и поуче́ние се́рдца моего́ ра́зум.
</p>
<p>Ра́дуйся, свяще́нный кни́жниче/ высо́каго Богосло́вия Ду́ха,/ сокро́вищнице виде́ний та́инственных Бо́га,/ язы́че Це́ркве сладкоглаго́ливый,/ уве́девый та́инства хище́ния несказа́нность,/ долгото́ и широто́, глубино́ и высото́ ве́дения,/ свя́тости печа́ть неудобоподража́емая,/ извая́ние благода́ти,/ о́бразе Христо́в одушевле́нный,/ Пе́рваго Све́та сия́ние,/ се́мене гро́ма порожде́ние,/ Христа́ моли́ пода́ти душа́м на́шим ве́лию ми́лость.</p>
<p>
<red>Стих:</red> Уста́ пра́веднаго ка́плют прему́дрость,/ устне́ же муже́й пра́ведных источа́ют благода́ти.
</p>
<p>Ра́дуйся, по́стников добро́то,/ иере́ев пресла́вная похвало́,/ благода́тей Боже́ственных до́ме,/ доброде́телей сокро́вище,/ сугу́быя любве́ жили́ще,/ кро́тости селе́ние,/ моли́твы де́ятелище, виде́ния и дея́ния хра́ме,/ смире́ния кра́сное приста́нище,/ свети́льниче разсужде́ния,/ звездо́ прозре́ния и предви́дения ве́лия,/ со́лнце, озаря́ющее концы́ земли́./ Христа́ моли́ душа́м на́шим пода́ти ве́лию ми́лость.</p>
<p>
<red>Сла́ва, глас 8</red>:
</p>
<p>Прииди́те, вся мно́жества ве́рных,/ в па́мять Богосло́ва Симео́на соше́дшеся,/ благода́рственное хвале́ние и сла́ву Бо́гу принесе́м, глаго́люще:/ Сла́ва е́же о нас человеколю́бию Твоему́, душелю́бче Го́споди,/ я́ко Симео́на, раба́ Твоего́, бога́тыми дарова́ньми украси́в,/ и Боже́ственным Твои́м Све́том озари́в,/ и Но́ваго Богосло́ва поста́вив,/ дарова́л еси́ нам я́ко свети́льника в просвеще́ние помраче́нных,/ и наста́вника заблу́ждших,/ и пе́стуна мона́шествующих, и жа́ло неради́вых,/ и́мже науча́емся иска́ти при́сно у́мным обраще́нием себе́,/ разу́мно стяжа́ти благода́ть Свята́го Ду́ха/ и обруче́ние отту́ду приити́/ соверше́ннаго на Небесе́х наслажде́ния,/ его́же и нас сподо́би, Бо́же,/ вели́кия ра́ди Твоея́ ми́лости.</p>
<p>
<red>И ны́не,</red>
<red>Богоро́дичен</red>.
</p>
<p>На благослове́нии хле́бов тропа́рь преподо́бнаго, два́жды, и Богоро́дице Де́во: еди́ножды.</p>
<p>
<red>Тропа́рь, глас 3</red>.
</p>
<p>
<red>Подо́бен:</red> Боже́ственныя ве́ры:
</p>
<p>Боже́ственное озаре́ние, Симео́не о́тче,/ восприя́в в души́ твое́й,/ свети́ло в ми́ре показа́лся еси́ светле́йшее,/ разгоня́я того́ мракобе́сие/ и всех уверя́я иска́ти, ю́же погуби́ша, благода́ть Ду́ха,/ Его́же приле́жно моли́/ дарова́ти нам ве́лию ми́лость.</p>
<p>
<red>Ин тропа́рь, новососта́вленный, глас 1</red>.
</p>
<p>
<red>Подо́бен:</red> Ка́мени запеча́тану:
</p>
<p>Вне́шния му́дрости пребыва́я неприча́стен,/ Боже́ственныя же преиспо́лнен был еси́ последи́/ и Но́вый Богосло́в вои́стинну все́ми позна́ся, Симео́не./ Сего́ ра́ди твою́ па́мять, о́тче му́дре, почита́юще, тебе́ вопие́м:/ Сла́ва тя просла́вльшему Христу́,/ Сла́ва тя ди́вна Показа́вшему,/ Сла́ва Де́йствующему тобо́ю всем исцеле́ния.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red>тропа́рь преподо́бнаго, два́жды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен,</red>
<red>глас 1</red>.
</p>
<p>
<red>Подо́бен:</red> Гроб Твой, Спа́се:
</p>
<p>Па́мять твоя́, му́дре Симео́не,/ соверша́ема до́бре от нас, лю́бящих тя чад твои́х,/ ум наш озари́, и се́рдце к вя́щшей любви́ Богодухнове́нных слове́с твои́х воздви́гла е́сть,/ и согре́ к соверше́нству, ему́же науча́еши те́ми я́сно.</p>
<p>
<red>Сла́ва, глас и подо́бен то́йже:</red>
</p>
<p>Се яви́ся нам Богосло́ва Но́ваго благознамени́тая и честна́я па́мять,/ в не́йже помина́ющи его́ святы́ню,/ велича́ется от ве́рных празднолю́бцев и пропове́дуется в Це́ркви,/ я́ко су́щи всем спаси́тельна.</p>
<p>
<red>И ны́не,</red>
<red>Богоро́дичен</red>:
</p>
<p>Де́ва вои́стинну пре́жде рождества́, Де́во!/ Де́ва вои́стинну в рождестве́, Де́во!/ Присноде́ва по рождестве́ пребывавши, Де́во!/ Те́мже молю́ся:/ я́коже кня́зь де́вственных,/ де́вствовати мя умо́м, душе́ю же и те́лом, Де́во, укрепи́.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́тся Ио́сиф:
</p>
<p>Удивля́ет всяк ум бы́вшее в тебе́, Богосло́ве Симео́не, чу́до,/ ты бо ви́ден был еси́ над земле́ю, внегда́ моли́тися, о́тче,/ четы́рех локтей стоя́, му́дре,/ я́коже не́кий безпло́тный, взе́мшийся иногда́, я́коже а́нгел Бо́жий,/ нося́й еще́ земно́е и до́лу тяготе́ющее те́ло./ О, каковы́я сла́вы сподо́бился еси́, всеблаже́нне.</p>
<p>
<red>Сла́ва, глас и подо́бен то́йже:</red>
</p>
<p>Богосло́ве, зри́телю Небе́сных благи́х,/ пе́вче Трисве́тлаго Еди́наго Божества́,/ и ны́не сла́вим тя, сла́вы сподо́бльшагося от Отца́, Сы́на и Ду́ха,/ дом и храм Боже́ственный бы́вши Пресвяты́я, преподо́бне, Тро́ицы,/ таи́нниче То́я и побо́рниче./ Ра́дуйся у́бо, похвало́ преподо́бных, Симео́не богосла́вне.</p>
<p>
<red>И ны́не,</red>
<red>Богоро́дичен</red>:
</p>
<p>Неискусобра́чная Чи́стая,/ ка́ко восприе́млеши во утро́бе Содержа́щаго руко́ю дыха́ние вся́ческих?/ Пове́ждь нам сло́во та́инства Твоего́. —/ Всеи́стинно е́сть сие́, о челове́че,/ и преста́ни, испыту́я неудобозри́мую высоту́, и глубину́, и долготу́, и широту́/ неизрече́ннаго рождества́ Моего́!/ Побежда́ет бо вои́стинну ум всяк челове́ч же и а́нгельский.</p>
<p>
<red>По полиеле́и седа́лен,</red>
<red>глас 8</red>.
</p>
<p>
<red>Подо́бен:</red> Прему́дрости и Сло́во:
</p>
<p>Доброде́телей луг обше́д, Симео́не, и ища́ Писа́ний Ду́ха цве́ты добре́йшия,/ от ни́хже собра́л еси́ пра́вду пче́лы му́дрыя же и трудолю́бныя, о́тче,/ и, я́коже сот, дея́ние стяжа́л еси́ разу́мно,/ я́коже некта́рным и сладча́йшим ме́дом, всеблаже́нне,/ обогати́лся еси́ зре́нием де́ятельным, Боговиде́ния вино́вным./ Моли́ся Христу́ Бо́гу прегреше́ний оставле́ние дарова́ти нам,/ любо́вию чту́щим святу́ю па́мять твою́.</p>
<p>
<red>Сла́ва, глас и подо́бен то́йже:</red>
</p>
<p>Списа́ний твои́х кни́га, о́тче му́дре, врачева́ние е́сть духо́вное,/ дре́во жи́зни нетле́нное, некта́р безсме́ртия,/ еле́й и мед, от ка́мене происте́кший,/ аермо́нская роса́, сла́дости рай,/ изоби́лия рог, пе́сней пе́снь,/ сокро́вищнице му́дрости и ве́дения./ Сего́ ра́ди вопие́м ти:/ да́руй нам мы́сленно, Богосло́ве, сих сво́йства,/ любо́вию чту́щим сея́ чте́ния.</p>
<p>
<red>И ны́не,</red>
<red>Богоро́дичен</red>:
</p>
<p>Солнцезра́чная колесни́це Дави́да,/ порфиропостла́нный одр Соломо́на,/ сви́ток Богоначерта́нный Иса́ии,/ и одушевле́нная ски́ния Моисе́я,/ и стена́ адамантова Амо́са Ты еси́,/ свети́льник златокова́нный,/ дще́рь Заха́рии, Дании́ла же гора́,/ скрижа́ль чернобе́лая Авваку́ма и наро́читый проро́ков глас/ Моли́ся Сы́ну Твоему́ и Бо́гу прегреше́ний оставле́ние дарова́ти/ покланя́ющимся ве́рою, Де́во, рождеству́ Твоему́.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Уста́ моя́ возглаго́лют прему́дрость/ и поуче́ние се́рдца моего́ ра́зум.
<red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Ле́тнюю па́мять твою́ дне́сь,/ Богосло́ве Симео́не, пра́зднуем,/ ты бо о́гнь, его́же прии́де Христо́с воврещи́ на зе́млю,/ в се́рдце твое́м восприи́м,/ пре́жде скуде́льный сосу́д,/ о́гнен ве́сь яви́лся еси́,/ я́коже разжже́нное желе́зо./ Те́мже и тя́жкая те́ла твоего́ дебе́лость/ прекова́ся Боже́ственным огне́м в легча́йшую и Боже́ственнейшую,/ по Боже́ственном же огни́ ле́гкаго дунове́ния/ ум твой Боже́ственнаго просвеще́ния сподо́блен,/ совокупле́нному те́лу твоему́ мно́гая предаде́ добро́ты зна́мения,/ сего́ ра́ди и священноде́йствующу ти Бо́гу
<a type="note" xlink:href="#note28">28</a>,/ я́коже со́лнце, показа́лся еси́ зря́щим./ О, чудесе́, ко́их дарова́ний сподобля́ется/ бре́нное сме́ртных естество́/ благода́тию Христа́, спаса́ющаго души́ на́ша.
</p>
<p>
<red>Кано́н Богоро́дице с ирмосами на 6 и свято́му два кано́на на 8. Кано́н пе́рвый, его́же краегране́сие:</red> Симео́на прославля́ю Богосло́ва.
<red>Глас 4</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Ду́ха орга́н показа́вся, свяще́ннейше Симео́не,/ и благода́ти гу́сли доброгласныя,/ и мене́ соде́лай благода́ти гу́сли,/ я́ко да твоя́ благода́ти воспою́ в благода́ти.</p>
<p>Ум всесве́тлый Богосло́вия яви́ся,/ гром Небе́сный дне́сь огласи́ громогла́сная поуче́ния прему́дрости./ Просвети́теся, вси, и внемли́те.</p>
<p>Разуме́ти кто мо́жет твоего́ Боже́ственнаго ве́дения, прему́дре,/ высоту́ неудобовосходи́мую, глубину́ неизсле́диму,/ неудобозри́мую широту́ и долготу́ вку́пе,/ его́же сподо́бился еси́, Богови́днейше?</p>
<p>
<red>Богоро́дичен: </red>Оде́ждо нарече́нная ца́рская вопло́щшагося Бо́га Сло́ва, Пречи́стая,/ Богоукраше́нную, ю́же погуби́х, оде́жду благода́ти Боже́ственныя/ па́ки ми оде́й хода́тайством Твои́м.
</p>
<p>
<red>Ин кано́н, без краегранесия,</red>
<red>глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спа́се,/ пе́снь Бо́гови воспева́юща.</emphasis>
</p>
<p>Тро́ице Свята́я и Еди́нице Присносу́щная,/ Светотво́рный Исто́чниче, от Него́же вся́ко дая́ние бла́го низхо́дит,/ просвети́ се́рдце мое́, я́ко да воспою́ досто́йно/ пра́во о Тебе́ учивша и богосло́вивша добре́йше.</p>
<p>Вся глубины́ Свята́го Ду́ха в Боже́ственном Ду́се испыта́в, о́тче,/ си́ми потопле́н не был еси́, присносла́вне,/ но, обре́т би́серы многоце́нныя, изве́л еси́ Богосло́вия догма́ты.</p>
<p>Зерца́ло, о́тче, пресве́тлое новоочище́нное соде́лав ум и се́рдце,/ бога́тно ты восприя́л еси́ мо́лнии Ду́ха и блаже́н яви́ся,/ Бо́га бо в се́рдце твое́м узре́л еси́, я́коже сам пове́даеши.</p>
<p>
<red>Богоро́дичен: </red>Ты яви́лася еси́, Де́во, о́браз Богоизвая́нный,/ украше́ние тва́ри, чу́до А́нгелов,/ подо́бие изнача́льныя добро́ты, всесли́чное
<a type="note" xlink:href="#note29">29</a> вещество́ Сло́ва воплоще́ния и Бо́га неподража́емое подража́ние.
</p>
<p>
<red>Катава́сия по уста́ву.</red>
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Был еси́ храм освяще́н Бо́жий,/ я́коже же́ртву чи́сту, ум Твой име́я, свя́те,/ моли́тву — я́ко жертвоприноше́ние же/ и я́ко же́ртвенник — пра́вейшее се́рдце твое́.</p>
<p>Моисе́я, спребыва́юща Бо́гу, я́коже дре́вле просла́вися лице́,/ та́ко, о́тче, и твое́ лице́, в неприступных пребыва́ющу ти,/ Боже́ственным Све́том просла́вися, всесве́тлое, я́коже со́лнце.</p>
<p>Яви́ся во времена́ после́дняя кни́га твоя́, о́тче Симео́не,/ ле́ствица, нас возводя́щая от земли́ к Небе́сным,/ и звон свяще́ннейший, спя́щих возставляющий.</p>
<p>
<red>Богоро́дичен: </red>Я́коже мир, в ми́ре яви́лася еси́ в ма́лом, Превелича́йшая Де́во,/ от не су́щих бо вся́ческая в ми́ре Созда́вый,/ ми́ру Невместим, Тебе́ ве́сь вместим бы́сть.
</p>
<p>
<red>Ин</red>
</p>
<p>
<red>Ирмо́с:</red> Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.
</p>
<p>Ле́ствица показа́лся еси́ ты пе́сненная, прему́дре, кни́гою твое́ю вопия́/ и воззва́ние Боже́ственныя благода́ти сла́дкое,/ я́ко ве́сну, явля́я, ю́же по креще́нии, — увы́! — погуби́хом.</p>
<p>Тебе́ распя́ся мир, о Симео́не преподо́бне, дея́нием,/ и ты, о́тче, ми́ру распя́лся еси́ му́дре умо́м,/ сугу́бое бо креста́ е́сть дея́ние, я́коже отцы́ глаго́лют сие́ преподо́бнии.</p>
<p>С лучи́ Боже́ственными обща́яся, преподо́бне,/ и́миже естество́м прихо́дит тебе́ вся́ческих открове́ние,/ да́льняя зре́л еси́, я́коже зде су́ща, треблаже́нне,/ и, я́коже настоя́ща, — последи́ иму́щая бы́ти.</p>
<p>
<red>Богоро́дичен: </red>Я́коже коры́сть и сокро́вище обреты́й весели́тся,/ си́це обре́тше и аз, Де́во, Твое́ Боже́ственное и́мя/ и о́браз Твой, я́коже многоце́нное бога́тство,/ ра́дуюся, имену́я Тя и целу́я.
</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся на Крест:
</p>
<p>Мона́шествующих пра́вило и украси́тель,/ по́стников наста́вник и общежи́тельных детоводи́тель/ и всех наслажде́ние показа́лся еси́, свяще́ннейше Симео́не Богосло́ве,/ те́мже и ны́не моли́ся со дерзнове́нием Зижди́телю о нас,/ ве́рою и любо́вию чту́щих па́мять твою́, преподо́бне.</p>
<p>
<red>Сла́ва, глас и Подо́бен то́йже:</red>
</p>
<p>От Богоно́сных еди́н и и́стинен явля́яся,/ от богосло́вов же тре́тий сый/ и от преподо́бных еди́н и ве́лий ты бы́сть/ ме́рностию, любо́вию соверше́нною, Симео́не Богому́дре, и чистото́ю вся́ческою,/ и си́ми вся́ческими доброде́тельми, и́миже возвы́сился еси́ ко Го́споду, преподо́бне.</p>
<p>
<red>И ны́не,</red>
<red>Богоро́дичен</red>:
</p>
<p>Не умолчи́м никогда́, Богоро́дице,/ си́лы Твоя́ глаго́лати, недосто́йнии,/ а́ще бо Ты не бы предстоя́ла моля́щи,/ кто бы нас изба́вил от толи́ких бед,/ кто же бы сохрани́л доны́не свобо́дны?/ Не отсту́пим, Влады́чице, от <red>Тебе</red>́,/ Твоя́ бо рабы́ спаса́еши при́сно от вся́ких лю́тых.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий сове́т
<strong>
<a type="note" xlink:href="#note30">30</a>
</strong>,/ е́же от Де́вы воплоще́ния/ Тебе́, Вы́шняго, проро́к Авваку́м усмотря́я, зовя́ше:/ Сла́ва си́ле Твое́й, Го́споди.
</emphasis>
</p>
<p>Зако́ном Влады́ки повину́йся, му́дре, за́поведи вся испо́лнил еси́,/ в ни́хже обре́л еси́ сокры́та Христа́, сия́ запове́давша,/ и Его́ благода́тию обогати́лся еси́.</p>
<p>Язы́к, вити́йствующий ри́торскими хитростьми́ и смышленьми,/ не мо́жет просла́вити дарова́ния твоя́,/ я́же па́че естества́ прия́л еси́, о́тче Симео́не Богопросла́вленне.</p>
<p>Обре́л еси́ неудо́бь обрета́емое дре́вле и ны́не бога́тство, Симео́не Богопросла́вленне,/ е́же обожи́тися и восхи́титися уму́ твоему́ от земли́ к Небе́сным./ О, стра́ннаго слы́шания!</p>
<p>
<red>Богоро́дичен: </red>Словесе́м Твои́м после́дующе, Пречи́стая,/ вси ро́ди, ублажа́ем Тя, я́ко ро́ждшую Блаже́ннаго Бо́га,/ блаже́нны показа́вшего умы́ и челове́ки Боже́ственною благода́тию.
</p>
<p>
<red>Ин</red>
</p>
<p>
<red>Ирмо́с:</red> Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.
</p>
<p>Ты, обре́т Со́лнце ино́е, мы́сленное, в се́рдце и пу́ть соде́яв све́том Его́,/ дости́гл еси́, му́дре, Ду́ха си́лою гор преми́рных,/ и слы́шал, и ви́дел еси́,/ я́же не ле́ть су́ть слы́шати и ви́дети стра́стному ко́ему челове́ку.</p>
<p>Иису́с тебе́ Еди́н бя́ше при́сно попече́ние,/ пи́ща язы́ка, се́рдца поуче́ние, дыха́ние, живо́т,/ Свет и сла́дость сладча́йшая,/ теплота́, просвеща́ющая помышле́ние, веселя́щая се́рдце,/ попаля́ющая стра́сти и слез источа́юща то́ки.</p>
<p>Что ми зла́то, что ми ка́мень сапфи́р,/ что ми ина́го живота́ вожделе́ние?/ Мне пи́ща, сла́ва и весе́лие Богодухнове́нная твоя́ су́ть списа́ния, о́тче,/ в ни́хже наслажда́юся и, сия́я, источа́ю от оче́с сладча́йшия сле́зы.</p>
<p>
<red>Богоро́дичен: </red>О Мариа́м, мировожделе́нное и́мя!/ Ты, Де́во, посреде́ Бо́га стои́ши и челове́ков,/ и у́бо Бо́га соде́лала еси́ Челове́ка, челове́ки же — бо́ги благода́тию./ Благодари́м, Де́во, посре́дство Твое́ сие́, и́мже ве́сь мир спасла́ еси́.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й,/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Любве́ горя́ огне́м в се́рдце твое́м,/ ве́сь во изступле́нии был еси́/ и Бо́гу еди́ному всему́, возлю́бленному от <red>Тебе</red>́, сраствори́лся еси́,/ я́коже еди́н дух бы́ти с Ним, свяще́ннейше.</p>
<p>Се ны́не возсия́ Свет Боже́ственныя благода́ти!/ Се безсме́ртие ма́нны живо́тныя всем предлага́ется Симео́н, Боже́ственный оте́ц!/ Прииди́те и наслади́теся, живота́ жа́ждущии.</p>
<p>Ри́торов красне́йший показа́вся ду́хом,/ я́же о Бо́зе и Боже́ственнем словеса́ боголе́пнейше богосло́вствовал еси́ нам,/ те́мже но́вый нарече́ся Богосло́в, тезоимени́те.</p>
<p>
<red>Богоро́дичен: </red>О Ма́ти всесве́тлая Све́та Пе́рваго,/ просвети́ ду́шу несве́тлую све́том Твои́м,/ я́ко да Свет ви́жду па́ки Пе́рвейший,/ И́же из Тебе́ озари́ нас и Тя просвети́вший,/ Сей бо от Све́та то́йжде.
</p>
<p>
<red>Ин</red>
</p>
<p>
<red>Ирмо́с:</red> Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя е́сть чужда́я тьма́, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.
</p>
<p>О, мно́гаго дерзнове́ния, и́мже ко Влады́це всех обогати́лся еси́,/ ты бо, я́коже дру́гу, собесе́довал еси́ Ему́ в се́рдце твое́м/ и, я́коже отце́м ча́до обнимаемое, возглаша́л еси́:/ Иису́се, Иису́се мой сладча́йший!</p>
<p>Бо́жия быв уста́, я́коже Бо́жии словеса́ глаго́ля, блаже́нне,/ ты бо Богодухнове́нными уче́ньми твои́ми и словесы́/ изве́л еси́ от недосто́йных мно́жество честны́х/ и досто́йны Небе́снаго Ца́рствия яви́л еси́.</p>
<p>Ка́ко изреку́ ве́лие на тебе́ бы́вшее чу́до благода́ти?/ Ты бо свет сый, Свет зря и Све́ту совокупля́яся,/ во све́те и глаго́леши, и му́дрствуеши, и составля́еши списа́ния твоя́ светообра́зная.</p>
<p>
<red>Богоро́дичен: </red>И́маши, Влады́чице ми́ра, и́маши во́лею Твое́ю си́лу сопу́тствующую,/ я́ко еди́на ро́ждшая всеси́льнаго Сло́ва и Го́спода./ Те́мже, а́ще то́кмо восхоте́ла ми еси́ спасти́ся,/ легко́ аз, Де́во, спасу́ся.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Реку́ приснотеку́щую Боже́ственныя благода́ти,/ от мы́сленнаго Еде́ма истека́ющую,/ прииди́те, в пе́снех почти́м и живота́ струя́ми ея́ наслади́мся.</p>
<p>Покая́ния учи́тель, пропове́дник просвеще́ния благода́ти,/ свяще́ннейший ны́не Симео́н ублажа́ется,/ поживший в ми́ре сем житие́м равноа́нгельским.</p>
<p>Победи́в кре́постию Ду́ха, и труды́ воздержа́ния, и слеза́ми,/ Симео́не преподо́бне, стра́сти душе́вныя же и теле́сныя,/ к безстра́стию кра́йнему дости́гл еси́.</p>
<p>
<red>Богоро́дичен: </red>Бо́га безсе́менно зачала́ еси́, Де́во,/ и нетру́дно носи́ла еси́ во утро́бе Твое́й,/ нетле́нно же Сего́ родила́ еси́./ О, трегу́баго чудесе́!/ Кто не ужа́снется!
</p>
<p>
<red>Ин</red>
</p>
<p>
<red>Ирмо́с:</red> Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.
</p>
<p>Ду́ха Боже́ственную благода́ть, преподо́бне о́тче, в се́рдце, я́ко исто́чник, стяжа́в,/ и во́ды живы́я Богому́дрия пото́ки источи́л еси́,/ и бразды́ душе́вныя, жа́ждею истоще́нный, напои́л еси́.</p>
<p>Даде́ся ти и чуде́с си́ла, и исцеле́ний благода́ть, о о́тче,/ я́ко да ничи́мже ме́ньше бу́деши святы́х,/ те́мже, и живы́й, и уме́рый, твори́л еси́ чудеса́ мно́га, му́дре,/ и исцеле́ния си́лою Ду́ха.</p>
<p>Удивля́хуся лю́дие, слу́шающе му́дрость слове́с твои́х,/ и, я́коже иногда́ иуде́е вопия́ху о Христе́,/ си́це си́и, о́тче, взыва́ху:/ благода́ть слове́с мно́гая и му́дрость ему́ отку́ду даде́ся?</p>
<p>
<red>Богоро́дичен: </red>Ру́це Твои́ и сосцы́, о Влады́чице, Сы́ну Твоему́ хода́тайствующи, яви́,/ совокупи́ с Твои́ми, Де́во, страда́ньми О́наго крест, и копие́, и я́звы, и тро́сть,/ и та́ко уми́лостиви Его́ к нам, мно́го согреши́вшим.
</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва дне́сь:
</p>
<p>Све́том просвеще́н Трисо́лнечным, Богому́дре,/ Богосло́в яви́лся еси́ Пребоже́ственныя Тро́ицы./ Свы́ше прему́дростию слове́с обогати́вся,/ источи́л еси́ Богому́дрия Боже́ственныя струи́,/ от ни́хже пию́ще, вопие́м:/ ра́дуйся, треблаже́нне Симео́не Богонауче́нне.</p>
<p>
<red>И́кос:</red>
</p>
<p>Пресвяты́й Дух, И́же пре́жде ры́бари некни́жныя умудри́/ и ри́торы и Богосло́вы их показа́,/ Той и в после́дняя времена́, в чи́стей твое́й душе́ всели́вся, Симео́не святе́йший,/ ри́тора ри́торов и Богосло́ва тя прему́дра из некни́жнаго и нему́драго соде́ла,/ добропи́шуща и ди́вно излага́юща догма́ты пресу́щественнаго Богосло́вия/ и та́инства Боже́ственнаго Све́та/ и я́же в души́ та́йно быва́ющая разли́чная де́йства Боже́ственныя благода́ти Свята́го Ду́ха,/ и́хже и мы чте́ния наслажда́ющеся, тя ублажа́ем, достоблаже́ннейше о́тче,/ я́ко преесте́ственна и Небе́сна челове́ка,/ и, святы́й пра́здник твой любо́вию соверша́юще, согла́сно вопие́м:/ ра́дуйся, треблаже́нне Симео́не преподо́бне.</p>
<p>
<red>И чте́тся месяцесло́в дня, си́речь 12 октября́. Та́же глаго́лем: В то́йже ме́сяц двенадцатаго числа́ па́мять пра́зднуем преподо́бнаго и Богоно́снаго отца́ на́шего Симео́на, Но́ваго Богосло́ва, пренесенную с 12 ма́рта, егда́ он преста́вися к Бо́гу, поели́ку сия́ па́мять совпадает с Вели́кой Четыредесятницей.</red>
</p>
<p>
<red>Стихи́:</red>
</p>
<p>
<emphasis>Пре́жде име́л еси́ язы́к вме́сто кни́ги,</emphasis>
</p>
<p>
<emphasis>вме́сто же язы́ка и́маши ны́не кни́гу.</emphasis>
</p>
<p>
<emphasis>Восхо́диши на двоюнадеся́тое Не́бо зве́здное, </emphasis>
</p>
<p>
<emphasis>Симео́не!</emphasis>
</p>
<p>
<emphasis>Того́ святы́ми моли́твами, Христе́ Бо́же наш,</emphasis>
</p>
<p>
<emphasis>поми́луй и спаси́ нас. Ами́нь.</emphasis>
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Излия́ся благода́ть во устне́ твои́ бога́тая свы́ше, о свяще́нне Симео́не,/ и полнота́ се́рдца даде́ся ти, я́ко песо́к морски́й,/ от тя Умудри́вшаго, я́коже иногда́ Соломо́ну.</p>
<p>Многосве́тлое и всезлато́е благода́ти и сия́нное со́лнце Це́ркве Христо́вы,/ честну́ю проходя́щее всю тве́рдь и тре́звости сия́ющее блиста́ньми,/ Симео́н да похва́лится!</p>
<p>Слове́снейший слове́сных, Богонауче́нный и духоно́сный,/ ты Богосло́в Христо́в показа́лся еси́ конце́м земли́, Симео́не преподо́бне,/ напе́рсный вторы́й и Григо́рий, огнедухнове́нный Богосло́в.</p>
<p>
<red>Богоро́дичен: </red>Огнеобра́зный престо́ле и пла́меннейшее Христа́ Всецаря́ высо́кое не́бо,/ от вся́кия стра́сти ни́зменныя мя свободи́/ и бре́ннаго обстоя́ния, Присноде́во Мари́е!
</p>
<p>
<red>Ин</red>
</p>
<p>
<red>Ирмо́с:</red> От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.
</p>
<p>Не памятозло́бив показа́лся еси́, христоподража́телен ве́сь и тиша́йший,/ враги́ бо, о́тче, и́же тя уби́ти иска́ху, благоде́тельствовал еси́ всегда́,/ до́ндеже их дарми́ дру́ги себе́ соде́лал еси́.</p>
<p>Ты, ключе́й обогати́вся, Писа́ний Ду́ха благода́тию, преподо́бне,/ егда́ восхоте́л еси́, о́тче, отве́рзл еси́ нетру́дно/ и сло́вом показа́л еси́ сокро́вище Писа́ний утае́нное.</p>
<p>Ты, очи́стив те́ло от страсте́й, треблаже́нне,/ ду́шу же свободи́в сладостра́стия и ум от пристра́стия,/ мертв был еси́ те́лом и пре́жде сме́рти плотски́я ду́хом воскреси́л еси́.</p>
<p>
<red>Богоро́дичен: </red>Боже́ственных сия́ний неистощи́мый исто́чник Ты, Де́во, была́ еси́,/ глуби́н сокрове́нных и непостижи́мости Бо́жия явле́ние/ и избра́нное Бо́гом пре́жде век наме́рение.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Яви́лся еси́ мы́сленный, всеблаже́нне, рай, во Еде́ме Богонасажде́нный,/ име́я посреде́ тебе́, я́ко дре́во жи́зни, цвету́щее сладкопло́дное, Христа́ прозя́бшаго, преподо́бне,/ о́крест же, я́ко древеса́, крася́щаяся плода́ми же и листа́ми, —доброде́тели вся́ческия.</p>
<p>Уподо́бился еси́ купцу́, о не́мже рече́ Христо́с, Симео́не преподо́бне,/ ты бо, я́же стяжа́л еси́, вся про́дал еси́/ и би́сер прия́л еси́ многоце́нный, его́же сокры́л еси́ вну́трь се́рдца,/ и возвесели́лся еси́ о сем неизрече́нно.</p>
<p>Но́вое не́бо узре́ся, о́тче,/ Го́спода, я́коже со́лнце превели́кое, све́тлое и златоза́рнейшее име́я в пе́рсех твои́х,/ и, я́коже луну́ всесве́тлую, среброблиста́ющую, благода́ть Ду́ха стяжа́в,/ и, я́коже све́тлыя зве́зды, честна́я списа́ния твоя́.</p>
<p>
<red>Богоро́дичен: </red>Свята́го Святы́х я́ко ро́ждши, во святы́х при́сно Почива́юща,/ и я́ко еди́на воздви́гшая побе́ду на враги́ неви́димыя, Пречи́стая,/ ум соблю́дшая па́че смы́сла неразу́мнаго,/ нарица́ешися от всех пра́ведно Пресвята́я.
</p>
<p>
<red>Ин</red>
</p>
<p>
<red>Ирмо́с:</red> Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.
</p>
<p>Жела́ния Боже́ственная име́л еси́ в се́рдце твое́м, свя́те,/ я́же су́ть Бо́га Свет неизрече́нный,/ отону́дуже Богоприя́тен и обоже́н ве́сь был еси́,/ ве́сь пребыва́я в Возлю́бленном от <red>Тебе</red>́,/ и страстьми́ стражда́ Боже́ственныя одержи́мости и изступле́ния,/ и стиха́ми пе́сни любве́ спису́я,</p>
<p>Тро́йчески узре́л еси́ Тро́ицу несозда́нную —/ Ум, Сло́во и Дух — умо́м, сло́вом и ду́хом,/ Еди́ницу же а́бие едини́чне воспе́л еси́,/ соедини́в воеди́но ум твой, сло́во и дух,/ и естество́м был еси́ по о́бразу Бо́жию,/ хоте́нием же показа́лся еси́ по подо́бию, о́тче.</p>
<p>Глубины́ смире́ния дости́гл еси́, приснопа́мятне,/ е́же Сам Дух сотвори́ во утро́бе твое́й,/ отту́ду сподо́бился еси́ на высоту́ соверше́нства взы́ти, му́дре, ели́ко возмо́жно челове́ком,/ и Ду́ха испо́лнитися дарова́ний разли́чных,/ и А́нгел яви́тися, я́ко безпло́тный, во пло́ти.</p>
<p>
<red>Богоро́дичен: </red>Но́щь греха́ отвсю́ду обы́де мя, окая́ннаго,/ просвеще́ние бо бы́ти пи́щу непщева́х,/ отону́дуже измени́хся недо́брым измене́нием, к те́мным приходя́ деяниям./ Свет ро́ждшая, просвети́ мя, Де́во,/ и Боже́ственным измене́нием измени́ мя всего́.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>Ра́дуйся ны́не ра́достию вои́стинну безконе́чною и неизрече́нною, Симео́не треблаже́нне,/ иде́же селе́ние ра́дости благода́тное,/ пла́кася бо зде вре́менне, на Небесе́х уте́шился еси́/ и весели́шися ве́чно ра́достным и блаже́нным весе́лием.</p>
<p>Зри́ши сла́дкаго Иису́са лице́м к лицу́,/ Его́же пре́жде зре́ти сподо́бился еси́, но зерца́лом в гада́нии./ Наслаждайся у́бо, свя́те, взыгра́й и лику́й, приобща́яся ны́не Возлю́бленнаго тобо́ю,/ и нас, почита́ющих тя, помина́й.</p>
<p>Приими́ пе́снь сию́, ю́же прино́сим, Симео́не преподо́бне,/ я́ко ме́ньший дар мно́гаго до́лга, его́же к тебе́ и́мамы,/ и награ́ду про́сим дарова́ти, Ду́ха благода́ть, и нам, моли́твами твои́ми,/ ю́же зло́бою мно́гою отврати́хом от себе́.</p>
<p>
<red>Богоро́дичен: </red>Творе́ния и Созда́теля Посредница несре́дственне пребыла́ еси́, Чи́стая,/ те́мже и полноту́ всех благода́тей прие́млеши, Всенепоро́чная,/ и подае́ши всем челове́ком же и А́нгелом,/ отону́дуже пода́ждь сию́ и нам, Влады́чице, непотре́бным рабо́м Твои́м.
</p>
<p>
<red>Ин</red>
</p>
<p>
<red>Ирмо́с:</red> Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бы́сть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.
</p>
<p>Неве́сте Царя́ Христа́ — Це́ркви, му́дре, твоя́ словеса́ оста́вил еси́,/ я́ко невестину красну́ и пе́стру ри́зу,/ я́ко златоби́серный вене́ц, и сосу́д, и ковче́г,/ я́ко ого́рлицы
<a type="note" xlink:href="#note31">31</a> же, и гри́вны
<a type="note" xlink:href="#note32">32</a>, и пе́рстни, и ушеря́зи
<a type="note" xlink:href="#note33">33</a>.
</p>
<p>Чин преступи́л еси́ ра́бский и нае́мников да́же превозше́л еси́/ и, я́коже сын отцу́, ны́не предстои́ши Христу́,/ и́скренний и и́стинный, зря́щий и зри́мый от Него́, обожа́емь несре́дственне,/ Христу́ сонасле́дник и насле́дник Бо́жий, свя́те.</p>
<p>Вем, я́ко не сме́ет язы́к восхвали́ти тя, Симео́не,/ бо́га по благода́ти су́ща./ Но па́ки вем, я́ко твое́ человеколю́бие прие́млет и еди́ное наме́рение души́./ Сего́ ра́ди приими́ моя́ сия́ пе́ния, треблаже́нне,/ я́коже оте́ц отроча́те косноязы́чия.</p>
<p>
<red>Богоро́дичен: </red>Уте́шительницу предлага́ем к Бо́гу Тя, Де́во, раби́ Твои́ вси,/ те́мже, Чи́стая, моли́тву принеси́ Твоему́ Сы́ну, Отцу́ же и Ду́ху,/ Еди́ному всех Творцу́, Тро́ице Святе́й,/ я́ко да нас уще́дрит и спасе́т, всего́ ми́ра Спаси́тельнице.
</p>
<p>
<red>Свети́лен, глас 2</red>.
</p>
<p>
<red>Подо́бен:</red> Жены́, услы́шите:
</p>
<p>Богосло́ва вси Симео́на благопохва́лим,/ мона́шествующих удобре́ние и свяще́нников сла́ву,/ Богосло́вов похвалу́ и ве́рных украше́ние,/ благода́ти трубу́ и Це́ркве Христо́вы живоно́сное свети́ло.</p>
<p>
<red>Сла́ва, глас то́йже.</red>
</p>
<p>
<red>Подо́бен:</red> Со ученики́ взы́дем:
</p>
<p>Чу́вственное у́бо со́лнце, заутро восходя́ще, просвеща́ет мир ве́сь,/ дости́гше же за́пада, оба́че своя́ скрыва́ет лучи́./ Ты же, преподо́бне о́тче, со́лнце яви́лся еси́ незаходи́мое,/ в но́щи и во дни свяще́нными словесы́ твои́ми просвеща́я ве́сь мир,/ те́мже со́лнца был еси́ чу́вственнаго вельми́ лу́чший.</p>
<p>
<red>И ны́не,</red>
<red>Богоро́дичен</red>:
</p>
<p>По Бо́зе, Пренепоро́чная, Ты Бог показа́лася еси́,/ Втори́чная иму́щи Святы́я Тро́ицы,/ ве́ры нача́ло пе́рвое и наде́жды основа́ние,/ утвержде́ние дея́ния и олта́рь Богозре́ния,/ краестро́чие проро́ков всех и Писа́ний скрижа́ль,/ небесе́ и земли́ зна́мение и стихи́я ми́ра.</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен:</red> Небе́сных чино́в;
</p>
<p>Прииди́те, ве́рных ли́цы,/ торжеству́им Но́ваго Симео́на Богосло́ва па́мять/ и сего́ о́бразу свяще́нному благоче́стно поклони́мся,/ первоо́бразу воздаю́ще чрез него́ че́сть и поклоне́ние.</p>
<p>Блаже́нных наро́ди ны́не свеселя́тся/ ду́ху твоему́, о́тче, невеще́ственному на Небеси́,/ мы же, твои́ раби́,/ свяще́нная твоя́ списа́ния иму́ще и пользуя их,/ душе́вно на земли́ весели́мся.</p>
<p>Тро́ичность души́ твое́й очи́стив, преподо́бне,/ от скве́рны вся́кий доброде́телей тро́ицею —/ поще́нием, и любо́вию, и моли́твою —/ Тро́ицы был еси́ Пребоже́ственныя храм свяще́нный,/ Симео́не, о́тче приснопа́мятне.</p>
<p>Светонача́льныя Тро́ицы ны́не облиста́емь бога́тными луча́ми,/ Симео́не Богосло́ве,/ моли́ся непреста́нно о нас,/ ве́рою чту́щих тя/ и святу́ю твою́ па́мять ра́достно соверша́ющих, всехва́льне.</p>
<p>
<red>Сла́ва, глас 8</red>:
</p>
<p>Кто возглаго́лет широту́ любве́,/ ю́же к бли́жнему име́л еси́, Симео́не святе́йший?/ Ты бо, не то́кмо живы́й,/ словесы́ и де́лы ко двору́ Небе́сному наставля́л еси́ ста́до Христо́во,/ но и по сме́рти, я́коже оте́ц любе́зный,/ в сосцы́ возрасти́тельныя и в кре́пкую пи́щу/ Богому́друю твою́ кни́гу нам пре́дал еси́,/ е́юже пита́вши в му́жа соверше́нна/ и в ме́ру во́зраста Христо́ва возво́димся./ Вои́стинну удобри́шися пе́сненно се́рдце и уста́ твоя́/ от вина́ ди́внаго обоже́ния,/ его́же и нас улучи́ти сподо́би/ ко Го́споду моли́твами твои́ми.</p>
<p>
<red>И ны́не,</red>
<red>Богоро́дичен</red>:
</p>
<p>Влады́чице, приими́ моли́твы раб Твои́х,/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое и отпу́ст. И быва́ет пома́зание бра́тии еле́ем от лампа́ды преподо́бнаго.</red>
</p>
<p>
<red>Стихи́ры на целова́ние, глас 5:</red>
</p>
<p>Прииди́те, Тро́ицы рачи́теля/ и вели́каго в преподо́бных служи́теля Христо́ва,/ мона́шествующих похвалу́ и по́стников сла́ву
<strong>–</strong>/ Но́ваго Богосло́ва пе́сньми почти́м.
</p>
<p>Богоблагода́тнаго Симео́на любо́вию восхва́лим,/ ту́не просвеща́ющаго/ и́же с благогове́нием и внима́нием велича́йшим/ Боже́ственную его́ кни́гу чту́щих.</p>
<p>В Боже́ственном до́му твое́м и хра́ме/ ны́не соше́дшеся,/ тебе́ припаде́м благогове́йно,/ просвеще́ния прося́ще и грехо́в разреше́ния,/ Симео́не, моли́твами твои́ми, я́же ко Го́споду.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́нов преподо́бнаго, пе́снь 3-я пе́рваго кано́на и пе́снь 6-я втора́го кано́на. Проки́мен, глас 1:</red> Уста́ моя́ возглаго́лют прему́дрость/ и поуче́ние се́рдца моего́ ра́зум.
<red>Стих:</red> Уста́ пра́веднаго поуча́тся прему́дрости, и язы́к его́ возглаго́лет суд.
<red>Апо́стол к Гала́том, зача́ло 213. Аллилу́ия, глас 6</red>: Блаже́н муж, боя́йся Го́спода, в за́поведех Его́ восхо́щет зело́.
<red>Стих:</red> Си́льно на земли́ бу́дет се́мя его́.
<red>Ева́нгелие от Луки́, зача́ло 24. Прича́стен:</red> В па́мять ве́чную:
</p>
<p>
<red>Примечание Преосвященного Парфения, епископа Левкийского.</red>
</p>
<p>
<red>Не смущайся, человече, частым отождествлением святости с обожением преподобным Никодимом Святогорцем, автором сего Богослужебного последования, да и самим преподобным Симеоном, Новым Богословом, но смотри в православной Минеи следующие тексты:</red>
</p>
<p>
<red>4 ма́рта, преподо́бнаго Гера́сима Иорданскаго, седа́лен по́сле 3-й пе́сни кано́на:</red> «положе́нием бог был еси́».
</p>
<p>
<red>8 июля, великому́ченика Прокопия. Сла́ва стихи́р стихо́вных на вече́рне:</red> «положе́нием бог был еси́, обожа́емь прича́стием».
</p>
<p>
<red>6 а́вгуста, Преображе́ние Госпо́дне, 2-го кано́на 9-я пе́снь, тропа́рь 1:</red> «Да Твое́ пока́жеши я́ве неизрече́нное второ́е сни́тие, я́ко да вы́шний Бог яви́шися, посреде́ стоя́ бого́в апо́стол на Фаво́ре».
</p>
<p>
<red>4 сентября, проро́ка Моисе́я, 4-я стихи́ра на Го́споди, воззва́х: </red>«и е́же обожи́тися над фарао́ном, я́ко бог, обе́том и благода́тию стяжа́в».
</p>
<p>
<red>20 ноября́, преподо́бнаго Григо́рия Декаполи́та, на у́трени свети́лен:</red> «Святы́ни храм был еси́, иера́рше, по Боже́ственному же прича́стию ны́не бог быва́еши и рая́ граждани́н».
</p>
<p>
<red>23 ноября́, святи́теля Амфило́хия Икони́йскаго, свети́лен:</red> «бог положе́нием быв».
</p>
<p>
<red>У святого Василия Великого есть мысль такая:</red> «Я человек, но мне поставлена задача быть богом».
</p>
<p>«Аз <red>рех</red>: бо́зи есте́, и сы́нове Вы́шняго вси»
<red>(<a xlink:href="https://azbyka.ru/biblia/?Ps.81:6&amp;c~r&amp;rus">Пс. 81, 6</a>; <a xlink:href="https://azbyka.ru/biblia/?Jn.10:34&amp;c~r&amp;rus">Ин. 10, 34</a>).</red>
</p>
</section>
