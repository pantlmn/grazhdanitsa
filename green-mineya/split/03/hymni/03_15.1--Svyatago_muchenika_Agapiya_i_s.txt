<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Ага́пия и с ним шести́ му́ченик</p>
</title>
<p>
<red>На</red> Го́споди, воззва́х:
<red>стихи́ры, глас 8.</red>
</p>
<p>
<red>И подо́бен:</red> О, пресла́внаго чудесе́:
</p>
<p>Му́ченицы Христо́вы седмочи́сленнии,/ гони́телей стремле́ния и ну́ждную сме́рть в ничто́же вмени́сте,/ но благоде́рзостно отлучи́вшеся/ мужему́дренно к боре́нием/ и победоно́сною сла́вою оде́явшеся,/ причто́стеся пра́ведным всем,/ с ни́миже вас всегда́ сла́вяще, ублажа́ем.</p>
<p>Му́чениче страда́льче Ага́пие,/ благи́х исто́чника,/ жела́нных кра́йнейшее возлюби́в,/ потща́лся еси́ испи́ти ча́шу муче́ния,/ призыва́я Бо́га Жива́го Боже́ственное И́мя./ О, му́жества твоего́!/ О, терпе́ния твоего́!/ и́мже получи́ти сла́вы и све́тлости/ я́ве сподо́бился еси́.</p>
<p>Му́ченицы преблаже́ннии,/ на во́льное заколе́ние са́ми себе́ преда́сте,/ и зе́млю кровьми́ ва́шими освяти́сте,/ и возду́х просвети́сте прехожде́нием./ Ны́не же живете́ на Небесе́х,/ к Све́ту невече́рнему/ о нас всегда́ моля́щеся, Богови́днейшии.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Тя мо́лим, Пречи́стая,/ Предста́тельницу на́шу,/ смуща́емыя в печа́лех/ не пре́зри до конца́ поги́бнути рабы́ Твоя́,/ но ускори́ изъя́та ны/ настоя́щаго гне́ва и печа́ли,/ о Богора́дованная Пресвята́я Чи́стая!/ Ты бо нам еси́ стена́/ и по́мощь необори́ма.</p>
<p>
<red>Крестобогоро́дичен.</red>
<red>Подо́бен то́йже:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, вопия́ше, Ча́до Сла́дкое!/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Кано́н, его́же краегране́сие:</red> Седми́ приноша́ю му́чеником песнопе́ние.
<red>Кир Ио́сифа.</red>
<red>Глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко еди́н сла́вно просла́вися.</emphasis>
</p>
<p>В Небе́сных, му́ченицы, су́ще жили́щах,/ вас хва́лящия на земли́ просвеще́ния сподо́бите.</p>
<p>Столпы́ Це́ркве яви́стеся,/ сте́ны разоря́юще идолонеи́стовства,/ страстоте́рпцы Христо́вы предо́блии.</p>
<p>Уязви́лся еси́ любо́вию, му́чениче досточу́дне Ага́пие, Влады́ки всех/ и умре́ти Его́ ра́ди предусе́рдствовал.</p>
<p>
<red>Богоро́дичен: </red>Заре́ю пресве́тлейшею, из Тебе́, Де́во, возсиявшею,/ души́ мое́й зе́ницы просвети́, я́ко да просла́влю Тя.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Не́сть свят, я́ко Госпо́дь,/ и не́сть пра́веден, я́ко Бог наш,/ Его́же пое́т вся тва́рь:/ не́сть пра́веден, па́че Тебе́, Го́споди.</emphasis>
</p>
<p>Огне́м разжига́яся любве́ Христо́вы,/ огни́ще погаси́л еси́, му́чениче Ага́пие, идолонеи́стовства тече́ньми крове́й твои́х,/ те́мже восхваля́ем тя.</p>
<p>Ору́жия яви́стеся, посека́юще тьмы́, блаже́ннии, де́монов благода́тию,/ и ны́не тьма́м совокупи́стеся, ра́дующеся, мы́сленных сил.</p>
<p>Пу́ть соверши́вше муче́ния му́жески,/ отложе́нием те́ла Вы́шнее постиго́сте Ца́рство,/ в не́мже стяжа́сте, му́ченицы Боже́ственнии, житие́.</p>
<p>
<red>Богоро́дичен: </red>Подо́бием пло́ти я́вльшагося/ из Твоего́ светоно́снаго чре́ва, Зижди́теля позна́хом,/ за милосе́рдие ми́лости, нам, пою́щим Тя, Ма́ти Присноде́во.
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Воскре́се:
</p>
<p>Седмочи́сленный лик святы́х му́ченик пострада́ кре́пко за Боже́ственную Тро́ицу,/ погуби́ мно́жества мы́сленных враг благода́тию/ и совокупи́шася тьма́м Небе́сных умо́в ду́хом./ Тех моли́твами уще́дри нас, Человеколю́бче.</p>
<p>
<red>Сла́ва,</red>
<red>и ны́не,</red>
<red>Богоро́дичен</red>:
</p>
<p>От вся́каго преще́ния и зло́бы челове́ческия спаси́ нас, Пресвята́я Де́во,/ Тя бо и́мамы покро́в и заступле́ние, прибега́ющии к Тебе́, Богома́ти,/ и рожде́нному из Тебе́ Бо́гу на́шему,/ Его́же моли́ изба́вити нас бед и скорбе́й.</p>
<p>
<red>Крестобогоро́дичен:</red>
</p>
<p>Нескве́рная А́гница, А́гнца и Па́стыря, ви́сяща на Кресте́, зря́щи, вопия́ше:/ Ча́до Мое́, что стра́нное у́бо и ненаде́жное сие́ зре́ние?/ ка́ко Жи́знь всех сме́ртию осужда́ется земны́м подо́бие?/ Но воскресни́ тридне́вно из ме́ртвых, Сло́ве, я́коже рекл еси́,/ да, ра́дующися, сла́влю Тя.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Из го́ры приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися, богови́дно усмотри́/ и со стра́хом славосло́вяше си́лу Твою́.</emphasis>
</p>
<p>Вельми́ Христа́, Ага́пие, возлюби́в,/ страсте́м Того́ му́жески уподо́бился еси́,/ заколе́н быв, я́ко а́гнец, во́лею, великому́чениче досточу́дне.</p>
<p>Мечу́ себе́ са́ми вда́вше вседу́шно, му́ченицы му́дрии,/ кропле́нии крове́й обагри́сте ри́зу,/ в то́же оде́явшеся, на Небесе́х живете́.</p>
<p>О, ва́шея к Бо́гу те́плыя любве́!/ Ея́же ра́ди себе́ са́мых отверго́стеся до конца́/ и, ну́жднейшую сме́рть подъе́мше, безсме́ртия сподо́бистеся.</p>
<p>
<red>Богоро́дичен: </red>Ми́ро во чре́ве Сло́ва прия́ла еси́, нескве́рная Чи́стая,/ ве́сь мир от злосмра́дия очи́стившаго вся́ких согреше́ний./ Тем ве́рно Тя ублажа́ем.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>От но́щи неве́дения/ Богове́дением просвети́вши концы́,/ просвети́ мя у́тром человеколю́бия Твоего́, Го́споди.</emphasis>
</p>
<p>Любо́вен дея́нием, я́коже и зва́нием быв, сла́вне,/ пострада́л еси́ за любо́вь Всецаря́, Христа́ Бо́га на́шего.</p>
<p>Глаго́л лю́таго мучи́теля попра́сте, святи́и му́ченицы,/ и, Христу́ вво́инившеся, полки́ де́монския погуби́сте.</p>
<p>Свяще́нными по́двиги низлага́юще беззако́нных де́рзость,/ венце́м безсме́ртия, му́ченицы Христо́вы, увязо́стеся.</p>
<p>
<red>Богоро́дичен: </red>Песносло́вии Боже́ственными Богоро́дицу, ве́рнии, ублажи́м,/ ра́дуйся, — глаго́люще, — две́рь, е́юже еди́н про́йде Госпо́дь.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Со Алекса́ндрома двема́, Диони́сия два воспои́м,/ Ага́пия сла́внаго, Тимола́я и Роми́ла,/ кре́пко пострада́вшия и тьмы́ вра́жия пора́товавшия.</p>
<p>Исцеле́ний ре́ки источа́юще, му́ченицы,/ стра́сти земноро́дных Боже́ственне очища́ете./ Сего́ ра́ди, ра́дующеся, ва́ша ве́рою восхваля́ем до́блести.</p>
<p>Зако́нно свяще́нный по́двиг соверши́вше,/ зако́нно вседе́тельною дла́нию венча́стеся,/ седмочи́сленнии му́ченицы, Небе́снии гра́ждане, А́нгелом равностоя́телие.</p>
<p>
<red>Богоро́дичен: </red>Увяди́вшая сады́ безбо́жия, Всенепоро́чная, Твои́м святы́м прозябе́нием,/ прозяба́ющую во мне вы́ну вра́жию зло́бу искорени́, Богоневе́сто.
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Троическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Са́ми себе́ во́льно к заколе́нию, я́ко а́гнцы, преда́сте,/ не убоя́вшеся мук, всехва́льнии ору́жницы, но благоду́шно взыва́юще:/ оте́ц на́ших Бо́же, благослове́н еси́.</p>
<p>Просве́щся любо́вию всех Влады́ки, му́чениче Ага́пие,/ подклони́л еси́ вы́ю мечу́ и му́чеников счи́слился еси́ во́инству, взыва́я:/ оте́ц на́ших Бо́же, благослове́н еси́.</p>
<p>Я́ко свети́льник, зрите́ся в до́му Госпо́дни, му́ченицы сла́внии,/ седмосте́бленный, мир просвеща́ющии, вопию́ще, сия́нием благода́ти:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Свя́зана мя плени́цами несказа́нных прегреше́ний, разреши́, Всенепоро́чная,/ подаю́щи ми ту́чи слез, песнопою́щу из Тебе́ Возсия́вшему:/ оте́ц на́ших Бо́же, благослове́н еси́.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>На горе́ святе́й просла́вльшася/ и в купине́ огне́м Присноде́вы/ Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis>
</p>
<p>Вра́чеве разли́чных неду́гов рукоде́йством Ду́ха показа́вшеся,/ вся на́ша неду́ги исцели́те,/ я́ко да восхваля́ем и славосло́вим ва́шу Боже́ственную па́мять.</p>
<p>Возлюби́л еси́ Бо́га,/ от Того́, му́чениче, возлюбился еси́./ Те́мже тя, по́двиг Боже́ственный соверши́вша,/ приведе́ со единоревни́тели в Небе́сныя, Ага́пие, черто́ги.</p>
<p>Укре́пльшеся любо́вию Влады́ки, наси́лование низложи́сте преле́стника/ и, благосла́вно побе́дами украша́еми,/ в Небе́сных, му́ченицы Госпо́дни, живете́ поко́ищах.</p>
<p>
<red>Богоро́дичен: </red>Исцели́ стра́сти се́рдца моего́, безстра́стия исто́чника ро́ждшая,/ и к животу́ мя Боже́ственному наста́ви,/ да Тя сла́влю, Ма́терь Спа́сову, во вся ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу/ Тя испове́дуем/ спасе́ннии Тобо́ю, Де́во Чи́стая,/ с безпло́тными ли́ки Тя велича́юще.</emphasis>
</p>
<p>Красни́ бы́вше Боже́ственными благоле́потами муче́ния, Го́сподеви предстоите́/ и с Ним, страстоте́рпцы, при́сно весели́теся.</p>
<p>Во́инство А́нгельское вас прие́млет,/ распря́гшияся теле́с, му́ченицы,/ к Небе́сному гра́ду, к Све́ту Невече́рнему.</p>
<p>Нас, соверша́ющих дне́сь па́мять свяще́нную ва́шу, му́ченицы сла́внии,/ к Бо́гу помина́ти не преста́ните.</p>
<p>
<red>Богоро́дичен: </red>Све́том мя покая́ния,/ помраче́ннаго небреже́нием, Всенепоро́чная, просвети́,/ я́ко да пою́ и сла́влю вели́чия Твоя́.
</p>
</section>
