<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Алекси́я, челове́ка Бо́жия</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х
<red>: стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:
</p>
<p>И́же Христо́вы ра́ди любве́,/ Боже́ственный Алекси́е,/ дом отца́ и ма́тере, и обруче́ницу оста́вль,/ изво́лил еси́ нищету́ па́че бога́тства/ и, я́коже Моисе́й, с людьми́ Бо́жиими рабо́тати,/ не́жели име́ти жития́ тле́ннаго наслажде́ние,/ отню́дуже и Небе́снаго сподо́бися со святы́ми блаже́нства,/ блаже́нне Алекси́е,/ моли́ спасти́ся душа́м на́шим.</p>
<p>От ю́ности твоея́, блаже́нне,/ жела́нием Боже́ственным разжига́емь,/ отсю́дуже и А́нгелом бы́сть единожи́тель, преподо́бне,/ ни́зу влеку́щих отступле́й,/ ко Го́рним простира́яся,/ и ве́сь ум та́мо имы́й,/ и при́сно восхожде́ньми де́нь от дне к Бо́гу приближа́яся,/ Его́же моли́ низпосла́ти мир ми́рови/ и душа́м на́шим ве́лию ми́лость.</p>
<p>Па́мять твоя́, преподо́бне Алекси́е,/ я́ко со́лнце, возсия́,/ ве́рных просвеща́ющи Боже́ственными чудесы́,/ Богомы́слием, виде́ньми и дея́ньми, пребога́те,/ чи́сту ду́шу свою́ соде́лал еси́,/ и плотска́я взыгра́ния умертви́в,/ в живоно́сную ме́ртвость оде́явся,/ земны́х же отсту́пль,/ к Небе́сным же пресла́вно возвыша́емь,/ вся земны́я концы́ просвеща́я благода́тию, преподо́бне.</p>
<p>
<red>Сла́ва, глас 6:</red>
</p>
<p>Пребы́л еси́ на мно́гое вре́мя, преподо́бне,/ пред враты́ честны́х твои́х роди́телей неве́дом,/ руга́ющимся тебе́ твои́м отроко́м,/ ты же Христа́ ра́ди вся с ра́достию до кончи́ны твоея́ претерпе́л еси́./ Те́мже и Боже́ственный глас свы́ше в це́ркви тебе́ огласи́/ и сла́вна тя всем показа́,/ Боже́ственная чудеса́ точа́ща./ Мы же мо́лим тя, преподо́бне Алекси́е,/ моли́ спасти́ся всем,/ любо́вию па́мять твою́ почита́ющим.</p>
<p>
<red>И ны́не,</red>
<red>Богоро́дичен:</red>
</p>
<p>Никто́же, притека́яй к Тебе́,/ посрамле́н от <red>Тебе</red>́ исхо́дит,/ Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>
<red>На стихо́вне стихи́ры,</red>
<red>глас 2</red>.
</p>
<p>
<red>Подо́бен:</red> До́ме Евфра́фов:
</p>
<p>Дом и жили́ще/ Ду́ха Пресвята́го,/ прему́дре Алекси́е, был еси́./ Те́мже и нас до́мы Того́ соде́лай,/ святу́ю твою́ па́мять почита́ющих.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
</p>
<p>Житие́ твое́, я́ко со́лнце,/ сердца́ ве́рных облистава́ет,/ зари́ благода́ти испуща́юще,/ и́миже и нас, гре́шных, озари́,/ всечестну́ю твою́ па́мять почита́ющих.</p>
<p>
<red>Стих:</red> Блаже́н муж, боя́йся Го́спода/ в за́поведех Его́ восхо́щет зело́.
</p>
<p>Не преста́й, моля́ся, Алекси́е,/ о правове́рных,/ я́же духо́вным свои́м житие́м просвеща́еши,/ да вси честно́е успе́ние твое́,/ веселя́щеся, почита́ем.</p>
<p>
<red>Сла́ва, и ны́не,</red>
<red>глас и Подо́бен то́йже:</red>
</p>
<p>Ра́дуйся,/ Я́же ра́дость ми́ру прии́мшая/ и утоли́вшая печа́ль,/ Де́во, прама́тернюю,/ Христа́ Жизнода́вца ро́ждши.</p>
<p>
<red>Тропа́рь, глас 4
<emphasis>(зри на вели́цей вече́рни).</emphasis>
</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1.</red>
</p>
<p>
<red>Подо́бен:</red> Всехва́льнии му́ченицы:
</p>
<p>Челове́ка тя позна́хом Бо́жия/ зва́нием же и ве́щию,/ доброде́тельми бо просия́л еси́,/ нищету́ безме́рную и тесноту́ на земли́ стяжа́в/ и чудесы́ ве́рныя уве́рив./ Те́мже моли́ся дарова́ти душа́м на́шим/ мир и ве́лию ми́лость.</p>
<p>Жела́нием, ороша́ющим пло́ть,/ по́хоти паля́щия угаси́л еси́, Алекси́е,/ черто́гом черто́г благоче́стно измени́л еси́,/ сла́дость же теле́сную Боже́ственным А́нгельским подо́бием./ С ни́миже моли́ся дарова́ти душа́м на́шим/ мир и ве́лию ми́лость.</p>
<p>Пребыва́л еси́ неве́домь, му́дре,/ пред враты́ оскорбля́емь свяще́нных роди́телей твои́х,/ руга́ющимся тебе́ твои́м отроко́м,/ на вре́мени до́лзе,/ у́мер же, яви́лся еси́ чудесы́,/ я́же соверши́л еси́,/ исцеля́я неду́ги и отгоня́я лука́вствия ду́хи.</p>
<p>Дом отца́ и ма́тере,/ к сим же обру́ченицу, бога́тство и сла́ву,/ и вку́пе вся оста́вил еси́,/ и на нетле́нная о́ная простира́яся,/ сего́ ра́ди Христо́с твой, Человеколю́бец,/ бо́льшими тебе́ дарова́нии обогати́ и чудесы́ почте́,/ Его́же моли́ дарова́ти душа́м на́шим/ мир и ве́лию ми́лость.</p>
<p>
<red>И́ны стихи́ры, глас 6</red>.
</p>
<p>
<red>Подо́бен:</red> Всю отложи́вше:
</p>
<p>На Творца́ твоего́ упова́ние возложи́в,/ преподо́бне о́тче Алекси́е,/ самово́льную нищету́ па́че бога́тства тле́ннаго возлюби́л еси́/ и, Влады́чнему стра́нствию подо́бяся,/ гра́да Еде́са дости́гл еси́,/ иде́же ико́ною Богома́тере явле́н был еси́,/ не утаи́ся, я́ко град, верху́ горы́ стоя́, доброде́тель твоя́,/ но пресла́вно возсия́ си́лою Бо́жиею,/ Его́же моли́ спасти́ся душа́м на́шим.</p>
<p>Христо́во стра́нствие возлюби́в,/ сла́вы челове́ческия бе́гая,/ Еде́с оста́вил еси́,/ хоте́вшу же тебе́ идти́ в Та́рсы Килики́йския,/ судо́м Бо́жиим кора́бль ве́тром бу́рным/ ко оте́честву твоему́ возврати́ся./ Те́мже и рекл еси́:/ да не бу́ду тя́жек ино́му никому́же,/ но в дом отца́ моего́ иду́ и ту бу́ду незна́емь,/ и та́мо мно́га ле́та пребыва́л еси́,/ нищету́ терпя́ и доса́ды Христа́ ра́ди,/ Его́же моли́ спасти́ся душа́м на́шим.</p>
<p>Всего́ себе́ преоби́дев,/ от ю́ности Бо́гови возложи́лся еси́/ и, вся пло́ти жела́ния и ми́ра кра́сная оста́вль, преподо́бне,/ изво́лил еси́ нищету́, па́че бога́тств тле́нных,/ и а́лчен бы́ти, па́че не́же име́ти/ маловре́менную греха́ сла́дость,/ сия́ же претерпе́л еси́,/ о́тче Алекси́е досточу́дне,/ укрепля́ющу тя Го́споду,/ Его́же моли́ спасти́ся душа́м на́шим.</p>
<p>
<red>Сла́ва, глас 2:</red>
</p>
<p>Ти́хое твое́, о́тче, и молчали́вое,/ беззло́бивое и кро́ткое житие́/ возлюби́в, Христо́с Бог,/ преблаже́нне Алекси́е,/ яви́л тя е́сть свети́льника всему́ ми́ру,/ сия́юща па́че со́лнца,/ и́бо сожи́тельницу и бога́тство вре́менное,/ я́ко прах, вмени́л еси́,/ в дому́ о́тчи незна́емь,/ Еди́наго жела́я, люби́маго тобо́ю Христа́./ Но помяни́ твоя́ рабы́/ у Престо́ла Всецаря́, Христа́ Бо́га на́шего,/ преподо́бне о́тче,/ не преста́й моля́ся за рабы́ своя́.</p>
<p>
<red>И ны́не,</red>
<red>Богоро́дичен: </red>Пре́йде се́нь:
</p>
<p>
<red>А́ще не пое́ши бде́ния:</red>
<red>и ны́не,</red>
<red>Богоро́дичен, глас 1</red>.
</p>
<p>
<red>Подо́бен:</red> Всехва́льнии:
</p>
<p>Неду́говавшую, Пресвята́я,/ лю́те ду́шу мою́ страстьми́ лука́выми исцели́,/ я́же Цели́теля и Спа́са всех/ — Христа́ ро́ждшая,/ вся́ку я́зю исцели́вшаго/ уя́звленнаго диа́вольским зломы́слием/ и сме́рти нас изме́ншаго.</p>
<p>
<red>Крестобогоро́дичен:</red>
</p>
<p>Своего́ А́гнца/ А́гница и Непоро́чная Влады́чица/ на Кресте́ я́ко ви́девши,/ зра́ка не иму́ща, ниже́ добро́ты,/ — увы́ Мне, — рыда́ющи, глаго́лаше:/ где добро́та Твоя́ за́йде, Сладча́йший?/ Где благоле́пие?/ Где благода́ть блиста́ющая о́браза Твоего́,/ Сы́не Мой Любе́знейший?</p>
<p>
<red>Вход. Проки́мен дне. Чте́ния 3.</red>
</p>
<p>Прему́дрости Соломо́ни чте́ние
<red>(глава́ 3):</red>
</p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же су́ть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зали бы́вше,/ вели́кими благоде́тельствовали бу́дут,/ я́ко Бог искуси́ я/ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние
<red>(глава́ 4):</red>
</p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же е́сть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бы́сть/ и живы́й посреде́ гре́шник преста́влен бы́сть./ Восхище́н бы́сть, да не зло́ба измени́т ра́зума его́/ или́ ле́сть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние
<red>(главы́ 5 и 6):</red>
</p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние Свое́/ и вооружи́т тва́рь в ме́сть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лука́ облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́,/ внуши́те держа́щии мно́жества/ и гордя́щиися о наро́дех язы́к,/ я́ко дана́ е́сть от Го́спода держа́ва вам/ и си́ла от Вы́шняго.</p>
<p>
<red>На лити́и стихи́ры, глас 6. Самогла́сны:</red>
</p>
<p>А́нгела земна́го и Небе́снаго челове́ка,/ блаже́ннаго Алекси́я,/ ми́ра благо́е украше́ние,/ по́стников похвалу́ и убо́гих о́браз,/ да почти́м любе́зно,/ и́же насажде́н быв в до́ме Бо́жии/ и процвете́, я́ко кедр в Лива́не,/ и, плотско́е мудрова́ние посто́м и труды́ мно́гими умертви́в,/ поживе́ Христо́ви благоче́стно./ Ему́же ны́не предстоя́ во сла́ве,/ моли́ спасти́ся душа́м на́шим.</p>
<p>Ца́рская селе́ния и сла́ву ми́ра оста́вль,/ в преми́рных ра́йское наслажде́ние со святы́ми обре́л еси́,/ о́тче Алекси́е,/ вои́стинну до́брое измене́ние:/ тле́нная бо оста́вль на земли́,/ нетле́нная восприя́л еси́ на Небесе́х/ и, премени́в настоя́щая бу́дущими,/ А́нгелом был еси́ равностоя́тель./ С ни́миже моли́ Христа́ Бо́га/ спасти́ся всем нам,/ любо́вию па́мять твою́ почита́ющим.</p>
<p>Красоты́ мирски́я, преподо́бне, оста́вль/ и стра́нствовати о Христе́ изво́лив,/ вели́каго гра́да Еде́са дости́гл еси́,/ иде́же я́ко еди́н от ни́щих пребыва́я,/ и́щущим тебе́ отроко́м отца́ твоего́/ непозна́н был еси́,/ ты же, позна́в я и ми́лостыню от них прие́мь,/ — благодарю́ Тя, Го́споди, — рекл еси́,/ я́ко сподо́бил мя еси́ прия́ти ми́лостыню от мои́х рабо́в/ и руко́ю Твое́ю покры́л еси́,/ е́же не позна́ти им мене́./ Его́же, преблаже́нне о́тче, моли́/ спасти́ся всем, пою́щим тя.</p>
<p>
<red>Сла́ва, глас 4:</red>
</p>
<p>Те́ло твое́ пречестно́е, прему́дре Алекси́е,/ мно́га исцеле́ния ве́рным источи́,/ слепы́м прозре́ние, боля́щим здра́вие,/ и вся, с ве́рою притека́ющия,/ чудесы́ озари́, Богоно́се, Бо́жиею благода́тию./ К Нему́ же име́я дерзнове́ние,/ моли́ дарова́ти нам мир и ве́лию ми́лость.</p>
<p>
<red>И ны́не,</red>
<red>Богоро́дичен: </red>При́зри на моле́ния:
</p>
<p>
<red>На стихо́вне стихи́ры,</red>
<red>глас 1.</red>
</p>
<p>
<red>Подо́бен:</red> Небе́сных чино́в:
</p>
<p>Небе́сный жи́тель вои́стинну, о́тче, был еси́,/ я́ко вся́кое пристра́стие от себе́ отве́ргл еси́/ и, Христа́ возжеле́в,/ насле́дник Тому́ по достоя́нию был еси́,/ Его́же моли́, Алекси́е преподо́бне,/ дарова́ти нам мир и ве́лию ми́лость.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
</p>
<p>И́же богоуго́дно плотско́е мудрова́ние/ воздержа́нием умертви́в/ и насле́дие тле́нное, е́же на земли́, пренебре́гл, преподо́бне,/ от всея́ души́ Бо́гови прилепи́лся еси́,/ Алекси́е блаже́нне,/ моли́ спасти́ся всем, ве́рою пою́щим тя.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>По́двиги твои́х страда́ний/ во оби́тели Боже́ственныя вшел еси́,/ Алекси́е пресла́вне,/ и, та́мо со избра́нными Тро́ице Пресу́щественней предстоя́,/ наслажда́ешися дарова́нии неизглаго́ланными,/ Ю́же и о нас моли́,/ да тех же удосто́ит ны.</p>
<p>
<red>Сла́ва, глас 8:</red>
</p>
<p>И́же ве́рою и любо́вию/ Бо́га от всея́ души́ взыска́л еси́,/ Алекси́е всеблаже́нне,/ вся земна́я я́ко преле́стная попра́в/ и в чужди́х страна́х нищету́ и озлобле́ние претерпе́в,/ по досто́инству трудо́в воздая́ние от Христа́ восприя́л еси́,/ моли́ и о нас Его́,/ да спасе́т ду́ши на́ша.</p>
<p>
<red>И ны́не,</red>
<red>Богоро́дичен: </red>Безневе́стная Де́во:
</p>
<p>
<red>Тропа́рь, глас 4:</red>
</p>
<p>Возвы́сився на доброде́тель и ум очи́стив,/ к жела́нному и кра́йнему дости́гл еси́,/ безстра́стием же украси́в житие́ твое́/ и поще́ние изря́дное восприи́м со́вестию чи́стою,/ в моли́твах, я́ко безпло́тен, пребыва́я,/ возсия́л еси́, я́ко со́лнце, в ми́ре,/ преблаже́нне Алекси́е.</p>
<p>
<red>Ин тропа́рь, глас 4:</red>
</p>
<p>Я́ко чистоты́ свети́льник пресве́тел показа́ся,/ ди́вный Алекси́е,/ и́бо тле́нный черто́г/ на нетле́нное Бо́жие Ца́рствие премени́в,/ я́ко целому́дрия де́латель преизря́ден./ Сего́ ра́ди предстои́ши Го́сподеви, всех Царю́./ Его́же моли́, дарова́ти нам мир и ве́лию ми́лость.</p>
<p>
<red>Сла́ва, и ны́не, Богоро́дичен: </red>Е́же от ве́ка утае́нное:
</p>
<p>
<red>НА У́ТРЕНИ </red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Вознесы́йся:
</p>
<p>Ны́не не в гада́нии, лице́м же к лицу́ Святу́ю Тро́ицу узре́ти сподо́бися —/ смире́ния реку́ и безсме́ртия исто́чник,/ и́мже ны́не напая́емь,/ обоже́ния в Вы́шних наслажда́ешися, преподо́бне,/ моли́ о всех, и́же ве́рою чту́щих тя.</p>
<p>
<red>Сла́ва, и ны́не, Богоро́дичен:</red>
</p>
<p>Пое́м Тя, Богоневе́сто, Ма́ти Христа́ Бо́га на́шего,/ и сла́вим рождество́ Твое́ непостижи́мое,/ и́мже и изба́вихомся от ле́сти диа́вола и вся́кия беды́, Влады́чице Богоро́дице,/ и ве́рно вопие́м:/ поми́луй ста́до Твое́, Еди́на Препе́тая.</p>
<p>
<red>По 2-м стихосло́вии седа́лен, глас 2:</red>
</p>
<p>Пристра́стия мирска́го и обру́ченицы, я́ко от скве́рны, уклони́лся еси́,/ посто́м зе́льным пло́ть увяди́в,/ души́ кре́пость обнови́в, преподо́бне,/ обогати́лся еси́ сла́вою Небе́сною, Алекси́е,/ те́мже моли́ся о всех нас Го́сподеви.</p>
<p>
<red>Сла́ва, и ны́не, Богоро́дичен:</red>
</p>
<p>Милосе́рдия су́щи исто́чник,/ ми́лости сподо́би нас, Богоро́дице,/ при́зри на лю́ди согреши́вшия,/ яви́, я́ко при́сно, си́лу Твою́,/ на Тя бо упова́юще, ра́дуйся, вопие́м Ти,/ я́коже иногда́ Гаврии́л, безпло́тных Архистрати́г.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:
</p>
<p>Глас Госпо́день я́ко услы́ша, преподо́бне Алекси́е,/ и тогда́ ми́ра вся и я́же в ми́ре всего́ вку́пе отрече́ся,/ бога́тство же и сла́ву я́ко мимотеку́щее презре́в,/ и стра́нен оте́чества и всех был еси́./ Те́мже и яви́ся, я́ко А́нгел в телеси́,/ моли́тву име́я непоро́чну и всено́щное стоя́ние./ Отсю́ду бы́сть це́рковь Тро́ицы, Богоблаже́нне Алекси́е,/ моли́ Христа́ Бо́га грехо́в оставле́ние дарова́ти/ чту́щим любо́вию па́мять твою́ всечестну́ю.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без семе́не ро́ждшую Бо́га пло́тию,/ вси ублажа́ем, ро́ди челове́честии,/ О́гнь бо всели́ся в Тя Божества́,/ и я́ко Младе́нца дои́ши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем:
<red>Стих:</red> Что возда́м Го́сподеви:
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Прииди́те дне́сь вси, по́стническое сосло́вие/ и празднолю́бных собо́ри,/ цветы́ доброде́телей взе́мше,/ пе́сньми свяще́нными воспои́м Боже́ственнаго Алекси́я,/ и́же от, дел именова́ние прии́мшаго,/ и на земли́, я́ко А́нгела с пло́тию, пожи́вшаго,/ и вся красоты́ ми́ра сего́ я́ко преходя́щая оста́вльшаго,/ и Христу́ после́довавшаго воздержа́нием мно́гим,/ злострада́нием и посто́м те́ло свое́ изнури́вшаго,/ до́ндеже Боже́ственный глас свы́ше яви́ тя всем/ и челове́ка Бо́жия нарече́/ и пресла́вными чудесы́ удиви́,/ те́мже, я́ко име́я дерзнове́ние ко Го́споду,/ Того́ моли́ очище́ние грехо́в низпосла́ти,/ и́же всем ве́рою пра́зднующим/ всечестну́ю и многора́достную па́мять твою́.</p>
<p>
<red>Кано́н, его́же краегране́сие:</red> Тя, Бо́жия челове́ка, восхваля́ю, блаже́нне.
<red>Кир Ио́сифа. Глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть,/ препросла́вленный Госпо́дь сла́вно бо просла́вися.</emphasis>
</p>
<p>Тесне́йший ше́ствовал еси́ пу́ть,/ непоро́чное и преподо́бное житие́, му́дре, проходя́ от ю́ности,/ те́мже мою́ тесноту́ разшири́ ума́ восплоти́ти тя,/ в ра́йстей широте́ водворя́яся, Алекси́е.</p>
<p>Тебе́ сама́го весьма́ Бо́гу возложи́в, блаже́нне,/ вне пло́ти и ми́ра был еси́,/ бога́тству теку́щу Небе́сное предпоче́л еси́ и пребыва́ющее/ и обеща́нный град Сио́н ве́чнующий.</p>
<p>Ложе́сн ты ма́терних непло́дие разреши́л еси́,/ ро́ждся, я́коже Самуи́л, пребога́те,/ во чре́ве же се́рдца чи́стый заче́н страх,/ роди́л еси́ дух спасе́ния Боже́ственных доброде́телей ве́рою.</p>
<p>
<red>Богоро́дичен: </red>Бо́жий Собезнача́льный Сын име́ я́ко вино́вну Тя к нам, Де́во, подо́бия,/ еди́ну, па́че всея́ тва́ри, Чи́стая, чи́сту Тя обре́т./ Тем Тя пое́м, вси ро́ди, и ублажа́ем.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Процвела́ е́сть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Пронза́емь жела́нием чистоты́,/ черто́гом, и́же на земли́, Небе́сный премени́л еси́/ и жены́ любо́вию сладча́йшее А́нгельское подо́бие.</p>
<p>Молвы́ жите́йския и тя́жесть бога́тства оста́вил еси́/ и пресе́льник был оте́чества, блаже́нне Алекси́е,/ Христо́ве нищете́ подо́бяся.</p>
<p>Слеза́ми, и боле́зньми, и воздержа́нием, всему́дре, благо́е взыска́л еси́,/ когда́ прии́дет свет ра́зума,/ безстра́стие дая́ се́рдцу твоему́.</p>
<p>
<red>Богоро́дичен: </red>Горе́ неви́димый А́нгелом, Чи́стая,/ до́ле из Тебе́ ражда́емь, зри́тся соверше́н Челове́к,/ погиба́ющий мир обновля́я.
</p>
<p>
<red>Седа</red>́
<red>лен, лас 3</red>.
</p>
<p>
<red>Подо́бен:</red> Красоте́:
</p>
<p>Ми́ра красоту́, преподо́бне, оста́вил еси́,/ премени́в бога́тством теку́щим непроходи́мое я́ве и пребыва́ющее, Алекси́е./ Те́мже со все́ми тя святы́ми сла́вим/ и торжеству́ем све́тло в па́мяти твое́й,/ прося́ще обрести́ моли́твами твои́ми, блаже́нне, ве́лию ми́лость.</p>
<p>
<red>Сла́ва, и ны́не,</red>
<red>Богоро́дичен</red>:
</p>
<p>Недомы́сленно и непости́жно е́сть, Влады́чице Богора́дованная,/ е́же соде́ланное о Тебе́ стра́шное Бо́жие та́инство,/ и́бо Необыме́ннаго, заче́нши, родила́ еси́,/ пло́тию обложе́на от пречи́стых крове́й Твои́х./ Его́же всегда́, Чи́стая, я́ко Сы́на Твоего́ моли́ спасти́ся душа́м на́шим.</p>
<p>
<red>Крестобогоро́дичен:</red>
</p>
<p>Неискусобра́чная Чи́стая и Ма́ти Твоя́, Христе́,/ ви́дяши Тя, ме́ртва ви́сяща на Кресте́, ма́терски пла́чущи, глаго́лаше:/ что Тебе́ воздаде́ евре́йский беззако́нный собо́р и неблагода́рный,/ и́же мно́гих и вели́ких Твои́х, Сы́не Мой, даро́в наслади́выйся?/ Пою́ Твое́ Боже́ственное снизхожде́ние.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Претерпе́л еси́ нищету́, проси́тель быв, нищ, я́коже Ла́зарь,/ жела́ние бо Боже́ственное утеша́ше, блаже́нне, се́рдце твое́,/ пожела́вшее бога́тства Небе́снаго.</p>
<p>Безпеча́льнаго и ти́хаго жития́ возжела́л еси́,/ еди́нощи яды́й в седми́це, Алекси́е,/ жела́нием ожида́ющаго тя не мимотеку́щаго, всеблаже́нне, наслажде́ния.</p>
<p>Храм Бо́гу се́рдце ища́й соде́лати,/ в до́му возлюби́л еси́ Богома́тере, сла́вне, всегда́ седе́ти/ и Небе́сныя добро́ты созира́ти.</p>
<p>
<red>Богоро́дичен: </red>Воздои́вши Да́теля, Де́во, млека́,/ а́лчущее и утесня́емое ны́не се́рдце мое́ насы́ти вся́каго ра́зума/ и умиле́ния Боже́ственнаго, молю́ Тя.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику Отцу́ Твоему́,/ от но́щи неве́дения/ приведе́ние и́мамы.</emphasis>
</p>
<p>То́ки свяще́нными напая́я всегда́ слез твою́ ду́шу,/ соде́лал еси́ клас, вои́стинну стори́чествующ,/ Де́лателю Безсме́ртному до́бре соблюда́емь.</p>
<p>Ви́ден был еси́ на земли́, житие́ Безпло́тных подража́я,/ премно́гим твои́м, о́тче, воздержа́нием, досточу́дне, и в моли́твах прилежа́нием,/ и́мже, я́ко све́том, просвети́лся еси́.</p>
<p>Огне́м моли́тв греха́ попали́л еси́ ве́щь, му́дре,/ бде́нными же стоя́ньми вся́кое сладостра́стие успи́л еси́,/ усну́в же, к сия́нию преста́вился еси́ невече́рнему.</p>
<p>
<red>Богоро́дичен: </red>И́же, во Све́те живы́й,/ во свято́е чре́во Твое́ всели́ся, Чи́стая,/ мир, поги́бший тьмо́ю неразу́мия, па́ки назида́я,/ Его́же моли́ вся просвети́ти, пою́щия Тя.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Я́ко храм жив Бо́жий, тя, бы́вша Христо́во селе́ние,/ Неискусобра́чная проявля́ет кры́ющася/ и прославля́ет утаи́тися тща́щагося.</p>
<p>Моли́твы твоя́ Бо́гу, я́ко кади́ло, блаже́нне, прия́тны быта,/ отсю́ду житие́м твои́м ве́рных ра́зумы облагово́нил еси́/ Ду́ха благода́тию.</p>
<p>Свяще́нным житие́м украша́ема,/ па́ки Христо́с не хотя́ща, сла́вне, тя оте́честву дае́т,/ отбега́юща сла́вы привре́менныя.</p>
<p>
<red>Богоро́дичен: </red>Зако́ны естества́, Чи́стая Влады́чице,/ Зижди́тель, новосоде́лавый созда́ния,/ из Тебе́ неизрече́нно ражда́ется/ и обожа́ет мя безме́рною ми́лостию.
</p>
<p>
<red>Конда́к, глас 2:</red>
</p>
<p>Дом роди́телей твои́х, я́ко чужд, име́в,/ водвори́лся еси́ в нем нищеобра́зно/ и, по преставле́нии вене́ц прие́м сла́вы,/ ди́вен на земли́ яви́лся еси́, Алекси́е, челове́че Бо́жий,/ А́нгелом и челове́ком ра́дование.</p>
<p>
<red>И́кос:</red>
</p>
<p>Житие́м и словесы́ украси́лся еси́/ и Христо́ву Це́рковь возвели́чил еси́ твои́м житие́м,/ отца́ и ма́терь, царя́ и лю́ди торжествова́ти устро́ив,/ де́лы же соблю́д, е́же по о́бразу Бо́жию, Алекси́е преподо́бне,/ возсия́л еси́ в ми́ре твои́м целому́дрием./ Те́мже благода́ть доброде́телей твои́х облистава́ет вся, ве́рою пра́зднующия, о́тче, па́мять твою́,/ яви́л бо ся еси́ А́нгелом и челове́ком ра́дование.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ е́сть./ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Претерпе́л еси́, преподо́бне, пред роди́тельными враты́ седя́,/ и весьма́ непознава́емь, и от о́трок руга́ния подъе́мля,/ и наруга́емь лю́те, и нището́ю мно́гою оскорбля́емь.</p>
<p>Пло́ти твоея́ мудрова́ние умертви́в,/ зря роди́тели, и си́ми непознава́емь, естества́ покрыва́л еси́ ну́жду, преподо́бне,/ и презре́ние твои́х неиску́сных о́трок, оскорбля́ющих тя.</p>
<p>О, чудесе́! Ка́ко пребы́л еси́, при́сно нище́тствуя,/ в бога́тстве, Алекси́е, безме́рнаго смире́ния?/ Ка́ко претерпе́л еси́ руга́ния и укори́зны от о́трок, прему́дре, твои́х,/ не ве́девших жития́ твоего́?</p>
<p>
<red>Богоро́дичен: </red>Вели́каго служи́тельница Ты та́инства была́ еси́, Всенепоро́чная:/ Бо́га бо воплоти́ла еси́, вели́ких зол нас изба́вльшаго,/ Тя велича́ющия, Чи́стая Благослове́нная, Богора́дованная.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Пе́щь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
</p>
<p>Неве́дом пре́жде роди́телем сый,/ во вре́мя отше́ствия твоего́ сим та́йну открыва́еши,/ явля́емь в сла́ву Бо́га на́шего, сла́вне,/ вельми́ тя и досто́йне просла́вльшаго.</p>
<p>Госпо́дь гла́сом ве́лиим явля́ет тя всему́ Ри́му,/ сокрове́нное сокро́вище, пребога́те, в нище́тне о́бразе лежа́ща/ и да́ры врачева́ний вся, ве́рою к тебе́ приходя́щия, обогаща́юща.</p>
<p>Кня́зи лю́дстии, и ца́рие снидо́шася, и свяще́нницы, блаже́нне,/ погребсти́ тя Бо́жиим манове́нием/ и, ви́дяще ве́лие виде́ние, диви́шася чудесе́м, преподо́бне,/ я́же твори́л еси́ Боже́ственною си́лою Ду́ха.</p>
<p>
<red>Богоро́дичен: </red>Истле́вшия ны дре́вле преступле́нием обновля́я,/ Человеколю́бец нетле́нно воплоти́ся от нетле́нныя Твоея́, Всенепоро́чная, утро́бы/ и изба́ви всех грехо́вныя тли, Богоневе́стная.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная,/ тем Всепе́тую Богоро́дицу велича́ем.</emphasis>
</p>
<p>Исцеле́ния источи́л еси́, ко гро́бу несо́м,/ Бо́гу тя, блаже́нне, вельми́ сла́вящу:/ свет бо неви́дящий ви́деша/ и глаго́лание прия́ша пре́жде су́ще не́мии, всесла́вне Алекси́е.</p>
<p>Ви́ден был еси́, предлежа́щ и к погребе́нию несо́м,/ я́ко со́лнце, о́тче, испуща́я исцеле́ний зари́ пресла́вно,/ и те́мныя стра́сти отгоня́я, и опаля́я де́моны,/ и просвеща́я Богому́дрыя.</p>
<p>Прии́де погребсти́ тя Патриа́рхов пе́рвейший,/ ца́рь же, вельми́ христолюби́вейший,/ кня́зи, ста́рцы и ю́нии и мона́шествующих ли́цы, Боже́ственным манове́нием/ освяща́ющеся прикоснове́нием твои́м, блаже́нне.</p>
<p>Восхище́н был еси́, на колесни́це доброде́телей несо́м,/ и почива́еши, иде́же преподо́бных чи́ни,/ собо́р апо́стол и му́чеников, патриа́рхов и всех пра́ведник,/ с ни́миже нас помяни́, почита́ющия тя, Алекси́е.</p>
<p>
<red>Богоро́дичен: </red>Глас Тебе́ прино́сим Гаврии́лов, Всенепоро́чная,/ ра́дуйся, глаго́люще, ни́во неде́ланная;/ ра́дуйся, кля́твы разреше́ние;/ ра́дуйся, исто́чниче во́ды живо́тныя,/ преподо́бных похвало́, Богоро́дице Присноде́во.
</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:
</p>
<p>О, чу́до:/ ка́ко во врате́х роди́телей твои́х, многоле́тне,/ я́коже не́кий адама́нт, терпе́л еси́,/ естества́ ну́ждею не преклони́лся,/ ни роди́телей же и супру́жницы, Алекси́е, го́рькими рыда́ньми.</p>
<p>
<red>Сла́ва</red>: Я́ко фи́никс, процвете́ цветоно́сен, всече́стне, благоле́пно,/ возсия́, я́коже звезда́ми, чудесы́ озари́ вся, де́нь твой, блаже́нне,/ в о́ньже пра́зднующе, всех нас изба́ви моли́твами твои́ми, о блаже́нне челове́че Бо́жий Алекси́е.
</p>
<p>
<red>И ны́не,</red>
<red>Богоро́дичен</red>:
</p>
<p>Просвети́, Чи́стая, ду́шу мою́, грехи́ потемне́вшую,/ и ве́чнующаго мя пла́мене и мра́ка изба́ви хода́тайством Твои́м,/ я́ко да с весе́лием хвалю́ Твое́ вели́чие.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Я́ко до́бля:
</p>
<p>И́же мимотеку́щая и преле́стная/ нога́ма твои́ма попра́л еси́/ и Христо́во я́ко непреходя́щее Ца́рствие/ ди́вными по́двиги стяжа́л еси́, Алекси́е Богоно́се,/ наста́ви ны на по́двиги Боже́ственныя/ и моли́ от тли и бед изба́витися всем,/ ве́рою творя́щим всечестну́ю па́мять твою́.</p>
<p>Егда́ на безстра́стия го́ру возше́л еси́, сла́вне,/ ве́три искуше́ний и духо́в лука́вствия/ не возмого́ша поколеба́ти тебе́,/ ты бо моли́твами твои́ми/ де́монов шата́ния низложи́л еси́, Алекси́е всече́стне,/ тем и вене́ц свы́ше от Христа́ Бо́га прия́л еси́,/ Его́же моли́ низпосла́ти нам/ мир и ве́лию и бога́тую ми́лость.</p>
<p>Воздержа́нием тве́рдым/ теле́сная и безсту́дная стремле́ния умертви́л еси́/ и, в живоно́сную ме́ртвость оде́явся, блаже́нне,/ до́брым по́двигом тече́ние соверши́л еси́,/ челове́че Бо́жий Алекси́е./ Те́мже Христа́ Бо́га моли́/ от тли и бед изба́витися/ любо́вию почита́ющим свяще́нную па́мять твою́.</p>
<p>
<red>И́ны стихи́ры, глас 1</red>.
</p>
<p>
<red>Подо́бен:</red> Небе́сных чино́в:
</p>
<p>Стра́нствием цветы́й, я́коже дре́вле Авраа́м,/ Вы́шняго доше́л еси́ све́тлаго жития́,/ в не́мже, блаже́нне, предстоя́ Христу́ — Све́ту,/ сия́еши, я́ко со́лнце,/ те́мже и нас просвети́,/ ны́не чту́щих пресве́тлое твое́ торжество́.</p>
<p>Во оте́чествии твое́м стра́нно водворя́яся,/ нищету́ во́льную, наготу́, жа́жду и поноше́ния/ Христа́ ра́ди прия́л еси́,/ к Нему́ же вопия́ше:/ приими́ ны́не, Влады́ко,/ в ру́це Боже́ственне ду́шу раба́ Твоего́/ по вели́цей ми́лости Твое́й.</p>
<p>На тве́рдем ка́мени ве́ры/ ду́шу твою́ основа́в,/ па́че со́лнца просия́л еси́ ми́ру чудесы́,/ блаже́нне Алекси́е./ Те́мже ны́не мо́лим тя:/ грехо́вный наш мрак отгоня́й/ твои́ми моли́твами, Христо́в доброподви́жниче.</p>
<p>
<red>Сла́ва, глас 6. Самогла́сен:</red>
</p>
<p>Свет незаходи́мый Христа́ Бо́га в себе́ стяжа́л еси́,/ светоно́се Алекси́е,/ и Того́ стопа́м усе́рдно после́довал еси́,/ вся плотска́я стремле́ния ду́хови повину́л еси́,/ я́ко в чужде́м телеси́ стражда́,/ на де́моны подвиза́лся еси́,/ я́ко непобеди́мый за целому́дрие во́ин,/ и ны́не моли́ Влады́ку всех Го́спода/ изба́витися ви́димых и неви́димых враг/ всем, любо́вию па́мять твою́ соверша́ющим,/ и спасти́ся душа́м на́шим.</p>
<p>
<red>И ны́не,</red>
<red>Богоро́дичен</red>:
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся, моли́ся, Влады́чице,/ со святы́ми апо́столы,/ поми́ловати ду́ши на́ша.</p>
<p>
<red>А́ще несть пост, славосло́вие вели́кое. </red>
</p>
<p>
<red>А́ще же по́стен день, на стихо́вне стихи́ра самогла́сна дне́ви в Трио́ди, два́жды, и му́ченичен.</red>
</p>
<p>
<red>Сла́ва, глас 4:</red>
</p>
<p>3емны
<red>́</red>й А́нгел и Небе́сный челове́к/ яви́лся еси́, преблаже́нне,/ исто́чник умиле́ния, ми́лости пото́к,/ струя́ исцеле́ний, Алекси́е досточу́дне,/ ма́слина Бо́жия, вои́стинну плодови́тая,/ еле́ом милосе́рдия исцеля́ющая я́звы/ ве́рно хва́лящих тя,/ моли́ Человеколю́бца от бед изба́витися/ ве́рою чту́щим всечестну́ю па́мять твою́.
</p>
<p>
<red>И ны́не,</red>
<red>Богоро́дичен</red>:
</p>
<p>Изба́ви ны от нужд на́ших,/ Ма́ти, Христа́ Бо́га ро́ждшая, всех Творца́,/ да вси зове́м Ти:/ ра́дуйся, еди́но предста́тельство душ на́ших.</p>
<p>
<red>НА ЛИТУРГИ́И</red>
</p>
<p>
<red>А́ще не́сть пост: Блаже́нны от кано́на, пе́сни 3-я и 6-я. Проки́мен, глас 7:</red> Возвесели́тся пра́ведник о Го́споде/ и упова́ет на Него́.
<red>Стих:</red> Услы́ши, Бо́же, глас мой, внегда́ моли́тимися к Тебе́.
<red>Апо́стол к Гала́том, зача́ло 113. </red>Аллилу
<red>́</red>ия,
<red>глас 4</red>: Пра́ведник, я́ко фи́никс процвете́т,/ я́ко кедр, и́же в Лива́не, умно́жится.
<red>Стих:</red> Насажде́ни в до́му Госпо́дни, во дво́рех Бо́га на́шего процвету́т.
<red>Ева́нгелие от Луки́, зача́ло 24. Прича́стен:</red> В па́мять ве́чную:
</p>
<p>
<red>Моли́тва</red>
</p>
<p>О, вели́кий Христо́в уго́дниче, святы
<red>́</red>й челове́че Бо́жий Алекси́е, душе́ю на Небеси́ Престо́лу Госпо́дню предстоя́й, на земли́ же да́нною ти свы́ше благода́тию разли́чная соверша
<red>́</red>яй чудеса́! При́зри ми́лостиво на предстоя́щия святе́й ико́не твое́й лю́ди, умиле́нно моля́щияся и прося́щия от <red>Тебе</red>́ по́мощи и заступле́ния. Простри́ моли́твенно ко Го́споду Бо́гу честни́и ру́це твои́ и испроси́ нам от Него́ оставле́ние согреше́ний на́ших во́льных и нево́льных, в неду́зех стра́ждущим исцеле́ние, напа́ствуемым заступле́ние, скорбя́щим утеше́ние, бе́дствующим ско́рую по́мощь, всем же, чту́щим тя, ми́рную и христиа́нскую живота́ кончи́ну и до́брый отве́т на стра́шней Суде́ Христо́ве. Ей, уго́дниче Бо́жий, не посрами́ упова́ния на́шего, е́же на тя по Бо́зе и Богоро́дице возлага́ем, но бу́ди нам помо́щник и покрови́тель во спасе́ние, да, твои́ми моли́твами получи́вше благода́ть и ми́лость от Го́спода, просла́вим Человеколю́бие Отца́ и Сы́на и Свята́го Ду́ха, в Тро́ице сла́вимаго и покланя́емаго Бо́га, и твое́ свято́е заступле́ние, ны́не, и при́сно, и во ве́ки веко́в. Ами́нь.
</p>
</section>
