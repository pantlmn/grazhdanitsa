<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего и испове́дника Иа́кова епи́скопа</p>
</title>
<p>
<red>Стихи́ры,</red>
<red>глас 4.</red>
</p>
<p>
<red>Подо́бен:</red> Дал еси́ зна́мение:
</p>
<p>Преве́чнующее и ника́коже претека́ющее/ возжела́в благосла́вие,/ сла́ву пренебре́гл еси́,/ преходя́щую и погиба́ющую,/ и, крест восприе́м,/ Распе́ншемуся после́довал еси́/ и пло́ть покори́л еси́ по́стническими по́двиги./ Сего́ ра́ди па́мять твою́/ соверша́ем, Иа́кове.</p>
<p>Ми́ру и страсте́м распина́емь, Иа́кове,/ ду́шу соблю́л еси́/ нескве́рну и небла́зненну,/ несме́шенну до́льными, о́тче, начерта́ньми,/ и виде́нии та́йными воскрили́вся к Небе́сным./ В ни́хже твое́ житие́ предвозложи́л еси́, преподо́бне,/ я́ко Христо́в друг и́скренний,/ я́ко уго́дник ве́рнейший.</p>
<p>Незло́бив, цел,/ ми́лостив и братолюби́в,/ смиренному́др и кро́ток,/ любве́ испо́лнен,/ ми́лостынею укра́шен,/ терпе́нием пожда́телен,/ ве́рою и наде́ждою украша́емь,/ показа́лся еси́, всеприснопа́мятне,/ моли́твами удобря́емь/ и Боже́ственными светлостьми́ свяще́нно облиста́емь.</p>
<p>
<red>Сла́ва, и ны́не, Богоро́дичен:</red>
</p>
<p>Скве́рну отмы́й стра́стнаго се́рдца моего́,/ Богоро́дице Всепе́тая,/ и вся я́звы и гное́ния сего́,/ я́же от греха́,/ очи́сти, Чи́стая,/ и ума́ моего́ уста́ви непостоя́ние,/ я́ко да си́лу Твою́/ и вели́кое заступле́ние/ велича́ю, окая́нный/ и непотре́бный раб Твой.</p>
<p>
<red>Крестобогоро́дичен:</red>
</p>
<p>Распина́ема Христа́ Человеколю́бца/ ви́дящи Пречи́стая/ и ре́бра ископова́ема копие́м,/ пла́чущи, вопия́ше:/ что сие́, Сы́не Мой?/ Что Ти безблагода́тнии лю́дие возда́ша,/ за я́же сотвори́л еси́ до́брая им,/ и тщи́шися безча́дствовати Мя, Вселюбе́знейший?/ Удивля́юся, Благоутро́бне,/ Твоему́ во́льному распя́тию.</p>
<p>
<red>Кано́н. Игна́тия. Глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Просвеще́ние Тро́йческое, Иа́кове, в ду́шу прие́м,/ ми́ра оста́вил еси́ те́мную пре́лесть/ и преми́рную сла́ву получи́л еси́.</p>
<p>Ты, крест на ра́мо взем,/ Распе́ншемуся, преподо́бне, после́довал еси́/ и, мона́шествовав прему́дре,/ стра́сти воздержа́нием, о́тче, изсуши́л еси́.</p>
<p>Вмести́телен дарова́ний Ду́ха от млады́х ногте́й твои́х сосу́д был еси́/ и Вы́шняго граждани́н Сио́на и насле́дник, блаже́нне Иа́кове.</p>
<p>
<red>Богоро́дичен:</red> Еди́на Бо́га, все́ми су́ща невмести́ма,/ Тебе́ вме́стна бы́вша за бла́гость, родила́ еси́, Отрокови́це,/ Его́же моли́ спасти́ воспева́ющия Тя.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis>
</p>
<p>Житие́ твое́ красно́,/ сло́во со́лию любве́, Богому́дре, растворе́но,/ се́рдце благоумиле́нно:/ сего́ ра́ди тя ве́рою ублажа́ем.</p>
<p>Христа́, нас ра́ди я́вльшагося пло́тию, Боже́ственный почита́я о́браз,/ гоне́ния, о́тче, претерпе́л еси́,/ и беды́, и ско́рби, всеблаже́нне.</p>
<p>Я́ко же́ртву чи́сту, тебе́ сама́го прине́сл еси́ Го́сподеви умерщвле́нием греха́/ и же́ртвы безкро́вныя Тому́, я́ко святи́тель зако́нен, прине́сл еси́.</p>
<p>
<red>Богоро́дичен:</red> Зла́ту я́ко вои́стинну кади́льницу,/ и ста́мну ма́нны,/ и Боже́ственную го́ру,/ и пала́ту прекра́снейшую Бо́жию Тя, Де́во, имену́ем.
</p>
<p>
<red>Седа́лен,</red>
<red>глас 4.</red>
</p>
<p>
<red>Подо́бен:</red> Ско́ро предвари́:
</p>
<p>Христу́ после́довал еси́, мир оста́вив/ и пло́ть покори́в воздержа́нием я́ве, преблаже́нне Иа́кове,/ отню́дуже свяще́нства пома́зание свято́е име́л еси́,/ ны́не же к невеще́ственным преста́вился еси́ лико́м,/ моля́ о всех нас, восхваля́ющих тя.</p>
<p>
<red>Сла́ва, и ны́не, Богоро́дичен:</red>
</p>
<p>Еди́на, ро́ждшая Творца́ всему́,/ еди́на, украси́вшая челове́чество Рождество́м Твои́м, Богоневе́сто,/ изба́ви мя от се́ти льсти́ваго врага́,/ поста́ви мя на ка́мени Христо́вых хоте́ний,/ Того́ моля́щи приле́жно, Его́же воплоти́ла еси́.</p>
<p>
<red>Крестобогоро́дичен:</red>
</p>
<p>На Кресте́ Тя возвы́шена я́ко узре́ Пречи́стая Ма́ти Твоя́, Сло́ве Бо́жий,/ ма́терски рыда́ющи, веща́ше:/ что но́вое и стра́нное сие́ чу́до, Сы́не Мой?/ Ка́ко — Жи́знь всех — вкуша́еши сме́рти,/ оживи́ти ме́ртвыя хотя́, я́ко Благоутро́бен?</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ слух Твоего́ смотре́ния/ и просла́вих Тя,/ Еди́не Человеколю́бче.</emphasis>
</p>
<p>Всено́щными мольба́ми сла́сти теле́сныя умертви́в,/ безстра́стия яви́лся еси́ свети́льник неусы́пный, преподо́бне.</p>
<p>Слез тече́ньми всегда́ омыва́яся, преблаже́нне,/ чи́сто прия́телище яви́лся еси́ Свята́го Ду́ха.</p>
<p>Смире́н же, и кро́ток, и сострада́телен, и незло́бив,/ и целому́др святи́тель, преподо́бне, был еси́.</p>
<p>
<red>Богоро́дичен:</red> Неискусобра́чная Влады́чице, Я́же Бо́га во чре́ве заче́нши,/ напа́стей и печа́лей вся изба́ви.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас,/ ра́зве бо Тебе́, ино́го бо́га не зна́ем.</emphasis>
</p>
<p>Сла́вы жела́ний вои́стинну, е́же в челове́цех высо́каго, преподо́бне,/ прея́вственно, о́тче, возгнуша́лся еси́/ и был еси́ свети́льник, смиренному́дрия сия́я све́тлостию.</p>
<p>Воздержа́нием мно́гим и во бде́нии приле́жнем, преподо́бне,/ в моли́тве и в злострада́нии взыска́л еси́ Бо́га,/ тя к Вы́шним оби́телем преложи́вшаго.</p>
<p>Упражня́я себе́ всено́щными моли́твами, стоя́л еси́,/ душе́вным о́ком Боже́ственныя прие́мля зари́,/ о́тче святи́телю Богому́дре Иа́кове.</p>
<p>
<red>Богоро́дичен:</red> Уязви́вшееся прило́ги лука́ваго, Пречи́стая,/ я́ко сострада́тельна, уврачу́й се́рдце мое́,/ Су́щаго, на Кресте́ пло́тию уя́звленнаго, неизрече́нно ро́ждшая.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яйся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>То́ки слез твои́х, преподо́бне, мо́ре лю́тых страсте́й изсуши́ша/ и та́мошнее утеше́ние честне́й твое́й души́ исхода́таиша.</p>
<p>Незло́бив, кро́ток, цел, преподо́бен,/ сла́док, смиренному́др, и тих, и просвеще́ния испо́лнен,/ пресла́вне о́тче, был еси́.</p>
<p>С Боже́ственными па́стыри па́мять твоя́, о́тче, спросла́вися,/ я́коже па́стыря до́браго, па́стырю му́дре Иа́кове,/ я́ко преподо́бне ста́до упа́сл еси́.</p>
<p>
<red>Богоро́дичен:</red> Во́лею вся соде́лавый во утро́бу, восхоте́в, неискусобра́чную всели́ся,/ тле́нием неду́говавшия нетле́нием почти́в, я́ко Милосе́рд.
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</emphasis>
</p>
<p>Мно́гая гоне́ния и неосла́бная искуше́ния претерпе́л еси́,/ иконобо́рцы побежда́я, правосла́вием сия́я,/ вся зря́щия просвеща́я и взыва́я, Иа́кове:/ благослове́н еси́, Бо́же оте́ц на́ших.</p>
<p>Христо́во стра́шное прише́ствие помышля́я, во умиле́нии все житие́ сконча́л еси́,/ до́ндеже обре́л еси́, блаже́нне, очище́ние прегреше́ний соверше́нное/ и ве́чное утеше́ние, просвеще́ние и́стинное и сла́ву неизрече́нную.</p>
<p>Па́стыря Христа́ в кро́тости души́ яви́лся еси́ а́гня/ и, Сим наставля́емь, па́стырь ове́ц в ду́се, о́тче, слове́сных позна́лся еси́,/ с ни́ми поя́ всегда́:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Де́во сла́вная, Неискусобра́чная Чи́стая, Благослове́нная,/ па́дающих исправле́ние, согреша́ющих избавле́ние,/ спаси́ мя, блу́днаго, спаси́, Сы́ну Твоему́ зову́ща:/ благослове́н еси́, Бо́же оте́ц на́ших.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Чисте́йший твой ум, чистото́ю Боже́ственною просвеще́н,/ бесо́вския тьмы́ и мглы страсте́й разу́мно уклони́ся, преподо́бне, зовы́й:/ по́йте, вся дела́, Го́спода и превозноси́те во вся ве́ки.</p>
<p>Разжже́нныя врага́ стре́лы угаси́л еси́, му́дре, одожде́ньми непреста́нных слез/ и, разжже́гся Христо́вою любо́вию, всеблаже́нне,/ попали́л еси́ вещенеи́стовное сласте́й те́рние.</p>
<p>Сие́ ста́до, прему́дре, е́же собра́л еси́ твои́ми уче́нии,/ и ве́рою соверша́ющия свяще́нную, и честну́ю,/ и по́лну све́та Боже́ственную па́мять твою́/ сохрани́ моли́твами твои́ми от искуше́ний и бед.</p>
<p>
<red>Богоро́дичен:</red> Живы́й су́щи исто́чник, Я́же во́ду жи́зни ро́ждшая,/ ду́шу мою́, иста́явшую грехо́вным пла́менем, Де́во Богоро́дице, напо́й,/ да Тя сла́влю во вся ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
</p>
<p>По мно́гих труде́х и боле́знех безчи́сленных,/ по́тех же и ско́рбех вои́стинну,/ в приста́нищи почи́л еси́, Небе́сное нося́ бога́тство Боже́ственных доброде́телей,/ свяще́ннейше о́тче, преподо́бных удобре́ние.</p>
<p>Разсужде́ния свети́льник, чу́вствия престо́л,/ незло́бив, кро́ток, и ми́лостив, и благоуми́лен был еси́,/ рыда́яй же и омыва́я одр, я́коже рече́ Дави́д,/ с ни́мже вся, ве́рою чту́щия тя, помина́й.</p>
<p>Я́ко дневну́ю звезду́, я́ко Ду́ха храм,/ я́ко ши́пок благово́ния та́инственнаго, о́тче, сын испо́лнен,/ я́ко высокове́твенно дре́во, я́ко сла́вы ве́чныя о́бщника/ и я́ко му́дра святи́теля чтим тя, Иа́кове.</p>
<p>Сле́зныя пото́ки, в зе́млю се́рдца посыла́емы бога́тно,/ вои́стинну клас возрасти́ша зрел,/ ду́ши пита́ющ ве́рою чту́щия тя при́сно,/ святи́телю Богому́дре, о́тче наш Иа́кове.</p>
<p>
<red>Богоро́дичен:</red> Пощади́ мя, Го́споди, пощади́, егда́ хо́щеши ми суди́ти,/ и не осуди́ мене́ во о́гнь, ни я́ростию Твое́ю обличи́ мене́, —/ мо́лит Тя Де́ва, ро́ждшая Тя, Христе́,/ А́нгел мно́жества и с преподо́бными му́ченики.
</p>
</section>
