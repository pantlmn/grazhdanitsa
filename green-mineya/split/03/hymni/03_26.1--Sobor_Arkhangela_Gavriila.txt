<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Собо́р Арха́нгела Гаврии́ла</p>
</title>
<p>
<red>НА У́ТРЕНИ</red>
</p>
<p>
<red>Обы́чныя стихоло́гии и седа́льны Трио́ди. Та́же псало́м 50. И кано́н Богоро́дицы на 4 и Арха́нгела на 6. Кано́н Богоро́дицы, его́же краегране́сие по алфави́ту, глас 6.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь пои́м, вопия́ше.</emphasis>
</p>
<p>
<red>А́нгел возопи́:</red>
</p>
<p>Нача́льник Вы́шних чино́в светови́ден,/ к Де́ве по́слан бы́сть дне́сь Гаврии́л,/ ра́дуйся, Неве́сто непоро́чная, — вопия́, —/ с Тобо́ю Зижди́тель всех и Госпо́дь.</p>
<p>
<red>Богоро́дице рече́:</red>
</p>
<p>Хощу́ уве́дети стра́нное твое́ лобза́ние, —/ Де́ва рече́, —/ челове́честву бо е́сть необы́чна рече́ния,/ ра́дость, ку́ю рекл еси́, рцы я́сно, науча́я Мя.</p>
<p>
<red>А́нгел возопи́:</red>
</p>
<p>Явле́ннейше Тебе́ реку́, всеблагогове́йно предстоя́, Пречи́стая,/ Ты же приклони́ у́хо Твое́, Вы́шняго си́ла на Тя на́йдет/ и вседе́тельным всели́тся Ду́хом.</p>
<p>
<red>Ин кано́н Арха́нгела. Творе́ние Ио́сифово. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Я́ко Све́та су́ща к Све́ту кра́йнейшему невеще́ственными причаще́нии,/ Боже́ственнаго и невеще́ственнаго, молю́ тя, Арха́нгеле Госпо́день:/ ум мой просвети́ моли́твами твои́ми, я́ко да воспева́ю тя.</p>
<p>Соста́вим дне́сь лик Боже́ственный, веселя́щеся,/ пе́рваго почита́юще безпло́тных умо́в,/ неизрече́нную ра́дость возвести́вшаго, в мир прише́дшую за бла́гость.</p>
<p>Предста́теля тя велича́йша, и к Бо́гу засту́пника,/ и сте́ну, и утвержде́ние, Гаврии́ле, иму́ще,/ лю́бящий тя, избавля́емся от бед и вре́да змии́на, восхваляю́щии тя.</p>
<p>
<red>Богоро́дичен:</red> Чи́сту Тя, Всенепоро́чную, Гаврии́л я́ко узре́,/ — ра́дуйся! Тебе́, Влады́чице, све́тло возопи́,/ браконеиску́сная, челове́ков спасе́ние, а́нгелов похвала́ и честносло́вие.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>
<red>Богоро́дица рече́:</red>
</p>
<p>Че́стно веща́ти тя ны́не, А́нгеле, смотря́ю,/ ве́щно бо существо́, и тле́нно, и зе́млено/ Невеще́ственнаго ка́ко вмести́т,/ нетле́ния Све́том одева́емаго?</p>
<p>
<red>А́нгел возопи́:</red>
</p>
<p>Смы́сленно обличи́ла еси́, Чи́стая, но благоволи́ си́це,/ и да уве́рит Тя купина́, воспа́льшися, ника́коже сожже́на огне́м,/ и прообража́ющи Твое́ рождество́ несказа́нное.</p>
<p>
<red>Богоро́дице рече́:</red>
</p>
<p>Жи́зни Мне глаго́лы вопие́ши,/ но уверя́ет Мя гора́, дымя́щаяся дре́вле, прие́мшая Бо́га,/ не мо́щи ве́щному естеству́ отню́д Невеще́ственнаго прия́ти.</p>
<p>
<red>Ин</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и ненави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Прича́стием Све́та невеще́ственнейшаго, я́ко невеще́ствен вои́стинну, Гаврии́ле,/ невеще́ственно просвеща́емь,/ Свет ви́ден был еси́ вторы́й,/ веще́ственныя всегда́ челове́ки просвеща́я, пою́щия тя.</p>
<p>Велича́йшаго благосла́вия сподо́бился, еси́,/ вели́кое та́инство нам откры́в, велича́йше А́нгелов,/ и́мже взя́ти бы́хом от земли́ к велича́йшей высоте́ вельми́ чту́щии тя.</p>
<p>Яви́ся всем с Небесе́, любо́вию и́щущим тя при́сно,/ и уста́ви бу́рю на ны дви́жимую напа́стей же и скорбе́й,/ о Гаврии́ле Архистрати́же!</p>
<p>
<red>Богоро́дичен:</red> Сказу́я е́же дре́вле сокрове́нное та́инство, Отрокови́це,/ Тебе́ иногда́ Гаврии́л взыва́ше:/ ра́дуйся, Бо́жия пала́то,/ в ню́же всели́вся, вся челове́ки обожи́, я́ко Благоутро́бен.
</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся:
</p>
<p>Безпло́тных служи́телей ты пе́рвствуяй,/ пре́жде век определе́нное стра́шное та́инство,/ тебе́ еди́ному, Гаврии́ле сла́вне, вве́рися,/ рождество́ неизрече́нное Святы́я Де́вы,/ ра́дуйся, провозглаша́я Ей, Обра́дованная./ Те́мже тя до́лжно, ве́рнии, с весе́лием при́сно ублажа́ем.</p>
<p>
<red>Сла́ва, и ны́не, то́йже.</red>
</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь, честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p>
<red>А́нгел возопи́:</red>
</p>
<p>Со́лнца носи́ло Твое́ бы́сть, Пречи́стая, чре́во,/ и челове́ком роди́ши Свет Невече́рний, —/ Гаврии́л прера́достно Де́ве провещава́ше.</p>
<p>
<red>Богоро́дице рече́:</red>
</p>
<p>Двере́й Мои́х отступи́,/ не веща́й глаго́лов, и́хже сбытия́ ника́коже мо́жеши показа́ти, Архистрати́же,/ что Мой ум и ду́шу смуща́еши, сия́ глаго́ля Ми?</p>
<p>
<red>А́нгел возопи́:</red>
</p>
<p>Ве́дети издале́че сподо́бишася/ та́инства глубину́ проро́ческия трубы́, Всенепоро́чная,/ Его́же слуга́ е́смь, пред дверьми́ Твои́ми предстою́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Неизсле́дный Бо́жий сове́т,/ е́же от Де́вы воплоще́ния Тебе́, Вы́шняго,/ проро́к Авваку́м усмотря́я, зовя́ше:/ сла́ва си́ле Твое́й, Го́споди.</emphasis>
</p>
<p>Стоя́л еси́, прича́стиями Богонача́льными дре́вле,/ Гаврии́ле досточу́дне, просвеща́я проро́ка Дании́ла/ и изложи́в явле́ние недове́домых ду́хом.</p>
<p>Усты́ бре́нными тя ра́достно, о́гненна естество́м су́ща, восхваля́ем:/ изми́ ны огня́ всегда́ паля́щаго,/ Боже́ственными, Гаврии́ле, хода́тайствы твои́ми.</p>
<p>Па́че со́лнца в Боже́ственную оде́жду,/ сла́вою непристу́пною блиста́ющуся, одева́емь,/ Архистрати́же служи́телей, Царю́ предстои́ши Небе́сному, веселя́ся.</p>
<p>
<red>Богоро́дичен:</red> Всю Тя, ду́хом Гаврии́л преочище́ну, Всенепоро́чная, разуме́в,/ вопие́т Тебе́ я́вственно:/ ра́дуйся, кля́твы избавле́ние и пра́отцев воззва́ние.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>
<red>Богоро́дице рече́:</red>
</p>
<p>Облиста́ема тя зрю, А́нгеле, а́нгельскими светлостьми́, — Пренепоро́чная рече́, —/ оба́че стыжду́ся ско́ро ве́ровати,/ не пе́рвее уве́девши вся́кую изве́стность.</p>
<p>
<red>А́нгел возопи́:</red>
</p>
<p>Истле́вшее Зижди́тель естество́ челове́ческое зря,/ в Тя всели́тися благоизво́лил е́сть,/ сокрове́нное от веко́в, Чи́стая, стра́шне ны́не открыва́я та́инство.</p>
<p>
<red>Богоро́дице рече́:</red>
</p>
<p>Обручена́ Ио́сифу бых Аз,/ да́же до ны́не не совокуплена́, Арха́нгеле,/ иску́са у бо не позна́вши му́жеска, ка́ко рожду́?/ Естества́ сопроти́вныя глаго́леши Мне глаго́лы.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Ума́ прича́стием пе́рваго просвеща́емь,/ вторы́й ви́ден был еси́ Свет, зовы́й со безчи́сленными А́нгел чи́нми:/ Свят Оте́ц Вседе́тель, Сын Собезнача́лен и Дух Сопресто́лен.</p>
<p>Вид твой о́гнен, добро́та пречу́дна, вся́ку мы́сль ужаса́я,/ ве́лия сла́ва, Гаврии́ле велича́йше,/ Боже́ственных безпло́тных нача́льниче, всех удобре́ние,/ ве́рно воспева́ющих тя.</p>
<p>Боже́ственный я́ко ви́де тя,/ во вре́мя кажде́ния дре́вле стоя́ща, Заха́рия, быва́ет нем:/ не ве́рова бо твоему́ возвеще́нию стра́шному,/ его́же изгласи́л еси́, Гаврии́ле Архистрати́же.</p>
<p>
<red>Богоро́дичен:</red> Храм свяще́ния су́щи, Всенепоро́чная, гла́сом Гаврии́ла Арха́нгела,/ во святы́х почива́ющаго родила́ еси́ Всесвята́го Бо́га,/ вся освяща́ющаго и лю́тых изыма́ющаго.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
</p>
<p>
<red>А́нгел возопи́:</red>
</p>
<p>Зако́ном, Отрокови́це, естества́ не рабо́тает Иису́с, Соде́тель естества́,/ и Тя да уве́рит жезл Ааро́нов, невла́жно прора́стший,/ Тя роди́ти неискусому́жно образова́вший.</p>
<p>
<red>Богоро́дице рече́:</red>
</p>
<p>Дивлю́ся, твоя́ сия́ стра́шныя и честны́я поразумева́ющи глаго́лы,/ и, ве́ровати хотя́щи, помышля́ю высоты́ вели́чество,/ и стыжу́ся вся, Архистрати́же.</p>
<p>
<red>А́нгел возопи́:</red>
</p>
<p>Не повину́ешися ли словесе́м мои́м?/ Тя прови́де Дании́л го́ру,/ от нея́же усече́ся без руки́ челове́ческия ка́мень, Чи́стая,/ хра́мы и тре́бища и́дольская истня́я крепча́йше.</p>
<p>
<red>Ин</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Земни́и язы́цы почести́ тя, ума́ светоза́рнаго и Небе́снаго, не возмо́гут,/ пресве́тло просвеща́ема па́че ума́/ неизрече́нно Боже́ственными светлостьми́.</p>
<p>Заря́ со́лнца многосве́тлая, о́гненных слуг Архистрати́же,/ светоно́сными твои́ми ко Влады́це мольба́ми/ пою́щия тя тьмы́ страсте́й исхи́ти.</p>
<p>Сове́ты язы́ков разори́, ве́ру правосла́вную утверди́,/ уста́ви раздо́ры церко́вныя, Арха́нгеле,/ ко всех Творцу́ твои́ми моли́твами.</p>
<p>
<red>Богоро́дичен:</red> Глаго́лов Боже́ственных послушли́ва, Чи́стая, Гаврии́ловых была́ еси́/ и Пребезнача́льнаго Сло́ва пло́тию родила́ еси́,/ безслове́сия мир изба́вльшаго.
</p>
<p>
<red>Конда́к, глас 8:</red>
</p>
<p>Пресве́тлыя, и Честны́я, и Вседе́тельныя,/ пренеисче́тныя и стра́шныя Тро́ицы/ Ты еси́, Архистрати́же, сла́вный служи́телю и моли́твенниче,/ ны́не непреста́нно моли́/ изба́вится нам от вся́ких бед и мук, да зове́м ти:/ ра́дуйся, покро́ве рабо́м твои́м.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Росода́тельну у́бо пе́щь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>
<red>Богоро́дица рече́:</red>
</p>
<p>Пресла́вно я́ко прии́дет с те́лом в мир Безпло́тный, сказа́л еси́, Гаврии́ле,/ рцы же све́тло, ка́ко Сего́ вмести́т Мое́ чре́во,/ Его́же вели́чества Небеса́ вмести́ти не мо́гут?</p>
<p>
<red>А́нгел возопи́:</red>
</p>
<p>Пове́даю Тебе́, и разуме́й, о Всенепоро́чная!/ ка́ко ски́ния иногда́ Авраа́мова прия́т и Бо́га вмести́, Пречи́стая,/ те́мже не сумни́ся ны́не,/ но любе́зно целова́ние приими́, челове́ком ра́дость.</p>
<p>
<red>Богоро́дице рече́:</red>
</p>
<p>Смуща́ет Мя ве́щи вели́чество,/ но у́бо поне́же благоволи́ Всеблаги́й в Мя всели́тися па́че ума́,/ се и душе́ю, и пло́тию храм е́смь чист, соблюде́н Ему́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Иоа́нново рождество́, сла́вне,/ возвести́л еси́ Заха́рии иногда́, вну́трь Боже́ственнаго хра́ма/ предстоя́щу и пою́щу Изба́вителю и Бо́гу:/ препе́тый отце́в Госпо́дь и Бог, благослове́н еси́.</p>
<p>Пресла́вное хра́ма твоего́ благоле́пие пресве́тло, Гаврии́ле, освяща́ет души́ ве́рных/ и повелева́ет велегла́сно вопи́ти:/ препе́тый отце́в Госпо́дь и Бог, благослове́н еси́.</p>
<p>Просвеща́емь прича́стием, Архистрати́же, пе́рваго Све́та та́йно,/ вторы́й Свет вои́стинну ви́ден был еси́, пою́щия просвеща́я всегда́:/ препе́тый отце́в Госпо́дь и Бог, благослове́н еси́.</p>
<p>
<red>Богоро́дичен:</red> По́слан бы́сть Гаврии́л Архистрати́г,/ ра́дость возвеща́я Тебе́, Девома́ти Чи́стая,/ Ея́же ра́ди печа́ль преста́, и кля́тва вои́стинну онепло́дствися,/ и благослове́ние процвете́ ве́рным во ве́ки.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти,/ Тя превозно́сим во вся ве́ки</emphasis>.
</p>
<p>Гла́сом А́нгеловым Свет зачала́ еси́./ Сего́ ра́ди Тебе́ — ра́дуйся! — вси взыва́ем,/ две́ре Све́та, неудобозри́мое виде́ние,/ престо́ле Вы́шняго, Де́во Богоро́дице.</p>
<p>Высо́каго та́инства, ра́дуйся, соверше́ние;/ недоуме́нных веще́й, ра́дуйся, явле́ние;/ ра́дуйся, к Бо́гу челове́ков присвое́ние;/ ра́дуйся, Де́во, па́дших воззва́ние.</p>
<p>Светода́теля Влады́ки, ра́дуйся, Роди́тельнице;/ приста́нище су́щим в бу́ри, ра́дуйся, Всенепоро́чная;/ и́стинная и плодови́тая лозо́, ра́дуйся, возрасти́вшая безсме́ртия Грозд.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ рождество́ Богоро́дичо спасло́ е́сть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Священносло́вии свяще́нными тя лю́дие свяще́ннии пою́т, веселя́щеся,/ ты бо всевино́вное Сло́во воплоща́емо, е́же по нам, Арха́нгеле,/ су́щей от нас приглаша́еши Де́ве па́че ума́ же и сло́ва./ Те́мже тя почита́ем во вся ве́ки.</p>
<p>Уму́ вели́кому же и пе́рвому невеще́ственно, Арха́нгеле, соединя́яся/ усты́ о́гненными твои́ми пое́ши песнопе́ние стра́шное,/ е́же пою́т вси А́нгельстии ли́цы:/ Го́спода по́йте, дела́, и превозноси́те Его́ во вся ве́ки.</p>
<p>Благосла́виями я́ве испещре́н Боже́ственными,/ прехо́диши Небе́сная, та́же и земна́я,/ соверша́я свяще́нная хоте́ния Христа́, всех Бо́га,/ А́нгелов нача́льнике Гаврии́ле, красота́ ве́рою при́сно тя хва́лящих.</p>
<p>Пло́тию по ипоста́си Сло́во челове́ком примеси́тися хотя́,/ имя́ше тя, предтеку́ща и предугото́вающа свяще́нную пала́ту, о свяще́нный Гаврии́ле,/ Го́спода по́йте, вопию́ща, и превозноси́те Его́ во вся ве́ки.</p>
<p>
<red>Богоро́дичен:</red> Я́ко престо́л красе́н Царе́в,/ я́ко всех тва́рей преиму́щую,/ я́ко Пресу́щнаго еди́ну существова́вшую,/ челове́ки обожи́вшаго соедине́нием лу́чшим рождества́ неизрече́ннаго и стра́ннаго,/ благослове́нную воспои́м Де́ву.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и/ Тя ублажа́ем</emphasis>.
</p>
<p>Ра́дости вина́ всеблагослове́нная, ра́дуйся,/ честна́я добропло́дная и благора́сленная браздо́, Пита́теля всего́ нося́щи;/ ра́дуйся, исто́чниче живы́я во́ды, Пречи́стая, ста́мно и раю́ Бо́жий,/ ра́дуйся, Всенепоро́чная.</p>
<p>Душа́м же и те́лом очище́ние, ра́дуйся,/ Е́юже истека́ют челове́ком лу́чшая, вина́ всех обоже́ния;/ ра́дуйся, о́блаче ле́гкий, Со́лнца нося́щий,/ мир светолу́чными сия́ньми озаря́юща.</p>
<p>Пе́снь вопие́м Ти ра́достную:/ ра́дуйся, Чи́стая, му́чеников, апо́столов похвало́,/ проро́ков пресла́вное рече́ние, архиере́ев и преподо́бных;/ ра́дуйся, удобре́ние, Ея́же ра́ди Небе́сная со земны́ми ра́дуются.</p>
<p>
<red>Ин</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная, Богоро́дице,/ Чи́стая Присноде́во.</emphasis>
</p>
<p>Предстои́ши, стра́шно престо́лу благода́ти служа́,/ и облиста́емь светоли́тии су́щими па́че ума́,/ и свяще́нно обожа́емь, и Свет зрим,/ и просвеща́я ве́рою честву́ющия тя, свяще́нне Гаврии́ле Архистрати́же.</p>
<p>Я́коже Не́бо, зри́шися, звезда́ми укра́шено, Боже́ственными светлостьми́,/ и, я́коже воево́да, рука́ми держи́ши скиптр пресве́тлый/ и претека́еши всю зе́млю,/ во́лю Влады́чню всегда́ творя́ и лю́тых ве́рныя изыма́я.</p>
<p>Утиши́ лю́тую ва́рварскую бу́рю, воздви́жемую всегда́ на рабы́ твоя́,/ церко́вныя уста́вы раздо́ры,/ пою́щим тя пода́ждь прегреше́ний избавле́ние,/ ве́рным же да́руй победи́тельная, Гаврии́ле, те́плым предста́тельством твои́м.</p>
<p>Предо́брая дво́ице и пресла́вная, Михаи́ле и Гаврии́ле,/ престо́лу предстоя́ще Боже́ственныя сла́вы,/ всем проси́те грехо́в проще́ния и злых премене́ния,/ я́ко предста́телие и я́ко бла́гости Влады́чни во всем подо́бящеся.</p>
<p>
<red>Богоро́дичен:</red> Свет блиста́ния рождество́м Твои́м возсия́, и просвети́ всю подсо́лнечную,/ и предста́теля тьмы́ погуби́, Богороди́тельнице Всечи́стая,/ А́нгелов хвало́ и челове́ков всех спасе́ние, непреста́нными гла́сы восхваля́ющих Тя.
</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Дал еси́ зна́мение:
</p>
<p>Ум предве́чный,/ Свет соста́вивый вторы́й,/ Гаврии́ла Тебе́ прича́стиями Боже́ственными,/ просвеща́ющего всю вселе́нную/ и ю́же от ве́ка открыва́ющего нам/ Боже́ственную и вели́кую вои́стинну та́йну,/ во утро́бе воплоща́емаго Деви́честей/ су́ща Безтеле́снаго и бы́вша Челове́ка,/ во е́же спасти́ челове́ка.</p>
<p>Престо́лу предстоя́ Трисо́лнечнаго Божества́/ и бога́тно просиява́я Боже́ственными светлостьми́,/ испуща́емыми непреста́нно отту́ду,/ су́щия на земли́, ра́достно лику́ющия/ и восхваля́ющия тя,/ страсте́й мглы изба́ви/ и просвеще́нием уясни́,/ Гаврии́ле Архистрати́же,/ моли́твенниче о душа́х на́ших.</p>
<p>Низложи́ шата́ния ага́рянская,/ на ста́до твое́ ча́сте находя́щая,/ уста́ви раздо́ры Це́ркве,/ укроти́ бу́рю безме́рных искуше́ний,/ изба́ви бед и обстоя́ний/ любо́вию чту́щия тя/ и под кров твой прибега́ющия,/ Гаврии́ле Архистрати́же,/ моли́твенниче о душа́х на́ших.</p>
<p>
<red>Сла́ва, и ны́не, глас 2:</red>
</p>
<p>Благовеству́ет Гаврии́л Благода́тней дне́сь:/ ра́дуйся, неневе́стная Ма́ти и неискусобра́чная,/ не удивля́йся стра́нному моему́ зра́ку,/ ни ужаса́йся, Арха́нгел бо е́смь./ Змий прельсти́ Е́ву иногда́,/ ны́не же благовеству́ю Тебе́ ра́дость,/ и пребу́деши нетле́нна,/ и роди́ши Го́спода, Пречи́стая.</p>
<p>
<red>На стихо́вне самогла́сен Трио́ди, два́жды, и му́ченичен. Сла́ва, и ны́не, Богоро́дичен.</red>
</p>
</section>
