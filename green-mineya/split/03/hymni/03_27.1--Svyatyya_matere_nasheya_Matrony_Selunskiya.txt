<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я ма́тере на́шея Матро́ны Селу́нския</p>
</title>
<p>
<red>Стихи́ры, глас 4.</red>
</p>
<p>
<red>Подо́бен:</red> Я́ко до́бля:
</p>
<p>Иуде́йскому свере́пству/ и на́глому суровству́/ по́мыслом сопроти́вилася еси́, мужему́дренная,/ бу́дущих предви́дящи, Богому́драя, наслажде́ние,/ пребыва́ющее при́сно во ве́ки неподви́жимо,/ е́же получи́ла еси́,/ от земли́ преста́вльшися к черто́гом Небе́сным/ и ли́ку неразори́мому, сла́вная.</p>
<p>Ца́рствия благоле́пие/ и добро́ту кра́сную/ ви́дети сподо́билася еси́ Жениха́ твоего́,/ укра́шена ра́нами тве́рдаго твоего́ страда́ния,/ и исто́чнику благи́х/ досто́йно прибли́жилася еси́./ Отону́дуже Боже́ственнаго весе́лия/ бога́тно плод прия́ла еси́, блаже́нная,/ и безсме́ртное благосла́вие.</p>
<p>Ни и́го рабо́тное,/ ни сла́бость же́нская,/ ни глад, ни ра́ны запя́ша тя/ му́ченическия тве́рдости уподо́битися, всесла́вная,/ усе́рдием бо души́/ му́ки претерпе́ла еси́./ Отону́дуже получи́ла еси́ Небе́сный черто́г/ и венце́м благода́тей украси́лася еси́,/ предстоя́щи Зижди́телю твоему́.</p>
<p>
<red>Сла́ва, и ны́не, </red>Богоро́дичен, глас и подо́бен то́йже:
</p>
<p>Осужде́ния изба́ви, Пресвята́я Богоневе́сто,/ и лю́тых прегреше́ний/ смире́нную мою́ ду́шу,/ и сме́рти измени́ моли́твами Твои́ми,/ и да́руй оправда́ние получи́ти/ в де́нь испыта́ния,/ е́же получи́ша святы́х собо́ри,/ покая́нием очище́на мя пре́жде конца́ покажи́/ и слез излия́нии.</p>
<p>
<red>Крестобогоро́дичен. Подо́бен то́йже:</red>
</p>
<p>На Кресте́ Тя я́ко узре́/ пригвожде́на, Го́споди,/ А́гница и Ма́ти Твоя́ дивля́шеся,/ и — что виде́ние сие́, — взыва́ше,/ — Сы́не вожделе́нне?/ Сия́ Тебе́ неве́рный собо́р воздаде́ беззако́нный,/ и́же мно́гих Твои́х чуде́с наслади́выйся./ Но сла́ва неизглаго́ланному/ соше́ствию Твоему́, Влады́ко.</p>
<p>
<red>Кано́н, его́же краегране́сие: </red>Матро́ны Боже́ственную пою́ сла́ву.
<red>Творе́ние Феофа́на. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis>
</p>
<p>Боже́ственным безпло́тным чино́м ны́не слику́ющи у всех вино́внаго Бо́га/ и я́сно наслажда́ющися Богонача́льнаго осия́ния,/ пою́щия тя просвети́.</p>
<p>Ра́бий сподо́бивыйся прия́ти зрак Христо́с Бог,/ свободи́ти сего́ восхоте́в от тли и сме́ртных уз, от и́га рабо́тнаго/ тя, му́ченице, неве́сту обручи́.</p>
<p>Же́нский пол су́щи, вмужи́вшися благода́тию,/ вознесе́нную горды́ню и хва́лящуюся безме́рно пре́жде истреби́ти мо́ре,/ не́мощию те́ла Боже́ственною си́лою низложи́.</p>
<p>
<red>Богоро́дичен:</red> Две́рь, я́же к нам Твоего́, Го́споди, соше́ствия,/ восто́к, и со́лнце, и свет, та́инственно Тя нарица́емаго преесте́ственно облиста́, сугу́ба естество́м Человеколю́бца.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Тве́рдостию по́мысла пребеззако́нную/ и лю́тую претерпе́ла еси́ тя́жкую му́ку,/ сла́вная Матро́но всеблаже́нная.</p>
<p>Ра́ны боле́зненныя ощуща́ющи,/ кре́пко терпе́ла еси́,/ осужде́нием же тьмы́ Боже́ственную све́тлость восприя́ла еси́.</p>
<p>Крове́й твои́х то́ки нече́стия огни́ще угаси́ша,/ ве́рныя же напои́ша Богоче́стия вода́ми.</p>
<p>
<red>Богоро́дичен:</red> Скрижа́ль, ковче́г,/ прие́мшу во утро́бе, Пречи́стая, Сло́во Бо́жие безнача́льное,/ богогла́сно восхваля́ем Тя.
</p>
<p>
<red>Седа́лен, глас 5</red>.
</p>
<p>
<red>Подо́бен:</red> Собезнача́льное:
</p>
<p>Благоче́стно порабо́тившися Вседержи́телю,/ злоче́стием влады́чицы не порабо́тилася еси́, честна́я,/ но претерпе́ла еси́ тве́рдо те́мное заключе́ние и ран разжже́ние/ и преста́вилася еси́ к Бо́гу, Богому́драя му́ченице Матро́но,/ моли́ся о нас, соверша́ющих па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая предста́тельнице и непобеди́мая,/ упова́ние изве́стное и непосты́дное,/ стено́, и покро́ве, и приста́нище прибега́ющим к Тебе́, Присноде́во Чи́стая,/ Сы́на Твоего́ и Бо́га моли́ со А́нгелы/ мир да́ти ми́ру, и спасе́ние, и ве́лию ми́лость.</p>
<p>
<red>Крестобогоро́дичен:</red>
</p>
<p>На Кресте́ зря́щи Тя, Христе́, Ма́ти Твоя́,/ во́лею посреде́ разбо́йнику ви́сяща,/ растерза́ющися утро́бою, ма́терски глаго́лаше:/ безгре́шный Сы́не,/ ка́ко непра́ведно на Кресте́, я́коже злоде́й, пригвожде́н еси́,/ челове́ческий род хотя́ оживи́ти, я́ко Благоутро́бен?</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Си́лою Боже́ственною, Матро́но, укрепля́ема,/ го́рькия влады́чицы избе́гла еси́ рабо́ты,/ нрав бо смире́н души́ стяжа́ла еси́,/ еди́ному Влады́це рабо́тающи.</p>
<p>Рыка́ющи, и пия́нством неи́стовствующи, и я́ростию терза́ющися,/ злочести́вейшая ра́нами ссеца́ше, евре́йским суровство́м,/ му́ченице страстоте́рпице, те́ло твое́.</p>
<p>Ю́ношеское показа́ла еси́ терпе́ние,/ в несве́тлых ме́стех заключа́ема, му́ченице, и гла́дом томи́ма,/ но обрела́ еси́ воздая́ние безсме́ртия трапе́зу.</p>
<p>
<red>Богоро́дичен:</red> Златокова́нный све́щник прообразова́ше Бо́га носи́вшую воплоще́нна,/ заре́ю Божества́ вся просвеща́юща,/ Тя, и́стинную Богома́терь.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ты, Го́споди, мой свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Тя вене́ц све́тел Богому́драя похвалы́ стяжа́, Жизнода́вче,/ и от тьмы́ к сия́нию Боже́ственному изы́де.</p>
<p>Утверди́ Христо́с на ка́мени ве́ры но́ги твоя́, блаже́нная,/ к Нему́же испра́вила еси́ му́дре твоя́ стопы́.</p>
<p>Ум Боже́ствен вои́стинну, и мудр, и Богомы́слен ты иму́щи,/ сия́еши в лице́ му́ченик, Матро́но всеблаже́нная.</p>
<p>
<red>Богоро́дичен:</red> Божества́ зрак и зрак челове́чества родила́ еси́, Богома́ти,/ соедине́ние несме́сно по соедине́нию неслия́нному.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Е́вы ны́не, страстоно́сице, жела́ние объя́ла еси́ смы́сленно,/ Матро́но, обожа́ема манове́нием непреста́нным,/ и пра́ведно присносу́щныя сла́вы сподо́билася еси́.</p>
<p>Ни раб во Христе́, ни свобо́дный су́дится,/ но доброде́тели благообра́зие, благоче́стия нра́вы укра́шена,/ ея́же показа́лася еси́ твори́тельница, страстоте́рпице непобеди́мая.</p>
<p>
<red>Богоро́дичен:</red> Храм Тя Бо́жий и черто́г зна́ем,/ ста́мну, све́щник и скрижа́ль, стяжа́вшую вну́трь написа́ние/ за милосе́рдие вопло́щшася Сло́ва, Всенепоро́чная.
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди</emphasis>.
</p>
<p>С любо́вию и дерзнове́нием отлучи́лася еси́ вои́стинну/ ко твоему́, всехва́льная, Рачи́телю, благода́рно взыва́ющи:/ благослове́н еси́ в хра́ме сла́вы Твоея́, Го́споди.</p>
<p>С весе́лием и ра́достию прешла́ еси́, испо́лнь доброде́телей всеразли́чных, Матро́но,/ от земли́ к Небе́сным лико́м, сла́вная,/ насле́дие получи́вши безсме́ртное.</p>
<p>
<red>Богоро́дичен:</red> Просвеще́нна, преиспещре́на все́ми доброде́тельми,/ Сло́во О́тчее па́че сло́ва родила́ еси́ воплоще́нное, Ма́ти Де́во,/ благослове́нна Ты в жена́х, Всенепоро́чная Влады́чице.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ льво́в зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Бога́таго Све́та лучи́ сподо́билася еси́ ви́дети, измени́вшися пло́ти,/ и в Небе́сней ски́нии жи́ти вме́сто ски́нии те́мныя и мра́чныя,/ иде́же заключена́ была́ еси́, сла́вная:/ благослови́те, вся дела́,/ вопию́щи, Госпо́дня Го́спода.</p>
<p>Красе́н вене́ц, и́мже ны́не венча́лася еси́, сла́вная,/ живонача́льною десни́цею Вседержи́теля,/ неве́сту бо ви́дя, очервле́ну тя крове́й твои́х то́ки, ра́дуяся, уясни́,/ Ему́же пое́м:/ вся дела́, благослови́те Госпо́дня Го́спода.</p>
<p>
<red>Богоро́дичен:</red> Вои́стинну ро́ждши Бо́га,/ вои́стинну Всечи́стая яви́лася еси́, Ма́ти Бо́жия,/ и́стинствующее нося́щи, по ко́емждо рожде́нии, богоиме́нство ве́рным./ Те́мже сла́вим Богоро́дицу Тя богому́дренно, Всенепоро́чная Влады́чице.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя го́ры, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́,/ тем, веселя́щеся, Тя, Богоро́дице, велича́ем.</emphasis>
</p>
<p>Сия́ет мы́сленными светозаре́нии светоно́сный твой де́нь,/ светле́йшими блиста́нии трисо́лнечнаго, му́ченице, сия́ния,/ в не́мже ны́не моли́ озари́ти пою́щия тя.</p>
<p>Обрела́ еси́ воздая́ния, страстоно́сице, за ра́ны боле́зненныя,/ Небе́сное насле́дие в Це́ркви перворо́дных, сла́вная,/ в не́йже торжеству́ющи, твои́ми моли́твами нас соблюди́.</p>
<p>Вои́стинну Христу́ ны́не сочта́лася еси́,/ безсме́ртному твоему́ Жениху́,/ процве́тши све́тло Боже́ственными Сего́, всему́драя, я́звами/ и честно́ю кро́вию муче́ния сия́ющи.</p>
<p>
<red>Богоро́дичен:</red> Плени́цы мои́х ны́не прегреше́ний разреши́, Де́во Богоро́дице,/ Я́же милосе́рдия Исто́чник ро́ждши, еди́на Богоблаже́нная,/ и душесла́дости испо́лни, я́ко да досто́йно Тя велича́ю.
</p>
</section>
