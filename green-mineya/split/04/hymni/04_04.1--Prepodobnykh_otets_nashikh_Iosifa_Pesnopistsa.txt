<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бных оте́ц на́ших Ио́сифа Песнопи́сца и Гео́ргия, и́же в Мале́и</p>
</title>
<p>
<red>НА ВЕЧЕ́РНИ:</red>
</p>
<p>
<red>Стихи́ры, глас 8.</red>
</p>
<p>
<red>Подо́бен:</red> Егда́ от Дре́ва:
</p>
<p>Взял еси́ на ра́мена крест,/ и распя́лся еси́ ми́ру,/ и после́довал еси́ стопа́м Созда́вшаго от небытия́ вся,/ Бо́жию Сло́ву, я́коже рече́,/ любо́вь же жите́йскую/ и вся́ко пристра́стие оттря́с;/ отону́дуже и доброде́тельми просия́в,/ де́тельми же Боже́ственными/ насле́дие ве́чное, о́тче, восприя́л еси́.</p>
<p>Труба́ яви́лся еси́ та́инственная,/ к духо́вному пе́нию вся воздви́жущи,/ цевни́ца же Богодви́жима,/ Боже́ственныя полки́ восхваля́ющи,/ сла́вящи вся святы́я/ и сих побе́ды пропове́дающи./ Ты бо от исто́чник спаси́тельных/ бе́здну поче́рпл еси́ слове́с,/ Бо́жий дом напоя́ющу.</p>
<p>Яви́лся еси́ сокро́вище доброде́телей,/ вся, я́же в житии́ Бо́гу благоугоди́вшия,/ любо́вию распала́емь, взыска́л еси́,/ поя́ свяще́нными пе́сньми,/ и сих ве́рою Боже́ственным исправле́нием подо́бяся;/ и́мже прича́стник быв Боже́ственным о́бразом,/ показа́лся еси́ и наслажде́ния соприча́стник.</p>
<p>
<red>И́ны стихи́ры свята́го Гео́ргия, глас 1.</red>
</p>
<p>
<red>Подо́бен: </red>Небе́сных чино́в:
</p>
<p>Воздержа́нием стра́сти, о́тче Гео́ргие,/ по́мыслу порабо́тил еси́,/ безстра́стия быв красе́н, преблаже́нне, сосу́д,/ вмести́телен живо́тным сия́нием,/ и потреби́тель де́монов,/ и страсте́й врач досточу́дне.</p>
<p>Чи́стая мирополо́жница Боже́ственнаго Ду́ха,/ чуде́с исто́чник,/ мона́шествующих столп,/ кро́ткий и кро́ткаго Христа́ подо́бник,/ земны́й А́нгел и Небе́сный челове́к быв,/ да восхва́лится ны́не Гео́ргий.</p>
<p>В безмо́лвное приста́нище/ устреми́в душе́вный кора́бль,/ жите́йских мяте́жей,/ я́ко от волн морски́х, отбе́г,/ и́же к Бо́гу манове́ньми от земли́ возлете́л еси́/ и яви́лся еси́, с пло́тию А́нгелом подо́бен.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко по́мощь Ты еси́ безпомо́щных челове́ков,/ я́ко наде́жда еси́ всех ненаде́жных/ и реши́ло, Богоро́дице, лю́тых,/ Помо́щница ми бу́ди,/ от грех и бед, я́ко Ми́лостива,/ избавля́ющи мя, Пречи́стая.</p>
<p>
<red>Крестобогоро́дичен:</red>
</p>
<p>У Креста́ предстоя́щи Сы́на и Бо́га Твоего́/ и долготерпе́ние Того́ смотря́ющи,/ глаго́лаше, пла́чущи, Ма́ти Чи́стая:/ увы́ Мне, Ча́до сладча́йшее,/ что сия́ стра́ждеши непра́ведно, Сло́ве Бо́жий,/ да спасе́ши челове́чество?</p>
<p>
<red>Кано́н, глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>
<emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ и́же изведе́ из рабо́ты еги́петския/ я́ко просла́вися.</emphasis>
</p>
<p>Пе́сненно песнопи́сца почти́м,/ и́же того́ медото́чныя пе́сни пою́ще, Ио́сифа,/ я́ко от пе́ний в пе́сни ве́чныя преста́вльшася.</p>
<p>Я́коже проро́к и апо́стол пропове́дание всю зе́млю освети́,/ та́ко и пе́ние твои́х усте́н,/ мир к сла́ве всех Бо́га возставля́ет.</p>
<p>От младе́нства возложи́вся, Ио́сифе, Христу́, по́стнически пожи́л еси́,/ отону́дуже и дарова́ньми тя обогати́ Боже́ственными,/ наде́ждею, и любо́вию, и ве́рою чи́стою.</p>
<p>
<red>Богоро́дичен:</red> Тя проро́ческое дре́вле Боже́ственное сло́во две́рь Бо́жию провозвести́/ и го́ру святу́ю, Богоро́дице Де́во,/ Боже́ственных страда́льцев удобре́ние.
</p>
<p>
<red>Кано́н свята́го Гео́ргия, его́же краегране́сие:</red> Твоя́ усе́рдно, о о́тче, пою́ боле́зни.
</p>
<p>
<red>Пе́снь 1, глас и ирмо́с то́йже</red>
</p>
<p>Трисия́нною Богонача́льною све́тлостию просвеще́н, преподо́бне,/ мир оста́вил еси́ и страсте́й мглу/ и житие́м светле́йшим, о́тче, украси́лся еси́.</p>
<p>Наста́влен быв Боже́ственным промышле́нием, Гео́ргие,/ к Небеси́ веду́щую стезю́ ше́ствовал еси́,/ помо́щника стяжа́в еди́наго Благоде́теля и Всеще́драго.</p>
<p>Бо́гом, блаже́нне, я́ве управля́емь,/ сынотворе́ния благода́тию освяща́емь,/ соверши́л еси́, о́тче, преподо́бно и пра́ведно жи́тельство.</p>
<p>
<red>Богоро́дичен:</red> Твои́м утвержде́нием и заступле́нием обога́щшеся, Богоро́дицу, Пречи́стая, испове́дающе Тя,/ от треволне́ния жите́йскаго, Всенепоро́чная Де́во, спаса́емся.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis>
</p>
<p>Чистоты́ любле́нием Бо́га умоли́л еси́ пода́ти помо́щники/ и, прие́м неоску́дныя отцы́ твоя́,/ получи́л еси́, о́тче, наде́жду твою́.</p>
<p>Любве́ и́стинныя показу́я позна́ние,/ и дом, и дея́ние, и му́дрость, от Бо́га дарова́нная тебе́,/ я́коже две́рь И́ов, всем отве́рзл еси́.</p>
<p>Ва́рварскими рука́ми ят быв, пребога́те,/ я́коже дре́вле во Еги́пет до́блий Ио́сиф,/ с ве́рою и чистото́ю дар соблю́л еси́.</p>
<p>
<red>Богоро́дичен:</red> Рай кра́сный, посреде́ име́ли Дре́во, Де́во, нетле́ния,/ Иису́са Христа́ Го́спода,/ позна́лася еси́, те́мже Тя ублажа́ем.
</p>
<p>
<red>Ин, ирмо́с то́йже</red>
</p>
<p>Ты стезю́ жи́зненную, в безконе́чный век, всеблаже́нне, пребыва́ющую,/ неукло́нно, ра́дуяся, ше́ствовал еси́/ и во оби́тели ве́чныя всели́лся еси́.</p>
<p>Житие́ твое́ све́тло/ и сло́во, со́лию Боже́ственною в Ду́се растворе́но, показа́ся, Гео́ргие,/ земледе́лания Боже́ственнаго Боже́ственный сад.</p>
<p>Сын Бо́жий ты креще́нием бы́ти, всеблаже́нне, сподо́блен,/ оте́ческое насле́дил еси́ сокро́вище, жития́ чистото́ю.</p>
<p>
<red>Богоро́дичен:</red> Утвержде́ние бу́ди, и прибе́жище, и покро́в, Де́во Богороди́тельнице,/ ве́рою к Тебе́ прибега́ющим/ и Бо́жию Тя Ма́терь пропове́дающим.
</p>
<p>
<red>Седа́лен, глас 4.</red>
</p>
<p>
<red>Подо́бен: </red>Яви́лся еси́ дне́сь:
</p>
<p>Яви́лся еси́ кро́ток и молчали́в, смиренному́др,/ трепе́ща Боже́ственных слове́с,/ твоего́ Влады́ки сло́во исполня́я,/ И́же на тя, о́тче, призре́/ и в Вы́шнюю оби́тель всели́.</p>
<p>
<red>Сла́ва, ин седа́лен Гео́ргия, глас 3.</red>
</p>
<p>
<red>Подо́бен: </red>Красоте́ де́вства:
</p>
<p>Красне́йшаго Христа́ возжела́л еси́ и теле́сныя стра́сти возненави́дел еси́,/ а́нгельски на земли́, Гео́ргие, пожи́в./ Те́мже свято́е твое́ пра́зднуем успе́ние/ и облобыза́ем ра́ку моще́й твои́х,/ из нея́же нам то́чиши исцеле́ния, о́тче,/ любо́вию чту́щим тя.</p>
<p>
<red>И ны́не, Богоро́дичен:</red>
</p>
<p>Я́ко невозде́ланная, Де́во, лоза́,/ красне́йший Грозд прозябла́ еси́,/ источа́ющ нам вино́ спасе́ния, всех веселя́щее ду́ши же и телеса́./ Те́мже я́ко вину́ Тя до́брых блажа́ще при́сно,/ со А́нгелом вопие́м Ти:/ ра́дуйся, Благода́тная.</p>
<p>
<red>Крестобогоро́дичен:</red>
</p>
<p>Неискусобра́чная Чи́стая и Ма́ти Твоя́, Христе́,/ ви́дящи Тя, ме́ртва ви́сяща на Кресте́,/ ма́терски пла́чущи, глаго́лаше:/ что Тебе́ воздаде́ евре́йский беззако́нный собо́р и неблагода́рный,/ и́же мно́гих и вели́ких Твои́х, Сы́не Мой, даро́в наслади́выйся?/ Пою́ Твое́ Боже́ственное снизхожде́ние.</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ слух Твоего́ смотре́ния/ и просла́вих Тя,/ еди́не Человеколю́бче.</emphasis>
</p>
<p>Разсужде́ние разу́мно и мона́хов уме́ренное пра́вило/ Христо́с показа́ тя, о́тче преподо́бне.</p>
<p>Смире́ния мост твое́ показа́л еси́, Богому́дре, житие́,/ преводя́щ ко и́стинней жи́зни.</p>
<p>Предвари́в, ублажи́ тя Влады́ка, о́тче,/ я́ко даю́ща во вре́мя сло́ва пшени́чное ме́рение.</p>
<p>
<red>Богоро́дичен:</red> Свет возсия́л еси́, Го́споди,/ су́щим в нощи́ и тьме́ прегреше́ний,/ от Чи́стыя Де́вы во чре́ве носи́м.
</p>
<p>
<red>Ин, ирмо́с то́йже</red>
</p>
<p>Испещре́н добро́тами доброде́тели и нра́вы светоно́сными,/ к Бо́гу возлете́л еси́, о́тче Гео́ргие.</p>
<p>Теку́щих, о́тче Гео́ргие, смуще́ния убежа́л еси́,/ к тишине́ боголюбе́зным житие́м претворя́яся.</p>
<p>Беззако́ния пото́цы твою́ ду́шу не возмого́ша смути́ти,/ сла́дости бо пото́цы тебе́ напои́ша.</p>
<p>Боже́ственным поуче́нием, прему́дре, всегда́ внима́я,/ непостоя́нная помышле́ния отри́нул еси́, о́тче Гео́ргие.</p>
<p>
<red>Богоро́дичен:</red> Песносло́вяще, Чи́стая, во утро́бе Твое́й Воплоще́ннаго,/ и Тя славосло́вим, я́ко Богома́терь.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́нии наста́ви нас:/ ра́зве бо Тебе́, ино́го бо́га не зна́ем.</emphasis>
</p>
<p>И́хже на земли́ сый, святы́х воспе́л еси́ ве́рно, преподо́бне,/ с ни́ми сый ны́не, слы́ша пе́ния, ра́дуешися,/ сла́вя непреста́нно Го́спода.</p>
<p>К покая́нию и испове́данию, му́дре, вся привлача́,/ себе́ написа́л еси́ вся́ку вину́,/ моли́твы Бо́гу принося́ улучи́ти проще́ние.</p>
<p>Все житие́ твое́, святы́ми упражня́йся дея́ньми,/ я́ко и́стинен купе́ц, был еси́,/ я́ко ка́мение че́стно, и словеса́, и дея́ния себе́ собира́я.</p>
<p>
<red>Богоро́дичен:</red> Изба́ви ны от искуше́ний и бу́ри помышле́ний, Чи́стая,/ вся́каго гне́ва, вся́каго греха́, гла́да же, и па́губы,/ и ве́чнаго, Де́во, муче́ния.
</p>
<p>
<red>Ин, ирмо́с то́йже</red>
</p>
<p>Блаже́нство и безсме́ртную жи́знь получи́л еси́, о́тче му́дре,/ Боже́ственными восхо́ды сходя́, всеблаже́нне,/ наде́ждею, любо́вию и ве́рою укрепля́емь.</p>
<p>Украша́яся смире́нием благосты́нным, преподо́бне,/ к высоте́ я́ве возне́слся еси́ доброде́телей, Богому́дре,/ земледе́лания Боже́ственнаго быв гумно́.</p>
<p>Те́ла истоща́ние воздержа́нием опа́сно показа́л еси́/ и чи́сто се́рдце стяжа́л еси́,/ и́мже сподо́бился еси́ ви́дети, о́тче, все́ми Неви́димаго.</p>
<p>
<red>Богоро́дичен:</red> Я́ко непости́жное и неудобозри́мое всем, Влады́чице,/ е́же па́че ума́ та́инство, Отрокови́це, Боже́ственнаго рождества́ Твоего́:/ су́щаго бо вои́стинну Бо́га нам родила́ еси́.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Пестро́тным мно́жеством пе́сней твои́х,/ я́ко на тве́рди, Це́рковь Христо́ва, звездоявле́нно просия́вши,/ дрема́ние отгоня́ет душегу́бное.</p>
<p>Словесе́ твоего́ мольба́, преподо́бне,/ душе́ю скорбя́щим и те́лом,/ я́коже не́кая гу́ба, вся́кую очища́я печа́ль, яви́ся.</p>
<p>А́лчущим сло́ва спаси́тельнаго/ и теле́сными упита́вшимся озлобле́нии,/ сугу́бо, преподо́бне, исцеле́ние незави́стно пода́л еси́.</p>
<p>
<red>Богоро́дичен:</red> На пути́ мя жития́ блудя́ща/ и в безпу́тия ча́сто впа́дающа грехми́, Влады́чице,/ на покая́ния стезю́ наста́ви.
</p>
<p>
<red>Ин, ирмо́с то́йже</red>
</p>
<p>Лука́вых духо́в отгони́тель тепл яви́лся еси́, пресла́вне о́тче Гео́ргие,/ Свята́го Ду́ха соде́йством я́ве укрепля́емь.</p>
<p>Безстра́стия украше́н дарова́нием,/ целому́дрия ри́зою, Гео́ргие, пресве́тло оде́ялся еси́,/ страсте́й отгна́в смуще́ние.</p>
<p>Пла́менное ору́жие преше́л еси́, му́дре,/ и ра́йския сла́дости сподо́бился еси́,/ кре́стным, Гео́ргие, обложе́н ору́жием непобеди́мым.</p>
<p>
<red>Богоро́дичен:</red> На Тя упова́ние возложи́х,/ Ма́ти Присноде́во, спасе́ния моего́/ и Тя предста́тельницу полага́ю жи́зни мое́й тве́рду и непоколеби́му.
</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:
</p>
<p>Покая́ния исто́чник неисчерпа́емый,/ утеше́ния пода́тель неконча́емаго/ и умиле́ния пучи́на еси́, Ио́сифе,/ сле́зы нам пода́ждь покая́ния Боже́ственнаго,/ им и́же утеше́ние, зде пла́чущеся,/ обря́щем от Бо́га,/ твоея́ по́мощи прося́ще, свя́те.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Вети́и яви́шася о́троцы любому́дрейшии дре́вле,/ от Богоприя́тныя бо души́, богосло́вяще устна́ми, поя́ху:/ пребоже́ственный отце́в и наш Бо́же,/ благослове́н еси́.</emphasis>
</p>
<p>Потща́лся еси́ и по сне сме́ртнем затворе́ны душе́вныя о́чи твоя́ не име́ти,/ пое́ши бо пе́сни с пою́щими:/ Пребоже́ственный оте́ц на́ших Бо́же, благослове́н еси́.</p>
<p>Вене́ц муче́ния прия́л еси́,/ я́ко ублажи́в приле́жно ли́ки му́ченик неисче́тных./ И немо́лчно, о́тче, пое́ши с ни́ми:/ Пребоже́ственный оте́ц на́ших Бо́же, благослове́н еси́.</p>
<p>Исцеле́ние грехо́в вели́ких я́ко сый,/ е́же, прему́дре, испове́дание положи́ пою́щим, о́тче, пе́сни твоя́:/ Пребоже́ственный оте́ц на́ших Бо́же, благослове́н еси́.</p>
<p>
<red>Богоро́дичен:</red> Све́та Твоего́, Богоро́дице Де́во, чи́стыми облиста́нии/ омрачи́вшуюся ду́шу мою́ лука́выми лю́те преступле́ньми све́том наста́ви,/ две́рь су́щи Све́та,/ я́ко да песносло́влю Тя.
</p>
<p>
<red>Ин</red>
</p>
<p>
<red>Ирмо́с:</red> О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.
</p>
<p>Укрепи́в ду́шу си́лою Христо́вою, о́тче Гео́ргие,/ Того́ держа́вою отгна́л еси́ тебе́ ненави́дящих полки́,/ сия́ Кресто́м устраши́в, и́мже соблюда́емь пел еси́:/ благослове́н еси́, Го́споди, Бо́же оте́ц на́ших.</p>
<p>Блаже́н еси́, и добро́ тебе́ бу́дет ны́не, преблаже́ннейше,/ восприе́млющу боле́зней твои́х и подвиго́в воздая́ние/ и со А́нгелы вопию́щу Го́сподеви, Гео́ргие:/ благослове́н еси́, Го́споди, Бо́же оте́ц на́ших.</p>
<p>Был еси́ све́тло жили́ще Христо́во,/ престо́л чу́вствия, о́тче, быв и му́дрости, святы́ни испо́лнен,/ ве́рою же и благода́тию сия́я, и зовы́й, Гео́ргие:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Све́щник Све́та, и о́блак све́тел,/ и свяще́ния ме́сто показа́лася еси́, Неискусобра́чная,/ святы́х бо Свято́е Сло́во прия́ла еси́ несказа́нно,/ Его́же пою́ще, вопие́м Ти:/ благослове́нна Бо́га пло́тию ро́ждшая.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте дела́, я́ко Го́спода,/ и превозноси́те во вся ве́ки.</emphasis>
</p>
<p>Я́коже мимотеку́щую се́нь, ны́нешнюю пои́стинне жи́знь ве́дый,/ нетле́нную прия́ти подвиза́лся еси́, му́дре;/ сего́ ра́ди честны́я монастыри́ мно́жества назда́л еси́ душа́м на спасе́ние.</p>
<p>К кро́тким правоту́ и ду́хом ни́щаго име́яй,/ му́жество показа́л еси́ вся́ко,/ я́коже не еди́наго себе́ утвержда́ти, рабо́тати Зижди́телю, о́тче,/ но всех, тебе́ зря́щих.</p>
<p>Незло́бие твое́ и излия́ние любве́ твое́й, треблаже́нне,/ о́браз поста́ви Человеколю́бца Христа́,/ к Нему́же непреста́нно пел еси́:/ превозно́сим во вся ве́ки.</p>
<p>
<red>Богоро́дичен:</red> О, та́инства стра́шна!/ О, слы́шания ужа́снаго!/ Ка́ко Де́ва несказа́нным соедине́нием уподо́бльшагося нам Сло́ва ражда́ет,/ пребыва́ющи, я́коже пре́жде рождества́, Чиста́ во ве́ки.
</p>
<p>
<red>Ин, ирмо́с то́йже</red>
</p>
<p>К неразори́мей жи́зни, к неувяда́ющей сла́дости, о́тче, преста́вился еси́/ к присносу́щней сла́ве и к невече́рнему Све́ту:/ Бо́жие бо показа́лся еси́ де́лание,/ Его́же превозно́сим во ве́ки.</p>
<p>Я́ко раб Христо́в, я́ко слуга́ ве́рен и строи́тель Того́ тайн,/ я́ко непреле́стен путево́ждь, был еси́, Гео́ргие прему́дре,/ стра́сти врачу́я душ же и теле́с.</p>
<p>Полн поще́ния плод к гумну́ Христо́ву, о́тче, прине́слся еси́,/ я́коже зрел грозд, Небе́сными точи́лы, преблаже́нне, изгне́лся еси́,/ умиле́ния вино́ источа́еши нам в твое́й па́мяти.</p>
<p>
<red>Богоро́дичен:</red> Чре́ва Твоего́ Плод нетле́нныя мне жи́зни вино́вен яви́ся/ и сла́дости присносу́щныя, Богороди́тельнице Чи́стая./ Те́мже Ти зову́, веселя́ся, Арха́нгелов глас:/ ра́дуйся, Де́во.
</p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии единому́дренно пе́сньми велича́ем.</emphasis>
</p>
<p>Доброде́телей о́бразы, я́ко на скрижа́ли, написа́в чи́стей души́ твое́й,/ де́тельне всем святы́м прине́сл еси́,/ сугу́бо ко́ейждо от доброде́телей пе́ния внес,/ достоприя́тно принося́ от дел и похвале́ние.</p>
<p>А́нгельстии ли́цы, апо́стольский собо́р,/ Богоро́дица со Крести́телем, проро́ческое сосло́вие,/ свяще́нник чи́нове с по́стники, му́ченическая во́инства, Ио́сифе,/ противоме́рными похвала́ми тя ны́не венча́ют.</p>
<p>Слове́сное твое́ ста́до помина́ти не преста́й,/ но, я́коже жив, предста́тельствовал еси́, му́дре,/ си́це жи́знь нетле́нную подая́ бу́ди,/ теле́сных страсте́й и душе́вных изыма́я, о́тче,/ ко Христу́ моли́твами твои́ми.</p>
<p>Богоро́дичен: О нас моля́щи Сы́на Твоего́ не преста́й, Де́во, Человеколю́бца Бо́га:/ Тя бо наде́жду стяжа́хом и Твои́м заступле́нием избавля́емся бед, и страсте́й,/ и прегреше́ний, и боле́зней, ве́рою Тя сла́вящии.</p>
<p>
<red>Ин, ирмо́с, то́йже</red>
</p>
<p>Укрепля́емь ве́рою и Христо́вою си́лою, всеблаже́нне, огражде́н тве́рдо,/ се́ти де́монския разори́л еси́/ и, сих ловле́ний и кова́рств всех отбе́г,/ Влады́це всех предстои́ши, ра́дуйся.</p>
<p>Все жела́ние твое́, блаже́нне, к Бо́гу пренося́/ и Боже́ственныя наслажда́йся добро́ты,/ ея́же вся́ко естество́ жела́ет, виде́нием, и дея́нием,/ и жития́ све́тлостию себе́ украси́л еси́, о́тче,/ те́мже тя ублажа́ем.</p>
<p>О нас, ве́рою твою́ па́мять соверша́ющих,/ Христа́ моли́ приле́жно, о́тче, не преста́й,/ спасти́ся нам напа́стей, и треволне́ния, и бу́ри, и бед, и страсте́й/ и мир ми́ру дарова́ти, преблаже́нне.</p>
<p>
<red>Богоро́дичен:</red> Вопло́щшееся Сло́во, е́же пре́жде без пло́ти су́ще, я́ко Бог е́сть от Бо́га,/ родила́ еси́, еди́на Всепе́тая, на обновле́ние и спасе́ние всех земноро́дных,/ те́мже, ве́рнии, Тя вси пе́сньми велича́ем.
</p>
</section>
