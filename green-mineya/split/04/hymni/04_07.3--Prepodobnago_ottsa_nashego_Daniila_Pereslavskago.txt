<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобнаго отца́ на́шего Дании́ла, Пересла́вскаго чудотво́рца</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х:
<red> стихи́ры на 4, глас 6:</red>
</p>
<p>Трисве́тлаго Божества́ заря́ми просвеща́емь,/ преподо́бне Дании́ле,/ озари́л еси́ ве́рных сердца́/ сло́вом и́стины и непоро́чным житие́м./ Просвети́ у́бо и нас,/ любо́вию чту́щих тя.</p>
<p>Благода́тию Ду́ха Свята́го озаря́емь,/ от ю́ности Бо́га возлюби́л еси́, преподо́бне:/ крест бо взем, после́довал еси́ Христу́./ Того́ моли́ о хва́лящих тя.</p>
<p>Мир оста́вив и вся кра́сная его́ презре́в,/ Христо́ви сраспя́лся еси́,/ неукло́нно к Тому́ зря, о́тче Дании́ле./ К Тому́ и на́ша сердца́ напра́ви,/ плене́нныя страстьми́.</p>
<p>
<red>Сла́ва, глас 2:</red>
</p>
<p>Прииди́те, по́стник сосло́вие/ и христолюби́вии лю́дие,/ <red>Днесь</red> восхва́лим блаже́ннаго отца́,/ и́ноков вои́стинну украше́ние/ и похвалу́ земли́ Росси́йстей,/ па́мять его́ духо́вно пра́зднующе/ и с ли́ки святы́х А́нгел похваля́юще Христа́,/ просла́вльшаго Своего́ уго́дника,/ при́сно моля́щагося о душа́х на́ших.</p>
<p>
<red>И ны́не, Богоро́дичен:</red>
</p>
<p>Ра́дуйся, Мари́е Богоро́дице,/ хра́ме неразруши́мый,/ па́че же святы́й,/ я́коже вопие́т проро́к:/ свят храм Твой,/ ди́вен в пра́вде.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:
</p>
<p>Дом Ду́ху Пресвято́му,/ о́тче преподо́бне, был еси́/ и, стра́сти умертви́в,/ де́монския полки́/ победи́л еси́.</p>
<p>
<red>Стих: </red>Честна́ пред Го́сподем/ смерть преподо́бных Его́.
</p>
<p>Дом прече́стен/ во сла́ву Святы́я Тро́ицы/ воздви́гл еси́,/ собра́в и́нок мно́жество,/ вы́ну моли́ о пою́щих тя.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Приста́нище благоути́шно/ духо́вным твои́м ча́дом был еси́,/ кро́тко тех наставля́я/ к све́ту Богоразу́мия,/ блаже́нне.</p>
<p>
<red>Сла́ва, глас 8:</red>
</p>
<p><red>Днесь</red> гра́да Пересла́вля лю́дие духо́вно торжеству́ют,/ зря́ще блаже́ннаго отца́,/ побе́дным венце́м от Бо́га венча́нна,/ и си́це, похваля́юще, воспева́ют:/ ра́дуйся, свяще́нная главо́,/ благоути́шное на́ше по Бо́зе приста́нище,/ не премолчи́, о нас моля́ся ко Го́споду.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red> 1-й антифо́н. На </red>Го́споди, воззва́х:
<red> стихи́ры, глас 1.</red>
</p>
<p>
<red>Подо́бен: </red>Прехва́льнии му́ченицы:
</p>
<p><red>Днесь</red> град Пересла́вль тобо́ю хва́лится,/ о́тче наш Дании́ле,/ в нем бо, яко со́лнце, оте́честву твоему́ возсия́л еси́/ благода́тию нетле́ния и чуде́с./ Бу́ди у́бо вы́ну пред Бо́гом хода́тай нам/ и испроси́ душа́м на́шим мир и ве́лию ми́лость.</p>
<p>Безстра́стия рачи́тель быв в житии́ твое́м/ и по́двиги по́стными себе́ украси́в,/ Христу́ сообра́зен был еси,/ Его́же моли́, преподо́бние,/ дарова́ти душа́м на́шим мир и ве́лию ми́лость.</p>
<p>Стра́сти умертви́в, неви́димых враг полки́ победи́л еси́,/ просвети́в же у́мныя о́чи се́рдца,/ Боже́ственных виде́ний сподо́бился еси́./ Просвети́ у́бо и на́ша очеса́ серде́чныя,/ во е́же ви́дети и возвеща́ти/ чу́дный свет ве́ры Правосла́вныя/ и просла́вити Отца́ на́шего Небе́снаго,/ ча́юще от Него́ ми́ра и ве́лия ми́лости.</p>
<p>Чу́дный свет ви́дел еси́, преподо́бне,/ а́ки мно́гим свеща́м, горя́щим ту,/ иде́же погреба́л еси́ стра́нныя,/ отню́дуже разже́гся Боже́ственною ре́вностию,/ храм на ме́сте том воздви́гл еси́,/ во е́же моли́тися о них./ Ны́не же и о нас моли́ся ко Го́споду,/ да пода́ст душа́м на́шим мир и ве́лию ми́лость.</p>
<p>Возде́я преподо́бныя ру́це/ и преклоня́я коле́на твоя́,/ приле́жно к Бо́гу моли́лся еси́/ не то́чию о спасе́нии твое́м и бра́тии твоея́,/ но и о устрое́нии всего́ ми́ра/ и благостоя́нии святы́х Бо́жиих церкве́й,/ те́мже и о нас помоли́ся ко Го́споду, я́ко о твое́м ста́де,/ дарова́ти душа́м на́шим мир и ве́лию ми́лость.</p>
<p>
<red>Сла́ва, глас 5:</red>
</p>
<p>Прииди́те, христоимени́тии лю́дие,/ восхва́лим преподо́бнаго отца́ на́шего Дании́ла,/ в после́дняя ле́та нам возсия́вшаго/ и чуде́с заря́ми мир озари́вшаго,/ и возопии́м к нему́, глаго́люще:/ ра́дуйся, па́стырю и учи́телю наш;/ ра́дуйся, покро́ве и прибе́жище духо́вным ча́дом твои́м;/ ра́дуйся, гра́ду на́шему/ похвало́ и утвержде́ние.</p>
<p>
<red>И ны́не, Богоро́дичен: </red>В Чермне́м мо́ри:
</p>
<p>
<red>Вход. Проки́мен дне. И чте́ния преподо́бническая. </red>
</p>
<p>Прему́дрости Соломо́новы чте́ние
<red> (глава́ 3): </red>
</p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зами бы́вше,/ вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцаря́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red> (гла́вы 5, 6):</red>
</p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины,/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, суди́и конце́в земли́./ Внуши́те, держа́щий мно́жества/ и гордя́щиися о наро́дех язы́ков,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние
<red> (глава́ 4):</red>
</p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком/ и во́зраст ста́рости — житие́ нескве́рное./ Благоуго́ден Бо́гу быв, возлю́блен бысть/ и живы́й посреде́ гре́шник преста́влен бы́сть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга./ Уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ры, глас 2:</red>
</p>
<p>О́тче преподо́бне Дании́ле,/ от ю́ности Христу́ после́довати потща́лся еси́,/ поревнова́в бо преподо́бному Симео́ну Сто́лпнику,/ у́жем
<a type="note" xlink:href="#note3">3</a> влася́ным те́ло обви́,/ че́рвие же, яко би́серие, себе́ вмени́в,/ со благодаре́нием страда́льчески терпе́л еси́./ Моли́ся о душа́х на́ших.
</p>
<p>О́тче преподо́бне Дании́ле,/ Христо́вою любо́вию распала́емый,/ а́ще и боле́зненно терпе́л еси́ отья́тие у́жа,/ блага́го же изволе́ния не отре́клся еси́:/ ну́ждно роди́телие отторго́ша у́же от многострада́льнаго те́ла твоего́,/ любве́ же, я́же ко Христу́, отъя́ти не возмого́ша,/ Ему́же приле́жно моли́ся о душа́х на́ших.</p>
<p>О́тче Дании́ле,/ оте́чество твое́, град Пересла́вль, иногда́ оста́вив,/ водвори́лся еси́ в пусты́ни, ча́я Бо́га;/ дости́г же оби́тели преподо́бнаго Пафну́тия,/ прия́л еси́ от руку́ его́ А́нгельский о́браз,/ еще́ же и преподо́бнаго Левки́я пусты́нника учени́к был еси́./ С ни́миже ны́не моли́ся Христу́/ спасти́ся душа́м на́шим.</p>
<p>
<red>Сла́ва, глас 8:</red>
</p>
<p>Ра́дуйся, преподо́бным сожи́телю,/ пусты́нником собесе́дниче,/ земны́й А́нгеле, Небе́сный челове́че,/ послуша́ния ревни́телю и чистоты́ рачи́телю,/ вдови́цам и сирота́м прибе́жище,/ до́брый вои́стинну и безме́здный врачу́/ и всех, притека́ющих к тебе́, хода́таю,/ не премолчи́, о нас моля́ся ко Го́споду.</p>
<p>
<red>И ны́не, Богоро́дичен:</red>
</p>
<p>Ра́дуйся, вселе́нныя похвало́;/ ра́дуйся, хра́ме Госпо́день;/ ра́дуйся, горо́ приосене́нная;/ ра́дуйся, всех прибе́жище;/ ра́дуйся, све́щниче златы́й;/ ра́дуйся, Мари́е, Ма́ти Христа́ Бо́га;/ ра́дуйся, Боже́ственная трапе́зо;/ ра́дуйся, всех упова́ние.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен: </red>Небе́сным чино́м:
</p>
<p>Ревни́телю благоче́стия,/ изря́дный де́лателю виногра́да Христо́ва,/ о́тче преподо́бне,/ доброде́телей исправле́ния яви́в,/ наста́вник и́ноком был еси́,/ не преста́й моля́ся о чту́щих тя.</p>
<p>
<red>Стих: </red>Честна́ пред Го́сподем/ смерть преподо́бных Его́.
</p>
<p>Сосу́д че́стен Уте́шителя Свята́го Ду́ха был еси́,/ А́нгелом собесе́дниче,/ во пло́ти бо сый, Безпло́тных житие́м пожи́л еси́,/ озаря́яся Боже́ственною благода́тию./ Ми́лостивно избавля́й нас от бед/ твои́ми моли́твами.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Соизволе́нием преподо́бных твои́х наста́вник/ па́ки прише́л еси́ в оте́чествие твое́,/ не ми́ра мудрова́ние гоня́,/ но послужи́ти хотя́ гра́ду,/ в не́мже роди́лся и воспита́лся еси́,/ той и ны́не спаса́й моли́твами твои́ми.</p>
<p>
<red>Сла́ва, глас 3:</red>
</p>
<p>Ка́ко не диви́мся/ Богому́дрому твоему́ житию́, о́тче Дании́ле,/ ты бо победи́тель страсте́й и безпло́тных враг низложи́тель показа́лся еси́,/ и, на ра́мена своя́ усо́пших стра́нных, на распу́тиих пове́рженных,/ телеса́ взима́я,/ со псалмопе́нием в скуде́льнице погреба́л еси́,/ и оби́тель над мощми́ их во сла́ву Святы́я Тро́ицы воздви́гл еси́./ Сего́ ра́ди мо́лим тя:/ и нас, чад твои́х, не забу́ди,/ при́сно моля́ся о душа́х на́ших.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 3:</red>
</p>
<p>От ю́ности, блаже́нне,/ всего́ себе́ Го́сподеви возложи́в,/ вы́ну повину́яся Бо́гу,/ проти́вяся же диа́волу,/ стра́сти грехо́вныя победи́л еси́,/ тем сам храм Бо́жий быв,/ и оби́тель кра́сну во сла́ву Пресвяты́я Тро́ицы воздви́гнув,/ и со́бранное тобо́ю в ней ста́до Христо́во/ богоуго́дно упа́с,/ преста́вился еси́ к ве́чным оби́телем,/ о́тче Дании́ле./ Моли́ Триипоста́снаго во Еди́ном Существе́ Бо́га/ спасти́ся душа́м на́шим.</p>
<p>
<red>Сла́ва, и ны́не, Богоро́дичен: </red>Тя, хода́тайствовавшую спасе́ние ро́да на́шего:
</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red> тропа́рь преподо́бнаго, дважды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 8: </red>
</p>
<p>Угоди́ти хотя́ Христу́ Бо́гу,/ разли́чными доброде́тельми, я́коже драги́м ка́мением, себе́ украси́л еси́, преподо́бне,/ и, ева́нгельски после́довав Христу́,/ кра́сная ми́ра сего́ уме́ты бы́ти вмени́./ Те́мже со А́нгелы на Небесе́х водворя́яся/ и Святе́й Троице предстоя́,/ непреста́нно моли́ о всех нас.</p>
<p>
<red>Сла́ва, и ны́не, Богоро́дичен:</red>
</p>
<p>Безневе́стная Богоро́дице Де́во,/ еди́на ве́рных Предста́тельнице,/ бед и скорбе́й вся изба́ви, на Тя упова́ние иму́щия,/ и ду́ши на́ша спаси́ моли́твами Твои́ми.</p>
<p>
<red>По 2-м стихосло́вии седа́лен, глас 2:</red>
</p>
<p>Го́рдаго велиа́ра смиренному́дрием победи́л еси́,/ благода́ть разсужде́ния духово́м стяжа́в,/ ду́хом же впери́в себе́ к Небе́сным,/ воздви́гни и нас всех к све́ту Богоразу́мия, блаже́нне,/ и моли́ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Милосе́рдия су́щи исто́чник,/ ми́лости сподо́би нас, Богоро́дице,/ при́зри на лю́ди согреши́вшия,/ яви́ я́ко при́сно силу́ Твою́:/ на Тя бо упова́юще, ра́дуйся, вопие́м Ти,/ я́коже иногда́ Гаврии́л, Безпло́тных Архистрати́г.</p>
<p>
<red>По полиеле́и седа́лен, глас 3:</red>
</p>
<p>Боже́ственною ре́вностию разже́гся,/ о́браз и пра́вило и́ноком был еси́:/ до́бре ста́до Христо́во упа́сл еси́/ и чистоте́ А́нгельскаго жития́ духо́вная ча́да твоя́ научи́./ Но я́коже о них, та́ко и о нас Христу́ Бо́гу моли́ся/ и испроси́ нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>О́тча не́дра не отлу́чся,/ плоть бысть во чре́ве Твое́м Бог Сло́во,/ Иже по рождестве́ Ма́терь Тя Де́ву, я́ко пре́жде рождества́, сохрани́в нетле́нну./ Того́ приле́жно моли́ дарова́ти нам ве́лию ми́лость.</p>
<p>
<red>Степе́нна, 1-й антифо́н 4-го гласа. Проки́мен, глас 4: </red>Честна́ пред Го́сподем/ смерть преподо́бных Его́.
<red> Стих: </red>Что́ возда́м Го́сподеви о всех, я́же воздаде́ ми?
<style name="color-red"/>Всякое дыхание:
<red> Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Мзда твоя́ мно́га на Небесе́х,/ я́ко возлюби́л еси́ мно́го,/ мно́гими по́двиги восходя́ к Бо́гу,/ к Нему́же и прибли́жився, призира́й на лю́ди,/ тре́бующия от Бо́га ми́лости, блаже́нне.</p>
<p>
<red>Кано́н Богоро́дичен со ирмосо́м на 6 и преподо́бному на 8. Кано́н преподо́бному, глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Во глубине́ постла́ иногда́/ фараони́тског всево́инство преоруже́нная си́ла,/ вопло́щшееся же Сло́во всезло́бныи́ грех потреби́ло есть:/ препросла́вленный Госпо́дь, сла́вно бо просла́вися. </emphasis>
</p>
<p>Распали́лся еси́ к Бо́гу жела́нием/ и на вся́кое вре́мя ум име́л еси́ к Нему́ впере́н, преподо́бне,/ вы́ну
<a type="note" xlink:href="#note4">4</a> возводи́л еси́ к Тому́ о́ми твои́, поя́:/ препросла́вленный Госпо́дь, сла́вно бо просла́вися.
</p>
<p>Поревнова́в Симео́ну Сто́лпнику,/ у́жем влася́ным те́ло обви́/ и от него́ че́рвие, я́ко би́серие, вмени́,/ наде́ждою же бу́дущих благ укрепля́яся, к Бо́гу вы́ну взыва́ше:/ препросла́вленный Госпо́дь, я́ко просла́вися.</p>
<p>Страстьми́ содержи́ми, мо́лим тя, преподо́бне,/ сокруши́ти ты́я помози́ нам/ и от бед изба́ви ны.</p>
<p>Ду́хом горя́ще, ча́да твоя́, мо́лим тя:/ к ти́хому приста́нищу нас возведи́/ и лю́тых обстоя́ний свободи́.</p>
<p>Напра́ви ны на путь покая́ния/ и на стези́ жи́зни Богоуго́дныя наста́ви,/ мо́лим тя, о́тче Дании́ле.</p>
<p>
<red>Богоро́дичен: </red>Пречи́стая Богоро́дице,/ утиши́ боле́зни се́рдца моего́,/ Христа́ безболе́зненно па́че ума́ и сло́ва ро́ждшая.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Просвети́ся житие́ твое́, блаже́нне,/ и посреде́ оте́ц преподо́бных, я́ко со́лнце, возсия́л еси́,/ ревнова́в их чу́дным подвиго́м.</p>
<p>По двоюна́десяте ле́ту послуша́ния твоего́/ па́ки град Пересла́вль прише́ствием твои́м освяти́л еси́/ и был еси́ ему́ во утвержде́ние.</p>
<p>Ты на́ше утвержде́ние, о́тче Дании́ле,/ утверди́ у́бо нас в де́лании за́поведей Христо́вых,/ да пое́т тя дух наш.</p>
<p>Мо́лим тя, о́тче Дании́ле,/ озло́бленных нас от бед свободи́/ и ми́рное житие́ на́ше устро́й моли́твами твои́ми.</p>
<p>Ско́рый нам помо́щниче и до́брый наш врачу́,/ преподо́бне о́тче,/ теле́сныя же и душе́вныя на́ша неду́ги уврачу́й.</p>
<p>
<red>Богоро́дичен: </red>Укроти́ неуста́вное
<a type="note" xlink:href="#note5">5</a> мои́х помышле́ний, Де́во Влады́чице Чи́стая,/ и отыми́ от души́ печа́ль,/ Я́же всех Ра́дость ро́ждшая.
</p>
<p>
<red>Седа́лен, глас 3:</red>
</p>
<p>При́сно пеки́йся о доброде́телех,/ жела́ние имел еси́, преподо́бне, е́же Безкро́вней Же́ртве вы́ну соверша́тися/ над погребе́нными тобо́ю мощми́ стра́нных;/ трие́ же и́ноцы совеща́ша ти о триле́тнем отложе́нии того́,/ и́хже сове́та любе́зно послу́шав,/ воздви́гл еси́ це́рковь, при́сно Бо́гу моля́ся./ Моли́ у́бо и о нас,/ да спасе́т Госпо́дь ду́ши на́ша.</p>
<p>
<red>Слава, и ныне, Богородичен:</red>
</p>
<p>Прибе́жище и си́ла нам еси́, Богоро́дице,/ кре́пкая ми́ру Помо́щнице,/ моли́твами Твои́ми спаси́ рабы́ Твоя́.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди. </emphasis>
</p>
<p>Пеку́щу ти ся, преподо́бние, о зда́нии це́ркве,/ Боже́ственный свет, а́ки от мно́жества свещ, над мощми́ стра́нных ви́дел еси́ и взыва́л еси́:/ сла́ва си́ле Твое́й, Го́споди.</p>
<p>Боже́ственнаго светоявле́ния сподо́бився,/ благо́е наме́рение и жела́ние о зда́нии це́ркве/ ди́вным трие́м стра́нником откры́л еси́, преподо́бне,/ ти́и же три ле́та пожда́ти совеща́ша./ По сих же наде́ждою на Бо́га утверди́вся,/ во благовре́мении храм созда́л еси́, вопия́:/ сла́ва си́ле Твое́й, Го́споди.</p>
<p>Стра́нных прие́мля и сам взыску́я Небе́снаго Иерусали́ма,/ о́нех ди́вных стра́нников во исхо́де души́ от те́ла твоего́ ви́дел еси́, преподо́бне о́тче, и вопия́ше:/ сла́ва си́ле Твое́й, Го́споди.</p>
<p>Страсте́й на́ших смуще́ние и бу́рю прегреше́ний утиши́, преподо́бне о́тче,/ да послу́жим Бо́гу в преподо́бии и и́стине.</p>
<p>Услы́ши нас, преподо́бне, уми́льно призыва́ющих тя,/ и подража́тели сотвори́ доброде́телей твои́х,/ да, спаса́еми тобо́ю, вни́дем в ра́дость Го́спода на́шего.</p>
<p>Стена́ и утвержде́ние бу́ди нам, о́тче Дании́ле,/ вся́ких враг избавля́я нас и богоуго́дно пожи́ти наставля́я,/ в насле́дие жи́зни ве́чныя.</p>
<p>
<red>Богоро́дичен: </red>Пречи́стая Богоневе́сто, Влады́чице ми́ра,/ Ты мя спаси́, от бед пременя́ющи/ и страсте́й молву́ отгоня́ющи.
</p>
<p>
<red>Песнь 5</red>
</p>
<p>
<red>Ирмо́с: </red>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.
</p>
<p>Просвеще́ния от Боже́ственныя благода́ти ища́й/ и чи́сто имы́й душе́вное о́ко,/ к Отцу́ све́тов вопия́ше:/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.</p>
<p>Священнои́нок не́кий, слы́шав пречу́ден звон/ на ме́сте, иде́же оби́тель хотя́ше бы́ти,/ и ви́дев у́мныма очи́ма мно́гия служб монасты́рских сосу́ды,/ пове́да ти сия́;/ ты же, ра́дуяся, блаже́нне, Царю́ сил вопия́ше:/ ино́го, ра́зве Тебе́, бо́га не зна́ю.</p>
<p>Вельмо́жа при́сная обои́ бра́та, во опа́ле ца́рстей бы́вша,/ моли́твами твои́ми, блаже́нне, па́ки ми́лостивно от царя́ честь получи́ста/ и наказу́ема от <red>Тебе</red>́ доброде́тельному житию́, к Бо́гу зовя́ста:/ ино́го, ра́зве Тебе́, бо́га не зна́ем.</p>
<p>Имы́й дерзнове́ние к Бо́гу,/ умоли́, преподо́бне о́тче,/ от наве́т вра́жиих изба́витися нам.</p>
<p>Благ быва́я живы́м, и над мертвеца́ми не возбрани́л еси́ благода́ти:/ тех бо собира́я, че́стне погреба́л еси́,/ я́ко у́ды Христо́вы.</p>
<p>Благ и ми́лостив сый, преподо́бне,/ благода́ть и ми́лость у Бо́га обре́л еси́,/ и́хже и нас о́бщники соде́лай твои́ми, блаже́нне, моли́твами.</p>
<p>
<red>Богоро́дичен: </red>Неду́гующую ду́шу мою́ исцели́,/ ро́ждшая всех Взе́млющаго неду́ги,/ Пресвята́я Влады́чице.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Человеколю́бию Тови́та подража́яй,/ о погребе́нии стра́нных промышля́ше/ и на свою́ ра́му ты́я ноша́ше.</p>
<p>От сподо́бльшейся светоявле́ния/ и в скуде́льницу прише́дшей жены́,/ слы́шав о виде́нии е́ю мно́жества горя́щих свещ,/ уразуме́л еси́, преподо́бне,/ я́ко Бог благоволи́т о ме́сте,/ иде́же оби́тель твою́ созда́л еси́.</p>
<p>Я́ко Богосве́тлое свети́ло, на тве́рди це́ркве сия́ющее,/ ве́рных сердца́ озари́л еси́, преподо́бне, све́том Богоразу́мия.</p>
<p>Ми́лостивно при́зри на предстоя́щия ти, о́тче Дании́ле,/ и от напа́стей и печа́лей сохрани́ нас.</p>
<p>Ум наш освяти́ и просвети́ све́том за́поведей Христо́вых/ и мы́слити поле́зная всегда́ наста́ви ны.</p>
<p>К тебе́ припа́дающе, усе́рдно и со слеза́ми вопие́м, блаже́нне:/ умоли́ Влады́ку Христа́ мир ста́ду твоему́ дарова́ти.</p>
<p>
<red>Богоро́дичен: </red>Вопие́м Ти вси, и́стинней Богома́тери:/ прогне́вавшия Бо́га рабы́ Твоя́ гее́нны изба́ви,/ ма́тернее дерзнове́ние к Сы́ну Твоему́ иму́щая.
</p>
<p>
<red>Конда́к, глас 8:</red>
</p>
<p>Невече́рняго Све́та пресве́тлое свети́ло,/ жития́ чистото́ю просвеща́ющее всех,/ яви́лся еси́, о́тче Дании́ле:/ о́браз бо и пра́вило и́ноком был еси́,/ сирота́м же оте́ц и пита́тель вдови́цам./ Сего́ ра́ди и мы, ча́да твоя́, вопие́м ти:/ ра́дуйся, ра́досте и ве́нче наш;/ ра́дуйся, мно́гое имы́й к Бо́гу дерзнове́ние;/ ра́дуйся, гра́ду на́шему ве́лие утвержде́ние.</p>
<p>
<red>Икос:</red>
</p>
<p>Ди́вен на земли́ А́нгелом показа́лся еси́/ и челове́ком пресве́тлое свети́ло, блаже́нне, был еси́./ Те́мже, ра́дуйся, и мы тебе́ усе́рдно зове́м:/ ра́дуйся, бесо́вския полки́ до конца́ низри́нувый и стра́шен тем бы́вый;/ ра́дуйся, над страстьми́ воцари́выйся./ Ра́дуйся, прекра́сный до́ме Святы́я Тро́ицы;/ ра́дуйся, неукло́нно ше́ствовавый стезе́ю к Безсме́ртному животу́./ Ра́дуйся, вдови́цам, и сирота́м, и всем, су́щим в напа́стех, помо́щниче;/ ра́дуйся, и́стинный вождю́, духо́вных твои́х чад направля́яй на путь спасе́ния./ Ра́дуйся, до́брый па́стырю, подража́вый Пастыренача́льнику Спа́су Христу́;/ ра́дуйся, предста́телю за ны Христу́ Бо́гу на́шему./ Ра́дуйся, Росси́йстей стране́ и гра́ду на́шему утвержде́ние.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́ема, поя́ху:/ благослове́н еси́, Бо́же оте́ц на́ших. </emphasis>
</p>
<p>В по́двизех по́стных просия́вый, преподо́бне,/ безстра́стие стяжа́л еси́, поя́:/ благослове́н Бог оте́ц на́ших.</p>
<p>Кре́пкаго подви́жника огнь страсте́й не опали́,/ но Боже́ственная благода́ть ороси́ и све́тла житие́м показа́, зову́ща:/ благослове́н Бог оте́ц на́ших.</p>
<p>Не на песце́ суеты́ мирски́я,/ но на ка́мени ве́ры основа́ние положи́в, блаже́нне,/ во сла́ву Святы́я Тро́ицы оби́тель созда́/ и духо́вная твоя́ ча́да зва́ти научи́:/ благослове́н Бог оте́ц на́ших.</p>
<p>Послуша́нием и милосе́рдием, посто́м же и моли́твою Бо́гу благоугоди́л еси́:/ сего́ ра́ди просла́ви тя пред А́нгелы и челове́ки благослове́нный Бог оте́ц на́ших.</p>
<p>Услы́ши нас, чад твои́х, моля́щих ти ся,/ и ви́димых и неви́димых враг изба́ви,/ да моли́твами твои́ми дерзнове́ния сподо́бимся, е́же зва́ти:/ оте́ц на́ших Бо́же, благослове́н еси́.</p>
<p>Теле́сныя и душе́вныя на́ша не́мощи, любо́вию притека́ющих к тебе́,/ исцели́ти сподо́би, преподо́бне о́тче, да с тобо́ю зове́м:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Прему́дрости испо́лни всех и кре́пости Боже́ственныя,/ Ипоста́сная прему́дросте Вы́шняго,/ Богоро́дицы ра́ди, ве́рою вопию́щих:/ оте́ц на́ших Бо́же, благослове́н еси́.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>В пе́щь о́гненную ко отроко́м евре́йским снизше́дшаго,/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Огне́м Боже́ственныя любве́ попали́л еси́ плотски́я стра́сти/ и обрати́л еси́ в бе́гство де́монская ополче́ния, зовы́й:/ по́йте, вся дела́, Го́спода и превозноси́те Его́ во ве́ки.</p>
<p>Прославля́яй избра́нныя Своя́, Бог/ просла́ви и тебе́, преподо́бне,/ чи́стаго ра́ди жития́ твоего́,/ и, я́ко свети́ло, показа́л еси́, при́сно осиява́ющее ве́рою зову́щих:/ по́йте, вся дела́, Го́спода и превозноси́те Его́ во ве́ки.</p>
<p>Дале́че изы́де свята́го и́мене твоего́ сла́ва, преподо́бне,/ и всем на по́льзу был еси, зря́щим тя:/ всех бо науча́л усе́рдно воспева́ти Го́спода/ и превозноси́ти Его́ во ве́ки.</p>
<p>Моле́бно притека́ющии к моще́м твои́м, преподо́бне,/ по́мощи от <red>Тебе</red>́ про́сим,/ пою́ще и превознося́ще Христа́ во ве́ки.</p>
<p>Неможе́ние душ на́ших и теле́сныя боле́зни исцели́, преподо́бне,/ и научи́ нас прославля́ти Христа́ во ве́ки.</p>
<p>От Всесвята́го Ду́ха, блаже́нне, бога́тую благода́ть прие́мь,/ исцеля́еши ве́рою пою́щия и превознося́щия Христа́ во ве́ки.</p>
<p>
<red>Богоро́дичен: </red>Напа́стей Ты прило́ги отгоня́еши/ и страсте́й нахо́ды, Де́во,/ те́мже Тя пое́м во вся ве́ки.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Христу́, Сыну Бо́жию, ве́рою послужи́л еси́, преподо́бне,/ сего́ ра́ди Оте́ц Небе́сный оби́тель у <red>тебе</red>́ сотвори́л есть,/ с Ним и Пресвяты́м Свои́м Ду́хом.</p>
<p><red>Аще</red> и почте́н был еси́, преподо́бне, от вели́каго кня́зя, я́ко восприе́мник чад его́,/ оба́че кро́ток и смире́н был еси́,/ коего́ждо че́стию бо́льша себе́ творя́.</p>
<p>И́стинный учени́к был еси́ Спа́са Христа́,/ нищету́ духо́вную возлюби́в,/ сла́ву же ве́ка сего́ нивочтоже вмени́в,/ тем тя при́сно ублажа́ем.</p>
<p>То́ка слез на́ших не отврати́ся, о́тче Дании́ле,/ всегда́ к Бо́гу моля́ся о чту́щих тя.</p>
<p>Ра́дости испо́лни сердца́ на́ша и грехо́вныя печа́ли потреби́,/ я́ко да сла́вим тя.</p>
<p>Благода́тными заря́ми просвети́, преподо́бне о́тче, ве́рных сердца́,/ мрак неве́дения отгоня́я от нас,/ любо́вию тя сла́вящих.</p>
<p>
<red>Богоро́дичен: </red>Твоего́ несказа́ннаго рождества́ пропису́я проро́к,/ кни́гу запечатле́нну прови́де,/ ея́же никто́же разуме́/ и не пости́же та́инства вочелове́чения от <red>Тебе</red>́ Бо́га Сло́ва.
</p>
<p>
<red>Свети́лен:</red>
</p>
<p>Воздержа́нием плоть твою́ умертви́л еси́, о́тче преподо́бне,/ труды́ же и по́двиги святу́ю твою́ жизнь украси́л еси́,/ и ны́не во све́те Святы́я Тро́ицы пребыва́я,/ разжени́ мрак душ на́ших моли́твами твои́ми.</p>
<p>
<red>Сла́ва, и ны́не, Богоро́дичен:</red>
</p>
<p>Сия́нием, Де́во, из Тебе́ возсия́вшаго Све́та/ ум мой озари́, се́рдце просвети́, тьму грехо́вную отгоня́ющи/ и мглу ле́ности моея́ потребля́ющи.</p>
<p>
<red>На хвали́тех стихи́ры, глас 8:</red>
</p>
<p>Богоно́сче преблаже́нне,/ все плотско́е мудрова́ние ду́хови повину́в,/ и стремле́ния страсте́й укроти́в,/ был еси прия́телище Пресвята́го Ду́ха,/ собра́в же и́ночествующих мно́жество уче́ньми твои́ми,/ я́ко ле́ствицею восхо́дною,/ на высоту́ доброде́телей возве́л еси́ я./ Помина́й у́бо и нас, преподо́бне о́тче, чту́щих тя.</p>
<p><red>Днесь</red> возсия́ пресве́тлая па́мять твоя́,/ созыва́ющи многочи́сленное по́стник сосло́вие/ и преподо́бных ликостоя́ния,/ <red>Днесь</red> А́нгели и че́ловеки, торжеству́юще,/ восхваля́ют просла́вльшаго
<style name="color-red"/>тя Го́спода;/ те́мже и мы, притека́юще к моще́м твои́м,/ исцеле́ний да́ры оби́льно прие́млем/ и венча́вшаго тя Христа́ сла́вим,/ Спа́са душ на́ших.
</p>
<p>Измла́да возлюби́в Христа́ Бо́га на́шего,/ не дал еси́ сна очи́ма твои́ма,/ ни ве́ждома дрема́ния/ и вся́кую доброде́тель и пра́вду,/ я́же подоба́ет святы́м, соблю́л еси́,/ све́тел яви́вся о́браз ста́ду твоему́./ Сего́ ра́ди тя вси, преподо́бне, ублажа́ем.</p>
<p>
<red>Сла́ва, глас 4: </red>
</p>
<p>Преподо́бне о́тче Дании́ле,/ измла́да в доброде́телех подвиза́вся,/ был еси́ сосу́д че́стен Бо́жия благода́ти,/ источа́яй чудеса́ исцеле́ний/ с любо́вию чту́щим святу́ю па́мять твою́;/ сего́ ра́ди и мы, ча́да твоя́,/ усе́рдно вопие́м ти, глаго́люще:/ ра́дуйся, освяще́нная главо́;/ ра́дуйся, гра́ду на́шему похвало́ и утвержде́ние./ Приле́жно моли́ся Христу́ Бо́гу/ о спасе́нии душ на́ших.</p>
<p>
<red>И ны́не, Богоро́дичен, глас тойже:</red>
</p>
<p>Ра́дуйся, Свята́я Богоневе́сто;/ ра́дуйся, Свет ми́рови ро́ждши ве́рным;/ ра́дуйся, стено́ и покро́ве всех нас,/ Бо́га, яко Благода́теля,/ за ны непреста́нно моли́.</p>
<p>
<red>Славосло́вие вели́кое. Ектении́ и отпу́ст.</red>
</p>
<p>
<red>На Литурги́и слу́жба вся преподо́бническая.</red>
</p>
<p>
<red>Моли́тва </red>
</p>
<p>О, преподо́бне и Богоно́сне о́тче наш Дании́ле, всесмире́нно к тебе́ припа́даем и тебе́ мо́лимся: не отступа́й от нас ду́хом твои́м, но всегда́ помина́й нас во святы́х и благоприя́тных моли́твах твои́х ко Го́споду на́шему Иису́су Христу́. Моли́ся Ему́, да не потопи́т нас бе́здна грехо́вная, и да не бу́дем враго́м, ненави́дящим нас, в ра́дование; да прости́т Христо́с Бог наш твои́м предста́тельством за нас вся согреше́ния на́ша, и Свое́ю благода́тию водвори́т среди́ нас единоду́шие и любо́вь, и изба́вит нас от ко́зней и наве́тов диа́вольских, от гла́да, огня́, вся́кия ско́рби и ну́жды, от боле́зней душе́вных и теле́сных и от напра́сныя сме́рти; да сподо́бит Он нас, притека́ющих к тебе́, в и́стинней ве́ре и покая́нии пожи́ти, христиа́нския непосты́дныя и ми́рныя кончи́ны живота́ на́шего дости́гнути, и насле́довати Ца́рство Небе́сное, и сла́вити Пресвято́е И́мя Его́ со Безнача́льным Его́ Отце́м и Пресвяты́м Ду́хом во ве́ки веко́в. Ами́нь.</p>
</section>
