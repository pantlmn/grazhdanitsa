<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х апо́стол Иродио́на, Ага́ва, Асинкри́та, Ру́фа, Флегонта и Е́рма, и и́же с ни́ми </p>
</title>
<p>
<red>НА ВЕЧЕ́РНИ:</red>
</p>
<p>
<red>Стихи́ры, глас 4.</red>
</p>
<p>
<red>Подо́бен: </red>Я́ко до́бля:
<style name="color-red"/>
</p>
<p>Орли́ я́ко крила́ти,/ всю зе́млю претеко́сте,/ честна́я уче́ния разсева́юще,/ и пле́велы истерза́юще ле́сти благода́тию,/ и многокла́сен плод де́лающе, всехва́льнии,/ его́же держа́т мы́сленныя жи́тницы во ве́ки,/ Де́лателю безсме́ртному бога́тно соблю́даемь.</p>
<p>Иродио́на, Ага́ва и Асинкри́та,/ Ру́фа же и Боже́ственнаго Фле́гонта ублажи́м,/ Лозы́ су́ще плодови́тыя ро́зги,/ иска́пающа нам сла́дость спаси́тельную,/ веселя́щу жа́ждущая сердца́/ ве́рою и́стинною/ Боже́ственное сих соверша́ющих торжество́.</p>
<p>Небеса́ бы́вше, высока́ мы́слию,/ сла́ву возвеща́юще Бо́га на́шего,/ вопло́щшагося во́лею, Богови́дцы апо́столи,/ наста́вницы благочести́вых,/ це́рквей основа́ния,/ столпи́ непоколеби́мии,/ благоче́стия приста́нища,/ неизглаго́ланных та́ин служи́теле,/ световоди́теле душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Я́же Бо́га Невмести́маго/ во чре́ве Твое́м вмести́вшая,/ человеколю́бно Челове́ка бы́вша,/ и на́ше смеше́ние из Тебе́ прии́мша,/ и обожи́вша я́ве,/ не пре́зри мене́, Всечи́стая, ны́не скорбя́ща,/ но уще́дри ско́ро/ и разли́чныя вражды́ же/ и вре́да лука́ваго свободи́.</p>
<p>
<red>Крестобогоро́дичен:</red>
</p>
<p>На Кресте́ Тя я́ко узре́/ пригвожде́нна, Го́споди,/ А́гница и Ма́ти Твоя́ дивля́шеся/ и — что́ виде́ние сие́,— взыва́ше,—/ Сы́не вожделе́нне?/ Сия́ Тебе́ неве́рный собо́р воздаде́ беззако́нный,/ и́же мно́гих Твои́х чуде́с наслади́выйся./ Но сла́ва неизглаго́ланному/ соше́ствию Твоему́, Влады́ко.</p>
<p>
<red>Кано́н, его́же краегране́сие: </red>Апо́столом исплете́м Боже́ственную песнь.
<red> Творе́ние Ио́сифово. Глас 3. </red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Во́ды дре́вле/ ма́нием Боже́ственным/ во еди́но со́нмище совокупи́вый/ и раздели́вый мо́ре изра́ильтеским лю́дем,/ сей Бог наш препросла́влен есть,/ Тому́ еди́ному пои́м, я́ко просла́вися.</emphasis>
</p>
<p>Апо́столов святы́х всесвяту́ю согла́сно торжеству́им па́мять/ и ты́я воспои́м весе́лием души́:/ Пресвято́е бо мо́лят Сло́во очище́ние дарова́ти нам и ми́лость.</p>
<p>Многобо́жнаго неи́стовства согни́тие отгна́вше сло́ва со́лию Боже́ственнаго,/ ду́ши, сла́внии, обуя́вшия дре́вле вся, уздра́висте/ и спасе́ны Зижди́телю всех предста́висте:/ тем и прославля́етеся.</p>
<p>Сла́вный Иродио́н, Руф, и Фле́гонт, и Ага́в,/ и Асинкри́т, вку́пе и Ерм пе́сньми да ублажа́тся,/ бли́жнии бы́вше Изба́вителя на́шего дру́зи,/ и му́дрии апо́столи,/ и Боже́ственнии пропове́дницы.</p>
<p>
<red>Богоро́дичен: </red>Ми́лостивая Богоро́дице, апо́столов похвало́,/ и страстоте́рпцев сла́ва, и ве́рных утвержде́ние,/ утверди́, молю́ся, претворя́емый наве́ты лестца́ ум мой,/ помраче́нный преступле́ньми.
</p>
<p>
<red>Песнь 3 </red>
</p>
<p>
<red>Ирмо́с: </red>
<emphasis>И́же от не су́щих вся приведы́й,/ сло́вом созида́емая,/ соверша́емая Ду́хом,/ Вседержи́телю Вы́шний,/ в любви́ Твое́й утверди́ мене́.</emphasis>
</p>
<p>Церко́вная бы́вше очеса́,/ мно́гим отверзо́сте о́чи ви́дети добро́ту недомы́сленную,/ Богови́днии ученицы́ Боже́ственнаго Сло́ва.</p>
<p>Дом Тро́ицы показа́лся еси́ светови́ден, Ру́фе пресла́вне,/ и сло́вом благода́ти тре́бища низве́ргл еси́,/ и созда́л еси́ Го́споду Це́ркви.</p>
<p>Сло́вом твои́м Боже́ственным обнови́в, Ру́фе му́дре, сердца́,/ насе́яв спаси́тельная уче́ния, и многопло́ден клас спа́сшихся пожа́л еси́ спасе́ние.</p>
<p>
<red>Богоро́дичен: </red>По Существу́ Сый Боже́ственному непристу́пен, Пречи́стая,/ присту́пен мне ны́не бысть/ и пло́ти прия́тием весь соедини́ся кра́йняго ра́ди благоутро́бия.
<style name="color-red"/>
</p>
<p>
<red>Седа́лен, глас 4.</red>
</p>
<p>
<red>Подо́бен: </red>Вознесы́йся:
</p>
<p>Научи́вшеся от исто́чника прему́дрости,/ умудри́сте пре́жде неразу́мием служа́щия умовре́дно истука́нным, му́дрии./ Те́мже блажи́ми есте́ в век ве́ка, престо́лу предстоя́ще Святы́я Тро́ицы,/ но приле́жно моли́теся обрести́ разреше́ние прегреше́ний на́ших, пресла́внии.</p>
<p>
<red>Сла́ва, и ны́не, Богоро́дичен:</red>
</p>
<p>По Бо́зе во Твой, Богоро́дице, прибега́ю смире́нный покро́в Боже́ственный, припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, му́ки, и трепе́щу./ Моле́ние сотвори́, Чи́стая, к Сы́ну Твоему́ от сих изба́вити мя.</p>
<p>
<red>Крестобогоро́дичен:</red>
</p>
<p>И́же от Безнача́льнаго Отца́ рожде́ннаго напосле́док Тя пло́тию ро́ждшая,/ на Кресте́ ви́сяща, зря́щи, Христе́, — увы́            Мне, любе́знейший Иису́се,— вопия́ше,—/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́, распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Положи́л еси́ к нам тве́рдую любо́вь, Го́споди,/ Единоро́днаго бо Твоего́ Сы́на за ны на смерть дал еси́./ Те́мже Ти зове́м, благодаря́ще:/ сла́ва си́ле Твое́й, Го́споди.</emphasis>
<style name="color-red"/>
</p>
<p>Врачева́ние ве́рным язы́ком Боже́ственное принося́ще,/ зе́млю нече́стия лука́вную, разоре́нию, му́дрии, преда́сте и созда́сте ду́ши в ве́ре,/ сего́ ра́ди ублажа́етеся.</p>
<p>В си́лу тобо́ю, Иродио́не блаже́нне, облече́ся град Па́трский преявле́нно:/ пе́рвый бо ты престо́л украси́л еси́,/ Боже́ственными просвеща́емь светоли́тии Свята́го Ду́ха.</p>
<p>Град Па́трский граждани́ном тобо́ю вели́ким обогати́ся,/ блаже́нне Иродио́не, вои́стинну,/ к Сио́ну вы́шнему приводя́щим сий в пра́вду,/ те́мже почита́ет тя Боже́ственными песнопе́ньми.</p>
<p>
<red>Богоро́дичен: </red>Сло́вом свяще́нным О́тчее Сло́во зачала́ еси́,/ вся́каго безслове́сия челове́ки, Богороди́тельнице Де́во, избавля́юща./ Те́мже словесы́ всегда́ велегла́сно Боже́ственными Тя сла́вим.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>На земли́ неви́димый яви́лся еси́/ и челове́ком во́лею сожи́л еси́, Непостижи́мый,/ и, к Тебе́ у́тренююще,/ воспева́ем Тя, Человеколю́бче.</emphasis>
</p>
<p>На зе́млю прише́дша, е́же спасти́ заблу́ждшаго,/ пропове́дасте Сло́во, Боже́ственнии апо́столи,/ и от ле́сти вся челове́ки изба́висте.</p>
<p>Странноле́пно проро́чествия тебе́ благода́ть/ от Бо́га излия́ся бога́тно, Богому́дре Ага́ве,/ провозглаша́еши бо сказа́ние хотя́щих бы́ти явле́нно.</p>
<p>Яви́лся еси́ иногда́, прозна́менуя Па́влу/ наве́ты, и у́зы, и озлобле́ния, проро́че Ага́ве,/ егда́ ру́ки твоя́ о́наго по́ясом связа́л еси́.</p>
<p>
<red>Богоро́дичен: </red>Еди́на на земли́ рождество́ име́ла еси́ стра́нно,/ еди́нех нас примиря́ющи еди́ному Пребезнача́льному Отцу́./ Сего́ ра́ди еди́ну Тя, я́ко Ма́терь Бо́га, чтим.
<style name="color-red"/>
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Бе́здна после́дняя грехо́в обы́де мя,/ и исчеза́ет дух мой,/ но простры́й, Влады́ко, высо́кую Твою́ мы́шцу,/ я́ко Петра́, мя, Упра́вителю, спаси́. </emphasis>
</p>
<p>Положи́, свещи́ я́ко светоза́рны, вас Сло́во, вселе́нную просвеща́ющия,/ и тьму реша́щия, Богови́дцы апо́столи,/ и показу́ющия путь спаси́тельный.</p>
<p>Ме́ртвость пропове́дуя Безсме́ртнаго,/ умерщвле́нных к Животу́ преставля́ше му́дрый Асинкри́т,/ апо́столов похвала́, Ирка́нии же тве́рдое огражде́ние.</p>
<p>Обре́те тя, Асинкри́те, реку́, вод испо́лнену Ирка́ния Ду́ха,/ и, честны́ми напое́нии твои́ми напои́вшися,/ принесе́ красне́йшая Влады́це прозябе́ния.</p>
<p>
<red>Богоро́дичен: </red>Зако́на Тя образова́ше киво́т,/ прие́мшую зако́на Боже́ственнаго исполне́ние,/ и пло́тию ро́ждшую, и по рождестве́ пребы́вшую Присноде́ву,/ я́ко пре́жде рождества́, Богоневе́сто.
</p>
<p>
<red>Конда́к, глас 2.</red>
</p>
<p>
<red>Подо́бен: </red>Вы́шних ища́:
</p>
<p>Яви́стеся Христо́вы ученицы́ и апо́столи всечестни́и,/ Иродио́не сла́вне, Ага́ве и Ру́фе,/ Асинкри́те, Фле́гонте со Е́рмом,/ при́сно моли́теся Го́сподеви/ пода́ти нам согреше́ний проще́ние, пою́щим вас.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Пре́жде о́бразу злато́му,/ перси́дскому чти́лищу,/ о́троки не поклони́шася трие́,/ пою́ще посреде́ пе́щи:/ отце́в Бо́же, благослове́н еси́.</emphasis>
</p>
<p>Основа́вше до́бре на ка́мени ве́ры язы́ков исполне́ния,/ ка́мение дре́вле чту́щия всу́е/ просвети́сте я́ве, Богоглаго́ливии.</p>
<p>Попали́л еси́, Фле́гонте свяще́нне,/ огне́м Боже́ственных слове́с твои́х вся́ко ле́стное те́рние/ и сердца́, окая́нно уга́сшая,/ теплото́ю Ду́ха вжегл еси́ явле́нно.</p>
<p>Марафо́нстии жи́тели, предста́теля тя велича́йша, и учи́теля изря́дна,/ и свети́льника, и наста́вника иму́ще, Фле́гонте сла́вне,/ почита́ют тя непреста́нно.</p>
<p>
<red>Богоро́дичен: </red>Нов рай нам, жи́зни дре́во, Чи́стая, стяжа́вши, была́ еси́,/ его́же снедь сне́дию умерщвле́нныя оживи́,/ Чи́стая Богороди́тельнице.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Вавило́нская пещь о́троки не опали́,/ ниже́ Божества́ Огнь Де́ву растли́./ Тем со о́троки, ве́рнии, возопие́м:/ благослови́те, дела́ Госпо́дня, Го́спода. </emphasis>
</p>
<p>Да ублажи́тся Ага́в, Фле́гонт и Асинкри́т, Руф и Ерм сла́вный и Иродио́н <red>Днесь</red>,/ Сло́ва бы́вше Боже́ственнии апо́столи, и свети́ла ми́ра,/ и язы́ков учи́телие.</p>
<p>Ерм пресла́вный Далма́тии бысть всея́ наста́вник и просвеще́ние:/ на сию́ бо, я́ко со́лнце многосве́тло, на́йде,/ творя́ ди́вная и просвеща́я сердца́, неви́дящая пе́рвее.</p>
<p>Сло́во, я́ко свети́льник сия́ющ, Е́рме, нося́, сла́вне,/ су́щия в нощи́ лю́тых седя́щия просвети́л еси́,/ исцеле́ния и зна́мения творя́ вели́ка,/ привле́кл еси́ к ве́ре неве́рных исполне́ние.</p>
<p>
<red>Богоро́дичен: </red>Тя предста́тельство и́мамы, Пречи́стая, раби́ Твои́,/ и к Сы́ну Твоему́ и Бо́гу Хода́таицу непосты́дну,/ от бед ны спаси́ и лю́тых напа́стей,/ да ве́рою и любо́вию при́сно Тя сла́вим.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Купино́ю и огне́м пропи́санную/ в Сина́и законополо́жнику Моисе́ю/ и Бо́жий во чре́ве неопа́льно заче́ншую Огнь,/ всесве́тлую и негаси́мую свещу́,/ су́щую Богоро́дицу пе́сньми, чту́ще, велича́ем.</emphasis>
</p>
<p>Свяще́ннейший лик соста́вим ве́рно,/ единомышле́нием души́ блажа́ще те́пло Е́рма и Иродио́на, Ру́фа, Ага́ва,/ Асинкри́та же вели́каго и Фле́гонта Боже́ственнаго,/ я́ко Сло́ва самови́дцы бы́вшия.</p>
<p>Я́ко ма́слины та́йныя явле́ни вои́стинну, Богоглаго́ливии,/ на́ша умасти́ша ду́ши и ли́ца благода́тию/ и изба́виша от безбо́жнаго наси́лия и тьмы неразу́мия./ Те́мже и досто́йно ублажа́ются.</p>
<p>Стена́ний ны мно́гих, и рабо́ты вра́жия,/ и ве́тхаго запина́теля изба́висте, му́дрии Изба́вителевы апо́столи,/ и показа́сте стези́, веду́щия Боже́ственною наде́ждею к Ца́рству Небе́сному.</p>
<p>Шестосве́тная свеще́ святы́х учени́к,/ моли́ приле́жно Трисо́лнечную Зарю́ просвети́ти ду́ши на́ша,/ всесве́тлую соверша́ющих ва́шу па́мять,/ и изба́вити от тьмы и ве́чнаго осужде́ния.</p>
<p>
<red>Богоро́дичен: </red>Я́коже пламеноно́сная клеща́, прия́ла еси́ во утро́бе угль разу́мный,/ попаля́ющ на́ша стра́сти, и просвеща́ющ ду́ши на́ша,/ и реша́щ тьму идолонеи́стовства, Чи́стая Де́во многопе́тая.
<style name="color-red"/>
</p>
</section>
