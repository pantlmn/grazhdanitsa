<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице ра́ди ико́ны Ея́, имену́емыя «Му́ромская»</p>
</title>
<p>
<red>Тропа́рь, глас 4:</red>
</p>
<p><red>Днесь</red> све́тло красу́ется град Му́ром,/ я́ко зарю́ со́лнечную, восприе́мши, Влады́чице,/ чудотво́рную Твою́ ико́ну,/ к не́йже ны́не мы притека́юще и моля́щеся, Тебе́ взыва́ем си́це:/ о Пречу́дная Влады́чице Богоро́дице,/ моли́ся из Тебе́ воплоще́нному Христу́ Бо́гу на́шему,/ да изба́вит град сей и вся гра́ды и страны́ христиа́нския/ невреди́мы от всех наве́т вра́жиих/ и спасе́т ду́ши на́ша, я́ко Милосе́рд.</p>
<p>
<red>Моли́тва</red>
</p>
<p>О Пресвята́я Де́во, Ма́ти Го́спода Вы́шних сил, Небесе́ и земли́ Цари́це, гра́да и страны́ на́шея Всемо́щная Засту́пнице! Услы́ши нас, моля́щихся Тебе́, и испроси́ у Бо́га, Сы́на Твоего́, па́стырем на́шим ре́вность и бде́ние о душа́х, градоправи́телем — му́дрость и си́лу, судия́м — пра́вду и нелицеприя́тие, наста́вником — ра́зум и смиренному́дрие, супру́гом — любо́вь и согла́сие, ча́дом — послуша́ние, оби́димым — терпе́ние, оби́дящим — страх Бо́жий, скорбя́щим — благоду́шие, ра́дующимся — воздержа́ние. Нам же всем ниспосли́ дух ра́зума и благоче́стия, дух милосе́рдия и кро́тости, дух чистоты́ и пра́вды. Ей, Госпоже́ Пречи́стая! умилосе́рдися на немощны́я лю́ди Твоя́: разсе́янныя собери́, заблу́ждшия на путь пра́вый наста́ви, неду́гующия уврачу́й, ста́рость поддержи́, ю́ныя уцелому́дри, младе́нцы воспита́й и при́зри на всех нас призре́нием ми́лостиваго Твоего́ заступле́ния. Ми́лостива нам бу́ди зде и на Стра́шном Суде́ Сы́на Твоего́. Ты бо еси́, Госпоже́, сла́ва Небе́сных и упова́ние земны́х, Ты по Бо́зе на́ша наде́жда и Засту́пница всех, притека́ющих к Тебе́ с ве́рою. Тебе́ убо мо́лимся и Тебе́, яко Всемогу́щей Помо́щнице, са́ми себе́ и друг дру́га и всю жизнь на́шу предае́м, ны́не, и при́сно, и во ве́ки веко́в. Ами́нь.</p>
</section>
