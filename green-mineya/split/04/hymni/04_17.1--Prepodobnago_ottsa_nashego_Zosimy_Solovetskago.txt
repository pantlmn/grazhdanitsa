<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Зоси́мы Солове́цкаго, но́ваго чудотво́рца </p>
</title>
<p>
<red>НА МА́ЛОЙ ВЕЧЕ́РНИ:</red>
</p>
<p>
<red>На </red>Го́споди, воззва́х:
<red> стихи́ры, глас 4.</red>
</p>
<p>
<red>Подо́бен: </red>Я́ко до́бля:
<style name="color-red"/>
</p>
<p> До́лу влеку́щаго мудрова́ния/ совле́клся еси́, му́дре,/ на высоту́ простира́яся,/ та́мо приобща́тися су́щим жела́я, о́тче Зоси́мо,/ е́же и получи́л еси́ ны́не,/ плотски́я тя́жести изреши́вся;/ и о нас моли́ся,/ ве́рою чту́щих честну́ю па́мять твою́.</p>
<p>Пра́востию смы́сла помышля́я/ и разсмотря́я многомяте́жную, о́тче, жития́ бу́рю,/ ти́хое же и невла́емое приста́нище безмо́лвия,/ е́же и предпоче́т па́че,/ о́но же досто́йно отве́ргл еси́/ и, изреши́вся се́тей многоплете́ннаго сладостра́стия,/ моли́ спасти́ся нам.</p>
<p>Целому́др и кро́ток/ от ю́ности был еси́,/ о́тче Зоси́мо блаже́нне,/ пра́востию се́рдца и ума́ чистото́ю/ доброде́тели удержа́в,/ и́миже Бо́гу прибли́жился еси́./ Его́же ны́не моли́/ от тли и бед изба́вити/ ве́рою творя́щих честну́ю па́мять твою́.</p>
<p>
<red>Сла́ва, глас 4:</red>
</p>
<p>Стеце́мся, мона́шеское мно́жество,/ соше́дшеся, пра́здник соста́вим:/ честна́я бо па́мять отца́ на́шего Зоси́мы,/ сердца́ на́ша озаря́ет неви́димо,/ до́брыми возсия́ющи де́лы./ Сего́ ра́ди, согла́сно воспева́юще, рцем:/ ра́дуйся, ве́рный ра́бе Христа́ Бо́га;/ ра́дуйся, по́стников све́тлая похвало́;/ ра́дуйся, мона́шествующих наста́вниче;/ ра́дуйся, исцеле́ний исто́чниче./ О нас, преподо́бне, моли́ всех Царя́, Христа́ Бо́га на́шего,/ изба́витися от собла́зн льсти́ваго/ и спасти́ся душа́м на́шим.</p>
<p>
<red>И ны́не, пра́здника.</red>
</p>
<p>
<red>На стихо́вне, в Трио́ди.</red>
</p>
<p>
<red>Сла́ва, глас 4: </red>
</p>
<p>Прииди́те, празднолю́бцы,/ псало́мскую песнь воскре́сшему из ме́ртвых Христу́ принесе́м:/ <red>Днесь</red> бо разу́мная весна́ возсия́ нам,/ подаю́щи цве́ты слове́сныя,/ вселюбе́зная па́мять отца́ на́шего Зоси́мы./ Ю́же досто́йно почита́юще,/ прие́млем исто́чники исцеле́ния,/ излива́ющияся нам от всечестны́я ра́ки незави́стно,/ подвиза́ бо ся терпели́вно на земли́/ и Небе́сныя да́ры прия́т./ Те́мже того́ ны́не мо́лим/ моли́тися непреста́нно Христу́ Бо́гу/ мир вселе́нней дарова́ти/ и душа́м на́шим ве́лию ми́лость.</p>
<p>
<red>И ны́не, пра́здника.</red>
</p>
<p>
<red>НА ВЕЛИЦЕЙ ВЕЧЕРНИ</red>
</p>
<p>
<red>На </red>Го́споди, воззва́х:
<red> поста́вим стихи́ры на 8, в Трио́ди 3 и преподо́бнаго 5, глас 8:</red>
</p>
<p>
<red>Подо́бен: </red>О пресла́внаго чудесе́:
</p>
<p>О́тче преподо́бне Зоси́мо,/ впери́в ум твой к Бо́гу ве́рою,/ мирска́го смеше́ния/ возгнуша́лся еси́ непостоя́ннаго/ и, крест твой взем,/ Всеви́дцу после́довал еси́,/ те́ло непокори́вое по́двиги воздержа́ния/ по́мыслу порабо́тив/ си́лою Боже́ственнаго Ду́ха.</p>
<p>О́тче Богому́дре Зоси́мо,/ ты от утро́бы ма́терни/ Христу́ прибли́жился еси́,/ и всем смы́слом Тому́ прилежа́л еси́,/ и, от твои́х по́двиг Бо́гу Вседержи́телю/ плоды́ досто́йныя принося́, преподо́бне,/ доброде́тельными цве́ты украша́емь,/ тем блага́х наслажде́ние обре́л/ и восприя́л еси́, досточу́дне.</p>
<p>Преподо́бне о́тче прему́дре Зоси́мо,/ боля́щим ты яви́лся еси́ исцеле́ние,/ и хромы́м хожде́ние/ ми́лостивно сотворя́еши,/ и всем, притека́ющим с ве́рою/ к цельбоно́сному гро́бу твоему́/ и прося́щим по́мощи и заступле́ния,/ ты же моли́твами твои́ми/ исцеле́ние неду́гующим неску́дно подава́еши.</p>
<p>
<red>И́ны стихи́ры, глас 2.</red>
</p>
<p>
<red>Подо́бен: </red>Ки́ими похва́льными:
</p>
<p>Ки́ими похва́льными венцы́/ увязе́м отца́ на́шего Зоси́му?/ Доброде́телей сокро́вище,/ сосу́д чистоты́, прия́телище благода́ти,/ исто́чник исцеле́ний,/ его́же ра́ди враго́в шата́ние Христо́с низложи́,/ име́яй ве́лию ми́лость.</p>
<p>Ки́ими пе́сненными добро́тами/ похва́лим на́шего наста́вника?/ Пусты́ннаго граждани́на,/ целому́дрия храни́теля,/ боля́щих врача́ безме́здна,/ его́же ра́ди враго́в шата́ние Христо́с низложи́,/ име́яй ве́лию ми́лость.</p>
<p>Ки́ими смире́нными устна́ми/ ублажи́м до́брых рачи́теля?/ По́стника и́стинна,/ бе́дным помо́щника,/ в мо́ри обурева́емых предста́теля,/ прибега́ющим приста́нище,/ его́же ра́ди враго́в шата́ние Христо́с низложи́,/ име́яй ве́лию ми́лость.</p>
<p>
<red>Сла́ва, глас 6. Самогла́сен:</red>
</p>
<p>Прииди́те, по́стническое сосло́вие,/ духо́вный лик соста́вим,/ пе́ния трубо́ю возглаша́юще,/ благода́рственными гла́сы отцу́ на́шему возопие́м, глаго́люще:/ ра́дуйся, Христо́в подви́жниче Зоси́мо,/ любо́вию бо Сего́ оста́вил еси́ мир, преподо́бне;/ ра́дуйся, и́же те́ло твое́ посто́м и труды́ изнуря́я/ ве́чныя ра́ди и блаже́нныя вои́стинну жи́зни;/ ра́дуйся, чи́стый те́лом и душе́ю,/ озаря́яся непреста́нно сия́нием Христа́ Бо́га./ Нам же, творя́щим честну́ю па́мять твою́,/ моли́ изба́витися вся́каго гне́ва,/ и тли, и муче́ния, блаже́нне.</p>
<p>
<red>И ны́не, пра́здника.</red>
</p>
<p>
<red>Вход. Проки́мен дне, и паремии́. </red>
</p>
<p>Прему́дрости Соломо́ни чте́ние
<red> (глава́ 3):</red>
</p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние, они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры, по сте́блию потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань, разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние
<red> (глава́ 4):</red>
</p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бысть,/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́,/ или́ лесть прельсти́т ду́шу его́./ Раче́ние бо зло́бы помрача́ет до́брая,/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́./ Сего́ ра́ди потща́ся от среды́ лука́вствия./ Лю́дие же, ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние
<red> (глава́ 5):</red>
</p>
<p>Пра́ведницы во ве́ки живу́т, и в Го́споде мзда их,/ и попече́ние их у Вы́шняго./ Сего́ ра́ди прии́мут ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́,/ Внуши́те, держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>
<red>На лити́и стихи́ры самогла́сны, глас 4:</red>
</p>
<p>Све́тлая па́мять успе́ния твоего́,/ преподо́бне о́тче Зоси́мо,/ нам сердца́ просвеща́ет:/ чту́ще бо честны́я твоя́ мо́щи,/ врачевство́ страсте́й, неудо́бь цели́мых,/ прославля́ем просла́вльшаго тя Го́спода/ и твоя́ труды́ и по́двиги венча́вша благода́тию;/ усе́рдно и мы, подвиго́в и трудо́в е́мшеся,/ твое́ю стезе́ю ходи́ти ко Христу́ Бо́гу,/ Его́же моли́ спасти́ и просвети́ти ду́ши на́ша.</p>
<p>
<red>Глас 2: </red>Во успе́нии твое́м, блаже́нне,/ учи́тельница нам быва́ет твоя́ ра́ка,/ при́сно бо излива́ющимися чудесы́ вопие́т,/ возводя́ к трудо́м и подвиго́м, глаго́ля:/ возлюби́те Го́спода,/ да обря́щете благода́ть ве́чную,/ и ничто́же па́че Его́ почти́те,/ да егда́ прии́дет, обря́щете поко́й со избра́нными Его́,/ его́же да и мы улучи́м/ твои́ми моли́твами.
</p>
<p>В незаходи́мыя заше́л еси́ мо́ря ото́ки,/ пристра́стия ми́ра бе́гая,/ до́блим Ге́рманом наставля́емь,/ в чу́днаго Савва́тия селе́ние,/ иде́же и мона́шеское мно́жество собра́л еси́,/ наставля́я сих посто́м и труды́ на стези́ доброде́телей,/ возвыша́я сих к Боже́ственному раче́нию./ Иде́же ны́не в незаходи́мая вшел еси́/ пресве́тлаго све́та Пресвяты́я Тро́ицы, о́тче,/ руководя́ нас моли́твами твои́ми.</p>
<p>
<red>Глас 8: </red>Преподо́бне о́тче, всече́стне Зоси́мо,/ до́брыми де́тельми возше́д, я́ко на колесни́цу, восте́кл еси́,/ побе́дныя по́чести от Него́ прие́мля:/ те́ло твое́ трудолю́бное,/ я́ко ма́сти, нам во гро́бе оста́вил еси́, о́тче,/ источа́ти исцеле́ния и прогони́ти ду́хи лука́выя./ Те́мже тя ублажа́ем, всече́стне.
</p>
<p>
<red>Сла́ва, глас 5: </red>
</p>
<p>Возсия́ весна́, прииди́те, наслади́мся,/ просия́ Воскресе́ние Христо́во,/ прииди́те, возвесели́мся,/ отца́ на́шего па́мять, чернори́зцы озаря́ющи, показа́ся./ Те́мже, празднолю́бцы, прииди́те, духо́вне торжеству́ем:/ сей бо до́бре ра́това диа́вола/ и сего́ посрами́, Крест Христо́в на ра́му нося́,/ со страстьми́ и похотьми́ те́ло свое́ пропина́я,/ бо́дростию свяще́нство свое́ украша́я./ И ны́не, свяще́нно в незаходи́мая заше́д,/ во све́те Богонача́льнаго свяще́нства предстоя́,/ се́нем ему́ разре́шшимся./ Те́мже тому́ возопии́м:/ преподо́бне, моли́ спасти́ся душа́м на́шим.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 6:</red>
</p>
<p>На го́ру доброде́телей восходя́,/ до́лу влеку́щая помышле́ния оттряса́я,/ Крест Спаси́телев на ра́мо взем,/ усе́рдно Тому́ после́довал еси́./ И ны́не, добро́ты Его́ наслажда́яся,/ помина́й нас, чту́щих тя.</p>
<p>
<red>Стих: </red>Честна́ пред Го́сподем/ смерть преподо́бных Его́.
</p>
<p>Небе́сных благ жела́я,/ мирска́я сла́дкая отве́ргл еси́,/ ненасы́тимыя сла́дости рачи́тель,/ а́лчбою и жа́ждею томя́ себе́,/ е́же ны́не вои́стинну обре́л еси́,/ о́тче Зоси́мо.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Воздержа́нием сла́сти восхлаща́я/ и сле́зными исто́чники пла́мень погаша́я страсте́й,/ те́мже ны́не зе́млю кро́тких насле́довал еси́,/ свеселя́ся преподо́бным и пра́ведным,/ о́тче наш Зоси́мо.</p>
<p>
<red>Сла́ва, глас 8:</red>
</p>
<p>Преподо́бне о́тче,/ ми́ра красоты́ и сла́вы вре́менныя/ отню́д возненави́дел еси́,/ мона́шеское же житие́ па́че возлюби́л еси́/ и А́нгелом собесе́дник бы́ти сподо́бился еси́/ и свети́льник многосве́тлый Росси́йския земли́,/ чудесы́, я́коже второ́е со́лнце, сия́я./ Всех нас помина́й,/ соверша́ющих свяще́нную па́мять твою́:/ мы бо, ча́да твоя́/ и о́вцы слове́сных твои́х уче́ний,/ тя на по́мощь призыва́ем,/ прося́ще тобо́ю прия́ти/ мир и ве́лию ми́лость.</p>
<p>
<red>И ны́не, пра́здника.</red>
</p>
<p>
<red>Тропа́рь, глас 4:</red>
</p>
<p>Изволе́нием Боже́ственнаго ра́зума/ всели́лся еси́ в пусты́ню/ и та́мо, впери́в ум твой в Небе́сныя оби́тели,/ ра́вно А́нгелом житие́ на земли́ пожи́в,/ в моли́твах, и труде́х, и поще́ниих/ о́браз был еси́ твои́м ученико́м./ Отону́дуже Бог, ви́дя твое́ благо́е изволе́ние,/ умно́жи тебе́ ча́да в пусты́ни, слез твои́х тече́ньми напая́емей./ Но, я́ко име́я дерзнове́ние к Бо́гу,/ помина́й ста́до, е́же собра́л еси́, му́дре,/ и не забу́ди, я́коже обеща́лся еси́,/ посеща́я чад твои́х,/ Зоси́мо преподо́бне, о́тче наш.</p>
<p>
<red>НА УТРЕНИ</red>
</p>
<p>
<red>По 1-й стихоло́гии седа́лен, глас 4:</red>
</p>
<p>Во ото́це пу́сте, я́коже во вселе́нней пожи́л еси́,/ отню́дуже и в мо́ри пусты́ню град показа́л еси́./ Зоси́мо о́тче, моли́ спасти́ся нам.</p>
<p>
<red>Сла́ва, и ны́не, пра́здника.</red>
</p>
<p>
<red>По 2-й стихоло́гии седа́лен, глас 4: </red>
</p>
<p>Превозше́л еси́ вра́жия прило́ги, благода́тию вжиля́емь,/ посто́м и бде́нием ум чи́стя и моли́твою Бо́гу приближа́яся,/ отню́дуже и бесо́м прогони́тель яви́лся еси́, Зоси́мо,/ моли́ спасти́ся нам.</p>
<p>
<red>Сла́ва, и ны́не, пра́здника.</red>
</p>
<p>
<red>По полиеле́и седа́лен, глас 8:</red>
</p>
<p>Посту́ прилежа́ и бде́нию, о́тче, безгне́вием и кро́тостию украша́яся,/ мона́хов чи́ны собра́л еси́,/ доброде́телей о́бразы тем предлага́я и зако́ны вообража́я;/ и́миже к ра́зуму Боже́ственному возводя́,/ преподо́бне Зоси́мо, моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен: </red>
</p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию, вси ублажа́ем, ро́ди челове́честии,/ Огнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен: </red>Честна́ пред Го́сподем/ смерть преподо́бных Его́.
<red>Стих: </red>Что́ возда́м Го́сподеви о всех, я́же воздаде́ ми?
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме стихира, глас 6:</red>
</p>
<p>Преподо́бне о́тче,/ слу́хи твоя́ приле́жно Ева́нгелию вдав,/ услы́шал еси́ Боже́ственнаго гла́са, зову́ща в Небе́сное Ца́рство,/ и до́бре после́довал еси́ ему́,/ ми́ра кра́сная уме́ты вмени́л еси́,/ Еди́наго добро́ты жела́я Христа́,/ Ему́же приле́жно моли́ся/ ми́ру посла́ти мир,/ Це́рквам единомы́слие/ стране́ побе́дное одоле́ние/ и душа́м на́шим ве́лию ми́лость.</p>
<p>
<red>Кано́н пра́здника в Трио́ди на 6 и преподобнаго на 8.</red>
</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко еди́н сла́вно просла́вися. </emphasis>
</p>
<p>Боже́ственною, о́тче, любо́вию прилепи́лся еси́ от ю́ности Христу́,/ плотски́я стра́сти увяди́л еси́ воздержа́нием, Зоси́мо прему́дре, Бо́гом помога́емь./ И ны́не нам све́та мы́сленнаго испо́лнитися помоли́ся Го́сподеви, пою́щим:/ сла́вно бо просла́вися.</p>
<p>Претруди́л еси́ те́ло, пребога́те,/ и стра́сти плотски́я, о́тче, порабо́тил еси́, Зоси́мо,/ я́сно прия́л еси́ све́тлость благода́ти/ и, се́ю просве́щься, Боже́ственне взыва́л еси́:/ Го́сподеви пои́м, сла́вно бо просла́вися.</p>
<p>Кре́постию Ду́ха возмо́г,/ держа́ву низложи́л еси́ и си́лу вра́жию/ и, похвалу́ побе́дную и по́чести прие́мь, преподо́бне,/ чуде́сными сия́нии просвети́лся еси́, Го́сподеви поя́:/ сла́вно бо просла́вися.</p>
<p>
<red>Богоро́дичен: </red>Зако́н кроме́ есте́ственных родила́ еси́ законода́вца Бо́га, Челове́ка бы́вша./ Того́ я́ко Бла́га моли́, Всенепоро́чная, на́ша беззако́ния презре́ти, вопию́щих всегда́:/ Го́сподеви пои́м, сла́вно бо просла́вися.
</p>
<p>
<red>Други́й кано́н преподобнаго, глас 6.</red>
</p>
<p>
<red>Песнь 1 </red>
</p>
<p>
<red>Ирмо́с: </red>
<emphasis>Я́ко по су́ху, пешеше́ствовав Изра́иль,/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь/ пои́м, вопия́ше.</emphasis>
</p>
<p>Пребоже́ственный Све́те трисо́лнечне,/ страсте́й те́мностию омраче́на всего́ мя, просвети́в, очи́сти/ моли́твами Твоего́ раба́, Человеколю́бче,/ и сего́ чту́щу сло́во ми вдохни́.</p>
<p>Пою́щу светоно́сную па́мять твою́ свет ми низпосли́,/ я́ко Богонача́льному Све́ту предстоя́, преподо́бне Зоси́мо,/ страсте́й мои́х тьму моли́твами твои́ми отгоня́я.</p>
<p>Кро́ток, и ми́лостив, и чист быв,/ кро́тких зе́млю дости́гл еси́, о́тче,/ укроти́ настоя́щую бу́рю се́рдца моего́,/ да, в тишине́ Боже́ственней быв, песносло́влю твоя́ по́двиги.</p>
<p>
<red>Богоро́дичен: </red>Твоего́ прии́мши Соде́теля, я́ко Сам восхоте́,/ из безсе́менна чре́ва Твоего́ па́че ума́ воплоще́нна, Чи́стая,/ тва́рей вои́стинну яви́лася еси́ Влады́чица.
</p>
<p>
<red>Катава́сия пра́здника.</red>
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Плоть твою́ умертви́л еси́ воздержа́нием, преподо́бне,/ ду́шу же Боже́ственными дарова́нии просвети́л еси́.</p>
<p>Все у́бо жела́ние ко Влады́це Твоему́ обрати́л еси́,/ я́рость же на бе́сы, Богоно́се, вооружи́л еси́.</p>
<p>Име́я споспешеству́ющую ти Бо́жию си́лу, прему́дре,/ я́ко чу́ден, чудеса́ источа́еши и отго́ниши неду́ги.</p>
<p>
<red>Богоро́дичен: </red>В ложесна́ Твоя́ с потща́нием, Всенепоро́чная, всели́ся Зижди́тель/ на благодея́ние ве́рно воспева́ющим Тя.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Целому́дрие, о́тче, притяжа́в,/ и́мже на Боже́ственную любо́вь возше́л еси́,/ прие́мь да́ры исцеля́ти неду́ги душ и теле́с на́ших.</p>
<p>Ум твой Небе́сныя добро́ты созерца́ти, от земны́х отлучи́в,/ прилежа́ти наказа́л еси́, Зоси́мо,/ иде́же ны́не водворя́ешися.</p>
<p>Образ быв твои́м ученико́м к доброде́тели, о́тче,/ и́хже возводя́ к высоте́ Боже́ственнаго раче́ния,/ доброде́тели прилежа́ти наказу́я.</p>
<p>
<red>Богоро́дичен: </red>Боже́ственнаго рождества́ Твоего́, Чи́стая,/ вся́каго естества́ чин прехо́дит чу́до:/ Бо́га бо Присносу́щна прии́мши во чре́ве,/ и, ро́ждши, пребыва́еши при́сно Де́ва.
</p>
<p>
<red>Конда́к пра́здника.</red>
</p>
<p>
<red>Седа́лен, глас 4:</red>
</p>
<p>Страстно́е порабо́тил еси́ плотско́е мудрова́ние,/ ду́ху го́ршее покори́в, о́тче пресла́вне,/ сокруши́л еси́ вы́и бесо́м и посто́м возсия́л еси́ в ми́ре,/ я́ко лучи́ со́лнечных сия́ний, твоя́ доброде́тели показу́я./ Сего́ ра́ди тя воспева́ем.</p>
<p>
<red>Сла́ва, глас 8:</red>
</p>
<p>Кро́тость и любо́вь, преподо́бне, име́я, доброде́тельми возше́л еси́ на высоту́,/ я́же и твои́м ученико́м вообрази́л еси́, предста́тель мона́хом,/ прия́т от Бо́га де́йство благода́ти помога́ти бе́дствующим./ И ны́не притека́ющим, исцеле́ния точа́, здра́вие подае́ши, вопию́щим ти:/ Зоси́мо преподо́бне о́тче наш, моли́ Христа́ Бо́га/ грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>И ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́. </emphasis>
</p>
<p>Прему́дрости пе́рвее ты рачи́тель яви́лся еси́, прему́дре,/ житие́ бо непоро́чно пожи́л еси́,/ очище́н изря́дно душе́ю и мы́слию, согла́сно взыва́я:/ сла́ва си́ле Твое́й, Го́споди.</p>
<p>Очи́стив ум твой от страстны́я молвы́, сла́вне,/ и чу́вства, му́дре, упра́вив, к нему́тней тишине́, о́тче,/ устреми́лся еси́ в морски́й о́стров и усе́рдно воспева́л еси́:/ сла́ва си́ле Твое́й, Го́споди.</p>
<p>Земны́я печа́ли воздержа́тельно оттря́с,/ Небе́сныя наде́жды стяжа́ Твой уго́дник, Влады́ко,/ преподо́бный Зоси́ма, со усе́рдием поя́:/ сла́ва си́ле Твое́й, Го́споди.</p>
<p>
<red>Богоро́дичен: </red>Яви́ся в мир от Де́вы я́ко Челове́к,/ дарова́ побе́ду преподо́бным Свои́м,/ Кресто́м бо Его́ бе́сы прогна́ша, ве́рою зову́ще:/ сла́ва си́ле Твое́й, Го́споди.
</p>
<p>
<red>Ин </red>
</p>
<p>
<red>Ирмо́с: </red>
<emphasis>Христо́с моя́ си́ла,/ Бог и Госпо́дь,/ Честна́я Це́рковь/ боголе́пно пое́т взыва́ющи,/ от смы́сла чи́ста о Го́споде пра́зднующи.</emphasis>
</p>
<p>Кро́тостию, о́тче, наве́ты нося́,/ терпя́ же и от твои́х, на тя воста́ющих, оте́ческим нра́вом после́дуя,/ тех житие́ в себе́ име́л еси́.</p>
<p>Терпе́ние и безгне́вие име́я, отхо́диши, из кинови́и гони́м,/ возвраща́яся же, призыва́емь, смиря́лся еси́, я́ко отроча́,/ по Христо́ву словеси́.</p>
<p>Укоре́ние и доса́ды прие́мля, подо́бился еси́ молча́нию Иису́са, моего́ Бо́га,/ младе́нец беззло́бием Ца́рство насле́дуя,/ уязвля́я же гордя́щася врага́.</p>
<p>
<red>Богоро́дичен: </red>Я́ко вои́стинну неизрече́нна и непостижи́ма/ Твоего́, Богоро́дице, Боголе́пнаго суть рождества́,/ су́щим на земли́ и Небе́сным, Присноде́во, та́инства.
<style name="color-red"/>
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы. </emphasis>
</p>
<p>Умо́м очище́нным, пресла́вне,/ зри́ши добро́ту неизрече́нную Христа́,/ вся́ческих Бо́га на́шего.</p>
<p>Умертви́ на́ша мудрова́ния, Человеколю́бче, плотска́я,/ и взыгра́ния Богоприя́тными преподо́бнаго Твоего́ моли́твами.</p>
<p>Свы́ше нас назира́еши, преблаже́нне,/ и управля́еши живо́т наш,/ творя́щих любо́вию, преподо́бне, па́мять твою́.</p>
<p>
<red>Богоро́дичен: </red>Исцели́ неду́гующаго ума́ моего́ омраче́ние,/ врача́ ро́ждшая, Христа́, Всенепоро́чная Влады́чице.
<style name="color-red"/>
</p>
<p>
<red>Ин</red>
</p>
<p>
<red>Ирмо́с: </red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща. </emphasis>
</p>
<p>Но́сиши со о́наго по́лу мо́ря чуде́снаго Савва́тия мо́щи/ и твое́й оби́тели сие́ ца́рственное сокро́вище сниска́л еси́,/ его́же доброде́тели в себе́ нося́, Зоси́мо преподо́бне.</p>
<p>Ненаселе́ная населя́ется, о́тче, тобо́ю,/ я́ко бо заря́ просия́ша твоя́ доброде́тели;/ е́юже осия́вшеся, в пусты́ню, я́коже и во град,/ мона́шеское мно́жество сти́чется.</p>
<p>Обеща́нное дре́вле, при Савва́тии чу́днем,/ ны́не тобо́ю испо́лнися, о́тче:/ по́стник бо мно́жество к тебе́ прише́дше,/ и доброде́телем прилежа́т, тобо́ю просвеща́еми, Зоси́мо.</p>
<p>
<red>Богоро́дичен: </red>Богоро́дицу Тя от души́, Влады́чице ми́ра Блага́я, испове́дающия спаса́й,/ Тебе́ бо заступле́ние непобеди́мо и́мамы,/ и́стинную Богороди́тельницу.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Моли́тву проли́ю ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя. </emphasis>
</p>
<p>Яко сна о́браз тле́нный, всего́ ми́ра сла́ву зря,/ еди́наго жива́го Бо́га сла́вы возлюби́л еси́ прича́стник бы́ти:/ ю́же, преподо́бне, пра́ведно сподо́бился еси́ зре́ти.</p>
<p>Лука́вый умертви́ся змий свяще́нными твои́ми моли́твами, Богоблаже́нне,/ и того́ реша́ются зло́бы, и́же зна́мение от <red>Тебе</red>́ испроси́вше,/ и уго́дник све́тел Бо́жий позна́н был еси́ ве́рен.</p>
<p>Богому́дрым по́мыслом украси́вся, я́же на земли́ преоби́дел еси́ вся,/ и Небе́сное, преблаже́нне о́тче, насле́дие, прему́дре,/ разсуди́л еси́, Зоси́мо,/ и ны́не я́ве на Небесе́х живе́ши, ра́дуяся.</p>
<p>
<red>Богоро́дичен: </red>Госпо́дь с Тобо́ю, Пречи́стая, я́коже изво́лил есть/ и всех нас от о́бласти льсти́ваго хода́тайством Твои́м изба́вил есть./ Те́мже Тя ны́не по до́лгу ро́дове родо́в ублажа́ют.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
</p>
<p>Слеза́ми твои́ми, о́тче, потопи́л еси́ у́мныя еги́птяны,/ и́миже очи́стився, чи́стому прибли́жился еси́/ и благода́ть привлече́ исцеле́ния, благоутро́бне./ Бе́дствующия ны зле, тре́бующия твоея́ по́мощи, спаси́.</p>
<p>Сла́ное
<a type="note" xlink:href="#note14">14</a> о́тче, неве́рия мо́ре/ истека́ющими от <red>Тебе</red>́ си́лами и зна́меньми возмуща́ется,/ и злоча́стие благоче́стием ло́пи
<a type="note" xlink:href="#note15">15</a> изменя́ется,/ и тьма неве́дения Богоразу́мием просвеща́ется, Зоси́мо.
</p>
<p>Предста́тельствовати стра́ждущим благода́ть, о́тче, име́я, ника́коже ме́дли,/ но предвари́ и ру́ку по́мощи пода́ждь нам, зле страстьми́ одержи́мым:/ вси бо, призыва́ющии тя ве́рно, от бед спаса́ются.</p>
<p>
<red>Богоро́дичен: </red>Пречи́стая Влады́чице, ро́ждшая земны́м Окорми́теля и Го́спода,/ страсте́й мои́х непостоя́нное и лю́тое разжени́ смуще́ние/ и тишину́ пода́ждь се́рдцу моему́.
</p>
<p>
<red>Конда́к, глас 8:</red>
</p>
<p>Христо́вою любо́вию уязви́ся, преподо́бне,/ и Того́ Крест сла́вный, на ра́мо взем,/ поне́сл еси́, боже́ственне вооружи́вся,/ и непреста́нныя моли́твы, я́ко копие́ в руце́, имы́й,/ кре́пко ссекл еси́ бесо́вская ополче́ния./ Тем зове́м ти:/ ра́дуйся, преподо́бне о́тче Зоси́мо, мона́хов удобре́ние.</p>
<p>
<red>И́кос: </red>
</p>
<p>Услы́шав Христо́в глас, оста́вил еси́ плотска́я мудрова́ния,/ бога́тство же и сла́ву, я́ко прах, вмени́в,/ на стра́сти, я́ко безпло́тен, подвиза́лся еси́,/ и Безпло́тных ликостоя́нию уподо́бился еси́,/ и ра́зума дарова́ние прия́л еси́,/ е́же пода́ждь в пе́снех пою́щим ти си́це:/ ра́дуйся, Зоси́мо преподо́бне и Богоно́се,/ Небе́сный челове́че и земны́й А́нгеле./ Ра́дуйся, я́ко кроме́ ми́ра су́етнаго пусты́ню соде́лав в морско́м о́строве,/ в нем оби́тель соста́вил еси́./ Ра́дуйся, я́ко в ней мно́жество мона́хов собра́ся,/ и от них слы́шиши си́це глаго́лемое:/ ра́дуйся, мона́шествующим спасе́ния хода́тай;/ ра́дуйся, уныва́ющих о́браз утеше́ния;/ ра́дуйся, мона́хом от наве́т вра́жиих изба́вителю;/ ра́дуйся, скорбе́й губи́телю на́шего естества́,/ я́ко отго́ниши по́мыслы зло́бныя;/ ра́дуйся, скорбя́щих душо́ю сла́дкое утеше́ние и ра́дости Боже́ственныя пода́телю;/ ра́дуйся, наш предста́телю и изба́вителю;/ ра́дуйся, преподо́бне о́тче Зоси́мо, мона́хов удобре́ние.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>От Иуде́и, доше́дше, о́троцы,/ в Вавило́не иногда́,/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Всем жела́нием прилепи́лся еси́, воздержа́нием тве́рдым твоему́ Влады́це,/ Того́ ны́не пита́ешися сия́нии, зовы́й:/ оте́ц на́ших Бо́же, благослове́н еси́.</p>
<p>Просвети́в твое́ се́рдце, священнонача́льник бысть о́тча соста́ва,/ наказу́я и уча́ вся, изводя́ всяк ум к Бо́жиим во́лям, поя́:/ о́тец на́ших Бо́же, благослове́н еси́.</p>
<p>Плод Боже́ствен Влады́це прине́сл еси́ — житие́, треблаже́нне,/ и же́ртву прия́тну и непоро́чну, зовы́й:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Се Де́ва Боже́ственное Отроча́ породи́,/ Его́же ны́не Богоно́снии отцы́ позна́вше Бо́га и Го́спода, вопия́ху:/ о́тец на́ших Бо́же, благослове́н еси́.
<style name="color-red"/>
</p>
<p>
<red>Ин</red>
</p>
<p>
<red>Ирмо́с: </red>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.
</p>
<p>В мо́ри явля́яся, от бед спаса́еши, Зоси́мо преподо́бне,/ призыва́юще бо тя на по́мощь, и те́пла помо́щника всем ве́дяще быва́юща,/ и бы́стра засту́пника стяжа́вше, зову́т:/ благослове́н Бог оте́ц на́ших.</p>
<p>Я́же от лю́таго бе́са наси́луемая жена́ пра́ведне тобо́ю запреща́ется,/ безу́мне Изба́вителя не призва́вшая и тя, к Нему́ моли́твенника, Зоси́мо./ Та́я исцеле́ние от напа́сти получи́, пою́щи:/ благослове́н Бог оте́ц на́ших.</p>
<p>И́же злы́ми при́сно обурева́емии и страстьми́ содержи́мии, к тебе́ прибега́ем,/ Бо́гови моли́твенника тя предлага́юще, Зоси́мо преподо́бне./ Те́мже ми́лостивно посеща́й нас, о́тче, да, тобо́ю спасе́ни, пое́м:/ благослове́н Бог оте́ц на́ших.</p>
<p>
<red>Богоро́дичен: </red>Очисти́лище естеству́ Ты еси́, еди́на Богоблаже́нная,/ на ра́мех бо Херуви́мских седя́щаго Бо́га дла́ньма носи́ла еси́, вопию́щи:/ благослове́н Бог оте́ц на́ших.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Богоглаго́ливии о́троцы в пещи́,/ со огне́м пла́мень попира́юще, поя́ху:/ благослови́те, дела́ Госпо́дня, Го́спода. </emphasis>
</p>
<p>С похвала́ми быва́ет, Богоно́се, па́мять твоя́:/ пра́вды бо яви́лся еси́ показа́тель,/ му́жества, и му́дрости, и целому́дрия, о́тче преподо́бне Зоси́мо,/ Соде́телю и Изба́вителю взыва́я:/ благослови́те, вся дела́ Госпо́дня, Го́спода.</p>
<p>Невозвра́тно ше́ствовал еси́ веду́щими к Небеси́ Боже́ственными стезя́ми,/ о́тче преподо́бне Зоси́мо досточу́дне,/ от злых, веду́щих до конца́, укрепи́лся еси́, поя́:/ благослови́те, вся дела́ Госпо́дня, Го́спода.</p>
<p>Богоно́снаго вси хвала́ми почти́м, я́ко испо́лнена я́ве благода́ти/ и Боже́ственными сия́ньми просвеще́на, изря́дне Соде́телю и Изба́вителю вопия́ше:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Вода́ еси́ неисчерпа́емая, Де́во,/ от нея́же вси, пию́ще, благода́ти исполня́емся/ и, душо́ю и те́лом освяща́еми, пое́м:/ благослови́те, вся дела́ Госпо́дня, Го́спода.
<style name="color-red"/>
</p>
<p>
<red>Ин</red>
</p>
<p>
<red>Ирмо́с: </red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти,/ Тя превозно́сим во вся ве́ки. </emphasis>
</p>
<p>Лоза́ плодови́та, о́тче, душа́ твоя́ бысть,/ вино́ умиле́ния иска́пающи нам,/ стра́сти очища́ющее и ду́ши боже́ственне веселя́щее,/ от малоду́шия возставля́ющее./ Те́мже и, благоду́шны бы́вше, усе́рдно пое́м:/ благослови́те, вся дела́ Госпо́дня, Го́спода.</p>
<p>Подобонра́вное доброде́телей, о́тче Зоси́мо, отцу́ Савва́тию/ и равноподви́жное исправле́ние совокупи́ тя в преми́рных ему́./ Отону́дуже, явля́ющеся вку́пе, спаса́ете пою́щия:/ благослови́те, вся дела́ Госпо́дня, Го́спода.</p>
<p>Дво́ице Богоуго́дная, равноче́стнии отцы́, еди́но досто́яние ве́чныя сла́вы стяжа́вше,/ от лю́тых нас изыма́ти не преста́йте, вопию́щих,/ я́ко равномо́щно дерзнове́ние иму́ще ко всех Влады́це:/ по́йте, благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Златоза́рный Тя, Де́во, све́щник предвообрази́,/ прия́ла бо еси́ несказа́нно Свет Непристу́пный и сия́нием Твои́м озаря́еши концы́./ Те́мже Тя пое́м, Чи́стая, и превозно́сим во ве́ки.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Струя́ми твои́х слез очи́щся,/ ны́не Све́та наслажда́ешися, о́тче преподо́бне, трисия́ннаго./ Тому́ предстоя́ я́ве, светоза́рными просвеща́емь луча́ми, свы́ше назира́еши нас,/ твою́ па́мять творя́щих, всеблаже́нне.</p>
<p>Я́ко вели́кое со́лнце, нам вели́чием по́двиг твои́х/ осия́л еси́, Богому́дре, вся земны́я концы́,/ к Све́ту, от Све́та возсия́вшему, у́мер, преше́л еси́./ Тем вопие́м ти:/ просвети́ на́ша помышле́ния, о́тче преподо́бне.</p>
<p>Процве́л еси́ в по́стнических по́двизех,/ прехва́льне о́тче наш, я́ко ши́пок благоуха́нен/ и, я́ко кедр, облагоуха́л еси́ со́вести ве́рных сердца́ доброде́тельми и чудесы́;/ тем отжени́ стра́сти смердя́щия, преподо́бне.</p>
<p>
<red>Богоро́дичен: </red>Просвети́, Пречи́стая Де́во, се́тующее се́рдце мое́ при́сно преступле́нии/ и жите́йскими мно́гими молва́ми/ и не оста́ви мя враго́м бы́ти в ра́дость, я́ко да сла́влю Тя/ и я́ко да Тя любо́вию пою́, Препе́тая.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Бо́га челове́ком невозмо́жно ви́дети,/ на Него́же не сме́ют чи́ни А́нгельстии взира́ти/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и/ Тя ублажа́ем. </emphasis>
</p>
<p>Предста́вил еси́ себе́ же́ртву чи́сту Бо́гу, преподо́бне о́тче,/ все жела́ние доброде́тельми возложи́в,/ и́миже сия́я, просвеща́еши приближа́ющихся/ к прославля́ющему тя по успе́нии Го́сподеви,/ предста́теля показа́вшему су́щим в ну́ждах.</p>
<p>Высото́ю де́лания к Небеси́ взя́тся, о́тче вселюбе́зне,/ ко о́ному блаже́нству преложи́лся еси́,/ Его́же в житии́ боле́зненне не преста́л еси́, взыску́я,/ и, труда́ми поко́й обре́т,/ та́мо певцы́ твоя́ хода́тайством твои́м возведи́.</p>
<p>Приими́ с любо́вию ти песнь приноси́мую, преподо́бне о́тче,/ и пода́ждь оставле́ние прегреше́ний/ и страсте́й премене́ние, и Боже́ственнаго све́та осия́ния сподо́би,/ та́мо управля́я, иде́же ты во све́тлых се́лех тро́ичныя зари́,/ Зоси́мо, пребыва́еши.</p>
<p>
<red>Богоро́дичен: </red>Ме́ртвым воскресе́ние ны́не дарова́ся/ Твои́м несказа́нным и неизрече́нным рождество́м, Богоро́дице Всечи́стая:/ Жизнь бо от <red>Тебе</red>́, пло́тию обло́жшися, всем возсия́/ и сме́ртное смеше́ние я́ве разруши́.
</p>
<p>
<red>Свети́лен:</red>
</p>
<p>Насажде́ну ти в дому́ Бо́жии,/ вои́стинну, я́ко фи́никс, псало́мски процвета́ет твоя́ оби́телъ,/ умножа́я тебе́ ча́да,/ и́же твою́, о́тче Зоси́мо, па́мять пра́зднуют све́тло.</p>
<p>
<red>Сла́ва, и ны́не, пра́здника.</red>
</p>
<p>
<red>На хвали́тех стихи́ры пра́здника 3, и преподобнаго 3, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>Име́я Боже́ственную благода́ть учи́теля,/ целоу́мием тя наставля́ющую/ к жела́нию Боже́ственному,/ отону́дуже мирска́го мяте́жа отре́кся,/ к ра́зуму и́стинному возве́лся еси́,/ боле́зненными себе́ труды́ удруча́я,/ повину́я же лу́чшему го́ршее,/ Зоси́мо преподо́бне,/ моли́ спасти́ся нам.</p>
<p>Доброде́тели удержа́ти тща́ся,/ и́миже Бо́гу присво́итися разумева́я,/ к Нему́же восте́кл еси́,/ Его́же и светоли́тие прие́мля,/ хода́тайствуй о нас/ ми́рно житие́ прейти́,/ спасти́ся от собла́зн льсти́ваго/ и святы́х ра́дости о́бщником бы́ти/ твои́ми моли́твами.</p>
<p>Цельбоно́сному твоему́ гро́бу предстоя́ще,/ о́тче наш Зоси́мо,/ прие́млем оби́льно благода́ть:/ всяк бо, приходя́й с ве́рою, не посрами́тся,/ прие́млет бо, и́хже тре́бует,/ прославля́ющу тя Го́споду,/ я́ко благоуго́дна раба́ бы́вша твоему́ Влады́це,/ и Того́ за́поведи сохра́ньша./ Те́мже тя чтим и ублажа́ем.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя чтем, о́тче Зоси́мо;/ твое́ю бо стезе́ю пра́во ходи́ти позна́хом./ Блаже́н еси́, Христу́ рабо́тав/ и вра́жию низложи́в си́лу,/ А́нгелом собесе́дниче, и преподо́бным единокро́вне,/ и Савва́тию соприча́стниче./ С ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, пра́здника.</red>
</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИИ</red>
</p>
<p>
<red>Блаже́нны от кано́на святаго, песнь 3-я, на 4. И 2-го кано́на, песнь 6-я, на 4. Проки́мен, глас 7: </red>Честна́ пред Го́сподем/ смерть преподо́бных Его́.
<red>Стих: </red>Что́ возда́м Го́сподеви:
<red>Апо́стол, зача́ло 213. Ева́нгелие от Матфе́я, зача́ло 10. Прича́стен: </red>В па́мять ве́чную бу́дет пра́ведник:
</p>
</section>
