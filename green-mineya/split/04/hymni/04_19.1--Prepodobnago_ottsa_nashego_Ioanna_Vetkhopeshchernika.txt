<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Иоа́нна Ветхопеще́рника</p>
</title>
<p>
<red>На </red>Го́споди, воззва́х:
<red> стихи́ры, глас 5.</red>
</p>
<p>
<red>Подо́бен: </red>Преподо́бне о́тче:
</p>
<p>Преподо́бне о́тче Иоа́нне досточу́дне,/ уязви́вся Боже́ственным жела́нием/ тебе́ ра́ди на земли́ во́лею стра́нствовавшаго/ и от Де́вы в пло́ть обле́кшася Христа́ Бо́га,/ в чу́жду страну́, о́тче, дости́гл еси́,/ всех сла́дких ми́ра, му́дре, отчужди́л еси́,/ до конца́ себе́, преблаже́нне,/ стра́нен пожи́л еси́, доброде́тели стяжа́в:/ стоя́ние всено́щное, поуче́ние сме́ртное,/ и обузда́л еси́ стра́сти воздержа́нием твои́м,/ ревни́тель я́влься пре́жде тебе́ пости́вшимся,/ с ни́миже и просла́вился еси́.</p>
<p>Преподо́бне о́тче Иоа́нне пресла́вне,/ учи́вся в ста́де Боже́ственнаго Харито́на,/ поче́рпл еси́, я́ко гу́ба, и налия́,/ сего́ Боже́ственному поревнова́в пути́,/ и, в безмо́лвии житие́ изжи́в,/ сподо́бился еси́ честна́го священноде́йства,/ быв досто́ин жрец,/ закала́я, я́ко непоро́чен а́гнец, всегда́/ и, очища́емь Боже́ственными заря́ми/ и просвеща́яся умо́м и мы́слию,/ возне́слся еси́ в виде́ния та́йная,/ ко изря́дному блаже́нству.</p>
<p>Преподо́бне о́тче Иоа́нне преблаже́нне,/ си́лою Тро́ическою укрепля́емь,/ ерети́ческаго вре́да отбе́гл еси́ всего́,/ прилепи́лся еси́ су́щему, му́дре,/ виде́нием и дея́нием Боже́ственным,/ и дости́гл еси́ всех жела́емых,/ к кра́йней, блаже́нне, Боже́ственней сла́ве,/ ю́же вои́стинну получи́л еси́ досто́йно по кончи́не,/ и ра́дуешися, со А́нгельскими ли́ки/ сооблиста́яся и Бо́гу предстоя́./ Те́мже помяни́ творя́щих твою́ па́мять досто́йно, досточу́дне.</p>
<p>
<red>Сла́ва, и ны́не, Богоро́дичен:</red>
</p>
<p>Кому́ уподо́билася еси́, душе́,/ успева́ющи в го́рших всегда́/ и прилага́ющи безу́мно твои́м я́звам стру́пы мно́жайшия,/ я́ко всетеле́сней бы́ти я́зве?/ Не помышля́ющи, я́ко Судия́ приближа́ется,/ Ему́же предста́неши восприя́ти по дея́нием вины́ и томле́ния./ Но, обра́щшися, припади́ к Де́ве, зову́щи:/ Влады́чице, Влады́чице, не пре́зри мя,/ прогне́вавшаго Бо́га Благоми́лостиваго,/ из Тебе́ на спасе́ние челове́ком ро́ждшагося/ и распе́ншагося пло́тию.</p>
<p>
<red>Крестобогоро́дичен:</red>
</p>
<p>Егда́ Грозд, ненасажде́н сущ,/ я́ко лоза́, отрасти́ла еси́,/ узре́вши на Дре́ве пове́шена,/ прободе́на же копие́м в Боже́ственная ре́бра,/ что сие́, — глаго́лаше, — Сы́не и Бо́же Мой?/ Ка́ко, и́же неду́ги вся и стра́сти исцеля́яй,/ стра́сти терпи́ши,/ безстра́стен сый по естеству́ Боже́ственному?/ Что Ти безблагода́тнии лю́дие, Благоде́телю,/ сия́ возда́ша вме́сто благодея́ний? —/ вопия́ше Пречи́стая./ Но Того́ страстьми́ страсте́й мя свободи́ти моли́ непреста́нно,/ я́ко да сла́влю Тя.</p>
<p>
<red>Кано́н, глас 4. Пе́снь 1</red>
</p>
<p>
<red>Ирмо́с: </red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis>
</p>
<p>Наде́ждею, я́же к Бо́гу, укрепля́емь от ю́ности,/ Благо́му прите́кл еси́ Бо́гу, Иоа́нне блаже́нне,/ мона́шескими поще́нии лу́чшими составля́яся.</p>
<p>Бога́тыя и светоно́сныя благода́ти испо́лнен/ и в честны́х ме́стех живы́й, че́стно положи́л еси́/ к доброде́телей ве́дый восхожде́ния, преблаже́нне.</p>
<p>Кре́постию наста́влен быв Ду́ха,/ в Харито́нову Богоно́снаго огра́ду прите́к,/ в той пребы́л еси́, священноде́йственник быв просвеще́н, чисти́телю.</p>
<p>Отчужди́в от земны́х, преподо́бне, твою́ мы́сль,/ Небе́сным сию́ благи́м, Иоа́нне, пригвозди́л еси́/ и е́же отту́ду улучи́л еси́ светле́йшее сия́ние.</p>
<p>
<red>Богоро́дичен: </red>Из Тебе́, обра́дованная Всечи́стая,/ нам яви́ся Пра́вды Со́лнце — Христо́с/ и све́том просвети́ седя́щия пе́рвее в те́мных тве́рдех.
</p>
<p>
<red>Пе́снь 3</red>
</p>
<p>
<red>Ирмо́с: </red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Умертви́в плотско́е воздержа́нием изве́стным мудрова́ние,/ Животворя́щему Ду́ху, о́тче Иоа́нне, прибли́жился еси́.</p>
<p>Боже́ственное и светоза́рное в се́рдце твое́м/ я́ве сия́ние све́тло всели́ся,/ о́тче Иоа́нне блаже́нне.</p>
<p>
<red>Богоро́дичен: </red>Ты еди́на су́щим на земли́ па́че естества́/ благи́м Хода́таица, Ма́ти Бо́жия, была́ еси́:/ те́мже Тебе́ — ра́дуйся! — зове́м.
</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:
</p>
<p>Боже́ственным жела́нием, блаже́нне, ду́шу уязви́в,/ устрани́лся еси́, бога́тство оста́вль,/ пи́щу, и све́тлость, и жития́ нестоя́тельное,/ и во страна́х чужди́х всече́стно пожи́л еси́;/ воздержа́ния боле́зньми увяди́л еси́ те́ло твое́/ и, безмо́лвием пожи́в му́жески,/ дости́гл еси́, преподо́бне, доброде́телей соверше́ние./ Те́мже ве́рою вопие́м ти:/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии,/ О́гнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же те́рпиши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы,/ Ты бо еси́, Человеколю́бче,/ кре́пость моя́ и хвале́ние.</emphasis>
</p>
<p>В Богоза́рных страна́х воспита́н/ и светоза́рным проли́тием, о́тче, просвеща́емь,/ доброде́тельми и воздержа́ньми, Богому́дре, пожи́л еси́.</p>
<p>Отчужди́вся оте́чества и твои́х,/ ко Христу́ приступи́л еси́ во́льным хоте́нием,/ крест взем, Богому́дре блаже́нне.</p>
<p>Мертв всем ви́димым жи́зненною Вино́ю,/ воздержа́нием пожи́л еси́, Иоа́нне прему́дре,/ к Нему́же и отше́л еси́.</p>
<p>
<red>Богоро́дичен: </red>И́же во Твою́ утро́бу, Де́во, Богоприя́тную, па́че естества́ всели́ся,/ Сей и по рождестве́ Боже́ственною си́лою Тя Де́ву соблюде́.
</p>
<p>
<red>Пе́снь 5</red>
</p>
<p>
<red>Ирмо́с: </red>
<emphasis>Ты, Го́споди, мой свет/ в мир прише́л еси́,/ Свет Святы́й, обраща́яй из мра́чна неве́дения,/ ве́рою воспева́ющия Тя.</emphasis>
</p>
<p>Ум, о́тче, чист безмо́лвием стяжа́в,/ Ду́ха Свята́го си́лою/ вра́жиих сете́й отбе́гл еси́.</p>
<p>Благода́тию Бо́жиею, и прему́дростию, и уче́нии пожи́л еси́, Богоявле́ние,/ свяще́нник быв, преблаже́нне святи́телю.</p>
<p>
<red>Богоро́дичен:</red> Вси ро́ди благоче́стно блажа́т Тя, Пречи́стая,/ ро́ждшую па́че естества́ и сло́ва вои́стинну Блаже́ннаго.
</p>
<p>
<red>Пе́снь 6</red>
</p>
<p>
<red>Ирмо́с: </red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</emphasis>
</p>
<p>Прему́дрости рачи́тель быв Боже́ственныя, Богодухнове́нне,/ благода́тей венце́м от нея́ венча́лся еси́,/ все́ми о́бразы светоно́сному учени́к быв Харито́ну.</p>
<p>Поста́вил еси́ на Христо́ве ка́мени но́зе твои́,/ де́тельми восходя́ доброде́телей, Богому́дре,/ богоразу́мно восхожде́ния в се́рдцы твое́м, о́тче, полага́я.</p>
<p>
<red>Богоро́дичен: </red>Кля́твы пе́рвыя ма́тере, Е́вы, рождество́м Твои́м свободи́хомся:/ Ты бо, Христа́ ро́ждши, Де́во Ма́ти,/ вме́сто сея́ благослове́ние всем источи́ла еси́.
</p>
<p>
<red>Пе́снь 7</red>
</p>
<p>
<red>Ирмо́с: </red>
<emphasis>В пещи́ Авраа́мстии о́троцы перси́дстей/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Си́лою Боже́ственною, я́ко оде́ждею, обложе́н,/ вся́кия напа́сти ерети́ческия отбе́гнути возмо́гл еси́, преблаже́нне,/ благослове́н еси́, — вопия́, — в хра́ме сла́вы Твоея́, Го́споди.</p>
<p>Стра́нствовавый нас ра́ди на земли́ Госпо́дь,/ Сей во стра́нничестве, блаже́нне, тя я́ве сохрани́, зову́ща:/ благослове́н еси́ в хра́ме сла́вы Твоея́, Го́споди.</p>
<p>
<red>Богоро́дичен: </red>Вы́шняго освяще́нное Боже́ственное селе́ние, ра́дуйся!/ Тобо́ю бо даде́ся ра́дость, Богоро́дице, зову́щим:/ благослове́на Ты в жена́х еси́, Всенепоро́чная, Влады́чице.
</p>
<p>
<red>Пе́снь 8</red>
</p>
<p>
<red>Ирмо́с: </red>
<emphasis>Ру́це распросте́р, Дании́л/ льво́в зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Красе́н те́лом и душе́ю и благоче́стием твои́м преподо́бне,/ и Боже́ственнаго ра́зума орга́н, и за́поведем бли́жнейший,/ и пе́ния чи́стаго цевни́ца был еси́, воспева́я:/ благослови́те, вся дела́ Госпо́дня, Го́спода.</p>
<p>К безсме́ртней у́бо жи́зни, и неконча́емому блаже́нству преше́л еси́, преподо́бне,/ и нетле́нное сподо́бился еси́ ра́дование улучи́ти, поя́, блаже́нне:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Оттряса́ем прах ме́ртвенный,/ нетле́нии бы́вше/ Боже́ственным рождество́м Твои́м, Пречи́стая:/ есте́ственную бо и́стинную Жи́знь и присносу́щную, Чи́стая Влады́чице, родила́ еси́./ Те́мже вси Тя благослови́м, Мари́е Богоневе́стная.
</p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>Ка́мень нерукосе́чный/ от несеко́мыя Горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Кончи́ну всеблаже́нную обре́л еси́ воздержа́ния по́двигом,/ о́тче Иоа́нне, ко Христу́ отше́д,/ и по сме́рти к безстра́стней и неболе́зненней жи́зни всели́лся еси́, свяще́нне.</p>
<p>В земли́, о́тче, кро́тких всели́тися сподо́бился еси́,/ я́коже подо́бник быв молча́льным и Богоно́сным муже́м,/ с ни́миже я́ве восприя́л еси́, преподо́бне блаже́нне, наслажде́ние.</p>
<p>
<red>Богоро́дичен: </red>Исто́чник безсме́ртия нам источи́ла еси́, Де́во,/ и оставле́ния во́ду, Христа́ ро́ждши,/ И́мже очища́емся от вся́кия скве́рны грехо́вныя, Богоневе́сто.
</p>
</section>
