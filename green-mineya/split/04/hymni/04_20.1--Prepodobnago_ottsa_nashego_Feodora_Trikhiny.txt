<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Фео́дора Трихи́ны</p>
</title>
<p>
<red>НА ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:
</p>
<p>Преподо́бне о́тче Фео́доре,/ дар, Бо́гу избра́н, сам себе́ прине́сл еси́,/ бде́ние всено́щное и умиле́ние стяжа́в,/ поуче́ние Боже́ственно,/ коне́чное смире́ние,/ наде́жду, ве́ру, любо́вь нерастворе́ну,/ трезве́ние и милосе́рдие,/ и́стинное безстра́стие и моли́тву,/ столп тя показа́ша светови́днейший.</p>
<p>Преподо́бне о́тче Фео́доре,/ во одея́ние и́стинное/ и спасе́ния оде́жду/ благочести́вым ра́зумом ища́й оде́ятися,/ власяны́ми ру́бы всегда́/ твое́ те́ло покрыва́ти не преста́л еси́/ и обнажи́л еси́ нас обнажи́вшаго ко́зни,/ си́лою укрепля́емь,/ Боже́ственнаго Ду́ха.</p>
<p>Вопло́щшемуся Бо́гу на́шему/ от Де́вы Ма́тере нас ра́ди/ и обнища́вшему, я́ко нищ ду́хом,/ тебе́ сама́го прине́сл еси́,/ же́ртву жи́ву и всесожже́ние прия́тно, всеблаже́нне,/ и дар че́стен./ Те́мже прия́л еси́ Небе́сное наслажде́ние./ К Нему́же при́сно моли́ся,/ поми́ловати нас.</p>
<p>
<red>Сла́ва, и ны́не, Богоро́дичен:</red>
</p>
<p>Пло́ть от крове́й Твои́х прие́мь,/ Первове́чный Бог/ Тя Предста́тельницу показа́ челове́ком, Чи́стая./ Те́мже изба́ви рабы́ Твоя́/ от вся́кия беды́ и обстоя́ния/ и сете́й лука́ваго врага́/ и сия́ния причасти́тися сподо́би избра́нных/ Тя сла́вящия и покланя́ющияся Тебе́.</p>
<p>
<red>Крестобогоро́дичен:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, — вопия́ше, — Ча́до сла́дкое!/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Кано́н, глас 2. </red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть,/ препросла́вленный Госпо́дь сла́вно бо просла́вися.</emphasis>
</p>
<p>Дарова́нии Боже́ственными обога́щся,/ дар я́ко многоце́нен, Творцу́, о́тче, себе́ приве́л еси́./ Те́мже мой облагодати́ по́мысл,/ восхваля́ющу твою́ дне́сь па́мять светоно́сную и житие́ равноа́нгельное.</p>
<p>Я́ко напита́вся Боже́ственными добро́тами,/ взял еси́ на ра́мо твое́ по́стнически крест, Фео́доре,/ и после́довал еси́ во́льное тебе́ ра́ди Претерпе́вшему распя́тие, блаже́нне,/ стра́сти умертви́в теле́сныя.</p>
<p>Кре́пко, о́тче, проти́ву врага́ ополчи́вся, и, кре́стным ору́жием огражде́н,/ сего́ смири́л еси́, смири́вся и му́дре возноша́емь./ Те́мже победоно́сец яви́лся еси́ и преподо́бных равностоя́тель.</p>
<p>
<red>Богоро́дичен:</red> Спа́сшиися, Де́во, Тебе́ ра́ди,/ Пренепоро́чную в жена́х и Бо́жию Роди́тельницу пе́сньми ублажа́ем,/ и почита́ем, и согла́сно зове́м:/ ра́дуйся, вино́вная пра́дедняго назда́ния.
</p>
<p>
<red>Пе́снь 3</red>
</p>
<p>
<red>Ирмо́с: </red>
<emphasis>Процвела́ е́сть пусты́ня, я́ко крин, Го́споди,/ язы́ческая неплодя́щая Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Процве́л еси́ в поро́де воздержа́ния, преподо́бне, я́ко ши́пок благово́нен,/ сердца́ благоуха́я нам Боже́ственным твои́м житие́м, пресла́вне.</p>
<p>Кре́постию возмога́емь Спа́совою,/ ше́ствовал еси́ те́сным, сла́вне, жесто́ким и ско́рбным путе́м/ и к широте́ Вы́шняго Сио́на дости́гл еси́.</p>
<p>Ви́дится твой гроб,/ благово́нно ми́ро благода́тию источа́я, преподо́бне,/ и пропове́дует Бо́гу бы́вша тя благово́ние, о́тче свяще́нне.</p>
<p>
<red>Богоро́дичен: </red>Черто́г безсме́ртия Твое́ чре́во бы́сть,/ из него́же Жени́х Госпо́дь возсия́в, Де́во Пречи́стая,/ преподо́бных лик Себе́ собра́.
</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся:
</p>
<p>Я́ко чист, к чи́стому присту́пль ча́стыми моли́твами и чистото́ю,/ освяти́лся еси́ Ду́хом, Фео́доре,/ отону́дуже со А́нгелы ны́не водворя́яся, пое́ши пе́снь трисвяту́ю всех Влады́це./ Те́мже моли́, преподо́бне, Христа́/ поми́ловати любо́вию чту́щих тя.</p>
<p>
<red>Сла́ва, и ны́не, Богоро́дичен:</red>
</p>
<p>По Бо́зе во Твой, Богоро́дице,/ прибега́ю, смире́нный, покро́в Боже́ственный, припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, му́ки, и трепе́щу;/ моле́ние сотвори́, Чи́стая, к Сы́ну Твоему́ от сих изба́вити мя.</p>
<p>
<red>Крестобогоро́дичен:</red>
</p>
<p>И́же от Безнача́льнаго Отца́ рожде́ннаго напосле́док Тя пло́тию ро́ждшая,/ на Кресте́ ви́сяща, зря́щи, Христе́,/ увы́ Мне, любе́знейший Иису́се, — вопия́ше:/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́, распина́ешися?/ Пою́ Тя, Долготерпели́ве.</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Прише́л еси́ от Де́вы,/ не хода́тай, ни А́нгел, но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Воздержа́ния ча́стыми я́звами ура́нил еси́ стра́сти Еги́пта/ и наста́вил еси́, Фео́доре, к земли́ Небе́сней/ благоче́стно и преподо́бно после́дующия тебе́.</p>
<p>Истка́нии доброде́тельными соде́лал еси́, Фео́доре,/ себе́ уго́дну и чисте́йшую оде́жду,/ в ню́же оде́явся, в черто́г Вы́шний вшел еси́.</p>
<p>Изсуше́нием, се́туя, соверша́л еси́, Фео́доре,/ власяны́ми истка́ньми твою́ пло́ть покрыва́я,/ отону́дуже ти возсия́ мы́сленное весе́лие Боже́ственным Ду́хом.</p>
<p>
<red>Богоро́дичен:</red> В час мя стра́шный, Пречи́стая, суди́ма/ спаси́ и изба́ви, гее́нны исхити́,/ я́ко да ублажа́ю Тя и по до́лгу честву́ю, Непоро́чная.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Све́та Пода́телю/ и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis>
</p>
<p>Житие́ равноа́нгельное восприе́м на земли́, преподо́бне,/ по́стнически вся́ким озлобле́нием умертви́л еси́ страсте́й воста́ния,/ Богому́дре Фео́доре.</p>
<p>Час Суда́ помышля́я всегда́,/ отри́нул еси́ от души́ сон уны́ния,/ у́тренюя к Бо́гу и Боже́ственною любо́вию удобря́емь.</p>
<p>Любя́ Вы́шния оби́тели, я́ко мона́х и́стинен,/ воздви́гл еси́ на земли́ оби́тели мона́шествующим,/ в ни́хже тобо́ю насажде́ни бы́вше почита́ют тя, преподо́бне.</p>
<p>
<red>Богоро́дичен:</red> Еди́на родила́ еси́ ипоста́сную Жи́знь, Пречи́стая,/ Творца́ всех и Влады́ку,/ Его́же лю́бяще, мно́жество оте́ц преподо́бных преподо́бно пожи́ша.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Просве́щся виде́нии лу́чшими,/ от всех земны́х ду́шу обнажи́л еси́/ и о Бо́зе упраздни́лся еси́ непреста́нными поуче́нии, Фео́доре.</p>
<p>Све́тлаго твоего́ жития́ све́тлостию/ поднебе́сная освети́шася, блаже́нне,/ восто́чнаго со́лнца светосия́нную тя звезду́ пропове́дающе.</p>
<p>Мра́зом и сту́дению утесня́емь,/ и́же к Бо́гу огрева́лся еси́ манове́нии/ и зи́му отгна́л еси́ страсте́й Боже́ственною теплото́ю, Фео́доре.</p>
<p>
<red>Богоро́дичен:</red> Я́ко добру́, я́ко красну́ я́вльшуюся,/ Сло́во кра́сное возлюби́, Чи́стая,/ и в Твою́ утро́бу всели́ся в на́ше, ве́рных, избавле́ние.
</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́ дне́сь:
</p>
<p>Яви́лся еси́ преди́вен житие́м,/ Фео́доре му́дре о́тче,/ власяны́ми ру́бы измени́в/ па́че ца́рских сокро́вищ,/ я́же на земли́,/ сего́ ра́ди небе́сную оде́жду восприя́л еси́,/ при́сно моли́ о нас, преподо́бне.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Богопроти́вное веле́ние/ беззако́ннующаго мучи́теля высо́к пла́мень вознесло́ е́сть;/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Миродохнове́н был еси́ доброде́тельными твои́ми обе́ты, Фео́доре,/ и ми́ро благово́нно от честны́х твои́х моще́й/ источа́еши нам, ве́рно чту́щим тя,/ души́ и се́рдца благоуха́я, преподо́бне.</p>
<p>Я́ко а́гнец незло́бив, воспита́н на зла́це воздержа́ния, преподо́бне,/ всели́лся еси́ во огра́ду Небе́сную весели́тися с нача́льным Па́стырем,/ те́мже твоя́ о́вцы при́сно помина́й.</p>
<p>Ка́плями слез твои́х погаси́л еси́ вря́щую телесе́ пе́щь, свяще́нне,/ огне́м Боже́ственнаго Ду́ха распала́емь,/ свети́льник до́блести и свет су́щим во тьме́, о́тче, был еси́.</p>
<p>
<red>Богоро́дичен:</red> Показа́ купина́ Тя, повива́ема огне́м, Пренепоро́чная, ника́коже опаля́ема у́бо,/ О́гнь бо носи́ла еси́ Божества́,/ И́же неопа́льну Тя соблюде́, Чи́стая, и по рождестве́ Де́ву нетле́нну.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте дела́, я́ко Го́спода,/ и превозноси́те во вся ве́ки.</emphasis>
</p>
<p>Скве́рну отмы́л еси́ души́ сле́зными тече́нии/ и пото́к пи́щный насле́довал еси́ и кро́тких зе́млю,/ я́ко кро́ток, преподо́бне, и незло́бив, и пра́вдою я́ве укра́шен.</p>
<p>Сво́йственными к Бо́гу взира́нии при́сно просвеща́емь,/ непреткнове́нно премину́л еси́ стра́стныя по́мыслы и все омраче́ние теле́сное/ и к све́ту преше́л еси́ безстра́стия, о́тче.</p>
<p>Да и́стинному жела́нию приступи́ши, возде́ржник, и смиренному́др,/ и долготерпели́в яви́лся еси́, и ми́лостив вои́стинну,/ власяны́ми ру́бы покрыва́яся и де́монскую обнажа́я пре́лесть.</p>
<p>
<red>Богоро́дичен:</red> Украси́вшися добро́тами доброде́телей/ и ря́сны преиспещре́нна златы́ми, Де́во,/ я́же па́че всех челове́к красне́йшаго Сло́ва породила́ еси́./ Его́же пое́т преподо́бных мно́жество во ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щься от Де́вы, нам яви́ся/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Распе́н пло́ть твою́ стра́хом Влады́ки твоего́,/ умертви́лся еси́ ми́ру, о́тче Фео́доре,/ и ны́не преше́л еси́, ра́дуяся, к жи́зни живы́х, треблаже́нне,/ прича́стием обоже́н и све́та при́сно исполня́емь.</p>
<p>Де́нь пра́зднственный и испо́лнен свяще́ния,/ твою́ Боже́ственную па́мять соверша́ем дне́сь:/ ты бо све́та и дне я́ко вои́стинну сын показа́лся еси́/ и во све́те невече́рнем живе́ши, ра́дуяся.</p>
<p>Свети́льниче светоза́рне, Бо́жия да́ра тезоимени́те,/ Богосия́нное свети́ло, невече́рняя заря́,/ доброде́телей мирополо́жниче и непрекло́нен сто́лпе мона́шествующих,/ ста́до твое́ изба́ви моли́твами твои́ми от вся́кия ско́рби.</p>
<p>
<red>Богоро́дичен:</red> Све́та жили́ще чре́во Твое́ бы́сть, Де́во,/ просве́щшаго мир заря́ми Божества́,/ две́ре Со́лнца сла́вы,/ в жена́х прера́дованная, преподо́бных похвало́,/ Всесвята́я и Преблагослове́нная.
</p>
</section>
