<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Фео́дора Сикео́та</p>
</title>
<p>
<red>На </red>Го́споди, воззва́х:
<red> стихи́ры, глас 5.</red>
</p>
<p>
<red>Подо́бен: </red>Преподо́бне о́тче:
</p>
<p>Преподо́бне о́тче, свяще́нный Фео́доре,/ из ложе́сн освяти́лся еси́/ и позна́н был еси́ Бо́гови,/ я́коже дре́вле Иереми́я:/ твое́ провозвести́ рождество́ звезда́,/ твоего́ сия́нием жития́ просвети́ся вселе́нная/ я́ко вои́стинну,/ и де́монская тьма́ исчезе́,/ я́зи отгна́шася от вся́каго во́зраста,/ благода́ть истече́ вся́ких исцеле́ний./ Те́мже вопие́м ти:/ Христа́ моли́ всегда́/ дарова́ти ми́рови мир и ве́лию ми́лость.</p>
<p>Преподо́бне о́тче, досточу́дне Фео́доре,/ кре́пким воздержа́нием и моли́твы огне́м/ ве́щь попали́в грехо́вную всю,/ восприя́т Боже́ственную зарю́./ В тя Тро́йческую благода́ть всели́л еси́/ и ве́сь яви́лся еси́ светови́ден,/ лучи́ исцеле́ний облиста́я,/ ви́дя пре́дняя, я́коже дре́вле Елиссе́й,/ ре́ша непло́дствия у́зы,/ и прогоня́ де́монския полки́ си́лою Боже́ственнаго Ду́ха,/ и моля́ся вселе́нней дарова́ти мир и ве́лию ми́лость.</p>
<p>Преподо́бне о́тче, всечестны́й Фео́доре,/ со́лнце, всю уясни́вый зе́млю в де́лех и зна́мениих неисче́тных,/ дар че́стен Христу́ Бо́гу,/ свяще́нства изве́стный степе́нь,/ мона́шествующих о́браз,/ утвержде́ние ве́рою к тебе́ притека́ющих,/ ка́мень честны́й и дом Тро́ицы,/ окри́н, источа́ющий исцеле́ний пучи́ну,/ Христу́ моли́ся всегда́/ дарова́ти вселе́нней мир и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Кому́ уподо́билася еси́, душе́,/ успева́ющи в го́рших всегда́/ и прилага́ющи безу́мно твои́м я́звам стру́пы мно́жайшия,/ я́ко всетеле́сней бы́ти я́зве,/ не помышля́ющи, я́ко Судия́ приближа́ется,/ Ему́же предста́неши восприя́ти по дея́нием вины́ и томле́ния?/ Но, обра́щшися, припади́ к Де́вей, зову́щи:/ Влады́чице, Влады́чице,/ не пре́зри мя, прогне́вавшаго Бо́га Благоми́лостиваго,/ из Тебе́ на спасе́ние челове́ком ро́ждшагося/ и распе́ншагося пло́тию.</p>
<p>
<red>Крестобогоро́дичен:</red>
</p>
<p>Егда́ Грозд, ненасажде́н сущ,/ я́ко лоза́, отрасти́ла еси́,/ узре́вши на Дре́ве пове́шена,/ прободе́на же копие́м в Боже́ственная ре́бра:/ что сие́, — глаголаше, — Сы́не и Бо́же Мой?/ Ка́ко, и́же неду́ги вся и стра́сти исцеля́яй,/ стра́сти терпи́ши,/ безстра́стен сый по естеству́ Боже́ственному?/ Что Ти безблагода́тнии лю́дие, Благода́телю,/ сия́ возда́ша вме́сто благодея́ний? —/ вопия́ше Пречи́стая./ Но Того́ страстьми́ страсте́й мя свободи́ти/ моли́ непреста́нно, я́ко да сла́влю Тя.</p>
<p>
<red>Тропа́рь, глас 2:</red>
</p>
<p>Позна́н быв от пеле́н освяще́н/ и я́влься благода́тей испо́лнен,/ чудесы́ мир озари́л еси́/ и де́монов мно́жество отгна́л еси́,/ священноде́телю Фео́доре,/ те́мже о нас моли́ся Го́сподеви.</p>
<p>
<red>Кано́н, творе́ние Ио́сифово, глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>
<emphasis>Наста́вльшему дре́вле Изра́иля,/ бежа́щаго от рабо́ты фарао́новы/ и в пусты́ни пита́вшему,/ пои́м Изба́вителю Бо́гу на́шему,/ я́ко просла́вися.</emphasis>
</p>
<p>Богосия́нную тя звезду́ Мы́сленное Со́лнце тве́рди, прему́дре, церко́вней показа́,/ лучи́ чуде́с испуща́юща всегда́/ и страсте́й мглу потребля́юща.</p>
<p>От ма́терних тя ложе́сн Творе́ц, преподо́бне, я́коже Иереми́ю пе́рвее, освя́щ,/ соде́ла сосу́д Ду́ха благопотре́бен,/ ду́хи отгоня́ща лука́выя, о́тчее Фео́доре.</p>
<p>Пото́м воздержа́ния пла́мень страсте́й погаси́л еси́/ и одожде́нием моли́тв струи́ чуде́с источи́л еси́,/ боле́зней разжже́ние, преподо́бне, погаша́юща я́ве, Фео́доре.</p>
<p>
<red>Богоро́дичен: </red>Невозде́ланный Грозд от Твоея́ утро́бы процвете́, Де́во Ма́ти,/ сла́дость источа́я оставле́ния и весе́лие безсме́ртно, Чи́стая,/ от пия́нства лю́тых объюроде́вшим.
</p>
<p>
<red>Пе́снь 3</red>
</p>
<p>
<red>Ирмо́с: </red>
<emphasis>Утвержда́яй гром и созида́яй дух,/ утверди́ мене́, Го́споди,/ да Тя пою́ и́стинно/ и творю́ во́лю Твою́,/ я́ко не́сть свят, я́ко Ты, Бо́же наш.</emphasis>
</p>
<p>Я́ко чу́дно житие́ твое́, Богому́дре, я́ко стра́шна чудеса́,/ я́ко высо́ко твое́, е́же к Бо́гу, и присвое́ние, и манове́ние,/ и неукло́нно восхожде́ние, всесла́вне Фео́доре.</p>
<p>Стремле́ние страсте́й возрази́л еси́, преблаже́нне, боле́зненными отда́нии/ и де́монов лука́вая потреби́л еси́ ловле́ния/ Пресвята́го Ду́ха кре́постию, Фео́доре.</p>
<p>И́же к честне́й притека́юще ра́це твое́й,/ от сея́ почерпа́ем исцеле́ний сокро́вища,/ и чуде́с пучи́ны, и дар незави́стный,/ пою́ще тя, Фео́доре.</p>
<p>
<red>Богоро́дичен: </red>Зако́ни естества́ в Тебе́, Де́во, обновля́ются,/ ражда́еши бо па́че естества́ Соде́теля, па́че сло́ва Влады́ку./ Его́же приле́жно моли́ спасти́ ду́ши на́ша.
</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:
</p>
<p>От Бо́га тезоимени́т дар дан быв челове́ком, на избавле́ние боле́зней мно́гих,/ вели́ка и ужа́сна сотвори́л еси́ чудеса́,/ я́зю вся́ку и неду́г исцеля́я/ и де́монов полки́ отгоня́я сло́вом./ Те́мже и досто́йно Христо́ву Це́рковь упа́сл,/ единожи́тель апо́столов был еси́, святи́телю Фео́доре,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ воплоще́нному без се́мене моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Крестобогоро́дичен:</red>
</p>
<p>А́гнца и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Услы́шах, Бо́же, слух Твой и убоя́хся,/ разуме́х дела́ Твоя́ и ужасо́хся, Го́споди,/ я́ко Твоего́ хвале́ния испо́лнь земля́.</emphasis>
</p>
<p>Пото́к сый я́ве, испо́лнен вод Боже́ственных,/ дарова́ний Ду́ха напоя́еши всю Це́рковь, о́тче Фео́доре.</p>
<p>Удави́л еси́ врага́ жи́лами боле́зней твои́х, преблаже́нне,/ и того́ потреби́л еси́ лука́вая во́инства/ моли́тв твои́х мече́м, Фео́доре.</p>
<p>Поуча́яся в зако́не Бо́жий,/ при исхо́дищих воздержа́ния Боже́ственное дре́во возрасти́л еси́,/ благопло́дие дея́ний доброде́тельных принося́, Фео́доре.</p>
<p>
<red>Богоро́дичен: </red>Блаже́нна от родо́в всех показа́лася еси́, Христа́ ро́ждши,/ блаже́нны содева́ющаго тому́ рабо́тающия,/ Де́во Ма́ти Чи́стая Влады́чице.
</p>
<p>
<red>Пе́снь 5</red>
</p>
<p>
<red>Ирмо́с: </red>
<emphasis>Возсия́й ми, Го́споди, свет повеле́ний Твои́х,/ я́ко к Тебе́ дух мой у́тренюет и пое́т Тя,/ Ты бо еси́ Бог наш,/ и к Тебе́ прибега́ю, Царю́ ми́ра.</emphasis>
</p>
<p>Неусыпа́ющую свещу́ тя и све́щник неугаса́ющ Свет Безле́тный показа́/ мра́ком держи́мым страсте́й, Фео́доре,/ очерне́нием мно́гих грехо́в.</p>
<p>До́бре на стезю́ тя наставля́юща му́ченика Гео́ргия от млады́х ногте́й име́л еси́/ и сему́ уподо́бился еси́ вся́ким усе́рдием/ и ко Го́споду, о́тче преподо́бне, любо́вию.</p>
<p>Непоро́чно воздержа́ние, терпе́ние несосу́дно,/ ве́ру, и наде́жду, и смире́ние,/ любо́вь же и стоя́ние име́л еси́ па́че челове́ка./ Те́мже премно́гую благода́ть обре́л еси́ от Бо́га.</p>
<p>
<red>Богоро́дичен: </red>Кропле́нием ми́лости Твоея́ напо́й, Пречи́стая,/ иста́явшую мою́ мы́сль пла́менем греха́/ и уга́сший се́рдца моего́ возжзи́ свети́льник, две́ре Све́та.
</p>
<p>
<red>Пе́снь 6</red>
</p>
<p>
<red>Ирмо́с: </red>
<emphasis>Бу́ря мя помышле́ний, пости́гши,/ во глубину́ низвлачи́т мя безме́рных грехо́в:/ но Ты, Упра́вителю Благи́й,/ предвари́в, упра́ви, я́ко проро́ка, и спаси́ мя.</emphasis>
</p>
<p>Печа́ль земны́х оттря́сл еси́ и все истощи́л еси́ жела́ние ко Влады́це,/ наслажда́яся Сего́ добро́тами/ и истека́ющими отту́ду, о́тче, светлостьми́.</p>
<p>Растопи́л еси́ мраз грехо́вный, сту́дению напоя́емь,/ стоя́ посреде́ ве́тренника, я́ко безпло́тен, о́тче,/ прило́ги претерпе́л еси́ возду́шныя, Боже́ственною согрева́емь благода́тию.</p>
<p>Ра́це твое́й свяще́нней приступа́юще,/ благово́ния Боже́ственнаго ра́зума исполня́емся, святи́телю,/ смра́да избавля́ющеся страсте́й,/ любо́вию тя чту́щий, чудотво́рче о́тче преподо́бне.</p>
<p>
<red>Богоро́дичен: </red>Страсте́й мя треволне́ние смуща́ет,/ глубина́ отча́яния, обурева́ет мое́ се́рдце./ Ко́рмчию ро́ждши Христа́, Де́во, и Спа́са,/ изба́ви мя и спаси́ моли́твами Твои́ми.
</p>
<p>
<red>Конда́к, глас 3.</red>
</p>
<p>
<red>Подо́бен: </red>Де́ва дне́сь:
</p>
<p>Я́ко на о́гненную колесни́цу доброде́тельми, Богоно́се, возше́д,/ восте́кл еси́ на Небе́сная жили́ща,/ я́ко А́нгел, с челове́ки пожи́л еси́/ и, я́ко челове́к, со А́нгелы о́крест ликовству́еши,/ Сего́ ра́ди показа́лся еси́/ чуде́с Боже́ственное прия́телище, Фео́доре преподо́бне.</p>
<p>
<red>Пе́снь 7</red>
</p>
<p>
<red>Ирмо́с: </red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Я́ко нело́жен святи́тель, же́ртву безкро́вную прине́сл еси́ ду́хом/ и страсте́й умерщвле́нием, же́ртву благово́нну, преблаже́нне,/ тебе́ Влады́це прине́сл еси́ ве́рою.</p>
<p>О́гнь сласте́й воздержа́ния по́том погаси́л еси́/ и бездо́ждие земли́ уста́вил еси́ туч: пролия́нием, чудотво́рче,/ я́коже Илия́, Небеса́ затворе́на моли́твами твои́ми отверза́я.</p>
<p>Освя́щся от младе́нства, моли́твенною до́блестию непло́дныя сотвори́л еси́ утро́бы многоча́дны,/ слепы́м по́дал еси́ прозре́ние и хромы́м благотече́ние,/ Фео́доре треблаже́нне.</p>
<p>
<red>Богоро́дичен: </red>Добро́ту Иа́ковлю Тя Бог избра́, и в Тя всели́ся,/ и Тя соблюде́ по рождестве́ Де́ву, я́коже бе пре́жде рождества́,/ Де́во Богороди́тельнице.
</p>
<p>
<red>Пе́снь 8</red>
</p>
<p>
<red>Ирмо́с: </red>
<emphasis>Земля́ и вся, я́же на ней,/ мо́ре и вси исто́чницы,/ небеса́ небе́с,/ свет и тьма́, мраз и зной,/ сы́нове челове́честии, свяще́нницы,/ благослови́те Го́спода/ и превозноси́те Его́ во ве́ки.</emphasis>
</p>
<p>На ка́мени терпе́ния утверди́в твоя́ восхожде́ния душе́вная,/ не победи́лся еси́ прило́ги сопроти́вными,/ не поколеба́лся еси́ наве́ты вра́жиими,/ но к высоте́ Боже́ственней восте́кл еси́,/ о и́же в ве́ре чту́щих тя моля́.</p>
<p>Струя́ происхо́дит от ра́ки твоея́ исцеле́ний вся́ких,/ и омыва́ет скве́рны страсте́й, и гное́ние лю́тых очища́ет,/ и ве́рных напая́ет, Фео́доре, всех се́рдца, любо́вию чту́щих тя.</p>
<p>Даро́в Боже́ственных тезоимени́т и таи́нник Христо́в,/ по́стников добро́та, свяще́нников красота́,/ чуде́с исто́чник, честна́я мирополо́жница Ду́ха,/ ны́не да восхва́лится Фео́дор вели́кий.</p>
<p>
<red>Богоро́дичен: </red>Свяще́ннии Тя проро́ков пропове́дуют гла́си обра́зно,/ две́рь, и го́ру, и се́нь, зе́млю святу́ю,/ све́та о́блак, из него́же су́щим во тьме́ и се́ни седя́щим/ возсия́ Со́лнце, Де́во,/ Христо́с светода́вец.
</p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>Я́ко сотвори́ Мне вели́чия Си́льный,/ и свя́то И́мя Его́,/ и ми́лость Его́/ в род и род боя́щимся Его́.</emphasis>
</p>
<p>Я́ко у́тро, я́ко де́нь све́тел,/ твой пра́здник яви́ся, просвеща́ют, на́ша сердца́,/ ве́рно восхваля́ющих честны́я боле́зни твоя́, о́тче Фео́доре.</p>
<p>Собесе́дник А́нгелов, апо́столов, страда́льцев,/ преподо́бных и пра́ведников быв, о́тче, и святи́телей,/ на Небесе́х о нас Христа́ мо́лиши при́сно.</p>
<p>Де́нь спасе́ния, пра́здник весе́лия яви́ся,/ стеце́мся, ве́рнии, очи́стивше ду́ши,/ святи́тель созыва́ет нас Фео́дор.</p>
<p>
<red>Богоро́дичен: </red>Стра́шно Твое́ рождество́, Богоро́дице, Ма́ти Христо́ва,/ те́мже Тя ублажа́ем, Чи́стая, и прославля́ем че́стно,/ ро́дове родо́в во ве́ки, ами́нь.
</p>
</section>
