<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го сла́внаго великому́ченика, и победоно́сца, и чудотво́рца Гео́ргия</p>
</title>
<p>
<red>А́ще храм, или́ восхо́щет настоя́тель, твори́м бде́ние.</red>
</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х:
<red> стихи́ры на 4, глас 1.</red>
</p>
<p>
<red>Подо́бен: </red>Небе́сных чино́в:
</p>
<p>И́стины весна́ све́тло наста́/ и обновля́ет тва́рь/ благочести́вым позна́нием Христа́ Жизнода́вца,/ те́мже, я́сно просвеще́н в ра́зуме,/ страда́лец Госпо́день/ вра́жие попра́ ухищре́ние.</p>
<p>Царю́ веко́в ты во́инствовав, прему́дре,/ ополче́ния вся беззако́нных низложи́л еси́,/ Гео́ргие треблаже́нне,/ тве́рдый страда́лец показа́лся еси́/ благода́тию, от Бо́га тебе́ да́нною, чудотво́рче,/ те́мже моли́ спасти́ся нам.</p>
<p>Струи́ исцеле́ний подае́ши/ к тебе́ притека́ющим, Гео́ргие треблаже́нне,/ и душ и теле́с помо́щник ты еси́,/ ве́рою те́плою приходя́щих к покро́ву твоему́,/ досточу́дне му́чениче Иису́сов,/ страда́льцев украше́ние.</p>
<p>
<red>Сла́ва, глас то́йже. Самогла́сен:</red>
</p>
<p>Вели́каго Царя́ во́ине Гео́ргие,/ ра́дуйся и весели́ся,/ Бо́гу бо благоугоди́л еси́,/ о всех неради́в, живо́т ве́чный прия́л еси́ на Небесе́х,/ те́ло бо твое́ всяк неду́г от челове́к отго́нит./ Христо́с бо, Его́же возлюби́л еси́,/ Той тя прославля́ет, блаже́нне.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 4. Самогла́сны:</red>
</p>
<p>Вси язы́цы, восплещи́те рука́ми,/ воскли́кните Бо́гу, мучениколю́бцы,/ я́ко на Дре́во вознесе́ся и, во гроб соше́д,/ а́да испрове́рже, и ме́ртвыя совоскреси́, вопию́щия Ему́:/ аллилу́ия, аллилу́ия, аллилу́ия Христу́ воскре́сшему.</p>
<p>
<red>Стих: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.
</p>
<p>Пе́ние пе́сней, ликовству́юще ку́пно,/ принесе́м Христу́ Спа́су на́шему,/ я́ко томи́теля врага́ до́блий страда́лец, победи́в, низложи́./ Тем вси пое́м непреста́нными гла́сы:/ аллилу́ия, аллилу́ия, аллилу́ия Христу́ воскре́сшему.</p>
<p>
<red>Стих: </red>Насажде́ни в до́му Госпо́дни,/ во дво́рех Бо́га на́шего процвету́т.
</p>
<p>Красота́ му́ченик и сла́ва пра́ведных/ яви́лся еси́, венцено́сче Гео́ргие,/ му́жеством бо смы́сла и му́дростию души́/ вра́жие безу́мие попра́в на земли́, с на́ми вопие́ши:/ аллилу́ия, аллилу́ия, аллилу́ия Христу́ Жизнода́вцу.</p>
<p>
<red>Сла́ва, глас той же:</red>
</p>
<p>Прииди́те, мучениколю́бцы,/ пе́сненное пе́ние воста́вшему из гро́ба Христу́ принесе́м:/ дне́сь бо весна́ разу́мная возсия́ нам,/ подаю́щи цве́ты слове́сныя,/ всеми́рная па́мять Гео́ргия,/ му́драго великому́ченика./ Его́же досто́йно почита́юще,/ прие́млем исцеле́ний исто́чники,/ с ни́миже и ны́не того́ умо́лим/ моли́тися непреста́нно Спа́су Христу́/ мир вселе́нней дарова́ти/ и душа́м на́шим ве́лию ми́лость.</p>
<p>
<red>И ны́не, пра́здника. </red>
</p>
<p>
<red>Тропа́рь зри на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red> на </red>Го́споди, воззва́х:
<red> поста́вим стихо́в 8. Стихи́ры пра́здника 3 и свята́го 5. Глас 4. Самоподо́бен:</red>
</p>
<p>Я́ко до́бля в му́ченицех,/ страстоте́рпче Гео́ргие,/ соше́дшеся дне́сь, восхва́лим тя,/ я́ко тече́ние соверши́в,/ ве́ру соблю́л еси́/ и прия́т от Бо́га побе́ды твоея́ вене́ц./ Его́же моли́ от тли и бед изба́витися/ ве́рою соверша́ющим/ всечестну́ю па́мять твою́.</p>
<p>
<red>Подо́бны:</red>
</p>
<p>Тве́рдым мудрова́нием упова́в,/ самохо́тне дерзну́л еси́,/ я́коже лев, сла́вне, к страда́нию,/ презира́я у́бо те́ло,/ я́ко растле́тися хотя́щее,/ о нетле́нней же души́ му́дре прилежа́л еси́/ и мук многообра́зными ви́ды разже́глся еси́,/ я́ко зла́то очище́но/ седмери́цею, Гео́ргие.</p>
<p>За Спа́са пострада́л еси́/ и, сме́ртию сме́рти во́льне, сла́вне, подо́бяся,/ ца́рствуеши с Ним све́тло,/ порфи́рою от кро́ве оде́ян све́тлою,/ и ски́птром страда́ний твои́х укра́шен,/ и венце́м побе́ды ле́потствуя/ в непроходи́мыя ве́ки,/ великому́чениче Гео́ргие.</p>
<p>Ве́ры броня́ми,/ и щито́м благода́ти,/ и Креста́ копие́м вооружи́вся,/ сопроти́вным непобеди́м был еси́, Гео́ргие,/ и, я́ко Боже́ственный храбо́рник,/ де́монская ополче́ния победи́в,/ со А́нгелы лику́еши,/ ве́рныя же заступа́еши, и освяща́еши,/ и спаса́еши, призыва́емый.</p>
<p>Я́ко звезду́ многосве́тлую,/ я́коже со́лнце, сия́ющее/ на тве́рди Небе́сней, тя ве́мы,/ и я́ко би́сер многоце́нный,/ я́ко ка́мень блиста́ющий,/ я́ко сы́на тя дне,/ я́ко до́блественнаго в му́ченицех,/ я́ко побо́рника ве́рных в беда́х прославля́ем,/ соверша́юще твою́ па́мять, победоно́сче Гео́ргие.</p>
<p>
<red>Сла́ва, глас 6:</red>
</p>
<p>Досто́йно и́мени пожи́л еси́,/ во́ине Гео́ргие:/ Крест бо Христо́в на ра́мо взем,/ от диа́вольския ле́сти олядене́вшую зе́млю до́бре де́лал еси́/ и, терно́вное служе́ние искорени́в и́дольское,/ правосла́вныя ве́ры ло́зу насади́л еси́./ Те́мже то́чиши исцеле́ния во всей вселе́нней ве́рным/ и Тро́ицы де́латель пра́веден показа́лся еси́./ Моли́, мо́лимся, о умире́нии ми́ра/ и спасе́нии душ на́ших.</p>
<p>
<red>И ны́не, пра́здника.</red>
</p>
<p>
<red>Вход. Проки́мен дне, и пареми́и.</red>
</p>
<p>Проро́чества Иса́иина чте́ние
<red> (глава́ 43):</red>
</p>
<p>Та́ко глаго́лет Госпо́дь:/ вси язы́цы собра́шася вку́пе,/ и соберу́тся кня́зи от них./ Кто возвести́т сия́ в них?/ Или́ я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ и да услы́шат, и да реку́т и́стину./ Бу́дите ми свиде́тели,/ и Аз свиде́тель, глаго́лет Госпо́дь Бог,/ и о́трок, его́же избра́х,/ да позна́ете, и ве́руете Ми,/ и разуме́ете, я́ко Аз е́смь,/ пре́жде Мене́ не бы́сть ин бог и по Мне не бу́дет./ Аз е́смь Бог,/ и не́сть, ра́зве Мене́, спаса́яй./ Аз возвести́х и спасо́х,/ уничижи́х и не бе в вас чу́ждий./ Вы Мне свиде́тели,/ и Аз Госпо́дь Бог,/ и еще́ от нача́ла Аз е́смь,/ и не́сть, от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас Святы́й Изра́илев.</p>
<p>Прему́дрости Соломо́ни чте́ние
<red>(глава́ 3):</red>
</p>
<p>Пра́ведных ду́ши в ру́це Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же су́ть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зами бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры, по сте́блию потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние
<red> (глава́ 4):</red>
</p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же е́сть му́дрость челове́ком,/ и во́зраст ста́рости житие́ нескве́рное./ Благоуго́ден Бо́гови быв, возлю́блен бы́сть/ и живы́й посреде́ гре́шник, преста́влен бы́сть./ Восхище́н бы́сть, да не зло́ба измени́т ра́зума его́,/ или́ ле́сть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие все, ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ра хра́ма и свята́го самогла́сны. </red>
</p>
<p>
<red>Глас 1. Анато́лиево:</red>
</p>
<p>Све́тлый храбо́рник Гео́ргий/ в сла́внем страда́нии свое́м Го́рния си́лы весели́т,/ и с ни́ми ра́дуяся ны́не,/ и на земли́ ве́рныя торжествова́ти воздви́же/ и спра́здновати нам, того́ ра́ди собра́ным,/ я́ко Христо́в раб прии́де./ Те́мже у́бо его́ досто́йно почти́м,/ непреста́нно моля́щася всех Бо́гу/ дарова́ти нам ве́лию ми́лость.</p>
<p>До́блественными страда́нии возде́лав лу́чшая,/ труды́ плодо́в твои́х Христу́ прине́сл еси́,/ преблаже́нне му́чениче Гео́ргие,/ ве́рою жела́ние утверди́в,/ наде́ждею страх отри́нув,/ любо́вь стяжа́л еси́ небе́сную, прехва́льне./ Дерзнове́ние име́я у́бо, благоприя́тными мольба́ми/ проси́ душа́м на́шим ми́ра,/ очище́ния же грехо́в и ве́лия ми́лости.</p>
<p>
<red>Глас 4: </red>Прииди́те, ве́рных собо́ри,/ прииди́те, пра́здник соста́вим,/ и́бо пресве́тлая па́мять дне́сь яви́ся/ страстоте́рпца Гео́ргия,/ на́ша просвеща́ет неви́димо се́рдца,/ доброде́тельми блиста́ющи./ Те́мже, единому́дренно воспева́юще, рцем:/ ра́дуйся, во́ине вели́каго Царя́ Христа́;/ ра́дуйся, пресве́тлая похвало́ ве́ры;/ ра́дуйся, всесве́тле и пребога́те./ О нас, преблаже́нне,/ всех Влады́ку Христа́ Бо́га моли́/ сохране́ным бы́ти от искуше́ний лука́ваго/ и спасти́ души́ на́ша.
</p>
<p>
<red>Сла́ва, глас 5. Феофа́ново:</red>
</p>
<p>Возсия́ весна́, прииди́те, наслади́мся,/ просия́ Воскресе́ние Христо́во,/ прииди́те, возвесели́мся,/ страстоте́рпца па́мять, ве́рныя просвеща́ющи, показа́ся./ Те́мже, празднолю́бцы, прииди́те,/ та́йно ту торжеству́ем:/ сей бо, я́ко добр во́ин,/ му́жествовав на мучи́телей, и сих посрами́,/ подо́бник быв стра́сти Спа́са Христа́,/ не поми́лова сосу́да своего́ бре́ннаго,/ но на́га обостри́, му́ками того́ изменя́я./ Тому́ возопие́м:/ страстоно́сче, моли́ спасти́ся душа́м на́шим.</p>
<p>
<red>И ны́не, пра́здника. На стихо́вне стихи́ры, глас 4.</red>
</p>
<p>
<red>Подо́бен: Зва́нный свы́ше:</red>
</p>
<p>Восхваля́ют лю́дие псалмы́,/ вку́пе и пе́сньми/ твою́ сла́вную па́мять, Гео́ргие,/ я́ко благоле́пна бо возсия́ и светоно́сна,/ укра́шена сла́вою и благода́тию./ Те́мже игра́ют ны́не А́нгельстии чи́ни,/ хва́лят же му́ченицы со апо́столы/ твои́х по́двиг, му́чениче, страда́ния/ и воспева́ют просла́вльшаго тя/ Спа́са, Христа́ Бо́га на́шего./ Его́же моли́ спасти́ и просвети́ти ду́ши на́ша.</p>
<p>
<red>Стих: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.
</p>
<p>Облече́н во Христо́во всеору́жие,/ обре́лся еси́, Гео́ргие, не и́щущим тебе́,/ ты бо, за Христа́ огне́м распала́емь/ и руга́яся бого́в су́етных безбо́жному свере́пству,/ тогда́: во́инствую Царю́ моему́ Христу́, —/ беззако́нным взыва́л еси́, —/ ни зве́рие, ни коле́са же, ни и́на му́ка/ мене́ разлучи́ти возмо́гут когда́/ любве́ Христа́ моего́./ Его́же моли́/ спасти́ и просвети́ти ду́ши на́ша.</p>
<p>
<red>Стих: Насажде́ни в дому́ Госпо́дни,/ во дво́рех Бо́га на́шего процвету́т.</red>
</p>
<p>Небре́г о сосу́дех многообра́зных,/ и о разли́чных му́ках,/ и о ору́жиях стра́шных,/ венцено́сче Гео́ргие,/ благоче́стия му́ченически тече́ние сконча́л еси́./ Те́мже пресве́тлую па́мять твою́/ цве́ты пе́сненными венча́ем/ и честны́я твоя́ облобыза́ем ве́рою мо́щи./ Но, я́ко престо́лу предстоя́ Влады́ки,/ Христа́ Бо́га на́шего,/ моли́ти не преста́й/ спасти́ и просвети́ти ду́ши на́ша.</p>
<p>
<red>Сла́ва, глас то́йже. Самогла́сен. Студи́тово:</red>
</p>
<p>Разу́мнаго адама́нта терпе́ние,/ бра́тие, духо́вно восхва́лим,/ Гео́ргия, сла́внаго му́ченика,/ его́же, за Христа́ разжига́ема,/ кова́ху беды́, и изостри́ша му́ки,/ и разли́чная муче́ния изнури́ша те́ло, естество́м тле́нно,/ побежда́ше бо жела́ние естество́,/ сме́ртию понужда́я рачи́теля/ прейти́ к жела́емому Христу́ Бо́гу/ и Спа́су душ на́ших.</p>
<p>
<red>И ны́не, пра́здника. </red>
</p>
<p>
<red>На благослове́нии хле́бов тропа́рь два́жды, глас 4:</red>
</p>
<p>Я́ко пле́нных свободи́тель/ и ни́щих защи́титель,/ немощству́ющих врач,/ правосла́вных побо́рниче,/ победоно́сче, великому́чениче Гео́ргие,/ моли́ Христа́ Бо́га/ спасти́ся душа́м на́шим.</p>
<p>
<red>Ин тропа́рь, глас 4:</red>
</p>
<p>По́двигом до́брым подвиза́лся еси́,/ страстоте́рпче Христо́в,/ ве́рою и мучи́телей обличи́л еси́ нече́стие,/ же́ртва же благоприя́тна Бо́гу прине́слся еси́./ Те́мже и вене́ц прия́л еси́ побе́ды/ и моли́твами, свя́те, твои́ми всем подае́ши/ прегреше́ний проще́ние.</p>
<p>
<red>И </red>Богоро́дице Де́во:
<red> еди́ножды. И про́чая.</red>
</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red> тропа́рь пра́здника, два́жды. Сла́ва, свята́го. И ны́не, пра́здника.</red>
</p>
<p>
<red>По 1-й стихоло́гии седа́лен пра́здника.</red>
</p>
<p>
<red>Сла́ва, и ны́не, то́йже.</red>
</p>
<p>
<red>По 2-й стихоло́гии седа́лен, глас 1.</red>
</p>
<p>
<red>Подо́бен: </red>Гроб Твой:
</p>
<p>Се возсия́ благода́ти весна́, облиста́ Христо́во Воскресе́ние всем,/ и с ним совозсиява́ет ны́не Гео́ргия му́ченика всепра́зднственный и светоно́сный де́нь,/ прииди́те вси, свещи́ нося́ще боже́ственне, све́тло пра́зднуем.</p>
<p>
<red>Сла́ва, глас то́йже.</red>
</p>
<p>
<red>Подо́бен: </red>Лик А́нгельский:
</p>
<p>Во́инство, е́же на земли́, возненави́дев, му́чениче,/ на Небесе́х возжела́л еси́ сла́вы,/ и боле́зни претерпе́л еси́, и ну́жную сме́рть./ Те́мже дне́сь всесвяту́ю твою́ па́мять пра́зднуем,/ Христу́ принося́ще хвалу́, преблаже́нне Гео́ргие.</p>
<p>
<red>И ны́не, пра́здника, или́ Богоро́дичен:</red>
</p>
<p>Ма́терь Тя Бо́жию мо́лим вси,/ Де́ву вои́стинну и по рождестве́ я́вльшуся,/ любо́вию прибега́ющии к Твое́й бла́гости:/ Тебе́ бо и́мамы, гре́шнии, Предста́тельницу,/ Тебе́ стяжа́хом в напа́стех спасе́ние, еди́ну Всенепоро́чную.</p>
<p>
<red>По полиеле́и седа́лен, глас 3.</red>
</p>
<p>
<red>Подо́бен: </red>Боже́ственныя ве́ры:
</p>
<p>Любо́вию горя́щею Влады́чнею разжиза́емь,/ мужему́дренне пре́лести сокро́вища низложи́л еси́/ и, на суди́щи Христа́ испове́дав,/ победоно́сче всеблаже́нне Гео́ргие, му́чениче пресла́вне,/ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, глас 4.</red>
</p>
<p>
<red>Подо́бен: </red>Удиви́ся:
</p>
<p>Возде́лав приле́жно се́мя Боже́ственных за́поведей,/ расточи́л еси́ ни́щим все бога́тство благоче́стно,/ вме́сто сих стяжа́в, пресла́вне, Христо́ву сла́ву./ Те́мже наде́явся, к по́двигом и́деши/ и боле́знем до́лгим, му́чениче Гео́ргие,/ и о́бщник быв стра́сти Безстра́стнаго и Воскресе́ния,/ Ца́рствия Того́ причаща́яся, о нас ны́не моли́ся.</p>
<p>
<red>И ны́не, пра́здника, или́ Богоро́дичен:</red>
</p>
<p>Сло́во О́тчее, Христа́ Бо́га на́шего,/ от <red>Тебе</red>́ воплоти́вшагося, позна́хом, Богоро́дице Де́во,/ еди́на Чи́стая, еди́на Благослове́нная,/ тем непреста́нно Тя воспева́юще, велича́ем.</p>
<p>
<red>Степе́нна, 1-й антифо́н, 4-го гла́са. Проки́мен, глас 4: </red>Пра́ведник, я́ко фи́никс процвете́т,/ я́ко кедр, и́же в Лива́не, умно́жится.
<red> Стих: </red>Насажде́ни в дому́ Госпо́дни, во дво́рех Бо́га на́шего процвету́т. Вся́кое дыха́ние:
<red>Стих: </red>Хвали́те Бо́га во святы́х Его́:
<red> Ева́нгелие от Луки́, зача́ло 63.</red>
</p>
<p>
<red>По 50-м псалме́ стихи́ра самогла́сна, глас 6:</red>
</p>
<p>Дне́сь вселе́нная вся страстоте́рпца просвеща́ет заря́ми,/ и Христо́ва Це́рковь, цве́ты украша́ема,/ Гео́ргие, вопие́т ти:/ уго́дниче Христо́в и засту́пниче те́плый,/ не преста́й моля́ся о рабе́х твои́х.</p>
<p>
<red>Кано́н пра́здника на 6 и свята́го два на 8. Свята́го кано́н, творе́ние кир Феофа́на. Глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть,/ препросла́вленный Госпо́дь, сла́вно бо просла́вися.</emphasis>
</p>
<p>Те́плою ве́рою и любо́вию призыва́ющия тя, му́чениче Христо́в, венцено́сче Гео́ргие,/ предстоя́ всесве́тел честно́му престо́лу все́ми Владу́щаго,/ твои́ми моли́твами и предста́тельствы сохрани́.</p>
<p>Благоро́дно возде́лание Христу́ был еси́, Гео́ргие, му́ченическими возде́лан дея́нии,/ и, я́ко бога́тство пресла́вно, в Небе́сных тя сокро́вищах положи́ Подвигополо́жник,/ я́ко преизя́щне хра́брствовавшаго.</p>
<p>Тве́рдо и терпели́вно устреми́лся еси́, самозва́н, к по́двигом, преблаже́нне Гео́ргие,/ и, низложи́в свире́пое мучи́телей ополче́ние,/ моли́твенник о всех, призыва́ющих тя, был еси́.</p>
<p>Блаже́нную, сла́вне, жи́знь ны́не восприе́м, во Христе́ сокрове́нную, Гео́ргие,/ о не́йже подвиза́лся еси́ до кро́ве,/ ве́рою пою́щим тя моли́ спасти́ся от вся́каго, страстоте́рпче, обстоя́ния.</p>
<p>
<red>Богоро́дичен: </red>Не́бо была́ еси́ слове́сное,/ Сло́во Небе́сное в Твое́й утро́бе, Богома́ти, вме́щшая,/ И́мже вся бы́ша: Не́бо же, и земля́, и я́же вы́шше сих./ Те́мже со дерзнове́нием моли́ спасти́ пою́щия Тя.
</p>
<p>
<red>Други́й кано́н, творе́ние кир Ко́сны. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>
<emphasis>Ли́цы изра́ильтестии,/ невла́жными стопа́ми/ понт Чермны́й и вла́жную глубину́ прогна́вше,/ вса́дники триста́ты, враги́, ви́дяще в ней погруже́ны,/ с весе́лием поя́ху:/ пои́м Бо́гу на́шему, я́ко просла́вися.</emphasis>
</p>
<p>Страда́ний свяще́нных сконча́л еси́ тече́ние,/ и, к Небеси́ иды́й, нетле́нен венцено́сец показа́лся еси́,/ благоцвету́щ, Гео́ргие, я́влься пу́тник,/ и со А́нгелы лику́еши:/ пои́м Бо́гу на́шему, я́ко просла́вися.</p>
<p>Пото́м благи́х еще́ боля́, преми́рным яви́лся еси́ лико́м, иска́пая,/ Безпло́тных чи́ны плотски́ми, Гео́ргие, удиви́л еси́ Боже́ственными страда́нии./ С си́ми лику́я, зове́ши:/ пои́м Бо́гу на́шему, я́ко просла́вися.</p>
<p>
<red>Богоро́дичен: </red>Жезл Ааро́нов прозя́бший,/ и́же от Иессе́я прообража́ше изра́стший ко́рень, Тя, Пречи́стую,/ цвет ми́ру возсия́вшую, Бо́га воплоще́нна,/ Его́же о нас моля́щи не преста́й, Присноде́во,/ прибега́ющих к Тебе́.
</p>
<p>
<red>Катава́сия: </red>
<emphasis>Воскресе́ния де́нь:</emphasis>
</p>
<p>
<red>Пе́снь 3</red>
</p>
<p>
<red>Ирмо́с: </red>
<emphasis>Процвела́ е́сть пусты́ня, я́ко крин, Го́споди,/ язы́ческая неплодя́щая Це́рковь,/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Венце́м страда́ния сия́я, сла́вне,/ благоче́стно призыва́ющий тя моли́ Изба́вителя и Бо́га/ от вся́кия ну́жды, блаже́нне, изба́вити.</p>
<p>Бога́тыми просвеща́емь сия́нии, прему́дре,/ мра́чную отжени́ печа́ль и мглу страсте́й от нас,/ ве́рою восхваля́ющих тя.</p>
<p>Наде́ждею утвержда́емь и любо́вию,/ ве́рою же огра́ждься, Гео́ргие, и си́лою укре́плься Христо́вою,/ и́дольскую пре́лесть низве́ргл еси́.</p>
<p>
<red>Богоро́дичен: </red>Просве́щшаго концы́, Пречи́стая, родила́ еси́ с пло́тию Безпло́тнаго/ и пре́жде всех Отцу́ Собезнача́льна,/ те́мже Тя, Богоро́дицу, ве́рнии, чтим.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Я́ко непло́ды, роди́ от язы́к Це́рковь,/ и мно́гое в ча́дех изнемо́же со́нмище,/ чу́дному Бо́гу на́шему возопии́м:/ Свят еси́, Го́споди.</emphasis>
</p>
<p>Ти́хо разда́л еси́ ни́щим бога́тство/ и, умасти́вся еле́ем любве́,/ те́лом и душе́ю страда́льчески, Гео́ргие, мучи́теля вку́пе победи́л еси́.</p>
<p>Утверди́вся благода́тию и огне́м распала́емь ре́вности,/ не вопроша́ющим яви́лся еси́, обре́лся еси́ не и́щущим,/ по Христе́, Гео́ргие, гне́ваяся на ле́сть и́дольскую.</p>
<p>
<red>Богоро́дичен: </red>Я́ко но́сиши на ру́ку, Мари́е,/ и от сосцу́ пита́еши пита́ющаго вся́кое дыха́ние,/ Его́же, Богоро́дице, чту́ще, пропове́даем./ Моли́ся Ему́, Чи́стая, о всех нас.
</p>
<p>
<red>Катава́сия: </red>
<emphasis>Прииди́те, пи́во пие́м но́вое:</emphasis>
</p>
<p>
<red>Конда́к пра́здника и и́кос. </red>
</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:
</p>
<p>Благоче́стия о́бразы му́жески хра́брствуя,/ нече́стия пре́лесть низложи́в, му́чениче, попра́л еси́ врага́ шата́ния/ и, Боже́ственным жела́нием при́сно разгара́емь,/ мучи́телей угаси́л еси́ безбо́жное свере́пство./ Те́мже досто́йно возме́здие мук прия́л еси́ вене́ц/ и подае́ши исцеле́ния ве́рою притека́ющим./ Страстоте́рпче Гео́ргие, моли́ Христа́ Бо́га согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва: </red>Земно́е бога́тство на земли́ раздава́яй всем, му́чениче му́дре,/ бога́тство Небе́сное насле́довал еси́ труды́ твои́ми,/ Кресто́м бо честны́м, я́ко в броню́, обо́лкся/ и тем посрами́л еси́ мучи́телей шата́ние./ Те́мже моли́твами прося́щим тя подае́ши Боже́ственная дарова́ния,/ исцеле́ний благодея́ния./ Страстоно́сче Гео́ргие, моли́ся Христу́ Бо́гу,/ прегреше́ний оставле́ние дарова́ти/ пра́зднующим любо́вию святу́ю па́мять твою́.
</p>
<p>
<red>И ны́не, пра́здника. </red>
</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Прише́л еси́ от Де́вы/ не хода́тай, ни А́нгел, но Сам, Го́споди, вопло́щься,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Пое́м твоя́ по́двиги, преблаже́нне Гео́ргие,/ и́миже разсы́пал еси́ и́дольския слу́жбы,/ всю нее упраздни́л еси́ де́монскую пре́лесть, пресла́вне.</p>
<p>Утиши́ напа́стей и бед смуще́ние/ и вся́кое наве́тие зло́е де́монов отжени́ от пою́щих тя,/ Христо́ва во́ина, досточу́дне.</p>
<p>Возсия́л еси́, я́ко звезда́ светоно́сная, Гео́ргие, душе́вною до́блестию/ и тве́рдостию ве́ры пре́лесть мра́чную отгоня́/ и спаса́я пою́щия тя.</p>
<p>
<red>Богоро́дичен: </red>Спасе́ние суще́ственное, Де́во, родила́ еси́, бога́тством бла́гости/ и есте́ственною благосты́нею спаса́ющее челове́ка/ и истле́вший о́браз назида́ющее.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Услы́шах Твое́, Христе́, вои́стинну пресла́вное:/ я́ко Безсме́ртен сый Бог/ уподо́бися сме́ртным челове́ком и пребы́сть, е́же бе,/ и того́ ра́ди Твою́ сла́влю си́лу.</emphasis>
</p>
<p>У́жас пред суди́ща мучи́телей изве́ствоваше/ неразсу́дна сказа́ния слове́с твоея́ му́дрости, Гео́ргие,/ Христо́с же неве́дущим Бог познава́шеся.</p>
<p>Сло́вом ве́ры Христо́вы, Гео́ргие прему́дре,/ мудреце́м сплете́ния разреши́л еси́ ба́сней скве́рных,/ страсте́й же бо́ги де́латели поруга́л еси́, Тро́ице побо́рниче.</p>
<p>Услы́шавше, слу́хом слове́с твои́х мучи́телие посрами́шася,/ ты бо, бо́гом их руга́яся, смех пока́зовал еси́,/ Христа́ Бо́га пропове́дуя, пло́тию ра́спята,/ и упраздни́вша пре́лесть душегу́бную.</p>
<p>
<red>Богоро́дичен: </red>Тебе́, Присноде́вую и вои́стинну еди́ну Богоро́дицу, сла́вим,/ Ю́же прообразова́ше Богови́дцу Моисе́ю/ неопа́льно, Пречи́стая, купина́, огню́ примеси́вшаяся.
</p>
<p>
<red>Катава́сия: </red>
<emphasis>На Боже́ственней стра́жи:</emphasis>
</p>
<p>
<red>Пе́снь 5</red>
</p>
<p>
<red>Ирмо́с: </red>
<emphasis>Просвеще́ние во тьме́ лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м:/ ино́го бо, ра́зве Тебе́, бо́га не зна́ю.</emphasis>
</p>
<p>Му́ченическое дерзнове́ние я́ко име́я ко Влады́це,/ проси́ усе́рдно спасе́ния тя пою́щим,/ душе́вных неду́г изменя́я твои́ми мольба́ми,/ му́чениче страстоно́сче, преблаже́нне Гео́ргие.</p>
<p>Со А́нгельскими лику́я, я́ко му́ченик, ликостоя́нии/ и безсме́ртныя и блаже́нныя, венцено́сче, насыща́яся сла́вы,/ покро́ву твоему́ прибега́ющий вся́каго треволне́ния и бу́ри исхити́.</p>
<p>Изба́ви нас от вся́кия ну́жды, я́ко Ми́лостив,/ грехо́вное и бе́дное отгоня́ многоразли́чное смуще́ние,/ Гео́ргия Твоего́ уго́дника моли́твы, Христе́, прие́мля.</p>
<p>
<red>Богоро́дичен: </red>Долг прама́тере Е́вы, Богома́ти, отдала́ еси́,/ пло́тию бо обложи́ла еси́ из Тебе́ рожде́нна Спа́са ми́ра./ Те́мже Тя вси блажи́м, обра́дованная Де́во Всенепоро́чная.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Просвеще́ние Твое́, Го́споди, низпосли́ нам/ и от мглы прегреше́ний разреши́ ны, Бла́же,/ Твой мир да́руяй.</emphasis>
</p>
<p>Страда́льчески, Гео́ргие, сплета́яся,/ вина́м разли́чныя пре́лести му́жески проти́вяся,/ ми́ра же наг, держа́ву отъя́л еси́ лю́таго мироде́ржца.</p>
<p>Огради́вся, Гео́ргие, ору́жием Креста́,/ наде́ждею ве́ры, любо́вию держа́вною/ притупи́л еси́ остроту́ и все ору́жие лю́таго борца́.</p>
<p>
<red>Богоро́дичен: Мучи́телей ра́зум де́вственное посрами́ чре́во:/ Младе́нец бо я́зву а́спидную душегу́бную испыта́ руко́ю/ и, отсту́пника го́рдаго низложи́в, ве́рным под но́зе покори́.</red>
</p>
<p>
<red>Катава́сия: </red>
<emphasis>У́тренюем у́тренюю глубоку́:</emphasis>
</p>
<p>
<red>Пе́снь 6</red>
</p>
<p>
<red>Ирмо́с: </red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Па́че естества́, и сло́ва, и по́мысла до́блести твоея́ хра́брствования,/ непреста́нно пева́ема, преблаже́нне му́чениче Гео́ргие.</p>
<p>Во́инству Небе́сному собесе́дник, блаже́нне, быв/ и Боже́ственное явле́ние ели́ко дости́жно зря,/ тя ве́рою чту́щия спаса́й.</p>
<p>Все́ми о́бразы Бо́гу возложе́н и блиста́ния чуде́с прие́мля,/ дарова́ния тре́бующим раздава́еши, преблаже́нне Гео́ргие.</p>
<p>
<red>Богоро́дичен: </red>Ны́не к Тебе́ прибега́ю, Пречи́стая,/ спаси́ мя моли́твами Твои́ми и соблюди́:/ ели́ко бо хо́щеши, мо́жеши, я́ко Ма́ти Всемогу́щаго.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis>
</p>
<p>Возопи́л еси́ со дерзнове́нием к Зижди́телю, Гео́ргие:/ не преда́ждь беззако́нным раба́ Твоего́,/ но кре́пость ми пода́ждь разори́ти их шата́ние.</p>
<p>Небре́г о мучи́тельных сосу́дех, Гео́ргие, на по́двиги во́лею му́жески прите́кл еси́/ и по́честными побе́дами от Христа́ Бо́га венча́лся еси́.</p>
<p>По искуше́нии доброде́тели твоея́,/ к чудеси́, Гео́ргие, прело́жше преще́ние, льсти́внии мучи́тели,/ Его́же пропове́дал еси́, Животода́вца Христа́, удиви́шася.</p>
<p>
<red>Богоро́дичен: </red>Дре́вле у́бо прельсти́ мя змий и умори́ мя прама́терию мое́ю Е́вою;/ ны́не же, Чи́стая, Тобо́ю Созда́вый мя из и́стления воззва́.
</p>
<p>
<red>Катава́сия: </red>
<emphasis>Снизше́л еси́ в преиспо́дняя:</emphasis>
</p>
<p>
<red>Конда́к, глас 4.</red>
</p>
<p>
<red>Подо́бен: </red>Вознесы́йся:
</p>
<p>Возде́лан от Бо́га, показа́лся еси́ благоче́стия де́латель честне́йший,/ доброде́телей рукоя́ти собра́в себе́:/ се́яв бо в слеза́х, весе́лием жне́ши,/ страда́льчествовав же кро́вию, Христа́ прия́л еси́/ и моли́твами, свя́те, твои́ми всем подае́ши прегреше́ний проще́ние.</p>
<p>
<red>И́кос:</red>
</p>
<p>За мирски́й живо́т ду́шу свою́ положи́вшаго,/ Христа́ Царя́ жела́я, во́ин тщи́тся умре́ти за Него́,/ ре́вность же ве́лию Боже́ственную в се́рдцы име́я,/ себе́ самого́ приведе́./ Того́ у́бо и мы вси, Боже́ственнаго Гео́ргия,/ я́ко те́пла предста́теля воспои́м ве́рою,/ я́ко сла́внаго су́ща Христо́ва раба́, подо́бящася я́ве своему́ Влады́це/ и вся́кому моля́щуся приходя́ща:/ спеши́т бо при́сно и мо́лит Спа́са/ всем пода́ти согреше́ний проще́ние.</p>
<p>
<red>Пе́снь 7</red>
</p>
<p>
<red>Ирмо́с: </red>
<emphasis>Богопроти́вное веле́ние/ беззако́ннующаго мучи́теля высо́к пла́мень вознесло́ е́сть,/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Твоему́ подо́бяся, му́чениче, Влады́це, во́лею поте́кл еси́ к по́двигом, сла́вне,/ и, побе́ду взем, Це́ркве Христо́вы храни́тель был еси́:/ Сию́ при́сно сохраня́й предста́тельством твои́м.</p>
<p>Я́ко му́ченик непобеди́м я́ко страда́лец,/ я́ко неодоле́нный ве́ры побо́рник,/ ны́не столп непоколеби́м восхваля́ющим тя, прему́дре Гео́ргие, бу́ди,/ огражда́я моли́твами твои́ми.</p>
<p>Му́дре земледе́лав Боже́ственное се́мя,/ и сие́ умно́жил еси́, крове́й твои́х тече́ньми напои́в, блаже́нне,/ и боле́зней тща́нием, и разли́чными ра́нами,/ и́миже свере́пство мучи́телей угаси́л еси́.</p>
<p>
<red>Богоро́дичен: </red>Де́ва пребыла́ еси́ и по рождестве́,/ Бо́га бо родила́ еси́, пита́ющаго вся́ческая,/ за неизрече́нную ми́лость и милосе́рдие мно́гое Челове́ка бы́вшаго, Чи́стая,/ Его́же ны́не моли́ спасти́ся всем нам.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Авраа́мстии иногда́ в Вавило́не о́троцы/ пе́щный пла́мень попра́ша, пе́сньми взыва́юще:/ оте́ц на́ших Бо́же, благослове́н еси́.</emphasis>
</p>
<p>Одержа́щую ви́дя и́дольскую ле́сть, благоче́стия распала́емь ре́вностию, Гео́ргие,/ к по́двигом тебе́ отда́л еси́, преблаже́нне, вопия́:/ оте́ц на́ших Бо́же, благослове́н еси́.</p>
<p>Пропове́дуя яви́лся еси́ гони́мую ве́ру,/ мглу же пре́лести облича́я, Гео́ргие, глаго́лал еси́:/ оте́ц на́ших Бо́же, благослове́н еси́.</p>
<p>Из ко́рене посе́кл еси́ пре́лесть/ и возде́лал еси́ ве́ру, благоче́стием бо́льшую, Гео́ргие,/ ра́довался еси́, глаго́ля:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Превы́шши тва́рей всех еси́, я́ко Творца́ ро́ждши и Го́спода./ Те́мже Ти вопию́, Богоро́дице:/ Благослове́нная, Госпо́дь сил с Тобо́ю.
</p>
<p>
<red>Катава́сия: </red>
<emphasis>О́троки от пе́щи изба́вивый:</emphasis>
</p>
<p>
<red>Пе́снь 8</red>
</p>
<p>
<red>Ирмо́с: </red>
<emphasis>Пе́щь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
</p>
<p>Пото́к лю́тых страсте́й же и бед, и мяте́жнаго обстоя́ния,/ и боле́зней паде́ния, и де́монов ко́зни, и злочести́вых стремле́ния/ укроти́ твои́ми моли́твами, венцено́сче Гео́ргие.</p>
<p>Ве́сь све́том, блаже́нне, Тро́йческим чи́сто облиста́емь,/ я́ко му́ченик непобеди́м, я́ко благоче́стия побо́рник,/ я́ко победи́тель Боговенча́нен,/ спаси́, Небе́сный жи́телю, тя чту́щия моли́твами твои́ми.</p>
<p>Венце́м разу́мным разли́чно укра́шен, и Ца́рствия диади́мою,/ и ски́птром удобре́н, и багряни́цею обложе́н,/ твое́ю обагре́н кро́вию, блаже́нне, сца́рствуеши Царю́ сил.</p>
<p>
<red>Богоро́дичен: </red>От Отца́, безле́тно Рожде́ннаго и пре́жде век возсия́вша,/ вся́ческая сотво́ршаго, ви́димая же и неви́димая,/ Де́во Ма́ти, родила́ еси́./ Те́мже Тя, Богоро́дицу, вси язы́цы, сла́вим.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Ра́дующеся по осужде́нии мучи́тельском о́троцы,/ я́ко да не бо́гом скве́рным послу́жат всем, но живо́му Бо́гу,/ на о́гнь дерзну́ша,/ от А́нгела же ороша́еми, пе́снь поя́ху:/ дела́ Госпо́дня, Го́спода по́йте и превозноси́те во вся ве́ки.</emphasis>
</p>
<p>Ду́хом укрепля́емь, о ору́жных боле́знех небре́гл еси́,/ я́ко не глухи́м и́долом хвалу́ посыла́еши, но Христу́ Бо́гу,/ к Нему́же любе́зну стяжа́в, Гео́ргие, ве́ру, глаго́лал еси́:/ дела́ Госпо́дня, Го́спода по́йте и превозноси́те во вся ве́ки.</p>
<p>Я́ко не су́щу вре́менную непщу́я красоту́,/ разли́чная озлобле́ния подъя́л еси́, Гео́ргие,/ ра́дуяся наде́ждею Боже́ственныя жи́зни,/ о стра́шнем же раздробле́нии небре́г, тве́рдостию души́ глаго́лал еси́:/ дела́ Госпо́дня, Го́спода по́йте и превозноси́те во вся ве́ки.</p>
<p>Разсека́емо ме́дными сосу́ды твое́ те́ло,/ о́стрыми ножи́ по еди́ному у́ду раздробля́емо ви́дя,/ вжиля́емь душе́ю:/ бу́дущей сла́ве недосто́йны ны́нешния му́ки, — глаго́лал еси́:/ дела́ Госпо́дня, Го́спода по́йте и превозноси́те во вся ве́ки.</p>
<p>
<red>Богоро́дичен: </red>От ре́бра Ада́мова Созда́вый Тя от Твоего́ де́вства воплоти́ся,/ И́же всех Госпо́дь, Его́же пою́ще, вопие́м:/ вся дела́, благослови́те, по́йте Го́спода и превозноси́те во вся ве́ки.
</p>
<p>
<red>Катава́сия: </red>
<emphasis>Сей нарече́нный:</emphasis>
</p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Непреста́нно Го́спода моли́ о нас, пою́щих тя, блаже́нне, я́ко Христо́ва му́ченика,/ я́ко победи́вша мучи́теля, я́ко лука́вых духо́в отгони́теля,/ я́ко храни́теля неусы́пна, я́ко засту́пника непосты́дна.</p>
<p>Страда́ний воздая́ния бога́тно тебе́ дарова́ всех Влады́ка,/ Ему́же предстоя́ со дерзнове́нием, преблаже́нне, му́ченическим и с весе́лием,/ призыва́ющий тя, объе́мь, сохрани́.</p>
<p>Земля́ тя сокры́, и Не́бо прия́т,/ и отве́рзеся тебе́ две́рь ра́йская я́ве,/ в не́мже ра́достно, страстоте́рпче, лику́я и игра́я,/ ве́рно пою́щия тя твои́ми моли́твами соблюди́.</p>
<p>
<red>Богоро́дичен: </red>Тя свиде́ния се́нь прообрази́, Пречи́стая,/ в не́йже скрижа́ли, и ста́мна, и златы́й киво́т:/ я́коже бо о́ная, та́ко и Ты Безнача́льное Сло́во во утро́бе вмести́ла еси́,/ Богоро́дице, воплоща́емо.
</p>
<p>
<red>Ин</red>
</p>
<p>
<red>Ирмо́с: </red>
<emphasis>От земноро́дных ро́ждшися/ и Творца́ ро́ждшая,/ на́ша похвало́, Богоро́дице Чи́стая,/ Тя, я́ко влады́чествующую тва́рьми, велича́ем.</emphasis>
</p>
<p>Свяще́ннии воспева́ют, ца́рие восхваля́ют,/ и лю́дие твои́х страда́ний хвалу́ возвеща́ют, му́чениче Гео́ргие./ Те́мже тя вси ублажа́ем.</p>
<p>Воспе́ша вся Небе́сныя си́лы по́двиги твоя́,/ ты бо, поже́рся, Бо́гу благоугоди́л еси́, му́чениче Гео́ргие./ Те́мже тя вси ублажа́ем.</p>
<p>
<red>Богоро́дичен:</red> От земноро́дных возра́стши и Зижди́теля ро́ждши,/ ра́дуйся, на́ша похвало́, Богоро́дице Чи́стая,/ Тя, я́ко облада́ющую тва́рьми, велича́ем.
</p>
<p>
<red>Катава́сия: </red>
<emphasis>Свети́ся, свети́ся:</emphasis>
</p>
<p>
<red>Свети́лен.</red>
</p>
<p>
<red>Подо́бен: </red>Ученико́м зря́щим:
</p>
<p>Весна́ нам возсия́, све́тлое Влады́чнее и Боже́ственное Воскресе́ние,/ к Небе́сней па́сце от земли́ нас пресыла́я,/ с не́юже просиява́ет всесла́внаго му́ченика Гео́ргия па́мять светоза́рная,/ ю́же све́тло соверши́м,/ да Боже́ственныя сподо́бимся благода́ти от Христа́ Спа́са.</p>
<p>
<red>Сла́ва.</red>
</p>
<p>
<red>Подо́бен: </red>Све́те неизме́нный:
</p>
<p>Я́ко со́лнце светоно́сное,/ чуде́сными заря́ми просвеща́вши всю тва́рь, Гео́ргие страстоте́рпче./ Те́мже, твою́ соверша́юще па́мять,/ пое́м Воскре́сшаго из гро́ба.</p>
<p>
<red>И ны́не, пра́здника. </red>
</p>
<p>
<red>На хвали́тех стихи́ры на 4, глас 2.</red>
</p>
<p>
<red>Подо́бен: </red>Егда́ от Дре́ва:
</p>
<p>Прииди́те, всепра́зднственное, све́тлое,/ сла́вное Воскресе́ние, вси торжествова́вшии,/ па́ки пра́зднуем све́тло торжество́ Гео́ргия му́ченика/ и венча́ем сего́ ве́сненными цве́ты,/ су́ща непобеди́ма;/ я́ко да того́ мольба́ми прии́мем/ скорбе́й ку́пно и прегреше́ний избавле́ние.</p>
<p>Всего́ прине́сл еси́ себе́,/ тебе́ Да́вшему, всеблаже́нне, жи́знь всеце́лую,/ я́ко всепло́дие жи́во и одушевле́нно/ и же́ртву благоприя́тну и пречи́сту./ Те́мже был еси́ моли́твенник тепле́йший,/ бу́ри изыма́я вся,/ ве́рою пою́щия тя, му́чениче,/ и призыва́ющий тя, Гео́ргие.</p>
<p>Се́мя возде́лав приле́жно,/ все́янное Сло́ва в чи́стей твое́й души́,/ сие́ умно́жил еси́ боле́зньми страда́ния/ и, прему́дре положе́н в Небе́сных жи́тницах,/ нетле́нное обре́л еси́ наслажде́ние./ Его́же ны́не насыща́яся, блаже́нне,/ твои́ми к Бо́гу моли́твами,/ ве́рою пою́щия тя спаса́й.</p>
<p>Му́чениче страстоно́сче Христо́в,/ су́щия в напа́стех ну́ждных спаси́,/ мольба́ми твои́ми от вся́каго обстоя́ния избавля́я/ и отгоня́ душегу́бную лю́тую печа́ль,/ благода́ти же и ми́лости нам проси́,/ я́ко да моли́твами твои́ми спа́сшеся,/ ра́дующеся, почита́ем вси/ честны́я по́двиги твоя́, Гео́ргие.</p>
<p>
<red>Сла́ва, глас 2:</red>
</p>
<p>Да помава́ют пра́ведная, рече́ Соломо́н,/ челове́ком ве́жди:/ поми́луется бо от Христа́ Бо́га/ ви́дяй пра́вая, предглаго́лаше./ Удо́бь же сия́ внуши́в,/ о многотерпели́ве Гео́ргие,/ Влады́чним уче́нием после́довал еси́/ и, беззако́нным отда́в себе́, претерпе́л еси́,/ пре́лести тре́бы оплева́л еси́, я́ко ме́рзски:/ те́ло бо твое́ дав за любо́вь Созда́теля,/ все на у́ды ссещи́./ И велиа́р па́че ве́сь, постыде́вся, уязвля́шеся,/ венцено́сца тя зря соверше́нна./ Те́мже во дво́рех живы́й Го́спода твоего́ с Вы́шними си́лами,/ моли́, страстоте́рпче Христо́в,/ спасти́ся душа́м на́шим.</p>
<p>
<red>И ны́не, пра́здника. </red>
</p>
<p>
<red>Славосло́вие вели́кое.</red>
</p>
<p>
<red>По трисвято́м тропа́рь свята́го. </red>Сла́ва, и ны́не,
<red> пра́здника. Ектении́ и отпу́ст. И дае́тся святы́й еле́й бра́тии от канди́ла свята́го, и час 1-й. На 1-м часе́ тропа́рь пра́здника. </red>Сла́ва,
<red> свята́го, </red>И ны́не,
<red>Богоро́дичен часо́в. По трисвято́м кондаки́ пра́здника и свята́го, глаго́лем, пременя́юще.</red>
</p>
<p>
<red>Стихи́ры на пома́зании, глас 2.</red>
</p>
<p>
<red>Подо́бен: </red>Егда́ от Дре́ва:
</p>
<p>Вся, я́же в житии́, презре́в,/ то́чно еди́наго Влады́ки любви́ ду́шу приве́л еси́,/ вели́кий Гео́ргие, свети́льниче всеми́рный,/ и к безме́рным му́кам отлучи́лся еси́ му́жески,/ побе́ды красе́н вене́ц прия́л еси́./ Те́мже мо́лим тя, блаже́нне,/ моли́ от бед всем изба́витися, пою́щим тя.</p>
<p>Ско́рби и лю́тыя печа́ли,/ жития́ треволне́ния и бу́ри ны́не мя обурева́ют,/ возмуще́нием злых страсте́й одержи́м е́смь./ Засту́пниче мой вели́кий, блаже́нне Гео́ргие,/ предста́в, помози́ ми при́сно покро́вом твои́м,/ ве́рою прибега́ющему ти,/ я́ко да ра́достию се́рдца, му́чениче,/ ублажа́ю тя, спаса́емь.</p>
<p>
<red>Сла́ва, глас 4:</red>
</p>
<p>Прииди́те, ве́рных собо́ри,/ прииди́те, пра́здник соста́вим,/ и́бо пресве́тлая па́мять дне́сь яви́ся страстоте́рпца Гео́ргия/ на́ша просвеща́ет неви́димо се́рдца,/ доброде́тельми блиста́ющи./ Те́мже, единому́дренно воспева́юще, рцем:/ ра́дуйся, во́ине вели́каго Царя́ Христа́;/ ра́дуйся, пресве́тлая похвало́ ве́ры;/ ра́дуйся, всесве́тле и пребога́те./ О нас, преблаже́нне, всех Влады́ку, Христа́ Бо́га моли́,/ сохране́ным бы́ти от искуше́ний лука́ваго/ и спасти́ души́ на́ша.</p>
<p>
<red>И ны́не, пра́здника.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны пра́здника, пе́снь рядова́я и от кано́на свята́го, пе́снь 3-я. Проки́мен пра́здника и свята́го, глас 7: </red>Возвесели́тся пра́ведник о Го́споде/ и упова́ет на Него́.
<red> Стих: </red>Услы́ши, Бо́же, глас мой, внегда́ моли́ти ми ся к Тебе́.
<red> Апо́стол дне и свята́го, Дея́ния, зача́ло 29. </red>Аллилу́ия
<red> дне и свята́го, глас 4: </red>Пра́ведник, я́ко фи́никс, процвете́т:
<red> Стих: </red>Насажде́ни в до́му Госпо́дни,/ во дво́рех Бо́га на́шего процвету́т.
<red>Ева́нгелие дне и свята́го, от Иоа́нна, зача́ло 52. Прича́стен пра́здника и свята́го: </red>В па́мять ве́чную бу́дет пра́ведник:
<red> На трапе́зе утеше́ние бра́тии.</red>
</p>
<p>
<red>На моле́бне припе́в:</red>
</p>
<p>Спаси́ от бед рабы́ твоя́, страстотерпце Гео́ргие,/ я́ко вси тя к Бо́гу предста́теля и́мамы,/ я́ко непобеди́маго Христо́ва во́ина и те́пла к Нему́ моли́твенника.</p>
<p>
<red>Ука́з о вели́ком му́ченице Гео́ргии</red>
</p>
<p>
<red>Начина́ется от дне Вели́каго Пятка́ и восхо́дит до четвертка́ 5-я неде́ли по Па́сце. И а́ще случи́тся великому́ченика Гео́ргия в Вели́кий Пято́к, или́ в Вели́кую Суббо́ту, или́ на са́мую Па́сху, пою́тся стихи́ры свята́го, и кано́н, и про́чая слу́жба в понеде́льник Све́тлыя неде́ли с слу́жбою дневно́ю.</red>
</p>
<p>***</p>
<p>
<red>А́ще ли случи́тся великому́ченика Гео́ргия во еди́н от дней Све́тлыя неде́ли:</red>
</p>
<p>
<red>Ве́чер, на </red>Го́споди, воззва́х:
<red>стихи́ры воскре́сны 3. И свята́го 3. Сла́ва, свята́го, глас 6: </red>Досто́йно и́мени: И ны́не,
<red> Богоро́дичен 1-й, гла́са. Вход. </red>Све́те ти́хий:
<red> Проки́мен дне. И чте́ния 3, свята́го. А́ще в са́мую неде́лю Па́схи ве́чера, Зри глаго́лет иере́й: </red>И о сподо́битися нам:
<red>и про́чая. И Ева́нгелие чте́тся по чи́ну. На стихо́вне стихи́ра воскре́сна. Та́же стихи́ры Па́схи с припе́вы их. </red>Сла́ва,
<red> свята́го: глас 4: </red>Разу́мнаго адама́нта: И ны́не,
<red> Па́схи, глас 5: </red>Воскресе́ния де́нь:
<style name="color-red"/>Христо́с воскре́се:
<red> три́жды. </red>Сла́ва,
<red>тропа́рь свята́го. </red>И ны́не,
<red>Богоро́дичен 1-й, гла́са. Иере́й: </red>Прему́дрость.
<red>И отпу́ст.</red>
</p>
<p>
<red>На у́трени по </red>Христо́с воскре́се:
<red> и по 4-х стисе́х, </red>Сла́ва,
<red> тропа́рь свята́го. </red>И ны́не
<red> Богоро́дичен 1-й, гла́са. Та́же обы́чная ектения́ и полиеле́й. Та́же, седа́лен свята́го, два́жды. </red>Сла́ва, и ны́не,
<red> Богоро́дичен, и чте́ние. Та́же степе́нна, 1-й антифо́н 4-го гла́са. Проки́мен: </red>Вся́кое дыха́ние:
<red> Ева́нгелие свята́го. </red>Воскресе́ние Христо́во:
<red> три́жды. </red>Сла́ва, Моли́твами страстоте́рпца: И ны́не, Моли́твами Богоро́дицы:
<red>Та́же припе́в: </red>Возвесели́тся пра́ведник о Го́споде/ и упова́ет на Него́.
<red> И пое́м стихи́ру свята́го самогла́сну, глас 6: </red>Дне́сь вселе́нная вся:
<red> Та́же иере́й глаго́лет: </red>Спаси́, Бо́же, лю́ди Твоя́:
<red> И мы, </red>Го́споди, поми́луй,
<red>12. По возгла́се кано́н Па́схи со ирмосо́м на 8. И свята́го, на 6. Катава́сия Па́схи, о́ба ли́ка вку́пе. По 3-й пе́сни конда́к и и́кос Па́схи,и чте́ние.По 6-й пе́сни конда́к и и́кос свята́го, и чте́ние. </red>Воскре́с Иису́с:
<red> три́жды, пое́м на о́ба ли́ка. По 9-й пе́сни свети́лен Па́схи. </red>Сла́ва,
<red> свята́го. И ны́не, Па́схи. На хвали́тех стихи́ры воскре́сны 3 и свята́го 3. Та́же стихи́ры Па́схи с припе́вы их. </red>Сла́ва,
<red> свята́го. </red>И ны́не,
<red> Па́схи: </red>Воскресе́ния де́нь: Христо́с воскре́се:
<red> три́жды. </red>Сла́ва,
<red> тропа́рь свята́го. </red>И ны́не,
<red> Богоро́дичен 1-й. Ектени́й, и отпу́ст. Часы́ же пою́тся Па́схи, по обы́чаю.</red>
</p>
<p>
<red>На Литурги́и: антифо́ны Па́схи. По вхо́де </red>Христо́с воскре́се:
<red> три́жды. Та́же тропа́рь свята́го. </red>Сла́ва,
<red> конда́к его́. </red>И ны́не,
<red> Па́схи. Вме́сто же трисвята́го пое́м: </red>Ели́цы во Христа́:
<red> Проки́мен, Апо́стол, аллилу́ия, и Ева́нгелие, и прича́стен пре́жде дне и свята́го.</red>
</p>
<p>***</p>
<p>
<red>О па́мяти свята́го Гео́ргия, а́ще случи́тся в неде́лю Фомину́: </red>
</p>
<p>
<red>В суббо́ту све́тлыя неде́ли на ма́лой вече́рни на </red>Го́споди, воззва́х:
<red> стихи́ры пра́здника на 4. Сла́ва, свята́го. </red>И ны́не,
<red> пра́здника. На стихо́вне стихи́ры свята́го с припе́вы его́ вели́кия вече́рни. </red>Сла́ва,
<red> свята́го. </red>И ны́не,
<red> пра́здника. Тропа́рь свята́го. </red>Сла́ва, и ны́не,
<red>пра́здника. Ектения́ ма́лая и отпу́ст.</red>
</p>
<p>
<red>На вели́цей вече́рни по обы́чной кафизме на </red>Го́споди, воззва́х:
<red> стихи́ры пра́здника на 6 и свята́го на 4. Сла́ва, свята́го. </red>И ны́не,
<red> пра́здника. Вход. И чте́ние свята́го. На лити́и стихи́ры пра́здника и свята́го. </red>Сла́ва,
<red> свята́го. </red>И ны́не,
<red> пра́здника. На стихо́вне пра́здника. </red>Сла́ва,
<red> свята́го. </red>И ны́не,
<red> пра́здника. На благослове́нии хле́бов тропа́рь пра́здника два́жды. И свята́го еди́ножды. И чте́ние в Дея́ниих Апо́стольских.</red>
</p>
<p>
<red>На у́трени на </red>Бог Госпо́дь:
<red> тропа́рь пра́здника два́жды. </red>Сла́ва,
<red>свята́го. </red>И ны́не,
<red> пра́здника. По кафизмах седа́льны пра́здника. И чте́ние. Полиеле́й, и седа́лен, и чте́ние пра́здника. Степе́нна, 1-й антифо́н 4-го гла́са. Проки́мен: </red>Вся́кое дыха́ние:
<red> Ева́нгелие пра́здника, от Матфе́я, зача́ло 116: </red>Единиина́десять ученицы́: Воскресе́ние Христо́во:
<red> три́жды. Псало́м 50. </red>Сла́ва, Моли́твами апо́столов; И ны́не, Моли́твами Богоро́дицы:
<red> Стихи́ра, </red>Воскре́с Иису́с:
<red> Кано́н пра́здника, со ирмосо́м на 8, и свята́го на 6. Катава́сия Па́схи:</red> Воскресе́ния де́нь:
<red> о́ба ли́ка вку́пе. По 3-й пе́сни конда́к свята́го, и и́кос, и седа́лен, два́жды. </red>Сла́ва, и ны́не,
<red> пра́здника. И чте́ние в Богосло́ве, его́же нача́ло: </red>Обновле́нием чти́тися:
<red> По 6-й пе́сни конда́к пра́здника, и и́кос, и чте́ние. По 9-й пе́сни, пое́м: </red>Свят Госпо́дь Бог наш:
<red> на глас 1-й. Свети́лен пра́здника. </red>Сла́ва,
<red> свята́го. </red>И ны́не,
<red> пра́здника. На хвали́тех стихи́ры пра́здника 3 и свята́го 3. Пое́м же и самогла́сен свята́го: </red>Да помава́ют пра́ведная:
<red> с припе́вом его́: </red>Возвесели́тся пра́ведник о Го́споде: Сла́ва,
<red> пра́здника. </red>И ны́не, Преблагослове́нна еси́, Богоро́дице:
<red>Славосло́вие вели́кое. По трисвято́м тропа́рь свята́го. </red>Сла́ва, и ны́не,
<red> пра́здника, ектени́й, и отпу́ст, и оглаше́ние Студи́тово, и обы́чное исхожде́ние. </red>Сла́ва, и ны́не,
<red>стихи́ра ева́нгельская. И час 1-й в притво́ре.</red>
</p>
<p>
<red>На часе́х тропа́рь пра́здника. </red>Сла́ва,
<red> свята́го: </red>И ны́не,
<red> Богоро́дичен часо́в. По </red>О́тче наш:
<red> кондаки́, пременя́юще, глаго́лем.</red>
</p>
<p>
<red>На Литурги́и: Блаже́нны пра́здника, пе́снь 3-я на 4 и свята́го пе́снь 6-я на 4. По вхо́де тропа́рь пра́здника и свята́го. </red>Сла́ва,
<red> конда́к свята́го. </red>И ны́не,
<red> пра́здника. Проки́мен, Апо́стол, аллилу́ия, Ева́нгелие и прича́стен, пре́жде пра́здника, та́же свята́го.</red>
</p>
<p>***</p>
<p>
<red>А́ще случи́тся па́мять свята́го великому́ченика Гео́ргия в неде́лю Мироно́сиц, или́ Разсла́бленнаго, или́ Самаряны́ни:</red>
</p>
<p>
<red>В суббо́ту на ма́лой вече́рни на </red>Го́споди, воззва́х:
<red> стихи́ры воскре́сны 4. </red>Сла́ва,
<red> свята́го. </red>И ны́не,
<red> Богоро́дичен. На стихо́вне стихи́ра воскре́сна и свята́го стихо́вна вели́кия вече́рни с припе́вы его́. </red>Сла́ва,
<red> свята́го. </red>И ны́не,
<red>Богоро́дичен. Тропа́рь воскре́сен. </red>Сла́ва,
<red> свята́го. </red>И ны́не,
<red>Богоро́дичен. Ектения́ ма́лая и отпу́ст.</red>
</p>
<p>
<red>На вели́цей вече́рни по обы́чной кафизме, на </red>Го́споди, воззва́х:
<red> стихи́ры воскре́сны гла́са 3, и пра́здника 3, и свята́го 4. </red>Сла́ва,
<red> пра́здника, самогла́сен Трио́ди. </red>И ны́не,
<red> Богоро́дичен 1-й, гла́са. Вход. Проки́мен дне и чте́ния свята́го 3. На лити́и стихи́ра хра́ма и свята́го самогла́сны. </red>Сла́ва,
<red>свята́го. </red>И ны́не,
<red> пра́здника. На стихо́вне стихи́ра воскре́сна и Па́схи. </red>Сла́ва,
<red> свята́го. </red>И ны́не
<red>, Трио́ди. На благослове́нии хле́бов тропа́рь </red>Богоро́дице Де́во:
<red> два́жды и свята́го еди́ножды, и чте́ние в Дея́ниих Апо́стольских.</red>
</p>
<p>
<red>А́ще е́сть неде́ля Мироно́сиц: На </red>Бог Госпо́дь:
<red> тропа́рь Воскре́сен: </red>Егда́ снизше́л еси́ к сме́рти:
<red>еди́ножды. </red>Благообра́зный Ио́сиф:
<red>еди́ножды. </red>Сла́ва,
<red> Гео́ргия. </red>И ны́не:
<style name="color-red"/>Мироно́сицам жена́м:
</p>
<p>
<red>А́ще ли во и́ны неде́ли: Тропа́рь воскре́сен два́жды, Сла́ва, свята́го. </red>И ны́не,
<red> Богоро́дичен 1-й гла́са в то́йже глас. По кафизмах седа́льны воскре́сны и Богоро́дичны их. И чте́ние во Ева́нгелии толково́м. Полиеле́й и седа́льны о́ба свята́го. </red>Сла́ва,
<red> седа́лен по полиеле́й. </red>И ны́не,
<red> Богоро́дичен и чте́ние свята́го. Степе́нна, и проки́мен гла́са. </red>Вся́кое дыха́ние:
<red> Ева́нгелие воскре́сно. </red>Воскресе́ние Христо́во:
<red> три́жды. Псало́м 50. Стихи́ра воскре́сна. Кано́н Па́схи со ирмосо́м и с Богоро́дичны их на 6, и свята́го на 4, и Трио́ди на 4. Пое́м же си́це: на ко́ейждо пе́сни тропа́рь воскре́сен еди́н, и пра́здника еди́н, и Тро́ичен, и Богоро́дичен. Катава́сия: </red>Воскресе́ния де́нь:
<red> По 3-й пе́сни конда́к свята́го, и и́кос, и седа́лен его́, два́жды. </red>Сла́ва, и ны́не,
<red> пра́здника, и чте́ние свята́го. По 6-й пе́сни конда́к пра́здника и и́кос. На 9-й пе́сни </red>Честне́йшую:
<red> не пое́м. Свети́лен Па́схи. </red>Сла́ва,
<red> свята́го. </red>И ны́не,
<red>пра́здника. На хвали́тех стихи́ры воскре́сны 4 и свята́го 4, со Сла́вным и с припе́вы его́. </red>Сла́ва,
<red> пра́здника. </red>И ны́не, Преблагослове́нна еси́:
<red> Славосло́вие вели́кое. По трисвято́м тропа́рь воскре́сен, ектении́, и оглаше́ние, и отпу́ст, и обы́чное исхожде́ние в притво́р. </red>Сла́ва, и ны́не,
<red> стихи́ра ева́нгельская, и час 1-й.</red>
</p>
<p>
<red>На часе́х тропа́рь воскре́сен. </red>Сла́ва,
<red> свята́го. </red>И ны́не,
<red>Богоро́дичен часо́в. По О́тче наш: кондаки́, пременя́юще, глаго́лем.</red>
</p>
<p>
<red>На Литурги́и: Блаже́нны гла́са на 4 и Трио́ди пе́снь 3-я на 4 и свята́го пе́снь 6-я на 4. По вхо́де тропа́рь воскре́сен и свята́го. Сла́ва, конда́к свята́го. И ны́не, пра́здника. Проки́мен, Апо́стол, аллилу́ия, и Ева́нгелие, и прича́стен пре́жде дне, та́же свята́го.</red>
</p>
<p>***</p>
<p>
<red>А́ще случи́тся свята́го великому́ченика Гео́ргия в сре́ду Преполове́ния Пятьдеся́тницы: </red>
</p>
<p>
<red>Во вто́рник ве́чера пое́м </red>Блаже́н муж:
<red> пе́рвый антифо́н. На </red>Го́споди, воззва́х:
<red> стихи́ры пра́здника 3 и свята́го 3. </red>Сла́ва,
<red> свята́го. </red>И ны́не,
<red> пра́здника. Вход. Проки́мен дне, и чте́ния пра́здника 3, и свята́го 3. На стихо́вне стихи́ры пра́здника, с припе́вы их. </red>Сла́ва,
<red> свята́го. </red>И ны́не,
<red> пра́здника. По трисвято́м тропа́рь свята́го. </red>Сла́ва, и ны́не,
<red> пра́здника, и отпу́ст.</red>
</p>
<p>
<red>На у́трени на </red>Бог Госпо́дь:
<red> тропа́рь пра́здника два́жды. </red>Сла́ва,
<red> свята́го. </red>И ны́не,
<red> пра́здника. По кафизмах седа́льны и чте́ние пра́здника. Полиеле́й и седа́льны вси свята́го, и чте́ние. Степе́нна, 1-й антифо́н 4-го гла́са. Проки́мен. </red>Вся́кое дыха́ние:
<red> Ева́нгелие свята́го. </red>Воскресе́ние Христо́во:
<red> еди́ножды. Псало́м 50. Стихи́ры свята́го. Кано́н пра́здника пе́рвый 4-го гла́са со ирмосо́м на 6, и свята́го на 4, и пра́здника други́й кано́н, глас 8, на 4. Катава́сия, ирмо́с после́дняго кано́на пра́здника о́ба ли́ка вку́пе. По 3-й пе́сни конда́к свята́го, и и́кос, и седа́лен его́, два́жды. </red>Сла́ва, и ны́не,
<red> пра́здника. По 6-й пе́сни конда́к пра́здника и и́кос. На 9-й пе́сни </red>Честне́йшую:
<red>не пое́м. Свети́лен пра́здника. </red>Сла́ва,
<red> свята́го. </red>И ны́не,
<red> пра́здника. На хвали́тех стихи́ры пра́здника 3 и свята́го 3. </red>Сла́ва,
<red>свята́го. </red>И ны́не,
<red> пра́здника. Славосло́вие вели́кое. По трисвято́м тропа́рь свята́го. </red>Сла́ва, и ны́не,
<red> пра́здника, та́же ектени́й, и отпу́ст, и час 1-й.</red>
</p>
<p>
<red>На часе́х тропа́рь пра́здника. </red>Сла́ва,
<red> свята́го. </red>И ны́не,
<red>Богоро́дичен часо́в. По </red>О́тче наш,
<red> конда́к пра́здника, и свята́го, пременя́юще, глаго́лем.</red>
</p>
<p>
<red>На Литурги́и: Блаже́нны пра́здника, 4-го гла́са, пе́снь 3-я на 4 и свята́го пе́снь 6-я на 4. По вхо́де тропа́рь пра́здника и свята́го. </red>Сла́ва,
<red> конда́к свята́го. </red>И ны́не,
<red> пра́здника. Проки́мен, Апо́стол, аллилу́ия, Ева́нгелие и прича́стен пре́жде пра́здника и свята́го.</red>
</p>
<p>***</p>
<p>
<red>А́ще ли случи́тся великому́ченика Гео́ргия в Неде́лю Самаряны́ни:</red>
</p>
<p>
<red>Оставля́ется слу́жба Преполове́ния Пятьдеся́тницы, и пое́тся воскре́сна, и самаряны́ни, и свята́го Гео́ргия.</red>
</p>
<p>
<red>Моли́тва 1-я</red>
</p>
<p>Святы́й, сла́вный и всехва́льный великому́чениче Гео́ргие! Со́браннии в хра́ме твое́м и пред ико́ною твое́ю свято́ю покланя́ющиися лю́дие, мо́лим тя, изве́стный жела́ния на́шего хода́таю, моли́ с на́ми и о нас умоля́емаго от Своего́ благоутро́бия Бо́га, да ми́лостивно услы́шит нас, прося́щих Его́ благосты́ню, и не оста́вит вся на́ша ко спасе́нию и житию́
<style name="color-red"/>ну́ждная проше́ния, и да́рует стране́ на́шей побе́ду на сопроти́вныя; и па́ки, припа́дающе, мо́лим тя, святы́й победоно́сче: укрепи́ да́нною тебе́ благода́тию во бране́х правосла́вное во́инство, разруши́ си́лы востаю́щих враго́в, да постыдя́тся и посра́мятся, и де́рзость их да сокруши́тся, и да уве́дят, я́ко мы име́ем Боже́ственную по́мощь, и всем, в ско́рби и обстоя́нии су́щим, многомо́щное яви́ свое́ заступле́ние. Умоли́ Го́спода Бо́га, всея́ тва́ри Созда́теля, изба́вити нас от ве́чнаго муче́ния, да прославля́ем Отца́, и Сы́на, и Свята́го Ду́ха и твое́ испове́дуем предста́тельство ны́не, и при́сно, и во ве́ки веко́в. Ами́нь.
</p>
<p>
<red>Моли́тва 2-я</red>
</p>
<p>О всехва́льный, святы́й великому́чениче и чудотво́рче Гео́ргие! При́зри на ны ско́рою твое́ю по́мощию и умоли́ Человеколю́бца Бо́га, да не осу́дит нас, гре́шных, по беззако́ниям на́шим, но да сотвори́т с на́ми по вели́цей Свое́й ми́лости. Не пре́зри моле́ния на́шего, но испроси́ нам у Христа́ Бо́га на́шего ти́хое и богоуго́дное житие́, здра́вие же душе́вное и теле́сное, земли́ плодоро́дие и во всем изоби́лие, и да не во зло обрати́м дару́емая нам тобо́ю от Всеще́драго Бо́га, но во сла́ву свята́го И́мени Его́ и в прославле́ние кре́пкаго твоего́ заступле́ния, да пода́ст Он стране́ на́шей и всему́ боголюби́вому во́инству на супоста́ты одоле́ние и да укрепи́т непременя́емым ми́ром и благослове́нием. Изря́днее же да огради́т нас святы́х А́нгел Свои́х ополче́нием, во е́же изба́витися нам по исхо́де на́шем из жития́ сего́ от ко́зней лука́ваго и тя́жких возду́шных мыта́рств его́ и неосужде́нным предста́ти Престо́лу Го́спода сла́вы. Услы́ши нас, страстоте́рпче Христо́в Гео́ргие, и моли́ за ны непреста́нно Триипоста́снаго Влады́ку всех Бо́га, да благода́тию Его́ и человеколю́бием, твое́ю же по́мощию и заступле́нием обря́щем ми́лость со А́нгелы и Арха́нгелы и все́ми святы́ми одесну́ю Правосу́днаго Судии́ ста́ти и Того́ вы́ну сла́вити со Отце́м и Святы́м Ду́хом ны́не, и при́сно, и во ве́ки веко́в. Ами́нь.</p>
</section>
