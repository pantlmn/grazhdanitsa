<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Са́ввы Стратила́та </p>
</title>
<p>
<red>На </red>Го́споди, воззва́х:
<red> стихи́ры, глас 4.</red>
</p>
<p>
<red>Подо́бен: </red>Я́ко до́бля:
</p>
<p>Воево́да непобеди́мый,/ страда́лец хра́брый/ и свети́льник всеми́рный был еси́,/ восто́ки по́двиг твои́х просвеща́я концы́/ и отгоня́ мрак де́монский тя́жкий,/ Са́вво вели́кий,/ удобре́ние му́чеников,/ сограждани́не святы́х безпло́тных/ и моли́твенниче о душа́х на́ших.</p>
<p>И в темни́цах затворя́емь,/ и огне́м сожига́емь,/ и мно́гими му́ками томи́м,/ и на дре́ве растяга́емь,/ и зимо́ю оскорбля́емь,/ и ра́нами ча́стыми непреста́нно бие́мь,/ и в вода́х блаже́нный коне́ц,/ страстоте́рпче, прие́мля усе́рдно,/ непоколеби́м пребы́л еси́.</p>
<p>Красе́н ты был еси́/ ю́ноша, пребога́те,/ от всех всегда́ удивля́емь,/ и отлучи́лся еси́ ко трудо́м/ страда́ний небоя́зненно,/ на вся враги́ воздви́гл еси́ побе́ды/ вели́кими святы́ми твои́ми по́двиги./ Сего́ ра́ди во хвале́нии тя чтим/ ра́достно, досточу́дне.</p>
<p>
<red>Сла́ва, и ны́не, Богоро́дичен:</red>
</p>
<p>Ту́чами Ду́ха Пресвята́го, Пречи́стая,/ мою́ мысль ороси́,/ Я́же ка́плю ро́ждшая, Христа́,/ неисче́тно безме́рная беззако́ния челове́ков/ щедро́тами измы́вшую;/ изсуши́ исто́чник страсте́й мои́х/ и пото́ка мя сподо́би пи́щи живы́я при́сно/ моли́твами Твои́ми.</p>
<p>
<red>Крестобогоро́дичен:</red>
</p>
<p>А́гнца и Па́стыря Тя/ на Дре́ве я́ко ви́де,/ А́гница ро́ждшая рыда́ше/ и ма́терски Ти веща́ше:/ Сы́не возжеле́нне,/ я́ко на дре́ве Кре́стнем пове́шен еси́, Долготерпели́ве?/ Ка́ко ру́це и но́зе Твои́, Сло́ве,/ пригвозди́шася от беззако́нных,/ и кровь Твою́ излия́л еси́, Влады́ко?</p>
<p>
<red>Тропа́рь, глас 4: </red>Му́ченик Твой, Го́споди:
</p>
<p>
<red>Или́ сей, глас 5:</red>
</p>
<p>Земна́го са́на по́яс оста́вив и по́чести, страда́льче,/ пред мучи́телем, льсти́вым царе́м/ Христа́, Бо́га су́ща, испове́дал еси́/ и Того́ ра́ди мно́га страда́ния подъя́л еси́, сла́вне./ Тем прекра́сным побе́ды венце́м увя́злся еси́/ от Царя́ всех ца́рствующаго,/ с Небе́сными во́и све́тло преукра́шен./ Предстоя́ Тому́, Са́вво,/ моли́, да спасе́т ду́ши на́ша.</p>
<p>
<red>Кано́н, глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Ты на́ше, Го́споди, от а́довых врат естество́ изба́вль,/ того́ затвори́л еси́ в темни́цах ве́чных/ и, смерть умертви́в, жизнь источи́л еси́.
</p>
<p>И́же на земли́, сла́вне, во́инство оста́вль,/ Небе́сным чино́м и во́инством труды́ Боже́ственными/ сла́вно приче́лся еси́, Са́вво, сла́вя Христа́.
</p>
<p>Си́лою, му́дре, свы́ше оде́ян на враги́,/ неподви́жим и непобеди́м яви́лся еси́,/ сих побежда́я до́блественно брань, пресла́вне.
</p>
<p>Присносия́нен озари́лся еси́ в преле́стней но́щи свети́льник,/ Христа́ со́лнца пропове́дуя всем пра́ведно/ и отгоня́ тьму безбо́жия.
</p>
<p>
<red>Богоро́дичен: </red>От земли́ преиспо́дния нас исхити/ из Тебе́ роди́выйся Сын Бо́жий, я́ко милосе́рд,/ Свои́м воскресе́нием к жи́зни ве́чней, при́сно пою́щия Тя.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis>
</p>
<p>Силу́ Христо́с борца́ и держа́ву низло́ж сме́рти,/ оживи́ естество́ на́ше Свои́м Воскресе́нием и укрепи́.</p>
<p>Те́плая, прему́дре, Христо́ва любы́, тя боже́ственно разже́гши,/ земны́х и тле́нных всех отлучи́/ и пре́лести супоста́та показа́.</p>
<p>Позна́в Творца́, еди́наго Го́спода,/ да́вшаго Себе́ избавле́ние челове́ком,/ твою́ кровь дал еси́ за Него́, Са́вво,/ бу́дущаго ра́ди воздая́ния.</p>
<p>
<red>Богоро́дичен: </red>Преста́ мучи́тельство сме́ртное, Пречи́стая,/ и а́дова сокро́вища упраздни́шася воста́нием Ро́ждшагося из Тебе́,/ и жи́зни сокро́вища напо́лнишася.
</p>
<p>
<red>Седа́лен, глас 4.</red>
</p>
<p>
<red>Подо́бен: </red>Вознесы́йся:
</p>
<p>Неподви́жим я́влься воево́да, ва́рварския ко́зни победи́л еси́/ и, пострада́в, сла́вне, кре́пко, полки́ пребори́л еси́ враг неви́димых./ Отону́дуже венце́м увя́злся еси́ побе́дным,/ о нас моли́ приле́жно, Са́вво преблаже́нне, ве́рою пою́щих тя.</p>
<p>
<red>Богоро́дичен:</red>
</p>
<p>По Бо́зе во Твой, Богоро́дице,/ прибега́ю, смире́нный, покро́в Боже́ственный, припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, му́ки, и трепе́щу./ Моле́ние сотвори́, Чи́стая, к Сы́ну Твоему́/ от сих изба́вити мя.</p>
<p>
<red>Крестобогоро́дичен:</red>
</p>
<p>И́же от Безнача́льнаго Отца́ рожде́ннаго/ напосле́док Тя пло́тию ро́ждшая,/ на Кресте́ ви́сяща, зря́щи, Христе́:/ увы́ Мне, любе́знейший Иису́се, — вопия́ше, —/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́, распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ слух Твоего́ смотре́ния/ и просла́вих Тя,/ еди́не Человеколю́бче.</emphasis>
</p>
<p>Ноже́м отсе́кл еси́ и́стинных глаго́л твои́х/ лаки сплете́ния до́блеетвенне, Са́вво пресла́вне.
</p>
<p>Цвету́щая телесе́ красота́ в тебе́ и́стинно яви́, страстоте́рпце,/ ду́ши твоея́ Боже́ственное благоле́пие.
</p>
<p>Расту́щим сла́вне, душе́вным му́жеством/ дре́вняго страда́ньми победи́л еси́ борца́.
</p>
<p>
<red>Богоро́дичен: </red>Я́ко от зве́ря, челове́ка Твой Сын исхити́в сме́ртна,/ к животу́, Де́во, сего́ преста́ви.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Све́та Пода́телю/ и веко́в Тво́рче, Го́споди,/ во све́те Твои́х повеле́ний наста́ви нас,/ ра́зве бо Тебе́, ино́го бо́га не зна́ем.</emphasis>
</p>
<p>Ты погребе́нием пло́ти борца́ на́шего погре́бл еси́/ и, я́ко Бог, истощи́в а́да, воскреси́ ме́ртвыя Свои́м Воскресе́нием, Христе́,/ Тя просла́вльшия.
</p>
<p>Укра́шене, му́дре, тва́рей добро́те, позна́л еси́ всех Влады́ку,/ те́мже Его́ ра́ди, Са́вво, пострада́в, венце́в сподо́бился еси́.
</p>
<p>Та́йных получи́в дарова́ний Христо́вых, сла́вне,/ и Того́ незави́стным сия́нием боже́ственно уясни́вся,/ свети́льник показа́лся еси́ в ми́ре, сла́вне.
</p>
<p>
<red>Богоро́дичен: </red>Исто́чник жи́зни, из Тебе́ вопло́щен,/ воскре́с, источи́ земноро́дных естество́, Богоро́дице,/ и сие́ я́ко Бог беземе́ртия напои́ вода́ми.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>В бе́здне грехо́вней валя́яся,/ неизеле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Погуби́в сме́ртию смерть,/ И́же нас ра́ди во́лею мертв вмени́лся еси́, Христе́,/ ме́ртвыя оживи́л еси́ и сея́ уз изба́вил еси́.
</p>
<p>Окропи́вся Христа́ Боже́ственною кро́вию,/ и́дольских треб оскверне́ния отступи́л еси́, Са́вво сла́вне,/ и све́том оде́явся благода́ти.
</p>
<p>Зимы́ пре́лести отбе́гл еси́/ и к ти́хой весне́ дости́гл еси́ Христо́вым позна́нием,/ и́мже и озари́лся еси́, пресла́вне.
</p>
<p>
<red>Богоро́дичен: </red>Истле́вшия ны прегреше́ньми,/ Сын Твой, Пречи́стая, Воскресе́нием Свои́м обнови́, и онебеси́,/ и бо́ги соде́ла благода́тию.
</p>
<p>
<red>Конда́к, глас 4.
</red>
</p>
<p>
<red>Подо́бен:
</red>Вознесы́йся:
</p>
<p>Непобеди́мый я́влься стратила́т,/ ва́рварский ко́зни победи́л еси́/ и, страда́льчествовав, сла́вне, тверде́йши,/ мно́жество враго́в неви́димых побори́л еси́,/ те́мже вене́ц испле́л еси́ побе́ды./ О нас моли́ Христа́, Са́вво всеблаже́нне,/ ве́рою почита́ющих тя.
</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́бразу злато́му, на по́ле Деи́ре служи́му,/ три́е Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</emphasis>
</p>
<p>Усну́в Христо́с во́лею я́ко мертв, пло́тию во гро́бе,/ ме́ртвыя, и́же во а́де спя́щия, от ве́ка возбуди́/ и живоно́сным воста́нием сих воскреси́, пою́щия:/ благослове́н Бог оте́ц на́ших.
</p>
<p>Ору́жие, му́дре, Боже́ственных слове́с, я́ко нож держа́в,/ в сердца́ сих вонзи́л еси́ нече́ствующих,/ и уязви́л еси́ сопроти́вных ло́жная беззако́ния, и взыва́л еси́:/ благослове́н Бог оте́ц на́ших.
</p>
<p>Запе́н быв от враг,/ не поколеба́л еси́ души́, ни низложе́н был еси́,/ Христа́ бо име́я, назира́юща и укрепля́юща тя непоколеби́ма./ Ему́же и взыва́л, Са́вво, и благода́рно воспева́л еси́:/ благослове́н Бог оте́ц на́ших.
</p>
<p>Ме́ртва врага́ подложи́ под но́ги твои́, страда́льче,/ я́коже коры́сть сего́ взял еси́ прельще́ныя/ и дал еси́ сих Влады́це всех, позна́нием зову́щия:/ благослове́н Бог оте́ц на́ших.
</p>
<p>
<red>Богоро́дичен: </red>В кре́пость держа́вную оде́явся, человеческое немощно́е естество́,/ Де́во Пресла́вная, в во́стании Рождества́ Твоего́,/ и, вооруже́но му́жески на смерть, сла́вит Тя,/ безсме́ртия и жи́зни Ма́терь Чи́стую.
</p>
<p>
<red>Песнь </red>
<red>8</red>
</p>
<p>
<red>Ирмо́с: </red>
<emphasis>В
<strong/>
</emphasis>
<emphasis>пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Сме́рти обрета́теля, сме́ртию твое́ю плотско́ю уби́в, Ще́дре,/ сего́ всем показа́л еси́ челове́ком ве́чную смерть:/ Ты превозно́сим, Животе́ и Нетле́ние.
</p>
<p>Тиме́ния всего́ очи́щся безбо́жнаго/ и служе́ния и́дольскаго ба́нею, страстоте́рпче, креще́ния,/ Зижди́телю чи́сте приступи́л еси́, Са́вво,/ в по́двизех терпя́ до́блественне.
</p>
<p>Медото́чным сло́вом, му́дре, и взо́ром сла́дким удивля́я мучи́теля,/ де́лы победи́тельныя на них поста́вил еси́ и взыва́л:/ Тя превозно́сим, Го́спода, во ве́ки.
</p>
<p>
<red>Богоро́дичен: </red>Живота́ моего́ Нача́льник,/ к сме́рти пло́тию приступи́в, умертви́ сию́./ Оживи́, Де́во, любо́вию пою́щия Тя/ и превознося́щия Того́ во ве́ки.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
</p>
<p>Ты, утро́бу а́дову расто́рг, Ще́дре, истощи́л еси́ того́, я́ко си́лен,/ и небе́сный оскуде́вший напо́лнил еси́ мир,/ воздви́г и оживи́в ме́ртвыя,/ и челове́ки вся возне́сл еси́ разуме́нием Твои́м.
</p>
<p>Восте́к на высоту́ у́мно, страстоте́рпче, Боже́ственнаго позна́ния Христо́ва,/ пре́лесть, до́лу влеку́щую, оста́вил еси́/ и крилы́ страда́ния к Сему́ возне́слся еси́,/ приле́жно велича́я и сла́вя Его́ я́ко Пребла́га.
</p>
<p>Стре́лы младе́нец вменя́я стреля́ния мучи́телей,/ си́лою отража́я тех Христо́вою, Са́вво пресла́вне,/ спобо́рника име́л еси́ Того́ и помога́юща ти при́сно,/ Его́же ве́рою и любо́вию непреста́нно велича́л еси́.
</p>
<p>
<red>Богоро́дичен: </red>Облиста́, Де́во, Сын и Бог Твой, от гро́ба воста́в,/ Боже́ственныя зари́ и сла́вы испо́лни вселе́нную/ и сия́нием нетле́ния и́же ве́рою све́тел Тя о́блак сла́вящия просвети́л есть.
</p>
</section>
