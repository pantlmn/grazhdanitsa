<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го апо́стола и Евангели́ста Ма́рка</p>
</title>
<p>
<red>НА ВЕЧЕ́РНИ</red>
</p>
<p>
<red>Поем </red>Блаже́н муж:
<red> 1-й антифон. На </red>Го́споди, воззва́х:
<red> стихи́ры на 8, пра́здника 3 и апо́стола 5, глас 1. </red>
</p>
<p>
<red>Подо́бен: </red>Небе́сных чино́в:
</p>
<p>Богогла́сных слове́с написа́теля, ве́рнии,/ и Еги́пта вели́каго наста́вника,/ досто́йно воспое́м, вопию́ще:/ Ма́рко му́дре, уче́нии и моли́твами твои́ми/ к невла́емому житию́ наставля́ти всех нас/ не преста́й, Христо́в учениче́.</p>
<p>Спутеше́ственник был еси́ сосу́да избра́ннаго/ и с ним проше́л еси́ всю Македо́нию;/ в Ри́ме же учени́к быв Петру́,/ сла́док сказа́тель показа́лся еси́/ и почи́л еси́, пострада́в боголе́пно, во Еги́пте,/ Ма́рко, дру́же Христо́в.</p>
<p>Изсо́хшия и олядене́вшия ду́ши оживи́л еси́/ све́тлыми кропле́нии Ева́нгелия./ Те́мже твою́, Боже́ственный Ма́рко,/ све́тло с на́ми Александри́я <red>Днесь</red>/ торжеству́ет па́мять и восхваля́ет,/ покланя́ющися твои́м моще́м.</p>
<p>
<red>Сла́ва, глас 6:</red>
</p>
<p>Излия́ся благо́дать во устна́х твои́х,/ Ма́рко апо́столе,/ и был еси́ па́стырь Христо́вы Це́ркве,/ уча́ слове́сныя о́вцы/ ве́ровати в Тро́ицу Единосу́щную,/ во Еди́ном Божестве́.</p>
<p>
<red>И ны́не, пра́здника.</red>
</p>
<p>
<red>Вход. Проки́мен дне. Чте́ния три
<emphasis>(зри 30 апреля).</emphasis>
</red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен: </red>Всехва́льнии му́ченицы:
</p>
<p>О Ма́рко Богому́дре,/ прему́драго кни́жника трость/ и скоропи́сца был еси́,/ Христо́во воплоще́ние богодохнове́нне напису́яй/ и я́сно веща́яй жи́зни безконе́чныя глаго́лы,/ в не́йже моли́ся написа́тися пою́щим тя/ и чту́щим сла́вную па́мять твою́.</p>
<p>
<red>Стих: </red>Во всю зе́млю изы́де веща́ние их/ и в концы́ вселе́нныя глаго́лы их.
</p>
<p>О Ма́рко всехва́льне,/ Христа́ благовеству́яй,/ вселе́нную проте́кл еси́,/ я́коже со́лнце,/ погубля́яй всю заря́ми ве́ры/ многобо́жия тьму./ И ны́не моли́ся/ дарова́ти душа́м на́шим/ мир и ве́лию ми́лость.</p>
<p>
<red>Стих: </red>Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.
</p>
<p>О Ма́рко апо́столе,/ в ни́хже пре́жде умно́жися злоче́стия безу́мие,/ ты пропове́дал еси́,/ еги́петскую тьму/ просвеще́нием слове́с твои́х отгоня́я,/ Богопропове́дниче пребога́те./ И ны́не моли́ся/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 8:</red>
</p>
<p>Прииди́те, Небе́снаго та́инства пропове́дника/ и служи́теля Ева́нгелия,/ псалмы́ и пе́сньми Ма́рка вси восхва́лим:/ сей бо река́ показа́ся мы́сленнаго рая́,/ душе́вныя бразды́ Небе́сными ту́чами напая́я/ и плодоно́сны показу́я Христу́ Бо́гу,/ подаю́щему всем моли́твами его́/ очище́ние, и просвеще́ние, и ве́лию ми́лость.</p>
<p>
<red>И ны́не, пра́здника.</red>
</p>
<p>
<red>Тропа́рь, глас 3:</red>
</p>
<p>Апо́столе святы́й и Евангели́сте Ма́рко,/ моли́ Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<red>Ин тропа́рь, глас то́йже:</red>
</p>
<p>У верхо́внаго Петра́ научи́вся,/ апо́стол Христо́в был еси́/ и, я́ко со́лнце, страна́м возсия́л еси́,/ Александри́ом удобре́ние быв, блаже́нне:/ тобо́ю Еги́пет от пре́лести свободи́ся,/ ева́нгельским твои́м уче́нием просве́щ вся,/ я́ко свет, столп церко́вный./ Сего́ ра́ди твою́ па́мять чту́ще, све́тло пра́зднуем,/ Ма́рко Богогла́се,/ моли́ тобо́ю благовести́маго Бо́га/ да согреше́ний оставле́ние пода́ст душа́м на́шим.</p>
<p>
<red>Сла́ва, и ны́не, пра́здника.</red>
</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь,
<red> тропа́рь пра́здника, два́жды. Сла́ва, апо́стола. И ны́не, пра́здника.</red>
</p>
<p>
<red>По 1-й стихоло́гии седа́лен, глас 1.</red>
</p>
<p>
<red>Подо́бен: Гроб Твой:</red>
</p>
<p>Я́ко у́тро, благоле́пно возсия́л еси́ миру,/ тьму глубо́кую пре́лести ве́рою отгна́л еси́, апо́столе,/ и ду́ши просвети́л еси́;/ те́мже вся светоза́рне Це́рковь пое́т <red>Днесь</red> светоно́сную твою́ па́мять,/ Христа́ велича́ющи.</p>
<p>
<red>Сла́ва, и ны́не, пра́здника. По 2-й стихоло́гии седа́лен, глас 4.</red>
</p>
<p>
<red>Подо́бен: </red>Вознесы́йся:
</p>
<p>Научи́вся от Исто́чника жи́зни прему́дрости,/ умудри́л еси́ пре́жде неразу́мием служа́щия умовре́дне истука́нным, прему́дре./ Те́мже ублажа́ешися во век ве́ка,/ престо́лу предстоя́ Святы́я Тро́ицы/ и приле́жно моля́ся/ обрести́ прегреше́ний разреше́ние, Ма́рко апо́столе.</p>
<p>
<red>Сла́ва, и ны́не, пра́здника. </red>
</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: Прему́дрости:</red>
</p>
<p>И́дольскую горды́ню низложи́в, Спа́совы стра́сти жела́я, Ма́рко апо́столе,/ яви́лся еси́ ми́ру с Небесе́, всем источа́я чудеса́,/ и язы́ком был еси́, преблаже́нне, учи́тель./ Те́мже твою́ па́мять по досто́инству почита́ем,/ в пе́снех сла́вяще и ве́рно велича́юще:/ Богогла́се пребога́те, моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, пра́здника.</red>
</p>
<p>
<red>Степе́нна, 1-й антифо́н 4-го гласа. Проки́мен, глас 4: </red>Во всю зе́млю изы́де веща́ние их/ и в концы́ вселе́нныя глаго́лы их.
<red>Стих: </red>Небеса́ пове́дают сла́ву Бо́жию: Вся́кое дыха́ние:
<red>Ева́нгелие от Луки́, зача́ло 50. По 50-м псалме́ стихи́ра, глас 6: Излия́ся </red>благода́ть:
<red> пи́сана на </red>Го́споди, воззва́х:
<red> Сла́вник.</red>
</p>
<p>
<red>Кано́н пра́здника со ирмосо́м на 6 и свята́го на 8, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая, проти́вныя сотре́,/ изра́ильтяном путь глубины́ новосоде́лавшая.</emphasis>
</p>
<p>Ма́рка Богови́дца восхваля́я, призыва́ю благода́ть Ду́ха:/ я́ко да вдохну́в ми све́тло, отжене́т неве́дение/ и Боже́ственное бога́тство прему́дрости да́рует.</p>
<p>Твоего́ Богогла́снаго све́том просвети́в, Спа́се, благода́тным,/ в мир посла́л еси́, Сло́ве Бо́жий, благи́х я́ко вино́вный,/ Твое́ прише́ствие нам благовеству́юща.</p>
<p>Петру́ прему́дрому учени́к быв и того́ обогати́вся сыновство́м,/ Ма́рко всесла́вне, таи́нник показа́лся еси́ та́ин Бо́жиих/ и снасле́дник сла́вы его́ был еси́.</p>
<p>
<red>Богоро́дичен: </red>И́же еги́птяны во глубине́ потопи́в о́блаком Ду́ха,/ Сей прии́де от <red>Тебе</red>́, Чи́стыя, еги́птяном по́слежде/ и Ма́рком тех от пре́лести измени́.
</p>
<p>
<red>Катава́сия: </red>
<emphasis>Воскресе́ния день:</emphasis>
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Еди́не, ве́дый челове́ческаго существа́ не́мощь/ и ми́лостивно в не вообра́жься,/ препоя́ши мя с высоты́ си́лою,/ е́же вопи́ти Тебе́, Святы</emphasis>́й
<emphasis>,/ одушевле́нный хра́ме/ неизрече́нныя сла́вы Твоея́, Человеколю́бче.</emphasis>
</p>
<p>Тя, Ипоста́сную, Христе́, Прему́дрость пропове́да, луча́ми Твои́ми озаря́емь,/ всему́ ми́ру я́вльшуюся, Влады́ко,/ и жизнь даю́щую, и челове́ки просвеща́ющу,/ уго́дник Твой сла́вный Марк, Человеколю́бче.</p>
<p>Струю́ прие́м, Христе́, прему́дрости приснотеку́щую, я́ко река́, шумя́щи,/ земны́я напои́ Богоразу́мия све́том концы́,/ явля́я Твое́ су́ще и́стинно прорече́ние,/ самовидец Твой Марк, Человеколю́бче.</p>
<p>Петру́ после́дуя, му́дре, я́ве,/ Ева́нгелие я́ко учени́к его́ вообрази́л еси́,/ Богосло́вия свет прие́м от него́, апо́столе,/ и Бо́жие плотско́е прише́ствие возвести́в я́сно.</p>
<p>
<red>Богоро́дичен: </red>Еги́пта пе́рвее, деви́ческими рука́ми носи́мый,/ де́монская тре́бища Ты потря́сл еси́/ и сему́ па́ки Ма́рка посла́л еси́ вразуми́ти всем Твое́ вочелове́чение/ и Боже́ственную, Христе́, Твою́ та́йну.
</p>
<p>
<red>Конда́к и и́кос пра́здника. </red>
</p>
<p>
<red>Седа́лен, апо́стола, глас 1.</red>
</p>
<p>
<red>Подо́бен: </red>Гроб Твой:
</p>
<p>На высоту́ возше́д доброде́телей Боже́ственный Марк,/ возгреме́л еси́ нам спаси́тельных догма́т вели́кия та́йны,/ Боже́ственный пропове́дник быв./ Те́мже ве́рою тя мо́лим, преблаже́нне,/ вся́кия ско́рби, согреше́ний и бед нас свободи́.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</emphasis>
</p>
<p>Во всю зе́млю веща́ние твое́ изы́де,/ и в концы́, прему́дре, вселе́нныя твои́х я́сно глаго́л си́ла,/ дави́дски све́тло пропове́дающи спасе́ние на́ше и обновле́ние.</p>
<p>Яви́ся, Спа́се, я́ко мо́лния, апосто́л вселе́нней прему́дрый,/ и́стины ра́дость благовеству́я, Богосия́нием светоли́тия просвеща́емь/ во спасе́ние на́ше и обновле́ние.</p>
<p>Но́зе твои́ проро́чески украси́шася,/ и́бо па́че сло́ва нам благовести́л еси́ проявле́нно мир, Богоприя́тне,/ пло́тию Я́вльшагося конце́м во спасе́ние на́ше и обновле́ние.</p>
<p>
<red>Богоро́дичен: </red>На о́блаце Сло́во деви́честем се́де,/ еги́петский сове́ты и богобо́рныя мы́сли, обуи́в, разори́,/ уче́нии Боже́ственнаго Ма́рка, я́ко Милосе́рд,/ во спасе́ние на́ше и обновле́ние.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Просвети́вый сия́нием прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя.</emphasis>
</p>
<p>Иска́пал еси́ сла́дость благоче́стия слове́с твои́х Боже́ственных ту́чу,/ всю́ду луча́ми осиява́емь, я́влься благода́тию я́ве мы́сленнаго Со́лнца,/ Ма́рко всеблаже́нне Богоприя́тне.</p>
<p>Из до́му Госпо́дня исто́чник изше́л еси́/ и напоя́еши олядене́вшая сердца́ струя́ми бога́тно духо́вными,/ плод вме́сто непло́дствия приноси́ти уча́, апо́столе.</p>
<p>Ты Петра́ вели́каго сын был еси́/ и, сего́ уче́ньми просвеща́емь всегда́,/ ду́ши просвети́л еси́ к тебе́ те́пле присту́пльших,/ блаже́нне, Богови́дче апо́столе.</p>
<p>
<red>Богоро́дичен: </red>Я́ко Челове́к от Де́вы ро́ждься, еги́птяном, Христе́, посла́лся еси́,/ от Отца́ возсия́в пре́жде всея́ тва́ри,/ и́мже Ма́рка пома́зал еси́, Му́дре,/ тех науча́юща Богоразу́мия та́инством.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния./ Спаси́ лю́ди Твоя́, Бо́же наш,/ Ты бо кре́пость немощству́ющих и исправле́ние.</emphasis>
</p>
<p>Низложи́л еси́ бровь беззако́нных, Го́споди, и досажде́ние го́рдое смири́л еси́,/ Апо́стола Твоего́ показа́в победоно́сца си́лою Твое́ю,/ Ты бо кре́пость немощству́ющих и исправле́ние.</p>
<p>Вене́ц наде́жды, сла́вне, и́мже ны́не венча́емся,/ словесы́ твои́ми пропове́дал еси́, му́дре Ма́рко, Зижди́теля тва́ри,/ И́же в на́шу сла́ву исплете́н естество́м пло́ти.</p>
<p>Петр тя верхо́вный, сла́вне, я́ве та́йно научи́ Ева́нгелие списа́ти честно́е,/ показа́в служи́теля тя Боже́ственныя благода́ти,/ ты бо нам Богоразу́мия свет просте́рл еси́.</p>
<p>
<red>Богоро́дичен: </red>Еги́пта, и́же пе́рвее во тьме су́ща, Го́споди,/ Де́вою Богома́терию просвети́л еси́, я́ко Младе́нец проше́д,/ того́ обличи́л еси́ су́етство уче́нии Богогла́снаго Ма́рка, Человеколю́бче.
</p>
<p>
<red>Конда́к, глас 2.</red>
</p>
<p>
<red>Подо́бен: </red>Вы́шних ища́:
</p>
<p>С высоты́ прии́м благода́ть Ду́ха,/ ри́торская плете́ния разруши́л еси́, апо́столе,/ и, язы́ки вся улови́в, Ма́рко всесла́вне,/ твоему́ Влады́це приве́л еси́,/ Боже́ственное пропове́дав Ева́нгелие.</p>
<p>
<red>И́кос:</red>
</p>
<p>Верхо́внаго апо́стола учени́к быв,/ с ним Христа́, Сы́на Бо́жия, пропове́дал еси́,/ на ка́мени и́стины утверди́в ле́стию коле́блющияся./ На не́мже и мене́ утверди́в, души́ моея́ испра́ви стопы́,/ я́ко да вра́жиих се́тей изба́влься, непреткнове́нно сла́влю тя:/ ты бо всех просвети́л еси́, Ма́рко му́дре,/ Боже́ственное пропове́дав Ева́нгелие.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Тебе́, у́мную, Богоро́дице, пе́щь,/ разсмотря́ем, ве́рнии:/ я́коже бо о́троки спа́се три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</emphasis>
</p>
<p>Боже́ственными блиста́нии освеща́емь,/ возломле́нием та́йно возпосыла́еши зареви́дныя лучи́, Ма́рко преблаже́нне:/ Сло́во бо пропове́дал еси́ воплоща́емое, Безле́тное,/ хва́льнаго отце́в Бо́га и препросла́вленнаго.</p>
<p>Богоде́льными, Вседе́телю, си́лами Богогла́снаго ученика́ вооружи́в,/ чудоде́йственника сего́ соверши́л еси́:/ неду́ги бо отгна́ и я́зи исцели́л е́сть,/ прехва́льнаго Тя пропове́дуя Бо́га и препросла́вленнаго.</p>
<p>Учени́ческаго ли́ка старе́йшаго учи́теля име́я, Боже́ственнаго Петра́,/ подо́бен сему́ яви́лся,/ все бо испра́вил еси́ церко́вное исполне́ние/ прехва́льнаго отце́в Бо́га и препросла́вленнаго.</p>
<p>
<red>Богоро́дичен: </red>Столп сам во Еги́пте поста́вил еси́, Ева́нгелия твоего́ писа́ние/ Ро́ждшемуся без се́мене от Богома́тере,/ рече́нием после́дуя Иса́ии, пресла́вне,/ прехва́льнаго возвеща́я Бо́га и препросла́вленнаго.
</p>
<p>
<red>Пе́снь 8</red>
</p>
<p>
<red>Ирмо́с: </red>
<emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</emphasis>
</p>
<p>Ро́ждшееся Сло́во от Отца́ пре́жде всех век,/ в естество́ челове́ческое обле́кшася Христа́, пропове́дал еси́, сла́вне, и вопия́л:/ вся дела́ Госпо́дня, Го́спода по́йте и превозноси́те во вся ве́ки.</p>
<p>Да́вшаго избавле́ние себе́ за на́ше согреше́ние/ и стра́сть па́дших, воздви́гшаго Христа́ просла́вил еси́, сла́вне, вопия́:/ вся дела́ Госпо́дня, Го́спода по́йте и превозноси́те во вся ве́ки.</p>
<p>Петро́ву Марк повину́яся прему́дрому учи́тельству,/ прему́дре писа́нии вообрази́л еси́ ве́рным честно́е Ева́нгелие, вопию́щим:/ вся дела́ Госпо́дня, Го́спода по́йте и превозноси́те во вся ве́ки.</p>
<p>
<red>Богоро́дичен: </red>Де́ва, Емману́ила нося́щи я́ко Младе́нца, предста́ еги́птяном,/ и́мже, я́ко све́тлая звезда́, Марк посыла́ется, взыва́я:/ вся дела́ Госпо́дня, Го́спода по́йте и превозноси́те во вся ве́ки.
</p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>О́браз чи́стаго рождества́ Твоего́/ огнепали́мая купина́ показа́ неопа́льная./ И ны́не, на нас напа́стей свире́пеющую угаси́ти, мо́лимся, пе́щь,/ да Тя, Богоро́дице,/ непреста́нно велича́ем.</emphasis>
</p>
<p>Дости́г исто́чника неизрече́нна, трисо́лнечнаго, Богоявле́ние, сия́ния,/ чисте́йша наслажда́ешися и яснейша обоже́ния, е́же па́че ума́,/ со А́нгелы лику́я непреста́нно, преблаже́нне.</p>
<p>Петро́ва о́бщник быв уче́ния и Боже́ственнаго пропове́дания,/ в Небе́сных живе́ши селе́ниих,/ с ни́мже, Богоглаго́ливе преблаже́нне, и мо́лишися о нас, Ма́рко апо́столе.</p>
<p>Свет, трисия́нно совокупля́емь,/ еди́нственно же па́ки стра́нно устроя́емь,/ пропове́дал еси́ благоче́стно, досточу́дне, просвеща́емь заре́ю благода́ти./ Те́мже тя мо́лим: о нас при́сно мо́лися.</p>
<p>
<red>Богоро́дичен: </red>Марк, честны́й апо́стол, еги́птяном святи́тель дарова́ся;/ к ни́мже, я́ко Младе́нец вопло́щся, прии́де,/ от Де́вы Чи́стыя Богома́тере, Госпо́дь сла́вы,/ Его́же досто́йно велича́ем.
</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:
</p>
<p>Прему́дрости Небе́сныя научи́вся, апо́столе,/ плете́ния вити́йская и чи́сла звездосло́вцев разори́л еси́ язы́ком твои́м,/ о Ма́рко пресла́вне, и, учени́к быв Петро́в,/ ми́ру пропове́дал еси́ Ева́нгельская словеса́.</p>
<p>
<red>Сла́ва, и ны́не, пра́здника.</red>
</p>
<p>
<red>На хвали́тех стихи́ры, пра́здника 3. И апо́стола 3, глас 1.</red>
</p>
<p>
<red>Подо́бен: </red>Всехва́льнии му́ченицы:
</p>
<p>Ма́рко всеблаже́нне,/ от сла́достнаго пото́ка пил еси́,/ я́ко из Еде́ма устреми́вшаяся/ пресве́тло чи́стая река́ ми́ра,/ облива́яй вода́ми/ Ева́нгельския твоея про́поведи/ земли́ лице́,/ церко́вныя тве́рди напая́я/ Богодохнове́нными уче́нии.</p>
<p>Ма́рко пресла́вне,/ Моисе́й у́бо пре́жде/ еги́птяны в мо́ри потопи́,/ но ты, прему́дре,/ от мо́ря пре́лести тех извле́кл еси́/ си́лою же к тем с пло́тию Прише́дшаго/ и тех рукотворе́нная низложи́вша/ мы́шцею высо́кою.</p>
<p>О Ма́рко всесвяще́нне,/ во све́те Ду́ха живы́й,/ духо́вен ве́сь был еси́,/ и ны́не, всебога́те,/ и́же ко Влады́це неоску́дными зре́нии/ и блаже́ннейшими осия́нии,/ положе́ньми обожа́емь/ та́инства глави́зну,/ и кончи́ну обре́л еси́ многовожделе́нну.</p>
<p>
<red>Сла́ва, глас 6. Самогла́сен:</red>
</p>
<p>Прему́дрый ло́вче, святы́й учениче́,/ де́лателю Спа́сов и сказа́телю Того́ страсте́й,/ и́же тва́рь ве́рою обте́к,/ и прельще́нныя язы́ки собра́в,/ и Бо́гу приве́д,/ я́ко кади́ло до́брое, на Небеса́ возведе́ся./ Те́мже, предстоя́ Судии́,/ моли́ изба́витися нам от беззако́ний на́ших/ и в Де́нь Су́дный изба́витися муче́ния.</p>
<p>
<red>И ны́не, пра́здника. </red>
</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на пра́здника, пе́снь рядова́я и свята́го пе́снь 3-я. Проки́мен, глас 8: </red>Во всю зе́млю:
<red> Стих: </red>Небеса́ пове́дают сла́ву Бо́жию:
<red> Апо́стол, зача́ло 63. </red>Аллилу́ия,
<red> глас 1: </red>Испове́дят Небеса́ чудеса́ Твоя́:
<red> Ева́нгелие от Ма́рка, зача́ло 23. Прича́стен: </red>Во всю зе́млю:
</p>
</section>
