<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Кири́лла, епи́скопа Ту́ровскаго</p>
</title>
<p>
<red>Тропа́рь, глас 4:</red>
</p>
<p>Благоче́стия ревни́телю и рачи́телю,/ и́ноков и сто́лпников похва́ло,/ святи́телю Ту́ровския па́ствы, пресла́вне,/ златослове́сный учи́телю,/ све́тлым уче́нием Богоразу́мия своего́ просвети́вый концы́ ру́сския,/ в моли́тве к Бо́гу благода́тный гре́шников споспе́шниче,/ Кири́лле Богому́дре, моли́ Христа́ Бо́га/ утверди́тися нам, сооте́чественником твои́м,/ во Правосла́вии, благоче́стии и единомы́слии.</p>
<p>
<red>Велича́ние:</red>
</p>
<p>Велича́ем тя,/ Ту́ровский подви́жниче и святи́телю Кири́лле,/ златослове́сный Росси́йский учи́телю,/ и чтим святу́ю па́мять твою́,/ ты бо еси́ усе́рдный пред Бо́гом предста́тель за род наш/ и те́плый моли́твенник о спасе́нии душ на́ших.</p>
<p>
<red>Моли́тва</red>
</p>
<p>О преди́вный подви́жниче, пресла́вный святи́телю, златослове́сный Росси́йския земли́ учи́телю, вели́кий уго́дниче Бо́жий, Кири́лле! Измла́да Вы́шних благ взыску́я, зна́тность ро́да и земна́я бога́тства, я́ко уме́ты, вмени́л еси́, блаже́нне, возлюби́л же еси́ всем се́рдцем нищету́, бде́ние, поще́ние, смире́ние, скорбь и тесноту́ и́ночества, еще́ же и вя́щший Христа́ ра́ди по́двиг подъя́л еси́, восше́д на столп, досточу́дне! Му́дрствуя Го́рняя, испыту́я, что есть во́ля Бо́жия, блага́я, уго́дная и соверше́нная, непреста́нно ду́шу и се́рдце пита́л еси́ Боже́ственными уче́ньми. Умоле́н быв архипа́стырем бы́ти, вои́стинну до́бре упа́сл еси́ Ту́ровскую па́ству твою́, пита́я ее́ здра́выми уче́ньми Правосла́вныя ве́ры и приводя́ к Ца́рствию Небе́сному.
<style name="color-red"/>Те́мже яви́лся еси́ и́ноков вождь, подви́жников сла́ва, Правосла́вия столп, Це́ркви росси́йския свети́ло, па́стырем и архипа́стырем о́браз, всем ве́рным до́брый руководи́тель к и́стине и пра́вде. Ве́лиим показа́лся еси́ в Ца́рствии Бо́жием, вся бо запове́данная Бо́гом сам неле́ностно сотвори́в, и пре́дков на́ших научи́л еси́ твори́ти. Сего́ ра́ди, к тебе́, Богому́дре Кири́лле, воспева́я просла́вльшагося в тебе́ Бо́га, прибега́ем и, чту́ще твою́ па́мять, мо́лимся: бу́ди хода́тай за нас, недосто́йных, пред Го́сподом Бо́гом. Твои́ми моли́твами и заступле́нием да утверди́тся в нас и́стинный дух живо́й ве́ры и свята́го благоче́стия, да сохрани́мся все мы благода́тию Бо́жиею от неве́рия, неправове́рия и суеве́рия, от нра́вственнаго шата́ния и духо́вной не́мощи.
</p>
<p>Вели́кий уго́дниче подви́жниче Христо́в! Моли́ Ми́лостиваго Бо́га, да издре́вле изоби́льно обита́вшия в Росси́и стремле́ние к вы́сшему нра́вственному соверше́нству, любо́вь к и́ночеству, забо́та о благосостоя́нии церкве́й и благоле́пии хра́мов, ре́вность о благочи́нии богослуже́ния церко́внаго вы́ну пребыва́ют достоя́нием на́шим не ослабева́я, не умаля́ясь, но укрепля́ясь, возраста́я и преуспева́я.</p>
<p>Святи́телю Кири́лле! Да бу́дут моли́твами твои́ми в оте́честве твое́м па́стыри слове́снаго ста́да Христо́ва ду́хом горя́щии, Го́сподеви рабо́тающии, а не себе́ угожда́ющий, па́ству, а не себе́ пасу́щий. Да бу́дут они́ до́брыми па́стырями, ду́шу свою́ полага́ющими за о́вцы па́ствы своея́, а не нае́мниками, небрегу́щими о овца́х и при ви́де во́лка бе́гающими и оставля́ющими о́вцы на расхище́ние. Ты, блаже́нне Кири́лле, и сло́вом и писа́нием учи́л еси́ дре́вле князе́й и всех люде́й Росси́йския земли́ ходи́ти досто́йно зва́ния своего́. При́зри и на нас, пото́мков твои́х, чад и ученико́в, и умоли́ Бо́га, да низпошле́т стране́ на́шей тве́рдость и благоустрое́ние, зако́нам на́шим свя́тость и си́лу, прави́телем и судия́м му́дрость, усе́рдие, безкоры́стие и нелицеприя́тие. Испроси́ у Всеще́драго Бо́га всем нам и коему́ждо поро́знь благопотре́бная, я́же к животу́
<style name="color-red"/>и благоче́стию: не́мощным в ве́ре и до́брых де́лех укрепле́ние, па́дшим восста́ние, подвиза́ющимся до́бре преуспе́яние. Да не оскудева́ют в роди́телех согла́сие, любо́вь, взаи́мное уваже́ние, друг о дру́ге благопопече́ние, в рожде́нии чад Бо́жие благослове́ние. Ча́да, воспита́нныя в стра́хе Госпо́днем, да уразуме́ют прему́дрость Бо́жию и да младе́нствуют зло́бою, а не умо́м. Детоводи́тели и наста́вники да избы́точествуют в ве́дении и во вся́ком чу́встве, па́че же да изоби́луют благоче́стием и о бла́ге и́стиннем дете́й попече́нием.
</p>
<p>Пречу́дный святи́телю Кири́лле! Сам зри́ши страну́, в не́йже роди́лся еси́ и в не́йже мно́го потруди́лся еси́; зри́ши наро́д, его́же дре́вле просвети́л еси́. Сам ве́си, я́же тре́буем, ве́си на́ша не́мощи и согреше́ния. Бу́ди же нам помо́щник, покрови́тель, засту́пник и управи́тель жи́зни на́шея. Да под твои́м покро́вом и заступле́нием досто́йно бу́дем сла́вить Отца́, и Сы́на, и Свята́го Ду́ха, ны́не, и при́сно, и во ве́ки веко́в. Ами́нь.</p>
</section>
