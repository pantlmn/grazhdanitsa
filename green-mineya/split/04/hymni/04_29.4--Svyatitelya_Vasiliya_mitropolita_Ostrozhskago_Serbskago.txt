<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Васи́лия, митрополи́та Остро́жскаго, Се́рбскаго</p>
</title>
<p>
<red>НА МАЛОЙ ВЕЧЕРНИ</red></p>
<p>
<red>На </red>Го́споди, воззва́х:
<red> стихи́ры, глас 4.</red>
</p>
<p>
<red>Подо́бен: </red>Яко благ:
</p>
<p>Я́ко звезда́ многосве́тлая,/ святи́телю Васи́лие, вруче́нное ти ста́до утвержда́я, прехва́льне,/ украси́л еси́ луча́ми правове́рия догма́тов/ и е́реси тьму от него́ отгна́л еси́, всече́стне./ Те́мже мо́лимся ти:/ моли́ся изба́витися от бед и скорбе́й/ творя́щим па́мять твою́.</p>
<p>Сия́ет <red>Днесь</red> па́мять святи́теля Васи́лия,/ просвеща́я вселе́нную,/ я́ко пресве́тлое со́лнце, во Остро́зе,/ озаря́я ве́рных сердца́/ и приходя́щия к ра́це моще́й его/ врачу́я от боле́зненных неду́гов;/ те́мнее, сла́вяще па́мять его́,/ усе́рдно лобыза́ем святи́теля мо́щи,/ моля́ся, да отжене́т тьму е́ресей от ста́да своего́/ си́лою от Де́вы Возсия́вшаго.</p>
<p>От Христо́вы Це́ркве,/ преблаже́нне Васи́лие,/ отгна́л еси́ мы́сленныя во́лки/ жезло́м за́поведей Христо́вых,/ и сию́ кре́пко о́крест огради́л еси́/ слове́сною кре́постию,/ и преста́вился еси́ Христу́,/ Ему́же неле́ностно послужи́л еси́,/ цел и неруши́м./ Те́мже, свя́те, моли́ Го́спода,/ да изба́вит от тли и бед/ ве́рою творя́щия всечестну́ю па́мять твою́.</p>
<p>
<red>Сла́ва, и ны́не, глас 2:</red>
</p>
<p>Возсия́, я́коже со́лнце, твоя́, святи́телю, па́мять,/ просвеща́ющи мы́сленная ве́рных сердца́,/ ю́же све́тло соверша́ем <red>Днесь</red>,/ святи́телю Васи́лие, моле́бно тя призыва́я:/ ра́дуйся, дре́во целому́дренное,/ е́же не поработи́ ду́шу,/ но досто́йным воздержа́нием, я́ко щито́м Ду́ха, обложи́ся;/ ра́дуйся, па́стырю и учи́телю христоимени́тых люде́й свои́х;/ ра́дуйся, церко́вное украше́ние,/ архиере́ом добро́то, мона́шествующим похвало́,/ Васи́лие преосвяще́нне, моли́ся Христу́,/ да пода́ст мир вселе́нней и спасе́т ду́ши на́ша.</p>
<p>
<red>На стихо́вне стихи́ры, глас 6:</red>
</p>
<p>Васи́лие блаже́нне,/ припа́дая ти, молю́ся:/ уще́дри и просвети́, о́тче прему́дре, ду́шу мою́,/ я́ко да че́стно узрю́ Светода́вца Ще́драго.</p>
<p>
<red>Стих: </red>Честна́ пред Го́сподем/ смерть преподо́бных Его́.
</p>
<p>Хотя́щий ми сотвори́ти зло врази́,/ рыка́я, и́щут поги́бели мое́й,/ изба́ви мя, молю́ся ти, святи́телю Богому́дре,/ зане́ я́ко име́я дерзнове́ние к Бо́гу,/ всеблаже́нне иера́рше Васи́лие,/ от лука́вых муже́й спаси́ мя.</p>
<p>
<red>Стих: </red>Свяще́нницы Твои́ облеку́тся в пра́вду/ и преподо́бнии Твои́ возра́дуются.
</p>
<p>Приста́нище ти́хое, сте́ну необори́мую,/ столп
<emphasis/>утвержде́ния/ и дверь покая́ния стяжа́хом, ве́рнии,/ сего́ ра́ди, припа́дающе, мо́лимся ти, о́тче Васи́лие:/ огради́ нас моли́твами, я́ко му́дрый наста́вник/ и побо́рник о душа́х на́ших.
</p>
<p>
<red>Сла́ва, и ны́не, глас то́йже:</red>
</p>
<p>Супоста́т ры́кает на ста́до Твое́, Пречи́стая,/ лука́вии ка́ждый день и́щут снедь себе́ сотвори́ти,/ но Ты, Богоро́дице, изба́ви его́/ от вся́каго вре́да и хище́ния.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИЦЕЙ ВЕЧЕРНИ</red>́
</p>
<p>Блаже́н муж:
<red> 1-й антифо́н. На Го́споди, воззва́х: стихи́ры на 8, глас 6,</red>
</p>
<p>
<red>Подо́бен: </red>Все отло́жше:
</p>
<p>Всеосвяще́н Богоно́сец показа́лся еси́,/ святи́телю Васи́лие,/ пома́зание Бо́жие име́я,/ я́ко Ду́хом Святы́м обложе́н,/ и, све́тло входя́ вы́ну во Свята́я Святы́х,/ Богонача́льными светлостьми́ озаря́емь,/ причаща́лся еси́ Святы́х Та́ин благода́ти,/ те́мже, я́ко и́стинен святи́тель,/ со дерзнове́нием моли́ся/ о душа́х на́ших.</p>
<p>Просвети́ся житие́ твое́/ доброде́тельными светлостьми́/ и сим ста́до свое́ научи́л еси́,/ отгна́вши от него́ ле́сти тьму,/ те́мже показа́лся еси́ светоза́рное со́лнце,/ преблаже́нне Васи́лие,/ всели́выйся, иде́же сия́ет Свет невече́рний,/ и сын <red>Днесь</red> благода́ти Свята́го Ду́ха яви́лся еси́./ Сего́ ра́ди не забу́ди,/ о́тче приснопа́мятне,/ твою́ честну́ю па́мять соверша́ющих/ и любо́вию ублажа́ющих тя.</p>
<p>Ум твой манове́нием/ е́же к Бо́гу, пресла́вне,/ ве́рою удобря́емь,/ яви́ тя Богому́дра наста́вника,/ зане́ умерщвля́л еси́ вожделе́ния пло́ти/ и тле́нное благода́тию в нетле́ние обрати́вый,/ Безпло́тным сочета́лся еси́, о́тче Васи́лие,/ све́тлый свети́льниче/ и моли́твенниче о душа́х,/ любо́вию чту́щих святу́ю па́мять твою́.</p>
<p>
<red>Ины стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:
</p>
<p>В Захо́лмии пожи́л еси́,/ блаже́нне Васи́лие,/ яви́выйся до́брый па́стырь Христо́вы Це́ркве,/ егда́ же отту́ду во Остро́г преше́л еси́,/ посто́м, бде́нием и моли́твами/ удруча́л еси́ те́ло свое́,/ благоугожда́я Бо́гу,/ И́же просла́ви святы́я мо́щи твоя́, Богоно́сне,/ я́же исцеля́ют неду́ги всех,/ и́же ве́рою и любо́вию/ соверша́ют всесла́вную па́мять твою́;/ те́мже мо́лимся ти:/ изба́ви и нас от вся́ких зол и обстоя́ний/ моли́твами твои́ми.</p>
<p>Победи́тель тезоимени́тый/ вои́стинну ве́рным лю́дем яви́лся еси́,/ огражда́я их от напа́стей,/ о́тче Васи́лие,/ всегда́ бо призыва́ем предваря́еши ско́ро/ притека́ющих под кров твой,/ спаса́я в день и нощь ве́рныя/ от зловре́дных лука́ваго.</p>
<p>Зерца́ло Се́рбской земли́/ напосле́док дней яви́лся еси́, о́тче Васи́лие,/ сего́ ра́ди прииди́те, лю́дие,/ целу́ем святы́я и чудотво́рныя мо́щи/ Богоно́снаго отца́ на́шего,/ и́же разреша́ет грехо́вныя плени́цы,/ прогоня́я ду́хи лука́выя/ и свобожда́я ве́рныя рабы́ своя́,/ о ни́хже мо́лится Христу́ Бо́гу,/ да изба́вит и спасе́т ду́ши их.</p>
<p>Вели́кий засту́пник/ и те́плый хода́тай к Бо́гу/ о обрета́ющихся в ско́рбех и беда́х был еси́,/ блаже́нне Васи́лие,/ священнопропове́дниче Христо́в на земли́ су́щим,/ и́же с на́ми вопию́т к тебе́:/ спаси́ ны от вся́ких зол,/ о́тче Васи́лие,/ моли́твами твои́ми.</p>
<p>
<red>Сла́ва, глас 8:</red>
</p>
<p>До́блестьми твои́ми, о́тче Васи́лие,/ просвети́л еси́ ве́рных сердца́;/ кто бо слы́ша безме́рное твое́ смире́ние,/ терпе́нию твоему́ не удиви́тся?/ К ни́щим милосе́рд был еси́,/ подава́я по́мощи тре́бующим,/ всех науча́я стра́ху Госпо́дню,/ и ны́не неувяда́емым венце́м увяза́лся еси́, о́тче,/ моля́ся о душа́х на́ших.</p>
<p>
<red>И ны́не, Богоро́дичен: </red>Царь Небе́сный:
<style name="color-red"/>
</p>
<p>
<red>Вход. Проки́мен дне и чте́ния три святи́тельская</red>
</p>
<p>
<emphasis>
<red>(зри 23 апреля).</red>
</emphasis>
</p>
<p>
<red>На лити́и стихи́ры, глас 2:</red>
</p>
<p>Ра́ка моще́й твои́х, о́тче Васи́лие,/ зари́ испуща́ет,/ цельбы́ подава́я приходя́щим к ней,/ от неду́гов свобожда́я их;/ сего́ ра́ди весели́ся и лику́й,/ Це́рковь Остро́жская с окре́стными стра́ны,/ возсия́ ти бо све́тлая па́мять блаже́ннаго Васи́лия,/ и́же всегда́ мо́лится о душа́х на́ших.</p>
<p>О́тче Васи́лие,/ по возвраще́нии из Афо́нския горы́/ яви́лся еси́ па́стве свое́й,/ я́ко па́стырь и учи́тель,/ наставля́я <red>ю</red> и́стинней ве́ре;/ она́ же, ра́дуяся, прославля́ет святу́ю па́мять твою́,/ я́же и по сме́рти твое́й показу́ет све́тлость жития́ твоего́,/ на е́же взира́я, взыва́ем ти богогла́сными пе́сньми:/ о́тче Богоно́сне,/ спаси́ служа́щия в Захо́лмии и Скенде́рии бра́тия на́ша/ от наве́тов вра́жиих.</p>
<p>
<red>Глас 4: </red>О́тче Васи́лие,/ ра́ка моще́й твои́х пропове́дует/ си́лу благода́ти Всесвята́го Ду́ха,
<emphasis>/ </emphasis>И́же чрез мо́щи явля́ет ми́лость ве́рным,/ огражда́я Остро́г,/ в не́мже благоуха́ние цельбы́ подае́т,/ показу́я тя подо́бна апо́столом чудесы́,/ и́миже да́льняя, я́ко и бли́жния просвеща́еши/ и от бед пресла́вно избавля́еши;/ те́мже, Богоблаже́нне,/ свободи́ от лю́тых зол и ва́рваров/ всех, блажа́щих и любо́вию призыва́ющих тя.
</p>
<p>Поте́кл еси́ хвали́ти/ своего́ Го́спода и Влады́ку, о́тче Васи́лие,/ напосле́док дней яви́выйся крестоно́сным людем,/ я́ко Богоблагода́тный па́стырь и учи́тель;/ те́мже ны́не наслажда́яся благи́х,/ стяжа́л еси́ дерзнове́ние к Бо́гу,/ Ему́же простри́ моли́твы/ о душа́х сла́вящих тя.</p>
<p>Пресла́вное житие́ твое́/ вселе́нней ди́вна тя показа́, Богому́дре о́тче:/ преподо́бным украше́ние был еси́,/ я́ко со́лнце, на земли́ лучи́ распросте́рши,/ озари́л еси́ ве́рных сердца́,/ соверша́ющих святу́ю па́мять твою́,/ всеблаже́нне Васи́лие.</p>
<p>
<red>Сла́ва, глас 6:</red>
</p>
<p>Святи́телем удобре́ние,/ отце́м красоту́,/ исто́чника чуде́с и ве́рных засту́пника,/ соше́дшеся, о празднолю́бцы,/ пе́сньми и похвала́ми воспои́м, глаго́люще:/ ра́дуйся, Захо́лмии и Скенде́рии храни́телю,/ Че́рныя Горы́ и Примо́рия сто́лпе непребори́мый и председа́телю;/ ра́дуйся, всесве́тлый свети́льниче,/ и́же се́рбския концы́ просвеща́еши чудесы́;/ ра́дуйся, скорбя́щих Боже́ственная ра́досте/ и оби́димых те́плый предста́телю,/ и ны́не, о́тче Васи́лие,/ моли́ся о чту́щих при́сно ра́достную па́мять твою́,/ огражда́я ве́рное твое́ ста́до правосла́вное.</p>
<p>
<red>И ны́не, глас 8:</red>
</p>
<p>Ра́дуйся, зако́на исполне́ние;/ ра́дуйся, хра́ме Святы́я Тро́ицы, Неве́сто Пречи́стая;/ ра́дуйся, Боже́ственное носи́ло всех Царя́;/ ра́дуйся, огню́ невеще́ственный,/ я́ко клеща́ми нося́щи на рука́х Твои́х у́глия,/ но́вый раю́, вертогра́де затворе́нный,/ трапе́зо пресве́тлая, голуби́це нескве́рная,/ престо́ле Вы́шняго, о́дре Божественномы́сленный,/ его́же Дух Святы́й осени́,/ Отрокови́це Свята́я.</p>
<p>
<red>На стихо́вне стихи́ры, глас 8:</red>
</p>
<p>О́тче святы́й Васи́лие,/ я́ко заря́ разу́мнаго све́та,/ церко́вное свети́ло, красота́ мона́шествующим,/ по́стнаго жития́ пра́вило,/ бу́ди нам засту́пник,/ свобожда́я от губи́тельнаго врага́ ду́ши на́ша,/ моли́твами твои́ми.</p>
<p>
<red>Стих: </red>Честна́ пред Го́сподем/ смерть преподо́бных Его́.
</p>
<p>Вели́кую власть от Бо́га прие́мь,/ о́тче Васи́лие,/ мно́жества лука́вых бесо́в отгоня́еши,/ спаса́я от озлобле́ний всех,/ ве́рою и любо́вию притека́ющих к ра́це моще́й твои́х.</p>
<p>
<red>Стих: Что́ возда́м Го́сподеви о всех,/ я́же воздаде́ ми?</red>
</p>
<p>Ка́ко досто́йно воспое́м вели́каго святи́теля Васи́лия, честна́го ума́ богоза́рное свети́ло,/ е́же освяща́ет и Боже́ственным ра́зумом просвеща́ет ве́рное ста́до,/ я́ко испове́датель глубины́ та́ин спасе́ния,/ те́мже согла́сно рцем ему́ вси:/ ра́дуйся, отце́в о́тче Васи́лие.</p>
<p>
<red>Сла́ва, глас то́йже:</red>
</p>
<p>Ты был еси́ па́стырь до́брый/ и учи́тель те́плый, святи́телю Васи́лие,/ всегда́ тя хва́ляще, вопие́м ти:/ тобо́ю Бог укра́си Це́рковь Свою́,/ и те́ло твое́, многоле́тно в земли́ пребы́вшее,/ нетле́нно яви́ся лю́дем твои́м;/ те́мже не преста́й моли́тися/ о чту́щих святу́ю па́мять твою́.</p>
<p>
<red>И ны́не, Богоро́дичен: </red>Безневе́стная Де́во:
</p>
<p>
<red>Тропа́рь свята́го, глас 4:</red>
</p>
<p>От ю́ности твоея́ всего́ себе́ Го́сподеви отда́л еси́,/ пребыва́я в моли́твах, труде́х и посте́х, о́тче Богоно́сне,/ о́браз был еси́ доброде́тели своему́ ста́ду;/ сего́ ра́ди ви́дя Бог твое́ благо́е произволе́ние,/ поставля́ет тя Свое́й Це́ркви па́стыря и до́бляго архиере́я/ и по преставле́нии твое́м соблюде́ свято́е те́ло твое́ неруши́мо, святи́телю Васи́лие./ Те́мже, я́ко име́я дерзнове́ние,/ моли́ся Христу́ Бо́гу/ спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red> тропа́рь свята́го, два́жды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен: </red>Гроб Твой, Спа́се:
</p>
<p>Служи́тель быв Христу́, всече́стне,/ научи́л еси́ лю́ди и просвети́л их Боже́ственным креще́нием,/ вразумля́я, наста́вил еси́, о́тче Васи́лие, ста́до твое́./ Те́мже пропове́дника тя и́стины вси имену́ем, уго́дниче Христо́в,/ моли́ся спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Безневе́стная Чи́стая Богоро́дице Де́во,/ еди́на Предста́тельнице ве́рных и покро́ве,/ изба́ви всех от бед и скорбе́й и лю́тых обстоя́ний,/ на Тебе́ упова́ние иму́щих, Отрокови́це,/ и ду́ши на́ша спаси́ Боже́ственными мольба́ми Твои́ми.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен: </red>Удиви́ся Ио́сиф:
</p>
<p>От ю́ности взем крест свой, благоче́стно Христу́ после́довал еси́,/ плотско́е мудрова́ние воздержа́нием победи́л еси́,/ ми́ра отбе́гши, мона́шескому житию́ отда́выйся,/ те́мже, о́тче, Дух Святы́й в тя бряца́ет и на святи́тельское седалище возведе́ тя,/ иде́же возвели́чил еси́ Влады́ку Христа́ и Его́ Пречи́стую Ма́терь разли́чными дарова́ньми и чудесы́,/ посе́м ра́ка моще́й твои́х украси́ся, святи́телю Васи́лие.</p>
<p>
<red>Сла́ва, и ны́не, Богоро́дичен:</red>
</p>
<p>Де́во Всенепоро́чная,/ превы́ше Бо́га ро́ждши, моли́ непреста́нно Его́ со святи́телем Васи́лием/ оставле́ние прегреше́ний и исправле́ние жития́ да́ти нам всем,/ ве́рою и любо́вию пою́щим Тя по до́лгу, еди́на Всепе́тая.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: </red>Прему́дрости:
</p>
<p>Стра́сти посто́м и моли́твою обузда́в,/ яви́лся еси́ вели́кий святи́тель/ и па́ству твою́ пресла́вно упасл еси́, о́тче Васи́лие,/ креще́нием просвети́л еси́ ю и наказа́л сла́вити Еди́наго Бо́га в Трие́х Ли́цех./ Ве́рою приходя́щия к Святе́й Це́ркви и к ра́це моще́й твои́х/ спаса́й моли́твами к Бо́гу,/ да пода́ст оставле́ние грехо́в чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и ковче́г,/ всесвяту́ю го́ру и всесве́тлый о́блак воспои́м,/ неопали́мую купину́, слове́сный рай,/ Е́вино воззва́ние, всей вселе́нней вели́кое сокро́вище,/ в не́мже обре́теся спасе́ние ми́ру, оставле́ние людски́х согреше́ний,/ те́мже и вопие́м Ей:/ о Богома́ти, моли́ Христа́ Бо́га/ спасти́ ду́ши покланя́ющихся пресвято́му рождеству́ Твоему́.</p>
<p>
<red>Таже степе́нна, 1-й антифо́н, 4-го гла́са. Проки́мен, глас 4: </red>Уста́ моя́ возглаго́лют прему́дрость/ и поуче́ние се́рдца моего́ ра́зум.
<red> Стих: </red>Уста́ пра́веднаго поуча́тся прему́дрости, и язы́к его́ возглаго́лет суд.
<red>Ева́нгелие от Иоа́нна, зача́ло 36.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Насле́дниче Бо́жий,/ соприча́стниче блаже́нных селе́ний,/ служи́телю Христо́в, свя́те Васи́лие,/ по и́мени твоему́ та́ко и житие́ твое́ просия́ нам,/ со седи́нами проявля́шеся све́тлость ра́зума твоего́/ и незло́бие души́ твоея́,/ кро́тость сло́ва прославля́ше свято́е житие́ твое́,/ е́же, собра́вшеея, велича́ем/ и, в успе́нии блажа́ще тя, мо́лим:/ помози́ дости́гнути и нам та́мо,/ иде́же еси́, Богоно́сне Васи́лие.</p>
<p>
<red>Канон Богоро́дице со ирмосо́м на 6 и свято́му на 8. Глас 6.</red>
</p>
<p>
<red>Песнь 1</red>
</p>
<p>
<red>Ирмос: </red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis>
</p>
<p>С Вы́шними ли́ки, яко святи́тель и служи́тель Бо́жий,/ предста́л еси́, па́стырю до́брый Захо́лмии,/ до́бре упа́сши вруче́нное ти ста́до,/ о нас приле́жно моли́ся, получи́ти ве́чных благ моли́твами твои́ми, о́тче Васи́лие.</p>
<p>Избра́н был от Го́спода служи́ти свято́му Ева́нгелию че́стно, преблаже́нне,/ захолми́йстии лю́дие, стяжа́в тя па́стыря,/ вразумля́хуся уче́нии твои́ми, свя́те Васи́лие.</p>
<p>Ра́зумом Бо́жиим обогаща́емь,/ сло́во живо́тно от се́рдца источи́л еси́,/ напая́я ду́ши и сердца́ ве́рных, олядене́вшия страстьми́,/ чуде́с заря́ми твои́ми, Богоблаже́нне Васи́лие.</p>
<p>Просвети́ ду́шу и се́рдце мое́, молю́ся Ти, Светода́вче, тва́ри Соде́телю,/ пода́ждь мне дар пе́ния воспева́ти Твоего́ уго́дника, пресла́внаго Васи́лия,/ научи́вшаго нас твори́ти во́лю Твою́, Бо́же мой.</p>
<p>Обре́л еси́ Небе́сную прему́дрость, я́ко вруче́нный ти тала́нт,/ иже умножа́я, Богоно́сне Васи́лие, разори́л еси́ де́монов ле́сти/ и умудри́л лю́ди Боже́ственным уче́нием.</p>
<p>Зачина́ется Преве́чный, и обновля́ется естество́ на́ше,/ рожде́ннаго от Отрокови́цы пропове́дуя,/ име́ющаго два естества́ во Еди́ней Ипоста́си.</p>
<p>
<red>Богоро́дичен: </red>Свяще́ннейший лик проро́чески проявля́ше издале́ча/ хотя́щей Ти бы́ти и́стинней Ма́тери Бо́жией,/ те́мже и мы, сла́вяще Тя, воспева́ем, яко Вы́шшую Херуви́м и всея́ тва́ри, Богома́ти.
</p>
<p>
<red>Катава́сия по уста́ву.</red>
</p>
<p>
<red>Песнь 3</red>
</p>
<p>
<red>Ирмо</red>
<red>́с,
<strong/>
</red>глас 1:
<emphasis>Да утверди́тся се́рдце мое́ в во́ли Твое́й, Христе́ Бо́же,/ И́же над вода́ми Не́бо утвержде́й второ́е/ и основа́вый на вода́х зе́млю, Всеси́льне.</emphasis>
</p>
<p>Иска́пает Боже́ственная сла́дость из уст твои́х, о́тче Васи́лие,/ па́ству твою́ напои́л еси́,/ христоимени́тыя лю́ди, блаже́нне Васи́лие.</p>
<p>Гроб, иде́же лежи́т честно́е те́ло твое,/ благово́ние источа́ет, я́коже рай Бо́жий,/ облагоуха́я ве́рныя и служа́щия в оби́тели твое́й,/ те́мже, ра́дуяся, пресла́вне, не забу́ди и нас, о́тче Васи́лие.</p>
<p>Скендери́йская убо страна́ прие́млет те́ло твое́,/ дух же твой отхо́дит в Вы́шний Иерусали́м,/ иде́же лику́ет с проро́ки, апо́столы и все́ми святы́ми,/ с ни́ми же ку́пно моли́ся о нас Человеколю́бцу Бо́гу, Богоблаже́нне Васи́лие.</p>
<p>Святи́телю Васи́лие, уче́ньми свои́х святы́х уст/ из уст неприя́зненных волко́в лю́ди своя́ изба́вил еси́ и приве́л Творцу́,/ подава́я всем дар исцеле́ния.</p>
<p>Сло́во Безнача́льное, во пло́ти явле́нное,/ дарова́вшее нам па́стыря и учи́теля,/ я́коже просла́вил еси́, Христе́, Своего́ слугу́,/ не забу́ди па́ству его́,/ я́же прославля́ет своего́ иера́рха, ди́внаго во святы́х Твои́х, блаже́ннаго Васи́лия.</p>
<p>
<red>Богоро́дичен: </red>Разуме́ти, Чи́стая, рождества́ Твоего́ неизрече́нныя глуби́ны/ недоуме́ет ум челове́ческий,/ Бог бо, Себе́ смири́в щедро́ты ра́ди во чре́ве Твое́м, всего́ мя обнови́.
</p>
<p>
<red>Седа́лен, глас 4</red>
</p>
<p>
<red>Подо́бен: </red>Яви́лся еси́ <red>Днесь</red> вселе́нней:
</p>
<p>Правосла́вно, свя́те Васи́лие, Це́рковь Христо́ву упа́сл еси́,/ ерети́ческия отгоня́я го́рькия пле́велы,/ сего́ ра́ди в Вы́шних водворя́ешися, блаже́нне.</p>
<p>
<red>Сла́ва, и ны́не, Богоро́дичен:</red>
</p>
<p>Сло́во О́тчее, Христа́ Бо́га на́шего,/ из Тебе́ воплоти́вшагося, Богоро́дице Де́во, велича́я,/ ублажа́ем Тя, Чи́стая Богоневе́сто.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующие.</emphasis>
</p>
<p>Ты, о́тче свяще́нне Васи́лие, испо́лнен Свята́го Ду́ха,/ лука́выя ду́хи отгна́л еси́,/ духо́вными ве́ры уче́ньми твои́ми просвеща́я ста́до твое́.</p>
<p>Еди́ницу Несозда́нную богосло́вствуя,/ в Трие́х Ли́цы разделя́ему, несеко́мую и несме́сну,/ просвеща́еши свяще́нным Богосло́вием ста́до твое́, блаже́нне Васи́лие.</p>
<p>Нача́льный богогла́сен Бо́жиим прича́стием яви́лся еси́, о́тче Васи́лие,/ просвеща́еши омраче́нныя, я́ко рачи́тель доброде́тели,/ науча́я сла́вящия па́мять твою́.</p>
<p>Возше́л еси́ на ле́ствицу доброде́телей, блаже́нне,/ показу́я путь спасе́ния своему́ ста́ду,/ сего́ ра́ди правосла́внии лю́дие от Захо́лмии, Скенде́рии и Че́рныя Горы́,/ почита́я тя, лобыза́ют святы́я мо́щи твоя́, о́тче Васи́лие.</p>
<p>Естество́м несказа́ннаго, милосе́рдием пребога́таго,/ Христа́ просла́вил еси́ на земли́, пребога́те о́тче,/ те́мже и просла́влен, наслажда́ешися блаже́нства, свя́те Васи́лие.</p>
<p>
<red>Богоро́дичен: </red>Кля́тва прама́тере на́шея Е́вы разори́ся Тобо́ю, Богома́ти,/ Ты бо нам Исто́чника спасе́ния родила́ еси́,/ И́стины присносу́щаго Живота́.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Бо́жиим све́том озаря́емь,/ лю́бящих Бо́га ду́ши озари́л еси́, свя́те,/ просвеща́я их богове́дением сло́ва открове́нна,/ и́мже просвети́ и нас, чту́щих святоле́пную па́мять твою́, Васи́лие.</p>
<p>Боже́ственным све́том и чи́стым по́мыслом возвыша́яся,/ непоро́чен яви́лся еси́ слуга́ Христа́ Спа́са, о́тче Васи́лие,/ сего́ ра́ди моли́ся и о ста́де свое́м,/ спасти́ся ему́ от злых наве́тов ага́рянских.</p>
<p>Благода́тию призыва́емь, разруши́л еси́ и́дольския безбо́жия словесы́ Ева́нгельскими;/ я́коже име́я дерзнове́ние, защити́ и нас моли́твами твои́ми, блаже́нне Васи́лие,/ от злых обстоя́ний, наве́тующих на ны.</p>
<p>Мно́гим чудотворе́нием утеша́я ста́до свое́ правосла́вное,/ ше́ствовал еси́ ко Афо́нстей горе́/ и, отту́ду возвраща́яся, благовести́л еси́ лю́дем свято́е уче́ние Христо́во,/ и́мже просвеща́й и нас, священнотаи́нниче Васи́лие.</p>
<p>Бо́жиим определе́нием прише́л еси́ в Остро́жскую страну́,/ пото́м же посети́л еси́ Скендери́йскую о́бласть, поучи́в <red>ю</red> зако́ну Бо́жию,/ те́мже и лю́дие ве́рнии, живу́щии в них, прие́мше тя,/ хва́лят тя и велича́ют яко своего́ предста́теля, о́тче Васи́лие.</p>
<p>Щито́м Правосла́вия охраня́еши лю́ди своя́/ от па́губных е́ресей, блаже́нне Васи́лие,/ огражда́я их от злово́ния благоуха́нием Богоно́сных моще́й твои́х,/ до́брый па́стырю Васи́лие.</p>
<p>
<red>Богоро́дичен: </red>По стра́ннем рождестве́ Твое́м, пребыла́ еси́ Де́вою, Мари́е Богоневе́сто,/ мо́лимся Ти:/ чу́дным покро́вом Твои́м спаси́ неду́гующия/ и защити́ правосла́вныя лю́ди Твоя́.
</p>
<p>
<red>Песнь 6</red>
</p>
<p>
<red>Ирмо́с, глас 1: </red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Язы́к твой, Ду́хом изощре́н разу́мно,/ я́ко трость скоропи́сца,/ написа́ в сердца́ благочести́вых сло́во бога́тное и всесвяще́нное/ Бо́жиим манове́нием, о́тче блаже́ннейший Васи́лие.
</p>
<p>Поуча́яся Боже́ственным, вшел еси́ во Свята́я Святы́х,/ просвеща́я Ду́хом ве́рныя,/ я́ко Тро́ическою заре́ю освяще́н, о́тче Васи́лие.
</p>
<p>Ко спасе́нию устроя́я люде́й Бо́жиих,/ Явльшагося во пло́ти пропове́дуеши, па́стырю,/ и, я́ко учи́тель Захолми́йский и Черного́рский, наставля́еши ста́до твое́,/ Те́мже, уго́дниче Бо́жий, спаси́ служа́щия и приходя́щия в оби́тели твое́й,/ и́же усе́рдно лобыза́ют честну́ю ра́ку моще́й твои́х.
</p>
<p>От напа́стей и разли́чных бед и скорбе́й,/ наноси́мых ве́рным от лука́вых,/ изба́ви ны, о́тче, я́ко уго́дник Христо́в,/ чту́щия свято́е твое́ успе́ние, блаже́нне Васи́лие.</p>
<p>Заступле́ние ве́рным и весе́лие ра́достное печа́льным,/ обогати́ ны духо́вною ра́достию,/ жела́ющий и прося́щия твоего́ заступле́ния, новоявле́нне Васи́лие.</p>
<p>
<red>Богоро́дичен: </red>Ты была́ еси́, Де́во Всепе́тая,/ дверь Царя́ Небе́снаго и храм сла́вы Его́,/ отве́рзи и нам две́ри милосе́рдия/ и введи́ нас моли́твами Твои́ми в жили́ще сла́вы Небе́сныя.
</p>
<p>
<red>Конда́к, глас 8.</red>
</p>
<p>
<red>Подо́бен: </red>Взбра́нной Воево́де:
</p>
<p>Я́ко от младе́нства себе́ порабо́тив Го́сподеви,/ посто́м и бде́нием свое́ те́ло удруча́я, му́дре,/ сосу́д че́стен Ду́ху Пресвято́му яви́лся еси́,/ сего́ ра́ди поставля́ет тя па́стырем Своея́ Церкви́,/ юже до́бре пасл еси́./ Те́мже ко Го́споду отхо́диши, Его́же возлюби́л еси́./ Мо́лимся ти, помяни́ и нас, ве́рою чту́щих святу́ю па́мять твою́, да вси зове́м ти:/ ра́дуйся, всече́стне о́тче Васи́лие.</p>
<p>
<red>И́кос:</red>
</p>
<p>Воспое́м ны́не хвала́ми святи́теля, па́стыря и учи́теля/ Захолми́йскаго, Скендери́йскаго, Че́рныя Го́ры и Примо́рия,/ я́ко да моли́твами его́ изба́вимся нече́стия и наве́тов лука́ваго,/ и́бо он яви́ся лю́дем свои́м нескве́рнен и нетле́нен,/ прине́сши Христу́ себе́ в непоро́чную же́ртву, Бо́гу благоприя́тну,/ я́ко святи́тель, освяще́н те́лом и душе́ю,/ те́мже, ве́рнии лю́дие, прииди́те и восхвали́те Це́ркви и́стиннаго предста́теля,/ до́бляго побо́рника ве́ры Правоела́вныя, преди́внаго чудотво́рца,/ ми́лостиваго моли́твенника о душа́х на́ших, пресла́внаго Васи́лия.</p>
<p>
<red>Песнь 7</red>
</p>
<p>
<red>Ирмос: </red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Просвеща́емь благода́тию по Боже́ственному манове́нию,/ был еси́ светода́тельная звезда́,/ в после́днее вре́мя просия́в заря́ми, му́дре, пою́щим:/ благослове́н Бог оте́ц на́ших.</p>
<p>Святе́йшая Це́рковь озари́ тя,/ во е́же украси́ти <red>ю</red> доброде́тельными дея́ньми,/ живу́щей в тебе́ Неразде́льней Тро́ице, Е́йже вопие́м:/ благослове́н Бог оте́ц на́ших.</p>
<p>Вещми́ су́етными весь ум челове́ческий обуя́,/ ему́же даждь цельбу́ сло́вом твои́м, Васи́лие, науча́я лю́ди пе́ти:/ благослове́н Бог оте́ц на́ших.</p>
<p>Диви́мся пресла́вным чудесе́м твои́м, блаже́нне Васи́лие,/ и́миже неду́ги исцеля́еши и от бед избавля́еши,/ те́мже, повину́яся веле́нию твоему́, вопие́м Го́сподеви:/ благослове́н Бог оте́ц на́ших.</p>
<p>На́шему смире́нию бу́ди засту́пник, о́тче Васи́лие,/ и науча́й нас всегда́ пе́ти:/ благослове́н еси́, Бо́же оте́ц на́ших.</p>
<p>
<red>Богоро́дичен: </red>Седя́й в не́дрех неопи́санно Бо́га Отца́/ ны́не, Пречи́стая, почи́ в не́дрех Твои́х опи́санно,/ Твои́м обложе́н зра́ком спасе́ния ра́ди на́шего,/ Ему́же усе́рдно вопие́м:/ Препе́тый и Превозноси́мый во ве́ки.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
</p>
<p>Го́рдаго зми́я твои́м смире́нием стерл еси́, блаже́нне Васи́лие,/ возвыша́яся Бо́гу свои́м честны́м ра́зумом;/ те́мже тя чтим, Христа́ превознося́ще во ве́ки.</p>
<p>Богосло́вствуя о воплоще́нном Сло́ве,/ лю́ди своя́ от рабо́ты и ле́сти спасл еси́,/ отгони́вый ага́рянская безбо́жия, о́тче Васи́лие.</p>
<p>Возра́сл еси́, я́ко цвет благоуха́ния, в Захо́лмии, о́тче Богоно́сне,/ Скенде́рия же, тя прие́мля,/ всем прино́сит, яко во́ни, целе́бныя да́ры.</p>
<p>Иска́павый Бо́жия благода́ти сла́дость, я́ко гора́ ма́слина,/ те́ло твое́ слу́жит оби́тели твое́й,/ е́юже хва́лимся, воспева́юще дела́ Бо́жия.</p>
<p>Лико́в преми́рных приснотеку́щий светоно́сный исто́чник,/ благода́ти храм, Пречи́стая Де́во,/ сохрани́ нас моли́твами уго́дника Бо́жия Васи́лия.</p>
<p>
<red>Богоро́дичен: </red>Избавля́еши нас пе́рвыя кля́твы Твои́м рождество́м, Благослове́нная Отрокови́це,/ се́го ра́ди вопие́м Ти гла́сом Гаврии́ла:/ ра́дуйся, Вино́вная всех спасе́нию.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis>
</p>
<p>В земли́ кро́тких яви́лся еси́, о́тче Васи́лие, кро́ток,/ и незло́бив быв, с Вы́шними совокупля́яся во́инствы,/ я́ко доброде́тельными́ светлостьми́ укра́шен, блаже́нне.</p>
<p>Престо́л украша́я све́тло во всех, даже посреде́ злочести́вых градо́в,/ в <red>нихже</red> пожи́в, яко А́нгел,/ святи́тельством пома́зан, о́тче Богому́дре.</p>
<p>Па́мять твоя́ <red>Днесь</red> составля́ет пра́здник,/ апо́стольский лик и му́ченический собо́р ра́дуется,/ пра́ведных похвало́, свети́ло Черного́рское,/ е́же ве́рнии, пе́сньми восхваля́юще, вопию́т ти:/ изба́ви нас от вся́ких напа́стей и бед, блаже́нне Василие.</p>
<p>Пресла́вная па́мять твоя́ нам возсия́,/ просвеща́ющи ве́рных, и́же мо́лятся ти, да помяне́ши их/ и моли́твами твои́ми изба́виши вся лю́ди твоя́, о́тче му́дре Васи́лие.</p>
<p>Умертви́ на́ша плотски́я стра́сти и по́хоти,/ уста́ви бу́рю душе́вных волне́ний,/ укрепи́ же всех нас, и́же ве́рою и любо́вию почита́ют/ блаже́нную па́мять твою́, новоявле́нне Васи́лие.</p>
<p>
<red>Богоро́дичен: </red>Я́коже ка́пля небе́сная, во Твое́ чре́во, о Пресвята́я Де́во, дождь сни́де,/ изсуша́я пото́ки льсти́выя,/ и всем ве́рующим избавле́ние Тобо́ю, Пречи́стая, дарова́ся.
</p>
<p>
<red>Свети́лен.</red>
</p>
<p>
<red>Подо́бен: Посети́л ны:</red>
</p>
<p>Сла́вно красу́ется <red>Днесь</red> светоза́рное торжество́ во святе́й сла́ве лица́ Бо́жия,/ я́ко прии́де день па́мяти святи́теля, его́же велича́юще, мо́лим:/ да помяне́т по и́мени служа́щих во оби́тели его́/ и всех нас, хва́лящих па́мять его́.</p>
<p>
<red>Сла́ва, и ны́не, Богоро́дичен:</red>
</p>
<p>На Тя, Пречи́стая, упова́ние к Бо́гу возлага́ем: моля́щеся Ти:/ да от Христа́ Го́спода испро́сиши нам невреди́мым до конца́ сохрани́тися.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>Святи́телю Васи́лие,/ всел еси́ на ле́ствицу Боже́ственнаго ра́зума/ и к Бо́гу прибли́жился,/ исцеле́ния дар прие́мый,/ и́мже исцеля́еши неду́ги неисце́льныя/ и отгоня́еши ду́хи нечи́стыя,/ тем, па́мять твою́ пра́зднующе,/ ра́достию се́рдца Христа́ велича́ем,/ возвели́чившаго Своего́ уго́дника.</p>
<p>О́тче чу́дне Васи́лие,/ име́я светови́ден ум,/ свы́ше облиста́емь,/ ста́до твое́ до́бре упа́сл еси́./ Захо́лмия и Скенде́рия тобо́ю хва́лятся,/ Че́рная Го́ра с Примо́рием показу́ют чудеса́ твоя́,/ оби́тель же твоя́ со служа́щими в ней украша́ется тобо́ю./ Стра́сти ути́шив,/ бесо́вское де́йство уста́вил еси́,/ безстра́стием же, яко крыло́ма, возлете́л еси́ та́мо,/ иде́же неизрече́нная и недомы́слимая добро́та,/ тем ны́не моли́ся/ о всех нас, честву́ющих твое́ успе́ние.</p>
<p>О́тче отце́в, свяще́нства пра́вило,/ целому́дрия о́браз,/ мона́шествующих кре́пость был еси́, Васи́лие./ Сего́ ра́ди лику́й, Це́ркве Остро́жская, со служа́щими в тебе́,/ и́бо прии́де день па́мяти твоего́ утвержде́ния,/ любве́ свети́льника, исто́чника чуде́с,/ Боже́ственнаго Ду́ха сосу́д,/ пра́здник блаже́ннаго Васи́лия,/ его́же блажа́ще,/ усе́рдно хвала́ми почти́м.</p>
<p>
<red>Сла́ва, глас 6:</red>
</p>
<p>Преподо́бне треблаже́нне,/ святе́йший о́тче Васи́лие,/ па́стырю до́брый ве́рнаго своего́ ста́да,/ учениче́ Христо́в,/ положи́вый ду́шу о о́вцах,/ ны́не, всехва́льне, моли́твами твои́ми/ испроси́ нам ве́лию и бога́тую ми́лость.</p>
<p>
<red>И ны́не, Богоро́дичен:</red>
</p>
<p>Бо́га, от <red>Тебе</red>́ воплоти́вшагося,/ разуме́хом, Богоро́дице Де́во,/ Того́ моли́, Пречи́стая,/ о спасе́нии душ на́ших.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 7: </red>Возвесели́тся пра́ведник о Го́споде/ и упова́ет на Него́.
<red> Стих: </red>Услы́ши, Бо́же, глас мой, внегда́ моли́тимися к Тебе́.
<red> Апостол ко Евреем, зача́ло 335. </red>Аллилу́ия: Свяще́нницы Твои́ облеку́тся в пра́вду, и преподо́бнии Твои́ ра́достию возра́дуются.
<red> Ева́нгелие от Луки́, зача́ло 24. Прича́стен: </red>В па́мять ве́чную:
</p>
</section>
