<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го отца́ на́шего Дона́та, епи́скопа Еври́йскаго</p>
</title>
<p>
<red>НА ВЕЛИЦЕЙ ВЕЧЕРНИ</red>
</p>
<p>
<red>На </red>Го́споди, воззва́х:
<red> стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>Всетво́рче Царю́ Бо́же наш,/ ди́вен еси́ во святы́х Твои́х,/ прославля́я Твоя́ уго́дники,/ за усе́рдную к Тебе́ любо́вь/ дарова́л еси́ ве́рным Твои́м лю́дем/ иера́рха блаже́ннаго — Дона́та чудотвори́теля,/ в его́же <red>Днесь</red> па́мять сла́вим Тя,/ Триипоста́сне Го́споди.</p>
<p>Все́льшаяся благода́ть Твоя́, Влады́ко,/ в Богому́дрый Твой сосу́д,/ предви́денный Тобо́ю измла́да,/ в освяще́ннаго Дона́та,/ соде́ла в ми́ре чудеса́ пресла́вная/ уго́дною бо он к Тебе́ моли́твою:/ в свое́й стране́ в су́шу дождь испроси́/ и от дще́ри царе́вы изгна́ де́мона./ Его́же моли́твами да́руй и нам ве́лию ми́лость.</p>
<p>Всепрему́дрый Соде́телю наш,/ Бо́же Триипоста́сне Еди́ный,/ хвали́мый от у́мных Твои́х сил непреста́нно,/ и от нас, бре́нных, приими́ <red>Днесь</red> хвале́ние,/ сла́вишися бо в Твое́м иера́рхе,/ блаже́нном епи́скопе Дона́те,/ и́же стра́сти па́губныя в ми́ре сем победи́,/ сподо́бися чуде́сных Твои́х дарова́ний,/ пре́йде в Небе́сныя оби́тели/ моли́ти Тя о нас, жи́зни Пода́теля нам, Го́спода.</p>
<p>
<red>И́ны стихи́ры, глас 4.</red>
</p>
<p>
<red>Подо́бен: </red>Я́ко до́бля:
</p>
<p>Блаже́нне о́тче Дона́те,/ ты мудрова́нием ду́ха плотско́е мудрова́ние умертви́л еси́,/ жили́ще быв Ду́ха Свята́го,/ во всей жи́зни твое́й бо́дренно подвиза́лся еси́,/ моли́твами и посто́м благоугожда́я Влады́це Христу́./ Ему́же в Небе́сных предстоя́, моли́ся о нас,/ дарова́ти нам мир и ве́лию ми́лость.</p>
<p>Влады́ку Христа́ подража́я,/ кро́ток и ми́лостив, му́дре о́тче наш Дона́те, был еси́,/ архиере́йства гра́да Еври́я сподоби́вся,/ упа́сл еси́ лю́ди Бо́жия на па́жити ева́нгельской,/ о́браз в доброде́телех себе́ сама́го подава́я,/ просвети́л еси́ всю подсо́лнечную,/ просла́вив Просла́вльшаго тя./ Предста́тельство и по́мощь во вся́ких ско́рбех/ при́сно сотворя́й пою́щим тя.</p>
<p>Преизря́дно Це́рковь Христо́ву,/ ве́рных собра́ние украси́л еси́,/ богозда́нно пе́рвая бо добро́та в тебе́ яви́ся,/ пресла́вная чудеса́ тобо́ю повсю́ду сотворя́ющи,/ и́бо и чу́вственнаго и вреди́тельнаго в воде́ зми́я стра́шна уби́в,/ во́ду без вре́да лю́дем пи́ти сотвори́л еси́./ Те́мже тому́ удивля́шеся, мо́лим тя:/ моли́ Бо́га спасти́ся нам.</p>
<p>
<red>Сла́ва, глас 8:</red>
</p>
<p>Прииди́те, благочести́вых люде́й собра́ние,/ воздади́м сла́ву и хвалу́ Всетворцу́ Бо́гу на́шему,/ глаго́люще согла́сно: аллилу́ия./ Я́ко Он, Всемо́щный, сотвори́ всем <red>Днесь</red> вели́чие,/ просла́ви бо Своего́ уго́дника,/ святи́теля Дона́та блаже́ннаго,/ столпа́ Це́ркве Святы́я неподви́жима,/ исто́чника чуде́с преизоби́льнаго,/ во вся́ких ско́рбех лю́дем ве́рным ско́раго помо́щника,/ и́же и́стинною ве́рою и богоприя́тною моли́твою ко Го́споду Бо́гу/ ме́ртваго му́жа воскреси́/ и от разреше́ния до́лга жену́ его́ свободи́, обличи́в злоде́теля;/ от царе́вны де́вы де́мона, му́чащаго ю, прогна́;/ два́жды в су́шу дождь с небе́с сведе́;/ моля́щим его́ исполня́ет проше́ния./ Те́мже к нему́ возопии́м:/ ра́дуйся, о́тче Богому́дрый,/ па́стырю и сострада́телю наш,/ чудотво́рче Дона́те,/ преди́вный и ми́лостивый,/ и моли́ о нас Человеколю́бца Бо́га/ да насле́дим вси Ца́рство Небе́сное.</p>
<p>
<red>И ны́не, Богоро́дичен: </red>Царь Небе́сный:
</p>
<p>
<red>Вход. Проки́мен дне. И чте́ния святи́тельская
<emphasis>(зри 26 апреля).</emphasis>
</red>
</p>
<p>
<red>На лити́и стихи́ры, глас 4:</red>
</p>
<p>На сла́ву Бо́жию стеце́мся вси/ и у́зрим о́браз Бо́жий и подо́бие соблю́дшаго,/ всечестна́го иера́рха Христо́ва Дона́та,/ и́же в чудесе́х сия́ет/ и просвеща́ет ве́рных сердца́ и мы́сли благода́рно,/ де́лы бо богоуго́дными дости́же край жела́ний —/ соверше́нную любо́вь Христа́ Го́спода Иису́са,/ и ны́не, в Небесе́х со А́нгелы ликовству́я,/ мо́лится о честву́ющих па́мять его́ ве́рно.</p>
<p>Нова́го Ри́ма — гра́да Константи́ня/ благове́рнии вси лю́дие,/ в па́мять <red>Днесь</red> Богоно́снаго иера́рха Дона́та/ прииди́те и восхвали́те ку́пно с на́ми:/ и́же богоизбра́нное бысть жили́ще Всесвяты́я Тро́ицы,/ отню́ду же благода́ть прие́м,/ архиере́й святы́й чудеса́ сотворя́ет,/ удиви́ царя́, правосла́вна самоде́ржца,/ и весь наро́д, та́мо су́щий./ По проше́нию царе́ву, ходи́в по гра́ду в моли́твах к Бо́гу/ и изведе́ с высоты́ небе́сныя на су́хость земну́ю дождь преве́лий;/ на не́мже ри́за в дожди́ том мно́гом ни ка́плею омочи́ся./ Сух бо святи́тель во храм святы́й прии́де,/ воспева́я сла́ву Христу́ Бо́гу,/ и мо́лится Ему́ о всех нас.</p>
<p>Боже́ственный ра́дости и весе́лия духо́внаго испо́лнение,/ яви́ся светоно́сная твоя́ па́мять,/ о́тче Богому́дре Дона́те./ Во псалме́х у́бо и пе́снех све́тло торжеству́ет/ твоя́ па́ства гра́да Еври́я и окре́стныя его́,/ име́ющи в себе́ свети́льника богоуго́днаго и па́стыря чудотвори́ваго,/ зе́млю суху́ю у них напои́вшаго/ и преизоби́льно плоды́ возрасти́ти сотво́ршаго,/ ми́лость же и любо́вь всем лю́дем, в беда́х су́щим, подаю́щаго./ Сего́ же ра́ди наследи́л еси́ ве́чное блаже́нство,/ предстоя́ Триипоста́сному Божеству́,/ моли́ изба́витися нам от вся́ких бед и скорбе́й/ и насле́дити прекра́сный град — Иерусали́м Го́рний.</p>
<p>Сла́ву воплоти́вшагося Сы́на Бо́жия/ на земли́ пропове́дуя,/ я́ко архиере́й достосла́вный,/ о́тче преподо́бне Дона́те,/ сла́ву мирску́ю и бога́тство вмени́в во ничто́же,/ от страсте́й ду́шу и те́ло моли́твою и посто́м очи́стил еси́,/ нас ра́ди обнища́вшего Христа́ возлюби́в./ Без преткнове́ния учи́л еси́ лю́ди Госпо́дни/ благоче́стию, чистоте́, и́стине,/ о́браз явле́нный и прописа́ния ева́нгельский жи́зни быв всем наро́дом./ Сего́ же ра́ди просла́вился еси́ чудотворе́ниями по вселе́нней,/ тем воше́д в Го́рняя Небеса́,/ моли́ Всеблага́го Бо́га,/ сла́вити и воспева́ти Его́ нам во ве́ки.</p>
<p>
<red>Сла́ва, глас 5:</red>
</p>
<p>Кто возглаго́лет, Всетво́рче Бо́же наш,/ суде́б Твои́х бе́здну,/ и́миже на земли́ спаса́еши лю́ди Твоя́,/ да избра́нныя Твоя́, правосла́вно живу́ще все,/ в вечнора́достных Твои́х кро́вех водворя́тся/ и зре́ния Твоего́, в Тро́ице сла́вимаго, сподо́бятся./ Богоизбра́нныя бо Твоя́ и чи́стыя сосу́ды, епи́скопы святы́я,/ Це́ркве Боже́ственныя па́стыри поставля́еши,/ и́же Тя, Вседержи́теля и ми́ра всего́ Прави́теля,/ де́лом и сло́вом пропове́даша,/ научи́ша наро́ды благоче́стию,/ ве́ровати в Тя и служи́ти Бо́гу,/ в Тро́ице жи́ву и и́стинну,/ и чудесы́ преславными о́ныя удиви́ша./ Си́цев бе му́дрый и ве́рный архиере́й Твой,/ оте́ц наш Дона́т преподо́бный./ От ю́ности своея́ возлюби́ Тя/ и, я́ко на тве́рди тве́рдельное со́лнце,/ доброде́телями просвети́ся/ и осия́ вся ми́ра концы́./ Христоподража́телен быв терпе́нием, кро́тостию и ми́лостию ко всем челове́ком,/ чуде́с благода́ть почерпе́,/ преста́вися к Тебе́, Влады́це,/ моли́твами его́ спаси́ нас, Го́споди.</p>
<p>
<red>И ны́не, Богоро́дичен:</red>
</p>
<p>Храм и дверь еси́,/ пала́та и престо́л Царе́в,/ Де́во Всечестна́я,/ Е́юже Изба́витель мой, Христо́с Госпо́дь,/ во тьме спя́щим яви́ся,/ Со́лнце сый пра́вды, просвети́ти хотя́,/ я́же созда́ по о́бразу Своему́ руко́ю Свое́ю./ Те́мже, Всепе́тая,/ я́ко ма́терне дерзнове́ние к Нему́ стяжа́вшая,/ непреста́нно моли́ спасти́ся душа́м на́шим.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен: </red>Всехва́льнии му́ченицы:
</p>
<p>Бо́га Отца́, Сы́на и Свята́го Ду́ха,/ в Тро́ице Единосу́щна, пропове́дал еси́,/ всему́дре о́тче Дона́те,/ я́ко везде́ Сый и вся исполня́ет/ и призыва́ет во оби́тели Небе́сныя челове́ки,/ учи́л еси́ па́ству Ему́ при́сно служи́ти,/ архиере́й быв правосла́вный./ Тем моли́ о нас Христа́ Го́спода,/ да сподо́бимся мы во ве́ки с Ним жи́ти.</p>
<p>
<red>Стих: </red>Свет возсия́ пра́веднику/ и пра́вым се́рдцем весе́лие.
</p>
<p>Ди́вный сосу́д Вы́шняго,/ в Це́ркви Христо́вой поста́вленный,/ всече́стне Дона́те чудотво́рче,/ из него́же ре́ется благода́ть исцеле́ний ве́рным,/ и пра́вило доброде́телей изве́стное,/ любви́ струя́ неистощи́мая,/ сла́во правосла́вных,/ тре́бующих ско́рая по́мощь,/ твои́ми моли́твами испроси́ нам у Христа́/ несконча́емое в Небесе́х насле́дие.</p>
<p>
<red>Стих: </red>Весели́теся, пра́веднии, о Го́споде,/ и испове́дайте па́мять святы́ни Его́.
</p>
<p>На высоте́ восхожде́ние/ в се́рдце твое́м име́в непреста́нно, о́тче,/ де́ятелей чудотво́рных сподо́бился еси́/ и, кро́ток быв, кро́тких вои́стинну насле́довал еси́ зе́млю,/ иде́же зри́ши несре́дственно Боже́ственную Тро́ицу./ Сего́ ра́ди тя почита́ем и ра́достию взыва́ем:/ ра́дуйся, архиере́ю Дона́те,/ учи́телю Це́ркве Богодарова́нный.</p>
<p>
<red>Сла́ва, глас 6:</red>
</p>
<p>Ева́нгелия Христо́ва послу́шателя,/ и́стиннаго па́стыря, Богоно́снаго свети́льника,/ возсия́вшаго среди́ не́дра церко́внаго/ благоче́стием, и чистото́ю, и чу́дною добро́тою,/ отца́ чудотво́рца Дона́та сла́внаго,/ церко́вныя вси пито́мцы,/ восхва́лим <red>Днесь</red> ра́достне:/ ра́дуйся, о́тче, Бргозри́тельный у́ме,/ челове́че Небе́сный, земны́й А́нгеле;/ ра́дуйся, виногра́да душ христиа́нских де́лателю;/ ра́дуйся, Христо́в дру́же и́скренний;/ ра́дуйся, в послуша́ние зову́щим тя гото́вый помо́щник;/ ра́дуйся, руководи́телю изве́стный в Ца́рство Небе́сное,/ в не́мже ны́не обита́я,/ призира́й, свя́те, на моля́щия тя:/ да пода́ст Христо́с Бог всем лю́дем/ мир и ве́лию ми́лость.</p>
<p>
<red>И ны́не, Богоро́дичен: </red>Творе́ц и Изба́витель:
</p>
<p>
<red>На благослове́нии хле́бов тропари́ о́ба, по еди́ножды, и </red>Богоро́дице Де́во:
<red>еди́ножды.</red>
</p>
<p>
<red>А иде́же несть всено́щнаго бде́ния, на вели́цей вече́рни по </red>Ны́не отпуща́еши:
<red>глаго́лем тропа́рь еди́ножды. </red>Сла́ва, и ны́не,
<red> Богоро́дичен воскресен.</red>
</p>
<p>
<red>Тропа́рь: глас 8:</red>
</p>
<p>Благи́й яре́м Христо́в и бре́мя легко́ Ева́нгельскаго уче́ния взем,/ иера́рше Дона́те Богоблаже́нне,/ вельми́ подвиза́лся еси́ во
<emphasis/>вре́менней жи́зни,/ архиере́й у́бо Богоуго́ден быв,/ до́бре пасы́й лю́ди Бо́жия,/ просвети́в ты́я уче́нием,/ чудотворе́нием вселе́нную удиви́л еси́./ Сего́ ра́ди мо́лим тя:/ да изба́вит нас Христо́с Бог от вся́ких бед/ и Небе́снаго блаже́нства сподо́бит.
</p>
<p>
<red>Ин тропа́рь, глас 4:</red>
</p>
<p>Блаже́н де́латель и украси́тель Це́ркве Христо́вы,/ о́тче Дона́те, был еси́,/ непреста́нно попече́ние о ста́де твое́м стяжа́в,/ науча́я и руководя́ о́но в любви́ Сы́на Бо́жия,/ не то́кмо бо в твое́м гра́де мно́гий наро́д,/ но в Константино́поле самоде́ржца и в нем вся лю́ди/ удиви́л еси́/ пресла́вными чудесы́ твои́ми./ Богоуго́дныя у́бо мольбы́/ сотворя́я ко Христу́ Бо́гу,/ помо́щник скор всем яви́ся,/ предстоя́ Всесвяте́й Тро́ице,/ в Вы́шних моли́ Ю о всех нас,/ да спасе́т ду́ши на́ша.</p>
<p>
<red>НА У</red>
<red>́ТРЕНИ</red>
</p>
<p>
<red>На </red>Бог Госпо́дь:
<red> тропари́, о́ба по еди́ножды. Сла́ва, и ны́не, Богоро́дичен: </red>Е́же от ве́ка:
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен: </red>Ка́мени запеча́тану:
</p>
<p>Возсия́л еси́ в ми́ре, святи́телю Дона́те,/ чудесы́ просвеща́я ве́рно приходя́щия к тебе́,/ престо́л же архиере́йский, я́ко мудр па́стырь, украси́в,/ мно́жае присво́ился еси́ Христу́ и лику́еши со А́нгелы на Небесе́х, о нас моля́ся./ Сла́ва укре́пльшему тя Бо́гу,/ слава Венча́вшему тя,/ сла́ва Де́ющему тобо́ю всем исцеле́ния.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая Де́во Богоро́дице Мари́е,/ ру́це Твои́ Боже́ственныя, и́миже Созда́теля понесла́ еси́, вопло́щшагося благосты́нею,/ просте́рши, умоли́ Его́/ изба́вити ны от искуше́ний, и бед, и страсте́й, хва́лящия Тя любо́вию и вопию́щия:/ сла́ва Все́льшемуся в Тя,/ сла́ва Проше́дшему из Тебе́,/ сла́ва Изба́вившему нас рождество́м Твои́м.</p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен: </red>Красоте́ де́вства:
</p>
<p>Ве́ру правосла́вную име́я,/ всеусе́рдно во след Христа́ Го́спода поте́кл еси́, преподо́бне иера́рше Дона́те,/ ум твой впери́в к любви́ Его́,/ непреста́нно в моли́твах и посте́х пребыва́л еси́,/ день и нощь всем благотворя́,/ приве́л еси́ Христу́ доброде́тельми твои́ми мно́гий наро́д,/ те́мже и нас помяни́ ко Го́споду, спасти́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Богоблаже́нная Де́во Мари́е,/ недомы́сленно и непостижи́мо есть та́инство Бо́жие о Тебе́,/ Богообра́дованная Влады́чице,/ Бо́га бо во чре́ве Твое́м заче́нши, пло́тию родила́ еси́./ Его́же во дву естеству́, в Еди́ной же Ипоста́си,/ Бо́га и Челове́ка, Тобо́ю научи́хомся сла́вити,/ Его́же моли́, да сподо́бимся соверше́ннаго зре́ния Его́/ ве́чно со все́ми святы́ми.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: </red>Прему́дрости:
</p>
<p>Сло́во воплоти́вшагося Челове́ка Иису́са/ благоче́стно соблю́л еси́, преблаже́нне о́тче Дона́те, в се́рдце твое́м,/ И́же рече́: кто соблюде́т, сме́рти не и́мать во ве́ки./ Сие́ де́ло в тебе́ испо́лнися,/ тем бо Боже́ственным сло́вом и жив сый ты, вели́ка и ужа́сна сотвори́л еси́ чудеса́:/ воскреси́л еси́ ме́ртва челове́ка;/ вредя́щаго во исто́чнице лю́таго зми́я уби́;/ дожди́ с небесе́ во оживле́ние лю́дем свед;/ де́монов полки́ от челове́к прогна́л еси́/ и досто́йно Христо́ву Це́рковь упа́сл./ Храм свят во сла́ву Го́спода Бо́га созда́в,/ по успе́нии твое́м живе́ши на Небесе́х,/ отну́дуже всем по́мощь подава́й, чту́щим святу́ю па́мять твою́.</p>
<p>
<red>Сла́ва: </red>Богоно́сным апо́столом нра́вом, де́лы и чудесы́/ уподо́бился еси́, о́тче всему́дре Дона́те./ Да́нный бо тебе́ тала́нт со мно́гим при́купом Единоро́дному Сы́ну Бо́жию прине́сл еси́,/ научи́в любви́ Бо́жией,/ ве́ре правосла́вней,/ Богому́дрым бо твои́м смы́слом от Це́ркве отгна́л еси́ вся ерети́ческая по́лчища/ и, мно́гая пресла́вная чудеса́ соде́лав в прославле́ние И́мени Го́спода Вседержи́теля, преше́л еси́ во двор Небе́сный./ Те́мже мо́лим тя:/ моли́ Христа́ Бо́га прегреше́ний оставле́ние и насле́дие Небе́сное и нам дарова́ти,/ чту́щим любо́вию святу́ю па́мять твою́.
</p>
<p>
<red>И ны́не, Богоро́дичен:</red>
</p>
<p>Предви́денная Бо́гом Всенепоро́чная Де́во, Мари́е
<emphasis/>Богоро́дице,/ Ма́терь Пресу́щественному Бо́га Отца́ Сло́ву и Безле́тному яви́лася еси́,/ Его́же в после́дняя ле́та сего́ ми́ра пло́тию родила́ еси́ па́че ума́./ И Тя, Богома́ти, я́ко Богоизбра́нное Свое́ оби́телище земно́е,/ пресели́ с пло́тию в Небе́сныя кро́вы,/ иде́же ны́не одесну́ю Сы́на и Бо́га предстои́ши, Всецари́це А́нгелом и челове́ком,/ сла́вою и че́стию венча́нная/ и благода́ть и по́мощь на земли́ обита́ющим подава́ющая, о Обра́дованная./ Мо́лим Тя, Влады́чице:/ моли́ Богонача́льную Всесвятю́ Тро́ицу,/ да спасе́т лю́ди Своя́ по Свои́м щедро́там и премно́гому человеколю́бию.
</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.
<red> Стих: </red>Что́ возда́м Го́сподеви о всех, я́же воздаде́ ми? Вся́кое дыха́ние:
<red> Ева́нгелие от Иоа́нна, зача́ло 36.</red>
</p>
<p>
<red>По 50-м псалме́, стихи́ра, глас 6:</red>
</p>
<p>Сла́ва Вездесу́щему Всеблаго́му Бо́гу,/ благоволи́вшему да́ти слове́сному Своему́ ста́ду/ Богому́драго па́стыря и учи́теля, святи́теля Дона́та,/ и́же Всесвяты́я Тро́ицы Боже́ственныя дом избра́нный бысть;/ да́ры чудоде́тельныя в себе́ име́я,/ весь мир благоде́тельствова/ и воздви́же вся́ку ду́шу челове́чу сла́вити всетворя́щаго/ и в мо́лениях по́мощь подава́ющаго Бо́га,/ кому́ждо всем потре́бная и поле́зная./ Те́мже, о иера́рше, о́тче всеблаже́нне,/ сподо́бивыйся он век получи́ти,/ моли́ся о нас, е́же та́мо моля́щим тя бы́ти.</p>
<p>
<red>Кано́н свято́му иера́рху Дона́ту, глас 4.</red>
</p>
<p>
<red>Песнь 1 </red>
</p>
<p>
<red>Ирмо́с: </red>
<emphasis>Боже́ственным покрове́н/ медленноязы́чный мра́ком,/ извити́йствова Богопи́санный зако́н:/ ти́ну бо оттря́с очесе́ у́мнаго,/ ви́дит Су́щаго/ и науча́ется Ду́ха ра́зуму,/ хваля́ Боже́ственными пе́сньми.</emphasis>
</p>
<p>Боже́ственное Твое́, Всецарю́, о ро́де челове́ческом промышле́ние:/ воздви́гл бо еси́, я́ко друга́го Моисе́я,/ руково́дствити лю́ди Твоя́ иера́рха, блаже́ннаго Дона́та,/ и́же в Твое́й благода́ти воспе́ Тебе́ благода́рныя пе́сни.</p>
<p>Боже́ственному Престо́лу при́сно со избра́нными предстоя́,/ невече́рния зари́, о́тче преподо́бне, исполня́емь,/ нам, ве́рно честву́ющим тя, испроси́ у Христа́ Го́спода све́та,/ от мракоро́дныя грехо́в тьмы просвети́тися и воспе́ти, я́ко Бог просла́вися.</p>
<p>Боже́ственных слове́с ева́нгельскаго Богопропове́дания измла́да научи́вся, блаже́нне,/ впери́л еси́ о́ная кре́пце, я́ко коры́сть мно́гу в тых обреты́й,/ удо́бь огорсти́л
<a type="note" xlink:href="#note20">20</a> еси́ всяк путь доброде́тели во спасе́ние,/ учи́л бо еси́ вся умнослове́сныя воспева́ти Бо́гу, я́ко просла́вися.
</p>
<p>
<red>Богоро́дичен: </red>Боже́ственная багряни́це Небе́снаго Царя́ сла́вы, Пречи́стая Де́во Мари́е,/ Твои́ми бо кровьми́ Ипоста́сное Бо́га Отца́ Сло́во/ в на́ше челове́чество обагри́ся и злоро́дную истреби́ кля́тву, пострада́в за нас пло́тию./ Ему́же чрез Тебе́ верно вопие́м:/ в щедро́тах безме́рных Бог Иису́с сла́вно просла́вися.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Разве́рзе утро́бы неча́дствовавшия у́зы,/ доса́ду же неудоботерпи́му благоча́дствующия,/ еди́на моли́тва проро́чицы дре́вле А́нны,/ нося́щий дух сокруше́н,/ к Си́льному и Бо́гу ра́зумов.</emphasis>
</p>
<p>Разве́рзл еси́ бде́нными твои́ми к Бо́гу моли́твами мрак страсте́й, Богоно́се о́тче,/ вся вра́жия досажда́ющий тебе́ прило́ги сокруше́нным ду́хом до конца́ отрази́в,/ церко́вную па́ству до́бре упа́сл еси́,/ при́сно, Всеси́льне, — зовя́, — Го́споди.</p>
<p>Разве́рзи нам, всеблаже́нне святи́телю,/ всеще́дрыя хля́би
<a type="note" xlink:href="#note21">21</a> Всеще́драго Бо́га на́шего предста́тельством твои́м,/ я́коже жа́ждою изнемо́гшия в ме́сте безво́дне,/ сухо́й земле́ исто́чник разве́рзл еси́,/ да наводни́мся его́ благода́тию, в разуме́ пою́ще:/ Всеси́льне Бо́же.
</p>
<p>Разве́рзеся иногда́ ми́лость твоя́, о́тче, ко жи́телем страны́,/ в не́йже во исто́чнице злоя́дный змий угнезди́ся, вреди́ сме́ртно во́ды пи́ти./ Его́же, я́ко челове́к Бо́жий, безбоя́зненно уби́в,/ во́ду пи́ти всем сотвори́л еси́,/ напо́й и нас исто́чником во спасе́ние ми́лости твоея́, да зове́м:/ Всеси́льне Го́споди.</p>
<p>
<red>Богоро́дичен: </red>Разве́рзе утро́бу Твою́, Пречи́стая Де́во, Единоро́дный Сын Бо́жий,/ преесте́ственно из Пречи́стою боку́ Твое́ю проше́д,/ во избавле́ние всех люде́й от вра́жиих ко́зней./ Те́мже, Благода́тная Мари́е, разжени́ ви́димыя и неви́димыя враги́ на́ши/ и разве́рзенныя их на ны че́люсти сокруши́, да ра́достно вопие́м:/ Всеси́льне Го́споди.
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:
</p>
<p>Вели́каго свети́льника светоза́рнаго, Це́ркве столпа́ неразори́маго,/ преизя́щнаго чудотво́рца Дона́та восхва́лим,/ и́же благода́тию воплоти́вшагося Христа́, Сы́на Бо́жия,/ я́ко Его́ сотвори́тельный орга́н, соде́я преве́лия чудеса́ в ми́ре,/ и́хже самоде́ржец царь и Константи́нова гра́да весь наро́д зри́тели бы́ша/ и па́ствы его́ архиере́йскаго престо́ла лю́дие, у них бы́вшая, ви́деша./ К нему́ же возопие́м усе́рдно, зову́ще:/ архиере́ю, благода́ти Бо́жия испо́лненный,/ всем тре́бующим исполня́еши проше́ния,/ моли́ся Христу́ Бо́гу прегреше́ний оставле́ние дарова́ти/ пра́зднующим с любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, престо́ле огнезра́чный Бо́жий,/ ра́дуйся, Отрокови́це, седа́лище ца́рское,/ о́дре, упещре́нно по́стланный,/ златопорфи́рный черто́зе, хлами́до червленожа́ркая,/ укра́шенный хра́ме, молниено́сная колесни́це, свети́льниче многосве́тлый./ Ра́дуйся, Богоро́дице, дванадесятосте́нный гра́де,/ и дверь златокова́нная, и черто́же светоза́рный,/ светлопозлаще́нная трапе́зо, Богоукра́шенная ски́ние,/ ра́дуйся, сла́вная Неве́сто, Со́лнце ка́плющая./ Ра́дуйся, еди́на души́ моея́ благоле́пие.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Царю́ царе́й,/ Яковы́й от Якова́го,/ Еди́н, Сло́ве, произше́дый,/ от Отца́ Безвино́внаго Равномо́щнаго Твоего́ Ду́ха/ апо́столом и́стинно посла́л еси́/ я́ко Благоде́теля, пою́щим:/ сла́ва держа́ве Твое́й, Го́споди.</emphasis>
</p>
<p>Царю́ царе́й в пресве́тлых Небесе́х ны́не предстоя́щий,/ зре́ния Единосу́щнаго в Трие́х Ипоста́сех Божества́ сподо́бивыйся,/ Боже́ственный иера́рше Дона́те,/ моли́ся, о́тче, о призыва́ющих тя,/ да, спа́сшеся от вся́ких зде скорбе́й, пое́м:/ сла́ва си́ле Твое́й, Го́споди.</p>
<p>Царя́ Христа́ Бо́га на́шего, слове́сному Его́ ста́ду и́стинный архиере́й быв,/ труды́ и по́двиги во уче́нии ева́нгельскаго жития́ в позо́р
<a type="note" xlink:href="#note22">22</a> всем предложи́л еси́, о́тче,/ твои́ми у́бо уче́нии и благоприя́тством вселе́нную воздви́гл еси́ гласи́ти:/ сла́ва си́ле Твое́й, Го́споди.
</p>
<p>Царь Небе́сный, за человеколю́бие Свое́ яви́выйся нам,/ прозре́ тя досто́йна благода́ти Своея́ сосу́да,/ очи́стившагося вся́каго мирска́го пристра́стия и плотски́х по́хотей./ Его́же, Бо́га и́стинна, ты, блаже́нне, словесы́ и чудодея́нием воспе́л еси́:/ сла́ва си́ле Твое́й, Го́споди.</p>
<p>
<red>Богоро́дичен: </red>Цари́це Небесе́ и земли́, Богома́ти Влады́чице Де́во,/ воспита́вшая пресладча́йшаго Сы́на Перворо́днаго, Иису́са Го́спода пречи́стыми сосцы́ Твои́ми,/ во избавле́ние от грех всего́ ми́ра,/ моли́ Его́, Человеколю́бца, да пода́ст нам чи́сте взыва́ти:/ сла́ва си́ле Твое́й, Го́споди.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Реши́тельное очище́ние грехо́в,/ огнедохнове́нную приими́те Ду́ха ро́су,/ о ча́да снегообра́зная, церко́вная!/ Ны́не от Сио́на бо изы́де Зако́н</emphasis> —/
<emphasis>языкоогнеобра́зная Ду́ха благода́ть.</emphasis>
</p>
<p>Разреши́вшаго у́зы сме́ртныя Го́спода Иису́са благода́тию,/ разреши́л еси́, о́тче блаже́нне, заимода́тельное рукописа́ние, воскреси́в ме́ртва,/ и́же поноси́ злоде́телю, хотя́щему взя́ти второ́е до́лжное,/ разреши́ и на нас востаю́щия враго́в ко́зни,/ подая́ нам Ду́ха благода́ть.</p>
<p>Реше́ние грехо́вных плени́ц/ мно́гим, испове́дающимся чи́сте от се́рдца, сотвори́л еси́, всече́стне,/ в ча́да церко́вная приве́д, напои́л еси́ о́ныя из Сио́на исше́дшим зако́ном, Богоразу́мне,/ уча́ вся ве́рныя мольба́ми и посто́м приима́ти Ду́ха благода́ть.</p>
<p>Реши́л еси́, преподо́бне, зе́льную печа́ль/ царя́ и цари́цы благочести́вых, и́же моли́ли тя,/ отгна́в от дще́ри их царе́вны му́чащаго <red>ю</red> де́мона,/ благодари́ша бо Бо́га, ра́достне диви́шася живу́щей в тебе́ Ду́ха благода́ти.</p>
<p>
<red>Богоро́дичен: </red>По рождестве́ Твое́м стра́ннем пребыла́ еси́ Де́вою,/ я́коже пре́жде: Бог бо бе рожде́йся, и претворя́яй вся во́лею,/ Безму́жная Мари́е Богоневе́стная.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Очище́ние нам, Христе́,/ и спасе́ние, Влады́ко,/ возсия́л еси́ от Де́вы,/ да, я́ко проро́ка от зве́ря морска́го пе́рсей Ио́ну,/ от тли исхити́ши/ всего́ Ада́ма всеро́дна па́дшаго.</emphasis>
</p>
<p>Очище́ние Це́ркве твоея́ бо́дрым пасо́мством от ерети́ческаго злове́рства/ и от вся́каго собла́зна сотвори́в, Богоно́се о́тче,/ зве́ря, челове́ческих душ губи́теля, уби́л еси́ моли́твами твои́ми.</p>
<p>Очище́ние душе́внаго твоего́ Богозри́тельнаго смы́сла, о́тче Дона́те, соде́ловая,/ от пристра́стнаго жития́ и царе́вых трудо́в за труд не восхоте́л еси́ взя́ти,/ да от тлеро́дныя земли́ удо́бь исхити́шися.</p>
<p>Очище́ние чу́дно бе́дствующей жене́/ от напра́снаго заимоистяза́тельнаго до́лга сотвори́л еси́, преподо́бне:/ ми́лостивно бо, ея́ скорбь услы́шав, воздви́гл му́жа уме́рша,/ и́же обличи́ оби́ду творя́щаго.</p>
<p>
<red>Богоро́дичен: </red>Очище́ние, Богороди́тельнице Де́во, тлеро́днаго сладостра́стия правове́рным подала́ еси́,/ из Тебе́ бо произше́д, Влады́ка Христо́с возста́ви ны, па́дшия,/ же́ртву хвале́ния Ему́ при́сно возноси́ти.
</p>
<p>
<red>Конда́к, глас 8.</red>
</p>
<p>
<red>Подо́бен: </red>Взбра́нной Воево́де:
</p>
<p>Красото́ Це́ркве, утверди́вшияся на ка́мени — Боговоплоще́нном Спа́се Христе́,/ Богоправи́мое доброде́телей прави́ло,/ Дона́те, досточу́дный чудотво́рче,/ я́ко иера́рх име́еши дерзнове́ние всетворя́щему Бо́гу о лю́дех моли́тися,/ враго́в ви́димых и неви́димых предста́тельством твои́м свободи́ вопию́щия:/ сла́ва в Тро́ице Еди́ному Бо́гу.</p>
<p>
<red>И́кос:</red>
</p>
<p>Досто́йно в ми́ре жи́тельствуя,/ Боже́ственным любви́ Бо́жия пла́менем Боголюби́вое се́рдце твое́ распаля́я/ и Небе́сным духо́внаго исправле́ния огне́м умовре́дныя прегреше́ний людски́х пле́велы пожига́я,/ богомы́сленно Триипоста́снаго Бо́га пропове́дал еси́,/ Его́же Боже́ственным дарова́нием чуде́с ре́ки, Дона́те всехва́льне, источи́л еси́./ Те́мже вопие́м ти:/ ра́дуйся, от ю́ности воздержа́нию научи́вся;/ ра́дуйся, в мла́дости седи́нами ума́ благоукраси́вся./ Ра́дуйся, чи́стое житие́ в достосла́вном де́встве соверши́вый;/ ра́дуйся, посто́м и моли́твами Всеблаго́му Бо́гу на́шему угоди́вый./ Ра́дуйся, победи́в вся преле́стнаго сего́ земна́го ми́ра сла́сти;/ ра́дуйся, от лука́ваго де́мона приснонаноси́мыя отрази́в стра́сти./ Ра́дуйся, я́ко досто́ин па́стырь, на престо́л архиере́йский возведе́нный;/ ра́дуйся, па́ству твою́ на па́жити ева́нгельской до́бре пасы́й, ублаже́нный./ Ра́дуйся, испо́лнен я́влься ми́лостивых ко всем благотворе́нии;/ ра́дуйся, Богопоста́вленный столп архиере́йских удобре́ний./ Ра́дуйся, чуде́с во Христе́ пресла́вных в по́льзе сотвори́тель;/ ра́дуйся, в любо́вь Христо́ву мно́гих научи́тель./ Ра́дуйся, тебе́, приве́тствующе, вопие́м:/ сла́ва в Тро́ице Еди́ному Бо́гу.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Согла́сная возшуме́ орга́нская песнь/ почита́ти златосотворе́нный безду́шный истука́н;/ Уте́шителева же светоно́сная благода́ть повеству́ет,/ е́же вопи́ти:/ Тро́ице Еди́ная, Равноси́льная, Безнача́льная, благослове́нна еси́.</emphasis>
</p>
<p>Согла́сно покори́в те́ло ду́ху,/ Пренача́льней Боже́ственней Тро́ице боготворе́нным тобо́ю орга́ном/ воспе́л еси́, блаже́нне Дона́те, досто́йную песнь: аллилу́ия,/ Ю́же моли́, мо́лим тя, да благода́ть Ду́ха научи́т ны зва́ти ве́чно:/ Тро́ице Свята́я, благослове́нна еси́.</p>
<p>Согла́сно отце́в святы́х догма́ты о Тро́йческом Богонача́лии,/ е́же ве́ровати, е́же сла́вити Еди́но Божество́ в Трие́х Ипоста́сех, кре́пце содержа́в,/ я́сно во вселе́нную пропове́дал еси́, всехва́льне,/ Ю́же ны́не несре́дственно на Небе́сных гора́х зри́ши, поя́ сла́дце:/ Тро́ице Безнача́льная, благослове́нна еси́.</p>
<p>Согла́сно друголю́бием пода́ждь нам, иера́рше Христо́в,/ почита́ти во псалме́х и пе́нии Всеси́льнаго Бо́га и Творца́ на́шего/ и велича́ти Боговлады́чицу Де́ву Мари́ю,/ да безме́рная Его́ ми́лость предста́тельством Всечи́стыя Ма́тере/ возста́вит па́дшия ны́не ра́достне глаго́лати:/ Тро́ице Еди́ная, благослове́нна еси́.</p>
<p>
<red>Богоро́дичен: </red>Согла́сно прореко́ша святи́и проро́цы о Тебе́, Де́во Всечи́стая,/ я́ко роди́ши Бо́га воплоще́нна,/ мы же, сбытие́ в соверше́нстве ви́дяще,/ велича́ем Тя, Ма́терь Бо́га Вы́шняго,/ и сла́вим неизрече́нное Твое́ рождество́, моля́ще же Тя, глаго́лем:/ спаси́ ны, Влады́чице, от бед и скорбе́й, благослове́нна еси́.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Разреша́ет у́зы </emphasis>
<emphasis>и</emphasis>
<emphasis>ороша́ет пла́мень/ Трисве́тлый Богонача́лия о́браз, пою́т о́троцы:/ благослови́т же Еди́наго Спа́са и Вседе́теля,/ я́ко Благоде́теля,/ сотворе́нная вся́ческая тварь.</emphasis>
</p>
<p>Разреши́вшаго смерть Кресто́м Свои́м/ и пла́мене пагубоно́сных страсте́й богоподража́тельныя избавля́ющаго,/ Небе́снаго Царя́ богомы́сленне благослови́л еси́, о́тче, зовы́й:/ благослови́ Вседе́теля, вся́ческая тварь.</p>
<p>Разреше́ние в ско́рбех и печа́лех наде́ждою на Всемо́щнаго Бо́га мно́гим пешехо́дцем/ волновоздвиза́емаго сего́ мо́ря по́дал еси́, досточу́дне Дона́те,/ уче́нии бо твои́ми уте́шены, вопие́м:/ благослови́ Го́спода, вся́ческая тварь.</p>
<p>Разреши́л еси́ тучено́сныя небе́сныя о́блаки излия́ти дождь мно́гий/ мольба́ми твои́ми лити́йными, преподо́бне,/ царь бо самоде́ржец и вси Константино́поля гра́ждане,/ богоуго́дную твою́ по́мощь ви́девше, любо́вне глаго́лаша:/ благослови́ Го́спода, вся́ческая тварь.</p>
<p>
<red>Богоро́дичен: </red>Разреши́ла еси́, Богора́дованная Де́во, прама́терния кля́твы весь род челове́ч:/ воплоще́нный бо Твой Сын и Бог наш пострада́ за ны и умири́ Кро́вию Свое́ю Бо́га Отца́,/ да в животе́ ве́чнем спасе́мся, воспева́юще:/ благослови́ Святу́ю Тро́ицу и велича́й Богоро́дицу, вся́ческая тварь.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Ра́дуйся, Цари́це,/ матероде́вственная Сла́во,/ вся́ка бо удобообраща́тельная благоглаго́ливая уста́/ вити́йствовати не мо́гут,/ Тебе́ пе́ти досто́йно,/ изумева́ет же ум всяк Твое́ рождество́ разумети,/ те́мже Тя согла́сно сла́вим.</emphasis>
</p>
<p>Ра́дуйся, Богоизбра́нное христиа́нское свети́ло,/ просвети́вшее Богоразу́мия све́том вселе́нную, архиере́е Дона́те,/ незы́блемая Правосла́вия твердь,/ утверди́ ду́ши на́ша в ве́ре и любви́ пребыва́ти/ и присносу́щнаго Бо́га при́сно и согла́сно сла́вити.</p>
<p>Ра́дуйся, всехва́льне Дона́те, боготка́нная правосла́внаго благоче́стия ри́зо,/ многоце́нными превели́ких доброде́телей би́серми боголе́пно удобре́нная,/ моли́ све́том оде́яющася Бо́га/ в све́тлую ве́чныя жи́зни ри́зу оде́ятися нам,/ да Его́ Творца́ согла́сно сла́вим.</p>
<p>Ра́дуйся, богонасажде́ннаго са́да прему́дрый де́лателю,/ созда́вый храм че́стен и украси́вший той преизя́ществом во сла́ву Христа́, Безсме́ртнаго Царя́,/ и, испо́лнив те дни жи́зни и успну́в, ны́не чи́сте зри́ши в Небесе́х Бо́га,/ у Него́ же испроси́ нам во благоду́шии повсю́ду Его́ согла́сно сла́вити.</p>
<p>
<red>Богоро́дичен: </red>Ра́дуйся, Богома́ти, Де́во Мари́е, наде́ждо и предста́тельство христиа́нское,/ воплоти́вшемуся из Тебе́ Сы́ну Иису́су Христу́ и Тебе́, Влады́чице,/ в па́мять уго́дника ва́шего, Дона́та святи́теля, во усе́рдии моле́ние прино́сим:/ подади́те нам в Небе́сном жили́ще Тро́ицу со А́нгелы сла́вити.
</p>
<p>
<red>Свети́лен.</red>
</p>
<p>
<red>Подо́бен: </red>Жены́, услы́шите:
</p>
<p>Богоявле́ния све́том свы́ше просвеще́нный/ и окропле́нный и́стины благода́тию, Богому́дре о́тче Дона́те,/ смире́ния Богочелове́ка Иису́са ревни́тель был еси́,/ благоугоди́в Ему́ архиере́йскою пра́востию и чудесы́ просвети́вся,/ те́мже, соверша́юще твою́ па́мять, сла́вим Го́спода Бо́га.</p>
<p>
<red>Сла́ва, и ны́не, Богоро́дичен:</red>
</p>
<p>Златоте́чная Бо́жия реко́, небе́сными наводне́нная даро́в Ду́ха,/ неботе́чную ра́дости небе́сныя струю́ источа́й на скорбя́щия ду́ши на́ша/ и да́руй нам Твою́ по́мощь, да зове́м Ти:/ ра́дуйся, Ма́ти Госпо́дня.</p>
<p>
<red>На хвали́тех стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:
</p>
<p>Све́тлое <red>Днесь</red> наста́ торжество́/ Богоно́снаго отца́ иера́рха Дона́та,/ прииди́те, вси благоу́мствующии,/ восхва́лим све́тлаго сего́ свети́льника и чудотво́рца вели́ка,/ сподо́бившагося Го́рняго со А́нгелы жития́,/ я́ко да того́ мольба́ми к Бо́гу/ прии́мем скорбе́й ку́пно и прегреше́ний избавле́ние.</p>
<p>На высоте́ смире́ния,/ кро́тости же и целому́дрия воспери́вся,/ псало́мски в дому́ Бо́жий,/ я́ко крин благово́нный, процве́л еси́,/ о́тче Богому́дре Дона́те,/ облагово́нил еси́ Богопропове́дническими уче́нии Христо́ву Це́рковь,/ Боже́ственная бо благода́ть/ излия́ся из уст твои́х/ благове́рующим во спасе́ние.</p>
<p>Равноа́нгельное на земли́ житие́ пожи́вый/ и упра́вивый до́бре ста́до Христо́во,/ непреходя́щее селе́ние со А́нгелы и архиере́и насле́дил еси́,/ Богоно́се о́тче Дона́те./ Свята́я бо твоя́ душа́/ на Не́бо к ликостоя́нием А́нгельским Бо́гом преселе́на бысть,/ чудотвори́вое же те́ло твое́/ в со́зданием тобо́ю хра́ме положи́ся на исцеле́ние притека́ющим.</p>
<p>Благово́ннейшее ми́ро врачева́ний/ источа́еши нам <red>Днесь</red>, Дона́те о́тче,/ в Боже́ственней па́мяти твое́й,/ и отгоня́еши, му́дре, мглу скорбе́й и стра́сти теле́сныя,/ и плоды́ земны́ми, дожди́ подая́,/ обогаща́еши вся, вопию́щий Христу́:/ Ты еси́ неистоще́нное Ми́ро,/ благоуха́ющее пою́щия Тя, Го́споди.</p>
<p>
<red>Сла́ва, глас 5: </red>
</p>
<p>Христа́ Боговоплоще́нна,/ И́стиннаго Па́стыря усе́рдный подража́тель,/ апо́стольских пропове́даний согла́сниче,/ иера́рше прему́дре Дона́те,/ благово́нного Сло́ва Бо́жия па́житию/ слове́сную па́ству Христо́ву богоуго́дно воспита́в,/ на пра́вую стезю́ спасе́ния путево́дствив/ и чудоде́лиями вся на вселе́нней умносло́вцы удиви́в,/ врачу́я не́мощи вся́кия,/ я́ко Богоуго́дный па́стырь удосто́ился еси́/ нетле́нную ве́чныя жи́зни мзду восприя́ти в Го́рнем Сио́не/ от Пастыренача́льника Го́спода Иису́са./ Его́же моли́, всеблаже́нне,/ сохрани́тися от хи́щных неви́димых волко́в честву́ющим тя/ и сподо́битися всем Небе́снаго Ца́рствия.</p>
<p>
<red>И ны́не, Богоро́дичен:</red>
</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу/ и прибе́жище душ на́ших.</p>
<p>
<red>Славосло́вие вели́кое, и про́чее, и отпу́ст, и час пе́рвый.</red>
</p>
<p>
<red>НА ЛИТУРГИ</red>
<red>́И</red>
</p>
<p>
<red>Блаже́нны от кано́на свята́го, пе́сни 3-я и 6-я. А́ще Пятидеся́тница — песнь пра́зднику. Проки́мен, глас 7: </red>Восхва́лятся преподо́бнии во сла́ве/ и возра́дуются на ло́жах свои́х.
<red>Стих: </red>Воспо́йте Го́сподеви песнь но́ву, хвале́ние Его́ в Це́ркви преподо́бных.
<red> Апо́стол ко Евре́ем, зача́ло 311: </red>Бра́тие, иму́ще у́бо Архиере́я вели́ка:
<red>Коне́ц: </red>по чи́ну Мелхиседе́кову. Аллилу́ия,
<red> глас 2. Стих: </red>Блаже́н муж, боя́йся Го́спода, в за́поведех Его́ восхо́щет зело́.
<red>Стих: </red>Гото́во се́рдце его́ упова́ти на Го́спода.
<red>Ева́нгелие от Луки́, зача́ло 67: </red>Рече́ Госпо́дь: не бо́йся, ма́лое ста́до:
<red>Коне́ц: </red>Сын Челове́ческий прии́дет
<red>. Прича́стен: </red>В па́мять ве́чную:
</p>
</section>
