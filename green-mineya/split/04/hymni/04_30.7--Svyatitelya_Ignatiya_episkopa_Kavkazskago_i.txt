<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Игна́тия, епи́скопа Кавка́зскаго и Черномо́рскаго</p>
</title>
<p>
<red>НА МА́ЛЕЙ ВЕЧЕ́РНИ</red>
</p>
<p>
<red>На </red>Го́споди, воззва́х:
<red> стихи́ры на 4, глас 2.</red>
</p>
<p>
<red>Подо́бен: </red>Егда́ от Дре́ва:
</p>
<p>Святи́телю Игна́тие пречу́дне,/ бысть Фиваи́да Росси́йская земля́ се́верная,/ и́ноческих по́двигов и трудо́в твои́х нача́ло,/ иде́же Подвигополо́жника Го́спода Иису́са,/ в моли́твеннем де́лании тебе́ укрепля́юща, обре́л еси́.</p>
<p>Егда́, в во́зраст прише́д,/ нача́льник мона́хов соде́лался еси́,/ тогда́ оби́тель се́верная во и́мя Се́ргия преподо́бнаго прия́т тя, о́тче,/ и та́мо позна́л еси́ ме́ру скорбе́й вели́ких и боле́зней тя́жких,/ та́же и утеше́ния от при́сных бра́тий твои́х, и посеще́ния я́вльшагося ти Ду́ха Уте́шителя сподо́бился еси́.</p>
<p>Страны́ ю́жныя, близ По́нта лежа́щия,/ послуша́нием Святе́й Це́ркви дости́гл еси́, о́тче,/ во святи́тельстем зва́нии твое́м/ яви́лся еси́ оте́ц и наста́вник наро́дов и племе́н Кавка́зских,/ жа́ждавших сло́ва Христо́ва.</p>
<p>Егда́ же вре́мя отше́ствия твоего́ прибли́жися,/ святи́телю Госпо́день Игна́тие,/ тогда́ во оби́тели и́ночестей на бре́зе Во́лжстем,/ труды́ сло́ва и моли́твы полага́я,/ со упова́нием к Бо́гу отше́л еси́,/ в Не́мже обре́т поко́й и мир мног.</p>
<p>
<red>Сла́ва, и ны́не, пра́здника.</red>
</p>
<p>
<red>На сти́ховне стихи́ры, глас 1.</red>
</p>
<p>
<red>Подо́бен: </red>Небе́сных чино́в:
</p>
<p>Уче́ньми отца́ духо́внаго наставля́ем,/ о́тче Игна́тие,/ пра́вилом жи́зни и́ноческия обуча́лся еси́/ и, в послуша́ниих разли́чных/ упражня́яся усе́рдно,
<emphasis>/ </emphasis>путь святы́х соверши́л еси́.
</p>
<p>
<red>Стих: </red>Честна́ пред Го́сподем,/ смерть преподо́бных его́.
</p>
<p>Му́дрость стяжа́в духо́вную,/ та́кожде и зна́ние писа́ний оте́ческих,/ ча́да послуша́ния/ во мно́жестве приобре́л еси́, о́тче,/ и́хже к Ца́рству Небе́сному и ве́чному/ духо́вно руководи́л еси́.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Возлюби́в ду́шу бли́жняго твоего́,/ е́же ко Го́споду Спа́су привести́ ю,/ любо́вь духо́вную к ча́дом твои́м явля́я,/ псало́мски восклица́л еси́:/ прииди́те, ча́да, послу́шайте мене́,/ стра́ху Госпо́дню научу́ вас.</p>
<p>
<red>Сла́ва, и ны́не, пра́здника. </red>
</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red> 1-й антифо́н.</red>
</p>
<p>
<red>На </red>Го́споди, воззва́х:
<red> стихи́ры пра́здника 3 и свята́го 5, глас 5.</red>
</p>
<p>
<red>Подо́бен: </red>Ра́дуйся:
</p>
<p>Ра́дуйся и весели́ся све́тло,/ земле́ Росси́йская,/ но́ваго святи́теля Бо́жия, Игна́тия, яви́вшая,/ и́же ве́ру Христо́ву писа́ными свои́ми изъясни́/ и, зако́ны Ду́ха воспису́я,/ стезю́ жития́ духо́внаго я́сно соде́ла.</p>
<p>Ра́дуйся, святи́телю Игна́тие преди́вне,/ измла́да путь за́поведей Христо́вых возлюби́в,/ избра́нник Госпо́день преди́вен яви́лся еси́,/ горни́ло же искуше́ний и бед преше́д,/ учи́тель правосла́вным лю́дем показа́ся,/ жи́зни ве́чныя зако́ны духо́вныя изъясня́я.</p>
<p>Ра́дуйся, и́же во и́ночестем чи́не/ и́мя Богоно́сца восприя́л еси́,/ си́це и сам, святи́телю Игна́тие,/ ско́рби и боле́зни, я́ко священному́ченик, терпя́,/ чрез все житие́ твое́/ и́мя Христо́во внутрь се́рдца своего́ запечатле́л еси́,/ моли́твою непреста́нною укрепля́яся.</p>
<p>Ра́дуйся, святи́телю Христо́в богому́дре,/ Бо́га и́стиннаго и жи́ва взыска́в,/ да́же до конца́ дний твои́х предстоя́л еси́ Христу́,/ моли́твою непреста́нною и любо́вию укрепля́яся,/ та́же терпе́нием скорбе́й находя́щих утвержда́яся.</p>
<p>
<red>Сла́ва, глас 4:</red>
</p>
<p>К пра́вде ве́чней и жи́зни неконча́емей устреми́лся еси́,/ святи́телю Игна́тие пречу́дне,/ и, сия́ бли́жним твои́м испове́дуя,/ к любви́ Бо́жией призыва́л еси́,/ ны́не же в незаходи́мей сла́ве жития́ непрестаю́щаго/ в Ца́рствии Христо́ве сия́еши.</p>
<p>
<red>И ны́не, пра́здника. </red>
</p>
<p>
<red>Вход. Проки́мен дне. И чте́ния.</red>
</p>
<p>При́тчей чте́ние
<red> (главы́ 3 и 8):</red>
</p>
<p>Па́мять пра́веднаго с похвала́ми, и благослове́ние Госпо́дне на главе́ его́./ Блаже́н челове́к, и́же обре́те прему́дрость, и сме́ртен, и́же уве́де ра́зум./ Лу́чше бо сию́ купова́ти, не́жели зла́та и сребра́ сокро́вища./ Честне́йшая же есть ка́мений многоце́нных, все же честно́е недосто́йно ея́ есть./ Долгота́ бо дней и лета живота́ в десни́це ея́, в шу́йце же ея́ бога́тство и сла́ва./ От уст ея́ исхо́дит пра́вда, зако́н же и ми́лость на язы́це но́сит./ Послу́шайте у́бо Мене́, о ча́да, честна́я бо реку́: и блаже́н челове́к, и́же пути́ Моя́ сохрани́т;/ исхо́ди бо Мои́,
<style name="color-red"/>исхо́ди живота́, и уготовля́ется хоте́ние от Го́спода./ Сего́ ра́ди молю́ вас и предлага́ю Мой глас сыново́м челове́ческим:/ я́ко Аз прему́дрость устро́их, сове́т и ра́зум, и смысл Аз призва́х./ Мой сове́т и утвержде́ние, Мой ра́зум, Моя́ же кре́пость./ Аз мене́ лю́бящия люблю́, и́щущий же Мене́ обря́щут благода́ть./ Разуме́йте у́бо, незло́бивии, кова́рство, ненака́зании же, прилага́йте сердца́./ Послу́шайте Мене́ и па́ки, честна́я бо реку́: и отве́рзу от усте́н пра́вая,/ я́ко и́стине поучи́тся горта́нь Мой, ме́рзки же предо Мно́ю устны́ лжи́выя./ С пра́вдою вси глаго́лы уст Мои́х: ничто́же в них стро́потно, ниже́ развраще́нно./ Вся пра́ва суть разумева́ющим и про́ста обрета́ющим ра́зум./ Научу́ бо вас и́стине, да бу́дет о Го́споде наде́жда ва́ша и испо́лнитеся Ду́ха.
</p>
<p>Прему́дрости Соломо́новы чте́ние
<red> (главы́ 10, 6, 8 и 9):</red>
</p>
<p>Уста́ пра́веднаго ка́плют прему́дрость, устне́ же муже́й му́дрых ве́дят благода́ть./ Уста́ му́дрых поуча́тся прему́дрости, пра́вда же избавля́ет их от сме́рти./ Сконча́вшуся му́жу пра́ведну, не поги́бнет наде́жда./ Сын бо пра́веден ражда́ется в живо́т и во благи́х свои́х плод пра́вды обы́мет./ Свет пра́ведным всегда́, и от Го́спода обря́щут благода́ть и сла́ву./ Язы́к му́дрых до́брая свесть, и в се́рдце их почи́ет му́дрость./ Лю́бит Госпо́дь преподо́бная сердца́, прия́тии же Ему́ вси непоро́чнии в пути́./ Му́дрость Госпо́дня просвеща́ет лице́ разу́мнаго./ Постига́ет бо жела́ющия ю, пре́жде да́же разуме́ти ю, и удо́бь у́зрится от лю́бящих ю./ У́треневавый к ней не утруди́тся, и бдяй ея́ ра́ди вско́ре без печа́ли бу́дет./ Я́ко досто́йных ея́ сама́ обхо́дит, и́щущи, и во стезя́х ея́ явля́ется им благоприе́мне./ Му́дрости никогда́же одоле́ет зло́ба./
<red>рех</red> от всего́ се́рдца моего́:/ Бо́же отце́в и Го́споди ми́лости, сотвори́вый вся сло́вом Твои́м/ и му́дростию Твое́ю устро́ивый челове́ка, да владе́ет бы́вшими от <red>Тебе</red>́ тварьми́ и да управля́ет мир в преподо́бии и пра́вде./ Даждь ми Твои́х
<style name="color-red"/>престо́лов приседя́щую прему́дрость и не отлучи́ мене́ от о́трок Твои́х, я́ко аз раб Твой и сын рабы́ни Твоея́./ Посли́ ю с Небе́с от свята́го жили́ща Твоего́ и от Престо́ла сла́вы Твоея́,/ да су́щи со мно́ю, научи́т мя, что благоуго́дно есть пред Тобо́ю,/ и наста́вит мя в ра́зум, и сохрани́т мя в сла́ве свое́й./ Помышле́ния бо сме́ртных вся боязли́ва, и погреши́тельна умышле́ния их.
</p>
<p>Прему́дрости Соломо́новы чте́ние
<red> (глава́ 4):</red>
</p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна, ниже́ в числе́ лет исчита́ется./ Седи́на же есть му́дрость челове́ком, и во́зраст ста́рости житие́ нескве́рное./ Благоуго́ден Бо́гови быв, возлю́блен бысть, и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́, или́ лесть прельсти́т ду́шу его́./ Раче́ние бо зло́бы помрача́ет до́брая, и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга. Уго́дна бо бе Го́сподеви душа́ его́, сего́ ра́ди потща́ся от среды́ лука́вствия./ Лю́дие же ви́девше и не разуме́вше, ниже́ поло́жше в помышле́нии таково́е./ Я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ры, глас 1:</red>
</p>
<p>Мысль спаси́тельную,/ е́же после́довати уче́нию святы́х оте́ц,/ наре́кл еси́, о́тче преподо́бне, звезду́ твою́,/ путево́дствующую тя/ и освеща́ющую те́сный путь/ ума́ и се́рдца твоего́ к Бо́гу.</p>
<p>Мысль блага́я,/ путево́дствующая тя, о́тче богому́дре,/ на исто́чники воды́ живы́я/ приведе́ во оби́тели ино́ческия,/ иде́же в по́двизех мно́зех/ Бо́га приобре́л еси́.</p>
<p>
<red>Сла́ва, глас то́йже: </red>
</p>
<p>Страну́ и́стины обре́л еси́, о́тче преподо́бне,/ уче́ние святы́х оте́ц,/ и, тех писа́нием чрез все житие́ твое́ усе́рдно после́довав, взыва́л еси́:/ си́и суть зве́зды небе́сныя, испуща́ющия согла́сный и еди́ный свет,/ си́и суть корабли́, иду́щии к при́стани еди́ней,/ сей лик, воспева́яй еди́ную Боже́ственную песнь,/ и, тех уче́нию после́дуя,/ ду́шу твою́ к ве́чней жи́зни упра́вил еси.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 6:</red>
</p>
<p>Песнь свяще́нную воспе́л еси́, преподо́бне о́тче,/ под се́нию Креста́ Госпо́дня,/ песнь хвалы́ и благодаре́ния,/ те́мже и лю́дем Бо́жиим, в стра́нствии су́щим,/ воздава́ти хвалу́ Бо́гови у подно́жия Дре́ва Кре́стнаго/ помози́ твои́ми моли́твами.</p>
<p>
<red>Стих: </red>Честна́ пред Го́сподем/ смерть преподо́бных его́.
</p>
<p>Изъясни́л еси́ нам, о́тче, писа́нии твои́ми,/ что есть ча́ша Христо́ва./ Сию́ ча́шу скорбе́й и напа́стей,/ о́тче преподо́бне,/ я́ко дар Бо́жий, с благодаре́нием приима́ти в житии́ на́шем/ помози́ нам твои́ми моли́твами.</p>
<p>
<red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.
</p>
<p>Жите́йское мо́ре страсте́й и скорбе́й/ душе́ю тве́рдою преше́л еси́, я́ко кораблеце́м,/ те́мже ду́ши на́ша, во́лнами грехо́вными обурева́емыя,/ сохрани́ в спаси́тельнем корабли́ Це́ркве Христо́вы,/ я́ко моли́твенник изря́дный.</p>
<p>
<red>Сла́ва, и ны́не, пра́здника.</red>
</p>
<p>
<red>Тропа́рь, глас 8:</red>
</p>
<p>Правосла́вия побо́рниче,/ покая́ния и моли́твы де́лателю и учи́телю изря́дный,/ архиере́ев богодухнове́нное украше́ние,/ мона́шествующих сла́во и похвало́:/ писа́нии твои́ми вся ны уцелому́дрил еси́./ Цевни́це духо́вная, Игна́тие богому́дре,/ моли́ Сло́ва Христа́ Бо́га,/ Его́же носи́л еси́ в се́рдце твое́м,/ дарова́ти нам пре́жде конца́ покая́ние.</p>
<p>
<red>Ин тропа́рь, глас то́йже:</red>
</p>
<p>Избра́нник возлю́блен Христо́ви яви́лся еси́,/ Тому́ скорбьми́ мно́гими и моли́твою непреста́нною прилепи́вся,/ благода́ть Ду́ха Свята́го стяжа́в,/ учи́тель изря́ден лю́дем был еси́./ Помина́й нас, святи́телю Игна́тие, богоно́се Росси́йский,/ да уче́нии и моли́твами твои́ми покая́ние спаси́тельное обря́щем/ и любо́вию серде́чною Христу́ усво́имся.</p>
<p>
<red>Сла́ва, и ны́не, пра́здника.</red>
</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red> тропа́рь пра́здника два́жды. </red>Сла́ва,
<red> святи́теля. </red>И ны́не,
<red> пра́здника.</red>
</p>
<p>
<red>По 1-м стихосло́вии седа́лен, глас 2:</red>
</p>
<p>Моли́твами и скорбьми́ мно́гими в житии́ твое́м Христу́ соедини́вся,/ учи́тель изря́ден и помо́щник лю́дем твои́м яви́лся еси́, святи́телю Игна́тие,/ моли́ о чту́щих па́мять твою́, блаже́нне.</p>
<p>
<red>Сла́ва, и ны́не, пра́здника.</red>
</p>
<p>
<red>По 2-м стихосло́вии седа́лен, глас 8:</red>
</p>
<p>Рекл еси́, о́тче: е́же размышля́ти о вочелове́чении Бо́га Сло́ва,/ о спаси́тельных страда́ниих и Воскресе́нии Его́,/ степе́нь есть виде́ния духо́внаго,/ е́же моли́твами твои́ми сподо́би ны стяжа́ти, о́тче преподо́бне.</p>
<p>
<red>Сла́ва, и ны́не, пра́здника. </red>
</p>
<p>
<red>По полиеле́и седа́лен, глас 5.</red>
</p>
<p>
<red>Подо́бен: </red>Преподо́бне о́тче:
</p>
<p>Преподо́бне о́тче, святи́телю всече́стне, ты учи́л еси́,/ я́ко моли́тва, ве́ра пра́вая и терпе́ние скорбе́й потре́бны, во е́же спасти́ся./ Помози́ нам, свя́тче Бо́жий,/ да уче́ньми твои́ми огражда́еми, спасе́ние душ на́ших улучи́м.</p>
<p>
<red>Сла́ва, и ны́не, пра́здника.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Позна́л еси́ та́йну святы́я трапе́зы Госпо́дни/ в сия́нии свети́ла вели́каго:/ я́коже со́лнце, учи́л еси́, во вся́цей ка́пли росы́ отображе́но есть,/ та́кожде и в трапе́зе Госпо́дни/ ки́йждо приобще́н есть Христу́ всеце́ло по Божеству́ и челове́честву./ К сему́ же та́инству со стра́хом Бо́жиим и неосужде́нно приступа́ти/ твои́ми моли́твами, свя́те Игна́тие, нас сподо́би.</p>
<p>
<red>Кано́н пра́здника на 6 и свята́го на 8.</red>
</p>
<p>
<red>Кано́н свята́го, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца, спасе́,/ песнь Бого́ви воспева́юща.</emphasis>
</p>
<p>Путь ду́ховный, к Бо́гу Жи́ву веду́щий, преше́л еси́, святи́телю Игна́тие,/ я́сно указу́я нам, ка́ко подоба́ет стезю́ жития́ земна́го преходи́ти,/ уче́нию Христо́ву вне́млюще.</p>
<p>Пе́рвую степе́нь в ле́ствице доброде́телей Ева́нгельских, нищету́ духо́вную, узре́л еси́, о́тче,/ и той после́довати, ту́ю возлюби́ти,/ то́ю пути́ духо́внаго нача́ло полага́ти заве́т твой дал еси́.</p>
<p>Нищета́ ду́ха, рекл еси́, соль есть всех жертв духо́вных,/ нищета́ бо ду́ха блаже́нство пе́рвое нарече́ся во Святе́м Ева́нгелии Христо́ве,/ е́йже вси про́чии блаже́нства, кро́тость, милосе́рдие, се́рдца чистота́, после́дуют и е́ю соверша́ются.</p>
<p>
<red>Богоро́дичен: </red>Ма́ти Све́та, Пречи́стая Богороди́тельнице,/ житие́ спаси́тельно на земли́ с Сы́ном и Бо́гом Твои́м соверши́вшая,/ нас, недосто́йных, укрепи́, от грехо́в изба́ви и к пра́вде ве́чней ше́ствовати утверди́.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Пра́вду Христо́ву в житии́ свое́м воспису́я, святи́телю Христо́в Игна́тие,/ обре́л еси́ на пути́ сем, е́же пла́кати и рыда́ти о соде́янных злых/ и к Спаси́телю ми́ра притека́ти.</p>
<p>В ю́ности пла́чем и́ноческим го́рце воспла́кал еси́ в ке́ллии свое́й/ о разруше́нии хра́ма се́рдца челове́ческаго,/ Бо́гом созда́ннаго Богослуже́ния возвы́шеннаго ра́ди, о плене́нии души́ и ума́,/ от сих же всех то́кмо еди́нем Богочелове́ком Спаси́телем изба́вимся.</p>
<p>И па́ки плач стяжа́л еси́, о́тче, в и́ночестем житии́ твое́м,/ егда́ вся прегра́ды, от Бо́га удаля́ющия тя, препобеди́л еси́./ Сего́ пла́ча ра́ди помяни́ нас, чту́щих святу́ю па́мять твою́.</p>
<p>
<red>Богоро́дичен: </red>Де́во Пречи́стая, печа́ли на́ша и ско́рби утоля́ющая,/ плач спаси́тельный подава́й нам,/ да о бе́здне зол на́ших и непра́вд воспла́чем пред Тобо́ю.
</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 3:</red>
</p>
<p>Поуча́л еси́, о́тче достохва́льне,/ я́ко моли́тву чи́сту стяжа́ти, та́же чу́вство покая́ния и пла́ча возлюби́ти/ дово́льно есть, во е́же спасе́ние ве́чное улучи́ти,/ его́же и нас, гре́шных, сподо́би моли́твами твои́ми, свя́те.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмос: </red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти/ си́ле Твое́й сла́ва, Человеколю́бче.</emphasis>
</p>
<p>Та́йны жития́ и́ноческаго взыску́я, блаже́нне Игна́тие,/ позна́л еси́, я́ко ка́ятися подоба́ет и труд и́ноческий ничто́же и́но есть,/ е́же де́лание непреста́ннаго покая́ния.</p>
<p>В покая́нии, слеза́х и пла́че о соде́янных злых/ узре́л еси́, о́тче, спасе́ния путь, к Го́рней жи́зни веду́щий,/ и́же предлежи́т и вся́кому нося́щему и́мя Христо́во.</p>
<p>Рекл еси́, о́тче преподо́бне, я́ко до́лжно есть покая́нием стра́сти отсека́ти,/ та́же покая́нием доброде́лание стяжа́ти,/ и, а́ще не у́зрит о́ко на́ше, я́ко гре́шни есмы́,/ не и́мамы спасе́ния ве́чнаго улучи́ти.</p>
<p>
<red>Богоро́дичен: </red>Ма́ти Бо́жия, гре́шных Спору́чнице и Помо́щнице,/ путь наш, к Бо́гу веду́щий, покая́нием и́стинным укрепи́,/ зре́нием греха́ и испове́данием его́ напра́ви.
</p>
<p>
<red>Песнь 5</red>
</p>
<p>
<red>Ирмос: </red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Пла́чем и покая́нием непреста́нным ду́шу твою́ снабдева́я, о́тче Игна́тие,/ де́латель моли́твы яви́лся еси́, сию́ от во́зраста младе́нческаго возлюби́в,/ и в основа́ние жи́зни духо́вныя положи́л еси́.</p>
<p>Моли́твою усе́рдною житие́ твое́ от ю́ности укрепля́я,/ да́же до кончи́ны по́двиг твой моли́твенный ко Христу́ Бо́гу соблюда́л еси́,/ и́мже о Бо́зе Спа́се утвержда́яся.</p>
<p>В во́зраст му́жеский прише́д, мона́хов нача́льник быв и многообра́зныя ско́рби испыту́я,/ в моли́тве тве́рдей и непреста́нней со мно́гими слеза́ми/ осла́бу и отра́ду и́стинную почерпа́л еси́, о́тче всеблаже́нне.</p>
<p>
<red>Богоро́дичен: </red>Де́во Пречи́стая, Ма́ти Христа́ Бо́га,/ вене́ц моли́твы неусыпа́ющия,/ о нас, гре́шных, мольбу́ Бо́гу принеси́/ и моле́нием Твои́м от напа́стей и скорбе́й нас изба́ви.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Яви́лся еси́ учи́тель моли́твы серде́чныя, о́тче наш Игна́тие,/ я́сно наставля́я, ка́ко до́лжни есмы́ пред Лице́м Христо́вым предстоя́ти/ и моли́тву покая́ния твори́ти.</p>
<p>Подоба́ет на моли́тве, поуча́л еси́, о́тче,/ вста́ти в ли́це прокаже́нных, слепы́х, глухи́х, хромы́х/ и та́ко ко Христу́, от се́рдца сокруше́ннаго,/ от нищеты́ ду́ха на́шего, моли́тву тща́тися твори́ти.</p>
<p>Егда́ тишина́ возве́ет в се́рдце на моли́тве, поуча́л еси́, о́тче,/ и мир ко всем, смире́ние, сострада́ние и любо́вь к челове́ком,/ тогда́ позна́ем, я́ко благода́ть Ду́ха Свя́та сие́ соде́ла.</p>
<p>
<red>Богоро́дичен: </red>Ма́ти Бо́жия, Ду́ха Свята́го прия́телище непостижи́мое,/ о сме́ртных нас моли́ся/ и моли́тву на́шу к Бо́гу упра́ви.
</p>
<p>
<red>Конда́к, глас 8.</red>
</p>
<p>
<red>Подо́бен: </red>А́ще и во Гроб:
</p>
<p>А́ще и соверша́л еси́ стезю́ жития́ земна́го, святи́телю Игна́тие,/ оба́че непреста́нно зрел еси́ зако́ны бытия́ ве́чнаго,/ сему́ поуча́я ученики́ словесы́ мно́гими,/ и́мже после́довати и нам, свя́тче, помоли́ся.</p>
<p>
<red>И́кос:</red>
</p>
<p>Рекл еси́, о́тче, в писа́ниих твои́х,/ я́ко подоба́ет име́ти страх Бо́жий,/ во е́же вступи́ти в соверше́нство всех доброде́телей, любо́вь Бо́жию,/ и та́ко Отцу́ Небе́сному уподо́битися./ Сему́ уче́нию после́довати и нам, свя́тче, помоли́ся.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>В зи́мнем обнаже́нии ве́твей древе́сных поуча́лся еси́, о́тче, та́йне воскресе́ния ме́ртвых,/ я́коже бо дре́во во вре́мя свое́ ли́ствием покрыва́ется, та́ко и ко́сти челове́ческия оживу́т/ и, обле́кшеся пло́тию, в мир но́вый вступи́ти и́мут.</p>
<p>Позна́л еси́, о́тче, ели́ко возмо́жно,/ та́йну кончи́ны бытия́ челове́ческаго, та́йну естества́ а́нгельскаго и души́ челове́ческия,/ и возда́л еси́ благодаре́ние Бо́гу.</p>
<p>Еди́наго то́кмо Бо́га, Ду́ха И́стины, испове́дал еси́,/ И́же Еди́н всесоверше́н есть,/ Ему́же покланя́ющеся, тя, о́тче, велича́ем.</p>
<p>
<red>Богоро́дичен: </red>Де́во Мари́е, Ма́ти Неизрече́ннаго Све́та,/ нас, гре́шных, от мы́сленных паде́ний огради́,/ Боже́ственное же уче́ние Це́ркве Святы́я в сердца́х на́ших укрепи́.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>На горе́ святе́й просла́вльшася/ и в купине́ огне́м Присноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis>
</p>
<p>Возлюби́л еси́, о́тче, служи́ти бра́тии сло́вом Бо́жиим,/ и бысть тебе́ служе́ние сие́ в по́двиг жития́ твоего́,/ нам же в ра́дование непрело́жное, вопию́щим ти:/ не оста́ви нас, о́тче, сло́вом и моли́твами твои́ми.</p>
<p>В служе́нии Сло́ву услы́шал еси́ в души́ твое́й глас увере́ния во спасе́нии,/ сего́ ра́ди преи́скренне возлюби́л еси́ бли́жних твои́х/ и са́мое то Сло́во Бо́жие.</p>
<p>Поуча́л еси́ бли́жних твои́х, святи́телю,/ я́ко Спаси́тель наш есть Огнь Небе́сный,/ И́же и в словесе́х Его́ Ева́нгельских де́йствует.</p>
<p>
<red>Богоро́дичен: </red>Ма́ти Бо́жия, Бо́га Сло́ва ро́ждшая, даждь сло́во рабо́м Твои́м,/ е́же сказа́ти та́йну всеми́лостиваго заступле́ния Твоего́,/ в та́йне рожде́ния Сло́ва, Христа́ Бо́га, я́вльшуюся.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Мно́ги труды́ и боле́зни подъя́в в житии́ твое́м, святи́телю всече́стне,/ Кресту́ Христо́ву, све́тло сия́ющу, поклони́лся еси́/ и мо́литву твою́ ко Христу́ просте́рл еси́.</p>
<p>Скорбьми́ обурева́емый, зрел еси́ в виде́нии в ке́ллии свое́й Стра́нника, посети́вшаго тя./ Отку́ду ше́ствуеши? И где селе́ние Твое́? Почто́ досе́ле оставля́л еси́ е? —/ сла́дце вопия́л еси́, о́тче, я́вльшемуся ти Христу́.</p>
<p>В хожде́нии пред Го́сподем позна́л еси́, о́тче, судьбы́ оте́чества твоего́,/ та́же и кончи́ну твою́ я́сно прови́дел еси́,/ к Бо́гу Сло́ву, Христу́ возлю́бленному, моли́твенно устремля́яся.</p>
<p>
<red>Богоро́дичен: </red>Ма́ти Бо́жия, сия́ние неизрече́ннаго Све́та,/ стопы́ на́ша к жи́зни ве́чней направи́,/ проща́ющи вся зла́я, на́ми соде́янная.
</p>
<p>
<red>Свети́лен пра́здника.</red>
</p>
<p>
<red>Сла́ва, святи́теля: </red>
</p>
<p>И́мя Богоно́сца пресла́внаго в мона́шестем о́бразе твое́м восприе́м,/ о́тче Игна́тие, святи́телю всече́стне,/ Христа́ моли́твою непреста́нною внутрь се́рдца твоего́ всели́л еси́/ и был еси́ учи́тель, к Све́ту невече́рнему веды́й,/ богоно́сец вои́стину досточу́дный яви́вся.</p>
<p>
<red>И ны́не, пра́здника.</red>
</p>
<p>
<red>На хвали́тех стихи́ры пра́здника 3 и свята́го 3.</red>
</p>
<p>
<red>Стихи́ры свята́го, глас 8:</red>
</p>
<p>В житии́ твое́м поуча́л еси́, о́тче преподо́бне,/ я́ко се́рдце челове́ческое обрета́ет поко́й,/ егда́ в за́поведех Христо́вых пребыва́ет,/ изобрази́ти бо в души́ о́браз Христо́в/ бла́го есть и спаси́тельно,/ сего́ же и нас дости́гнути/ ми́лостивно сподо́би моли́твами твои́ми.</p>
<p>Христу́ после́довал еси́ усе́рдно, святи́телю Игна́тие,/ вся мирска́я отложи́в и Крест Госпо́день на ра́мо взем,/ те́мже пути́ соверше́нства дости́гл еси́,/ к сему́ и нас приведи́, о́тче,/ моли́твами твои́ми.</p>
<p>Прииди́те, собо́ри люде́й Бо́жиих,/ припаде́м усе́рдно ко исто́чнику приснотеку́щему,/ святи́телю Игна́тию, богоно́сцу Росси́йскому,/ и восхва́лим, усе́рдно прося́ще:/ моли́твами твои́ми, святи́телю,/ пода́й просвеще́ние душа́м на́шим.</p>
<p>
<red>Сла́ва, и ны́не, пра́здника.</red>
</p>
<p>
<red>НА ЛИТУРГИ́И </red>
</p>
<p>
<red>Слу́жба пра́здника и святи́теля. </red>
</p>
</section>
