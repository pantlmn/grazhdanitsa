<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Святы́х преподобному́чеников Евфи́мия, Игна́тия и Ака́кия, Афо́нских</p>
</title><p><red>НА МА́ЛОЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры на 4, глас 1.</red></p>
<p><red>Подо́бен: </red>Всехва́льне му́ченицы:</p>
<p>Всехва́льнии му́ченицы,/ вы, на позо́рищи <red>Днесь</red> глас возвы́сивше,/ пропове́дуете Христа́ Богочелове́ка,/ и, неве́рных пре́лесть и сих зна́мения нога́ми ва́шими попира́юще,/ сокруша́ете главу́ де́монскую,/ и ра́дость ве́рным подае́те,/ Спа́са ве́рно велича́юще.</p>
<p>Ужасе́ся де́монов мно́жество,/ и сатана́ льсти́вый зря низве́ржеся./ В позо́рищи бо Крест Госпо́день вознося́ще, сла́внии,/ Христа́ Боже́ственною любо́вию разпала́еми,/ све́тли к сме́рти потща́стеся, твердоду́шнии,/ и му́чеников собо́ром сочета́стеся.</p>
<p>Евфи́мие, му́чениче Христо́в,/ с собо́ю прии́м Игна́тия,/ дру́га вои́стинну и сострада́льца,/ и Ака́кия со Ону́фрием,/ подража́телей страда́ния твоего́,/ ко Го́споду те́пле моли́теся,/ я́ко да убежи́м вредоно́сных ко́зней/ лю́таго ратобо́рца.</p>
<p>Тричи́сленнии му́ченицы,/ вы, тве́рдо противобо́рствовавше жесточа́йше судя́щим/ и претерпе́вше муче́ний ви́ды ужа́снейшия,/ Го́рнее Ца́рствие улучи́сте,/ те́мже моли́теся дарова́тися душа́м на́шим/ ми́ру и ве́лией ми́лости.</p>
<p><red>Сла́ва, глас то́йже:</red></p>
<p>Блаже́ни есте́ вы, Тро́ицы равночи́сленнии/  новому́ченицы сла́внии,/ благи́х ра́ди наслажде́ния:/ вма́ле бо соверши́вше тече́ние муче́ния ва́шего,/ восприя́сте весе́лие ве́чное,/ с преподо́бными сора́дующеся/ и с му́ченики соводворя́ющеся./ Наслажда́ющеся у́бо Боже́ственною добро́тою непреста́нно,/ не забу́дите о нас моли́тися ко Го́споду,/ улучи́ти нам того́жде весе́лия, всеблаже́ннии. </p>
<p><red>И ны́не, пра́здника. На стихо́вне стихи́ры, глас 2. </red></p>
<p><red>Подо́бен: </red>До́ме Евфра́фов:</p>
<p>Прииди́те, все мно́жество/ христоимени́тых,/ пе́сньми почти́м преподо́бными/ но́вых му́чеников,/ и́хже Христо́с просла́ви.</p>
<p><red>Стих: </red>Ди́вен Бог во святы́х Свои́х,/ Бог Изра́илев.</p>
<p>Подви́жников похвало́,/ удобре́ние му́чеников/  показа́лся еси́, Евфи́мие,/ с Боже́ственным Ака́кием/ и моли́твенник наш неусы́пный. </p>
<p><red>Стих: </red>Святы́м, и́же суть на земли́ Его́,/ удиви́ Госпо́дь вся хоте́ния Своя́ в них. </p>
<p>Удавле́ние нечести́вых,/ Игна́тие, был еси́,/  сконча́ся удавле́нием,/ Христо́в же му́ченик но́вый,/ Ему́ о всех моли́ся. </p>
<p><red>Сла́ва, глас и подо́бен то́йже:</red></p>
<p>Све́те Трисия́тельный,/ О́тче и Сы́не и Ду́ше,/  Твои́х новому́чеников/ благоприя́тными моли́твами/ поми́луй мир Твой. </p>
<p><red>И ны́не, Богоро́дичен:</red></p>
<p>Ма́ти Иису́сова,/ Богоневе́стная Мари́е,/ с новострада́льцами/ о нас Созда́теля/ моли́те, мо́лимся. </p>
<p><red>Тропа́рь пи́сан на вели́цей вече́рни.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> поста́вим стихо́в 8 и пое́м стихи́ры, глас 4. </red></p>
<p><red>Подо́бен: </red>Я́ко до́бля:</p>
<p>Но́вый и ра́достный пра́здник, Христе́,/ <red>Днесь</red> новому́чеников Твои́х пра́зднующе,/ во вре́мя весе́ннее, Человеколю́бче,/ я́ко цве́ты всеблагово́нныя/ и я́ко ла́стовицы доброгла́сныя,/ воспева́ющия благода́тно Твое́ Божество́/ и исполня́ющия ра́дости правосла́вных сердца́,/ Тебе́ ве́рно по́двиги их прино́сим.</p>
<p>Чу́вственная весна́ <red>Днесь</red>/ чу́вственную тварь возвесели́,/ у́мная возсия́ воскресе́ние Христо́во/ и, естество́ челове́ков духо́вно/ возсозида́ющи, возвеселя́ет у́мно;/ ны́не же весна́ трегу́бая:/ торжество́ трех страстоте́рпцев трегу́бо услажда́ет/ чу́вства души́ и елесе́ на́шего.</p>
<p>Коль прекра́снии и вседо́блии ю́ноши,/ предстои́те Христу́, блаже́ннии новому́ченицы,/ украше́ние нося́ще ца́рское — ви́ды муче́ний/ и я́ко ка́мения — чи́стыя пло́ти ва́шея я́звы,/ крове́й же тече́ние — я́ко багряни́цу,/ крест же — я́ко Боже́ственный ски́петр со сла́вою,/ и со А́нгели ра́дуетеся. </p>
<p>Тро́ицы равночи́сленнии новому́ченицы сла́внии,/ страда́льцы непобеди́мии и тверде́йшии,/  Боже́ственный вои́стинну Евфи́мий,/ с ни́мже Игна́тий и Ака́кий тве́рдый,/ и́же но́вое ны́не соста́вивше пра́зднество,/ Влады́це всех не преста́йте приноси́ти моле́ния/ за нас, досточу́днии. </p>
<p><red>Сла́ва, глас 8:</red></p>
<p><red>Днесь</red> возсия́ша на тве́рди ве́ры/ три со́лнца све́тлая и красне́йшая:/ пресве́тлая тро́ица му́дрых новому́чеников Христо́вых,/ и́хже, ве́рнии, соше́дшеся в честне́м их хра́ме,/ весе́нними пе́сньми увязе́м, глаго́люще:/ ра́дуйтеся, трие́ страда́льцы всесла́внии,/ Правосла́вныя ве́ры новосозда́нныя кре́пости/ и основа́ния изве́стнейшая./ Ра́дуйся, Евфи́мие вели́кий,/ и́же пред неве́рными уясни́вый Божество́ Христо́во/ и де́монскую пре́лесть ага́рян му́дро низложи́вый,/ и́же, я́ко победоно́сный страда́лец,/ с ва́иями и ве́твьми страсть Госпо́дню предвари́в,/ собо́ю живописа́л еси́/ и по́прище му́ченичества светле́йшее трем сострада́льцем,/ по тебе́ преше́дшим, отве́рзл еси́./ Ра́дуйся, Игна́тие сла́вне,/ подража́тель бы́вый страда́ний Христо́вых и́стиннейший/ и ви́сельницею твое́ю удави́вый ди́авола./ Ра́дуйся, Ака́кие всече́стне,/ и́же тече́нием крове́й твои́х/ обагри́вый себе́ багряни́цу ца́рскую,/ в не́йже Престо́лу Божества́ предстои́ши./ Но, о тро́ичныя, Несло́жным Тро́ицы неле́стная обита́лища,/ не преста́йте моли́тися о нас ко Го́споду. </p>
<p><red>И ны́не, пра́здника.</red></p>
<p><red>Вход. Проки́мен дне. И чте́ния 3 преподо́бническая<emphasis>.</emphasis></red></p>
<p><red>На лити́и стихи́ры самогла́сны, глас 1:</red></p>
<p>Преподо́бия похвала́ и сла́ва му́ченичества/ показа́стеся, чу́днии:/ Крест бо Христо́в подви́жнически восприя́вше,/ по́прище муче́ния проидо́сте всесла́вное/ и, со сла́вою очище́ние сами́х себе́/ му́ченически соверши́вше,/ я́ко чи́стии Чи́стому предстоите́ Христу́,/ венцено́сцы всесла́внии,/ три новому́ченицы,/ Евфи́мие вели́кий, Игна́тие твердому́дренный и Ака́кие светле́йший,/ с му́ченики и преподо́бными веселя́щеся/ и моля́щеся о нас ко Го́споду.</p>
<p><red>Глас 2: </red>Яко весна́ весе́лая,/ возсия́ <red>Днесь</red> треза́рное новому́чеников торжество́./ Прииди́те у́бо, празднолю́бцы, све́тло пра́зднуем,/ наслажда́ющеся духо́вно по́двиги и боре́нии их за Христа́,/ я́ко, естество́ пону́дивше,/ превзыдо́ша всех свя́тостию,/ и, раче́нием Госпо́дним пали́ми,/ во́лею потеко́ша к муче́нию,/ и, сла́вную ча́шу сме́рти испи́вше с ра́достию,/ прия́ша вене́ц побе́ды,/ я́ко победи́телие и победоно́сцы всесла́внии,/ Евфи́мий, Игна́тий и Ака́кий,/ и ны́не со А́нгелы на Небесе́х лику́юще/ непрестаю́щим ликова́нием,/ про́сят вселе́нней ми́ра/ и душа́м на́шим ве́лией ми́лости. </p>
<p><red>Сла́ва, глас 5:</red></p>
<p>Воспо́йте Го́сподеви песнь но́ву,/ по́йте Ему́, вся земля́,/ <red>Днесь</red> бо трие́ Его́ новому́ченицы,/ Евфи́мий, Игна́тий и Ака́кий,/ но́вый пра́здник соста́вивши,/ любому́дренно прие́млют соше́дшихся свои́х рачи́телей,/ невеще́ственную трапе́зу представля́юще,/ за Христа́ свои́ по́двиги,/ я́ко бра́шна разли́чная, предлага́ют./ Прииди́те у́бо, у́мно вкуси́вше,/ возвесели́мся ду́хом/ и Влады́це Христу́ от се́рдца рцем:/ бу́ди благослове́н во ве́ки, Го́споди,/ И́же и сих рачи́телей Твои́х/ победи́тели греха́ показа́вый/ и венце́м сла́вы их украси́вый./ Сподо́би у́бо и нас подража́тели бы́ти доброде́телей их/ и ра́вную сла́ву улучи́ти,/ Многоми́лостиве Го́споди, сла́ва Тебе́. </p>
<p><red>И ны́не, пра́здника.</red></p>
<p><red>На стихо́вне стихи́ры, глас 5.</red></p>
<p><red>Подо́бен: </red>Ра́дуйся:</p>
<p>Ра́дуйся, новому́чеников тро́ице,/ Тро́ицы Несозда́нныя побо́рницы,/ и́же всю зе́млю луча́ми муче́ния ва́шего,/ я́ко свети́ла Боже́ственная, облиста́вшии,/ и ны́не, прие́млюще от нас похва́льная пе́ния,/ и моле́ния ко Влады́це принося́ще,/ и исцеле́ния моля́щимся да́рующе,/ же́ртвы приснопочита́емыя,/ сокро́вища честна́я,/ цве́ти прекра́снии/ и но́выя от собо́ра ве́рных,/ Христа́ моли́те/ душа́м на́шим да́ти ве́лию ми́лость.</p>
<p><red>Стих: </red>Ди́вен Бог во святы́х Свои́х,/ Бог Изра́илев.</p>
<p>Ра́дуйся, новому́чеников тро́ице,/ и́же де́монов ополче́ния победи́вшии,/ и все а́нгельское естество́ я́ве удиви́вшии,/ и прия́вшии награ́д мно́жество:/ му́дро анти́христа обличи́вый, Евфи́мие,/ и благоду́шие ве́рным обручи́вый;/ кня́зя же тьмы  удави́вый/ и страсте́м подража́вый Христа́ моего́, Игна́тие;/ весь прекра́сен, украша́яся незло́бием, Ака́кие,/ Христа́ моли́те/ душа́м на́шим да́ти ве́лию ми́лость. </p>
<p><red>Стих: </red>Святы́м, и́же суть на земли́ Его́/ удиви́ Госпо́дь вся хоте́ния Своя́ в них.</p>
<p>Ра́дуйся, новому́чеников тро́ице,/ и́же страстоте́рпцев дре́вних/ терпе́нию, и тве́рдости, и до́блести подража́вший я́ве/ и венцы́ ра́вныя восприя́вшии,/ Христо́вым Боже́ственным раче́нием возжига́еми, приснопа́мятнии,/ себе́ саме́х на смерть во́лею вда́сте,/ и я́ко святи́и от нас ны́не прославля́етеся,/ зако́нно по́прище страда́ния соверши́вше,/ зако́нныя и Боже́ственныя венцы́ от Христа́ восприя́сте,/ Того́ моли́те/ душа́м на́шим да́ти ве́лию ми́лость.</p>
<p><red>Сла́ва, глас 8:</red></p>
<p>Ра́дуйтеся о Го́споде, Трои́цы равночи́сленнии,/ новому́ченицы сла́внии,/ ра́дуйтеся о Христе́ Бо́зе и па́ки ра́дуйтеся,/ Евфи́мие, Игна́тие и Ака́кие,/ трисве́тлое тридне́вное собра́ние,/ новоизбра́нный ли́че и трисплете́нный,/ до́блестное ополче́ние Всецаря́ Бо́га;/ ра́дуйтеся, и́же труда́ми по́двигов убеле́ннии кри́ны еде́мстии/ и кровьми́ му́ченическими очервле́ннии/ шипки́ благода́ти, све́тлое согла́сие Божества́ Иису́сова/ и любве́ Его́ сою́зе,/ неразры́вное соедине́ние ве́ры,/ тристе́нная кре́посте гра́да Бо́жия,/ трипокро́вный до́ме Пресвяты́я Тро́ицы,/ чи́стая обита́лища Отца́, Сы́на и Свята́го Ду́ха;/ ра́дуйтеся, о́троцы Христо́вы прекра́снейший,/ му́ченицы святи́и, новопоже́ртвенныя о́вцы,/ приводи́мии тельцы́ к та́йней трапе́зе Христа́ и Бо́га,/ и́хже кро́ви вопию́т за ны ко Го́споду.</p>
<p><red>И ны́не, пра́здника.</red></p>
<p><red>Тропа́рь, глас 1:</red></p>
<p>Равночи́слении Тро́ицы Несозда́нныя су́ще,/ с  ли́ки А́нгелов и чи́ны му́чеников/ предстоите́ вы, ра́дующеся, Престо́лу Божества́, му́дрии./ Сего́ ра́ди прича́стием сия́ние отону́ду прие́млюще,/ исто́чник исцеле́ний ве́рным подае́те/ и Боже́ственное просвеще́ние,/ му́чениче Христо́в Евфи́мие со Игна́тием му́дрым и с Боже́ственным Ака́кием,/ о нас при́сно моли́теся. </p>
<p><red>НА У́ТРЕНИ</red></p>
<p><red>По 1-м стихосло́вии седа́лен, глас 1:</red></p>
<p>Све́тлая време́н цари́ца возсиява́ет <red>Днесь</red>,/ пресве́тлии же ны́не сооблиста́ют сей Христо́вы новому́ченицы,/ му́дрый Евфи́мий и Игна́тий со сла́вным Ака́кием,/ пропове́давший на позо́рище до́блественне Божество́ Христо́во.</p>
<p><red>Сла</red>́<red>ва, и ны</red>́<red>не, пра</red>́<red>здника.</red></p>
<p><red>По 2-м стихосло</red>́<red>вии седа</red>́<red>лен, глас 3:</red></p>
<p>Но́вый, возсия́л еси́ Христо́вою ве́рою, му́чениче сла́вне,/ све́тлую тро́ицу страстоте́рпцев исполня́я/ и образу́я число́ Богонача́льныя Тро́ицы./ Но да заградя́тся уста́ ху́льная, не прие́млющая новому́чеников страда́ние,/ испове́дающих Божество́ Христо́во. </p>
<p><red>Сла́ва, и ны́не, пра́здника.</red></p>
<p><red>По полиеле́и седа́лен, глас 8:</red></p>
<p>Све́тлых по́двигов твои́х пра́здник вселе́нную украша́ет,/ сла́вне преподобному́чениче Евфи́мие,/ сохраня́й, треблаже́нне, любо́вию чту́щих тя. </p>
<p><red>Сла́ва: </red>Яви́ся <red>Днесь</red> Це́ркви торжество́ трие́х страстоте́рпцев,/ я́ко свети́ло, озаря́ющее правосла́вных люде́й собра́ния. </p>
<p><red>И ны́не, пра́здника.</red></p>
<p><red>Степе́нна, 1-й антифо́н 4-го гла́са. Проки́мен, глас 4:  Ди́вен Бог во святы́х Свои́х,/ Бог Изра́илев. <red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Луки́, зача́ло 63.</red></red></p>
<p><red>По 50-м псалме́ стихи́ра, глас 2:</red></p>
<p>Зело́ мне че́стни бы́ша дру́зи Твои́, Бо́же,/ зело́ мне утверди́шася влады́чествия их,/ наипа́че же  мне возлю́бленни бы́ша му́ченицы Твои́, Го́споди,/ я́ко, са́мою кро́вию свое́ю пропове́давше Твое́ Божество́,/ утвержда́ют в спаси́тельнем испове́дании/ Трисвята́го Твоего́ И́мени./ Моли́твами у́бо но́вых сих Твои́х му́чеников,/ Евфи́мия, Игна́тия и Ака́кия,/ утверди́ Правосла́вием Це́рковь Твою́, Христе́,/ и бога́тый ми́рови мир ниспосли́/ и душа́м на́шим ве́лию ми́лость. </p>
<p><red>Кано́н пра́здника со ирмосо́м на 6 и святы́х на 8.</red></p>
<p><red>Глас 1.</red></p>
<p><red>Песнь 1</red></p>
<p><red>Ирмо́с: </red><emphasis>Воскресе́ния день,/ пресвети́мся, лю́дие,/ Па́сха, Госпо́дня Па́сха:/ от сме́рти бо к Жи́зни/ и от земли́ к Небеси́/ Христо́с Бог нас/ преведе́, побе́дную пою́щия.</emphasis><emphasis/></p>
<p>Воскресе́ния день Го́спода Христа́,/ прииди́те согла́сно вси, трие́х му́чеников пра́здник соста́вим, ве́рнии,/ Тро́ица Бог сих бо просла́ви, побе́дную пою́щих.</p>
<p>Воскресе́ния день Царя́ Христа́, вся но́ва ви́дяще,/ прииди́те согла́сно, и мы соста́вим, ве́рнии, но́вый пра́здник,/ трие́х новому́чеников с любо́вию воспева́юще.</p>
<p>Очи́стим чу́вствия и у́зрим воскре́сша Христа́ и  трех новому́чеников Его́,/ блиста́ющихся со́лнца светле́йше/ и всех озаря́ющих ве́рных благода́тию. </p>
<p>Очи́стим чу́вствия и у́зрим трех подобосо́лнечных свети́л,/ ны́не совосходя́щих Христу́, Со́лнцу, от гро́ба возсия́вшу,/ честны́х новому́чеников, и ве́рных озаря́ющих.</p>
<p>Небеса́ у́бо досто́йно да веселя́тся, земля́ же да ра́дуется,/ да пра́зднует же любо́вию И́верская оби́тель,/ обогати́вшаяся му́ченических моще́й сокро́вищем неотъе́млемым.</p>
<p><red>Богоро́дичен: </red>Воскре́сшаго ви́девши Сы́на Твоего́ и Бо́га,/ ра́дуйся со апо́столы, Богоблагода́тная Чи́стая,/ и е́же, ра́дуйся, пе́рвее,/ я́ко всех ра́дости Вина́,/ восприя́ла еси́, Богома́ти Всенепоро́чная.</p>
<p><red>Катава́сия: </red><emphasis>Воскресе́ния день:</emphasis></p>
<p><red>Песнь 3</red></p>
<p><red>Ирмо́с: </red><emphasis>Прииди́те, пи́во пие́м но́вое,/ не от ка́мене непло́дна чудоде́емое,/ но нетле́ния исто́чник,/ из гро́ба одожди́вша Христа́,/ в Не́мже утвержда́емся.</emphasis><emphasis/></p>
<p>Прииди́те, весну́ вси у́мную во вре́мя есте́ственныя весны́ у́зрим, новому́чеников,/ я́ко цве́ты, подаю́щих нам чудеса́ пресла́вная.</p>
<p>Ны́не вся испо́лнишася све́та,/ воста́нием Созда́теля сооблистава́емая,/ да пра́зднует све́тло и па́мять трие́х страстоте́рпцев ве́рных собра́ние.</p>
<p>Ва́ия, Евфи́мие, рука́ма, я́ко зна́мение побе́ды держа́,/ неустраши́мо к закла́нию с ра́достию поте́кл еси́,/ раче́нием Христо́вым, му́дре, распала́емый.</p>
<p>Ору́жием Креста́ огради́вся, я́коже лев,/ ко удавле́нию прете́кл еси́, свя́те,/ и, спле́тшися со враго́м, побе́ду воздви́гл еси́ све́тлую, Игна́тие сла́вне.</p>
<p>Вчера́ Ты мертв был еси́, Христе́, — Ака́кий взыва́ет, усека́емый,/ ны́не же и аз Тебе́ ра́ди,/ Сам мя просла́ви, Спа́се, во Ца́рствии Твое́м.</p>
<p><red>Богоро́дичен: </red>Бо́га, Его́же родила́ еси́ пло́тию,/ из ме́ртвых, я́коже рече́, воста́вша/ ви́девши, Чи́стая, лику́й/ и Сего́ я́ко Бо́га, Пречи́стая, возвелича́й.</p>
<p><red>Конда́к и и́кос пра́здника. Седа́лен, глас 1: </red></p>
<p>Я́ко со́лнце, ва́ша честна́я па́мять возсия́ нам,/  Боже́ственнии новому́ченицы, Тро́ицы равночи́сленнии, ве́рных озаря́ющая,/ ю́же <red>Днесь</red> соверша́юще, вопие́м:/ моли́те за ны, страстоте́рпцы, Еди́наго Человеколю́бца. </p>
<p><red>Сла́ва: </red>Муче́ний ви́ды лю́тыя, преподобному́ченицы Боже́ственнии, тве́рдо вы протерпе́сте,/ твердому́дренный Евфи́мие и Игна́тие Боже́ственне, треблаже́нне Ака́кие,/ подо́бными о́бразы све́тло просла́вистеся,/ исцеля́ти боле́зни по кончи́не благода́ть свы́ше прия́сте/ с ве́рою притека́ющим к ра́це моще́й ва́ших,/ моли́теся Христу́ Бо́гу  прегреше́ний оставле́ние дарова́ти/ пра́зднующим любо́вию святу́ю па́мять ва́шу. </p>
<p><red>И ны́не, пра́здника.</red></p>
<p><red>Песнь 4</red></p>
<p><red>Ирмо́с<emphasis>: </emphasis></red><emphasis>На Боже́ственней стра́жи/ Богоглаго́ливый Авваку́м/ да ста́нет с на́ми и пока́жет/ светоно́сна А́нгела,/ я́сно глаго́люща:/ <red>Днесь</red> спасе́ние ми́ру,/ я́ко воскре́се Христо́с,/ я́ко всеси́лен.</emphasis></p>
<p>На Боже́ственней стра́жи ста́вше, му́ченицы Христо́вы,/ иму́ще Его́ в се́рдце, с любо́вию взыва́ху Ему́, всеблаже́ннии:/ <red>Днесь</red> нам спасе́ние, Спа́се,/ а́ще и у́мрем Тебе́ ра́ди, Всеси́льне. </p>
<p>Единоле́тный А́гнец, от Де́вы проше́дый, вене́ц нам ны́не пода́й,/ Тебе́ ра́ди к сме́рти <red>Днесь</red> тща́щимся, —/ новому́ченицы взыва́ху Кра́сному из гро́ба Христу́, Со́лнцу возсия́вшу.</p>
<p>Богооте́ц у́бо Дави́д пред се́нным ковче́гом скака́ше, игра́я,/ мы же Тебе́ я́ко приноше́ние кро́вию, ра́дующеся, прихо́дим,/ ви́дяще Тя, из гро́ба Кра́сна воскре́сша Христа́, —/ вопию́т му́ченицы.</p>
<p>Источа́ют безсме́ртия пото́ки новому́чеников ра́цы Христо́м/ и чуде́с бе́здну боля́щим:/ ко́снемся косте́м их ве́рою и у́зрим чу́до,/ благоуха́ние сих вои́стинну Небе́сное. </p>
<p><red>Богоро́дичен: </red>Его́же родила́ еси́, Христа́,/ прекра́сно из ме́ртвых возсия́вша, Чи́стая, зря́щи,/ До́брая и Непоро́чная в жена́х и Кра́сная,/ <red>Днесь</red> во спасе́ние всех, со апо́столы ра́дующися, Того́ прославля́й.</p>
<p><red>Песнь 5</red></p>
<p><red>Ирмо́с: </red><emphasis>У́тренюем у́тренюю глубоку́,/ и вме́сто ми́ра песнь принесе́м Влады́це,/ и Христа́ у́зрим,/ Пра́вды Со́лнце,/ всем жизнь возсия́юща.</emphasis></p>
<p>У́тренюем во хра́ме ва́шем, Христа́ воспева́юще,/ из гро́ба возсия́вшаго Жизнода́вца,/ вас удиви́вшаго и сла́вою венча́вшаго, новому́ченицы сла́внии.</p>
<p>Безме́рное ва́ше дерзнове́ние,/ новому́чеников Тро́ицы, зря мучи́тель, сме́рти предаде́,/ к Не́йже влеко́ми, весе́лыми нога́ми, Па́сху хва́ляще, потеко́сте. </p>
<p>Присту́пим муче́ниями/ и вме́сто ми́ра кровь принесе́м Влады́це,/ в страда́ниих глаго́лаху му́дрии новому́ченицы,/ Па́сху хва́ляще, закала́еми. </p>
<p><red>Богоро́дичен: </red>Не разве́рзл еси́ врата́ де́вства в воплоще́нии,/ гро́ба не разруши́л еси́ печа́тей, Царю́ созда́ния,/ отону́дуже воскре́сшаго Тя зря́щи, Ма́ти ра́довашеся. </p>
<p><red>Песнь 6</red></p>
<p><red>Ирмо́с: </red><emphasis>Снизше́л еси́ в преиспо́дняя земли́/ и сокруши́л еси́ вереи́ ве́чныя,/ содержа́щия свя́занныя, Христе́,/ и тридне́вен, я́ко от ки́та Ио́на,/ воскре́сл еси́ от Гро́ба.</emphasis><emphasis/></p>
<p>По́двигами снидо́сте, му́чеников тро́ице, и, сокруши́вше се́ти вра́жия,/ взыдо́сте на Небеса́ в ра́дости,/ и Госпо́дь диади́мою све́тлою побе́ды увенча́ вас.</p>
<p>Небе́сный круг обходя́ще вы/ и Престо́лу Христо́ву предстоя́ще, порфи́рою оде́яннии све́тлою,/ му́чеников лико́м и преподо́бных собо́ром совесели́теся.</p>
<p>Жела́юще му́ченицы дости́гнути Христа́, изше́дше по́двигами,/ да́же до сме́рти вои́стинну подвиза́шася/ и разтерза́ша се́ти вра́жия, я́ко паути́ну.</p>
<p>Соверши́вше путь страда́ния све́тло,/ возведо́стеся вои́стинну во оби́тели Небе́сная, о новому́ченицы,/ и получи́сте диади́му све́тлую от руки́ Влады́чни.</p>
<p>Фи́никовыя ве́тви в рука́х, я́ко награ́ды,/ и Крест, я́ко скиптр, и тече́ние крове́й, я́ко порфи́ру, нося́ще, предстои́те,/ соца́рствующе Христу́, новому́ченицы Боже́ственнии.</p>
<p>Сохра́ньшим ве́ру Христо́ву, и све́тло сконча́вшим тече́ние,/ и по́двигом до́брым подвиза́вшимся, новому́ченицы,/ отверзо́шася вам ра́йския две́ри.</p>
<p><red>Богоро́дичен: </red>Сни́де в преиспо́дняя земли́ в ложесна́ Твоя́, Чи́стая, сше́дый/ и всели́выйся и воплоти́выйся па́че ума́,/ и воздви́же с Собо́ю Ада́ма, воскре́с от гро́ба.</p>
<p><red>Конда́к, глас 4:</red></p>
<p>Яви́ся <red>Днесь</red> Це́ркви но́вое торжество́/ трие́х страстоте́рпцев,/ я́ко свети́ла, озаря́ющее/ правосла́вных, Христе́,/ исполне́ния.</p>
<p><red>Ико́с:</red></p>
<p>И́же во Афо́не подвиза́ющийся,/ прииди́те вси, стеце́мся/ и, в Предте́чевом свяще́нней ски́те соше́дшеся,/ у́зрим чудеса́ стра́нная, Боже́ственною си́лою чудоде́емая./ Обря́щем та́мо трие́х но́вых преподобному́чеников, Евфи́мия, Игна́тия и Ака́кия,/ и́же а́ще и вре́менно наси́лию уступи́вше,/ отверго́шася, — увы! — всех Спа́са Христа́,/ но после́жди подви́жническим себе́ саме́х преда́вше трудо́м,/ Константи́нова гра́да с ва́иями и ве́твьми дости́гше венцено́снии,/ я́ко дре́внии авраа́мстии три о́троцы, проти́ву пре́лести до́бльствоваша./ Лжепроро́ка бо ага́рянския ле́сти, я́ко анти́христа, посрами́вше,/ Правосла́вную ве́ру са́мою кро́вию свое́ю утверди́ша и уве́риша,/ Спа́са Христа́, Бо́га и Челове́ка, я́сно пропове́давше,/ отону́дуже и да́льния мо́ря преше́дше нетле́нно,/ сей свяще́нный храм насле́доваша ра́ками моще́й свои́х./ И ны́не, исцеле́ния подаю́ще ве́рою притека́ющим,/ озаря́ют правосла́вных собра́ния.</p>
<p><red>Песнь 7</red></p>
<p><red>Ирмо́с: </red><emphasis>О́троки от пе́щи изба́вивши,/ быв Челове́к,/ стра́ждет, я́ко сме́ртен,/ и стра́стию сме́ртное/ в нетле́ния облачи́т благоле</emphasis>́<emphasis>пие,/ еди́н благослове́н/ отце́в Бог и препросла́влен.</emphasis></p>
<p>До́бльственно до́брый проше́дше по́двиг, новому́ченицы,/ те́ла вы кончи́ну ни во что́же вмени́вше,/ ны́не предстоите́, ра́дующеся, Живо́му Христу́,/ Па́сху та́йную на Небесе́х при́сно вкуша́юще.</p>
<p>Сме́рти пра́зднуем умерщвле́ние,/ Христо́во во́скресение, страда́ние же честно́е новому́чеников му́дрых,/ и, игра́юще, пое́м Вино́внаго,/ Еди́наго Благослове́ннаго отце́в Бо́га и Препросла́вленнаго.</p>
<p>Я́ко вои́стинну свяще́нная и многосве́тлая есть/ сия́ пресве́тлая и Боже́ственная па́мять трие́х новому́чеников Твои́х, Христе́,/ всех веселя́щая ве́рных,/ пою́щих Тя ны́не, отце́в Бо́га и Препросла́вленнаго.</p>
<p>Пе́сней свяще́нных восприи́мем трубу́, Богому́дрии,/ и свяще́нную новому́чеников торжеству́юще па́мять, рцем:/ ра́дуйтеся, ны́не зерца́ла Тро́ицы та́йная/ и нас, ве́рных, наслажде́ния.</p>
<p><red>Богоро́дичен: </red>Всем ца́рствуяй созда́нием, быв Челове́к,/ всели́ся в Твою́, Богоблагода́тная, утро́бу/ и, распя́тие претерпе́в и смерть,/ воскре́се боголе́пно, совозста́вив нас, я́ко Всеси́лен.</p>
<p><red>Песнь 8</red></p>
<p><red>Ирмо́с: </red><emphasis>Сей нарече́нный и Святы́й День </emphasis><emphasis>—/ еди́н суббо́т царь и госпо́дь,/ пра́здников пра́здник/ и торжество́ есть торже́ств,/ в о́ньже благослови́м Христа во ве́ки.</emphasis></p>
<p>Сей нарече́нный и святы́й день,/ в не́мже пра́зднуем муче́ния ва́шего страда́ния,/ пра́здник обновля́юще ваш, новому́ченицы,/ воспева́ем Христа́, я́ко Бо́га во ве́ки.</p>
<p>Прииди́те, но́вое му́чеников торжество́/ но́выми песносло́вии торжеству́ем <red>Днесь</red>, празднолю́бцы,/ обновля́юще Христо́во воскресе́ние, воспева́ем Его́, я́ко Бо́га во ве́ки.</p>
<p>Нося́ в рука́х крест и ва́ия, Евфи́мие,/ мечу́ главу́ твою́ неустраши́мо подклони́в, му́дре,/ ца́рствия Христо́ва приобщи́лся еси́, взыва́я Ему́:/ оса́нна во ве́ки.</p>
<p>Возведи́те о́крест о́чи ва́ша, новому́чеников трои́це,/ и ви́дите собра́вшихся, от души́ вас лю́бящих,/ и нас, я́ко дру́ги, и бра́тия, и моли́твенники, сохраня́йте,/ песносло́вящих ва́шу Боже́ственную па́мять.</p>
<p><red>Богоро́дичен: </red>Всю низложи́в сме́рти держа́ву, Сын Твой, Де́во, Свои́м воскресе́нием/ я́ко Бог Кре́пкий совознесе́ нас и обожи́,/ те́мже воспева́ем Его́ во ве́ки.</p>
<p><red>Песнь 9</red></p>
<p><red>Ирмо́с: </red><emphasis>Свети́ся, свети́ся,/ Но́вый Иерусали́ме,/ сла́ва бо Госпо́дня/ на тебе́ возсия́,/ лику́й ны́не/ и весели́ся, Сио́не./ Ты же, Чи́стая, красу́йся, Богоро́дице,/ о воста́нии Рождества́ Твоего́.</emphasis></p>
<p><red>Припе́в: </red><red>Днесь</red> воста́нием Христа́ Жизнода́вца,/ я́ко со́лнце, сия́ет па́мять му́чеников.</p>
<p>Весели́ся, ски́те Крести́теля Спа́сова,/ чад бо твои́х сла́ва на тебя́ возсия́./ Лику́й ны́не и воспева́й:/ ра́ками бо новому́чеников, я́ко исто́чником чуде́с, обогати́лся еси́.</p>
<p><red>Припе́в: </red>Велича́й, душе́ моя,/ трие́х страстоте́рпцев Христа́ Жизнода́вца.</p>
<p>О, Боже́ственнаго! о, любе́знаго! о, сладча́йшаго сконча́ния,/ его́же претерпе́сте вои́стинну Христо́вы блаже́ннии новому́ченицы сла́внии,/ и́хже, ве́рнии, иму́ще предста́тели, не постыди́мся.</p>
<p><red>Припе́в: </red>Велича́й, душе́ моя,/ Евфи́мия вели́каго, вку́пе со Игна́тием и Боже́ственным Ака́кием.</p>
<p>О, Боже́ственнаго! о, любе́знаго обеща́ния кра́снаго!/ С на́ми бо еще́ жи́ви су́ще бы́ти обеща́стеся,/ храни́телие Боже́ственнии жи́зни на́шея,/ и́хже, ве́рнии, моли́твенники ко Го́споду предлага́юще, ра́дуемся.</p>
<p><red>Припев: </red><red>Днесь</red> воста́нием Христа́ Жизнода́вца/ па́мять совозсиява́ет трие́х новому́чеников.</p>
<p>О му́ченицы Боже́ственнии, о во́ини Христо́вы,/ о кра́сная и прекра́сная Тро́ицы заколе́ния,/ любо́вию вам ны́не посвяща́я песнь,/ всем се́рдцем прошу́ е́же с ва́ми совселе́ния.</p>
<p><red>Припе́в: </red>Ра́дуйся, Де́во, ра́дуйся, Благослове́нная,/ ра́дуйся, Препросла́вленная:/ Твой бо Сын воскре́се тридне́вен от гроба.</p>
<p>Весели́ся и ра́дуйся, Боже́ственная две́ре Све́та:/ заше́дый бо Иису́с во гроб, возсия́, просия́в со́лнца светле́е/ и ве́рныя вся озари́в, Богора́дованная Влады́чице.</p>
<p><red>Ексапостила́рий:</red></p>
<p>Весели́ся, свята́я горо́ Афо́нская <red>Днесь</red>,/ Крести́телев бо скит пра́зднует торжество́ Боже́ственное,/ му́ченики но́выя име́я преподо́бных твои́х,/ да даст у́бо тебе́, всечи́стая, таковы́я плоды́ приноси́ти Пресвяте́й Тро́ице.</p>
<p><red>Сла́ва, и ны́не, пра́здника. На хвали ́<red>тех стихи</red>́<red>ры на 6, глас 1.</red></red></p>
<p><red>Подо́бен: </red>Небе́сных чино́в:</p>
<p>Правосла́вных мно́жества,/ прииди́те, стецы́теся:/ се бо ны́не наста́ светле́йший пра́здник трие́х новому́чеников,/ и́же Христа́, воскре́сшаго от гро́ба, воспропове́давше,/ пре́лесть нечести́вых в коне́ц посрами́ша.</p>
<p>Но́вое сие́ составля́ющий торжество́,/ Евфи́мий Боже́ственный есть/ и Игна́тий ку́пно со Ака́кием,/ и́же я́ко тро́ица,/ Тро́ице предстоя́т с му́ченики и преподо́бными,/ а́нгельски трисвяту́ю песнь воспева́юще.</p>
<p>Пали́мии вои́стинну ва́шим раче́нием,/ тро́ице новому́чеников,/ Евфи́мие Боже́ственный, Игна́тие твердому́дренный/ и сла́вне Христа́ моего́ Ака́кие,/ се собра́хомся вси па́мять ва́шу соверши́ти ве́рою.</p>
<p><red>И́ны стихи́ры, глас 2.</red></p>
<p><red>Подо́бен:   </red>Егда́ от Древа́:</p>
<p>Хвалу́ Бо́гу ра́достно,/ вси мона́шествующих ли́цы,/ <red>Днесь</red> воспои́м,/ в па́мяти страстоте́рпцев Христо́вых,/ Евфи́мия блаже́ннаго,/ му́драго Игна́тия ку́пно со Ака́кием,/ подвиза́вшихся тве́рдо,/ те́мже венцы́ и награ́ды/ прия́ша досто́йно побе́ды/ и за ны при́сно мо́лятся.</p>
<p>Преподо́бнии и му́ченицы Христо́вы,/ чудесы́ озаря́ете мир/ от неистощи́маго исто́чника/ ра́ки честны́х моще́й ва́ших, сла́внии./ Те́мже <red>Днесь</red> вси,/ в Боже́ственнем хра́ме любо́вию собира́еми,/ торжеству́ем па́мять ва́шу,/ моля́щеся па́мять к Бо́гу твори́ти/ о чту́щих вас, всечестни́и. </p>
<p>Стоя́сте пред суди́лищем тве́рдо/ на суде́ беззако́нных, преподобному́ченицы,/ Христа́ пропове́дающе,/ Бо́га и Челове́ка,/ и пре́лесть облича́юще,/ Евфи́мие блаже́нне, Боже́ственне Игна́тие,/ тве́рдый Ака́кие,/ те́мже, нестерпи́мыя муче́ния терпя́ще,/ венцы́ от Христа́ досто́йно восприя́сте.</p>
<p><red>Сла́ва, глас 5:</red></p>
<p>Се что добро́ или́ что красно́, пое́т Дави́д,/ но е́же жи́ти бра́тии вку́пе./ Се бо, от ра́зных стран устремившийся,/ и на сем ме́сте подви́жническия соверши́вший подви́ги,/ и Константи́нов град излия́нием честны́я своея́ кро́ве освяти́вший,/ и Боже́ственными мощми́ да́льния моря́ нетле́нно преше́дшии,/ Тро́ицы равночи́сленнии новому́ченицы,/ Евфи́мий, Игна́тий и Ака́кий,/ сей прекра́сный храм насле́довавше,/ вку́пе обита́ют, я́ко бра́тия ду́хом,/ до́брии и кра́снии су́ще,/ и, ра́кою свяще́нных моще́й/ и пе́рстию от гро́ба их нас освяща́юще,/ мо́лятся непреста́нно за ны ко Го́споду.</p>
<p><red>И ны́не, пра́здника.</red></p>
<p><red>Славосло́вие вели́кое. И отпу́ст.</red></p>
<p><red>На Литурги́и слу́жба преподобному́ченическая.</red></p>
</section>
