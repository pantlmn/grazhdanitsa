<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Феодо́сия, Игу́мена монастыря́ Пече́рскаго и нача́льника в Росси́йстей земли́ мона́шескаго о́бщаго жития́</p>
</title><p><red>НА МА́ЛОЙ ВЕЧЕ́РНИ</red></p>
<p><red>Стихи́ры, глас 1.</red></p>
<p><red>Подо́бен:</red>   Небе́сных чино́в:</p>
<p>  И́стинен и непоро́чен,/ преподо́бен же и незло́бив/ и вся́кия злы́я ве́щи огреба́яся/ позна́н был еси́, блаже́нне,/ укра́шен доброде́тельми я́ко вои́стинну/ и благоче́стием сия́я./ Те́мже ублажа́ем тя/ и свято́е твое́ <red>Днесь</red> и честно́е,/ ра́дующеся, пра́зднуем успе́ние.</p>
<p>Непоро́чнаго и честне́йшаго, превысо́каго столпа́/ и непобеди́маго хитростьми́ вра́жиими,/ вси ублажа́ем и ве́рно восхваля́ем/ Феодо́сия вели́каго,/ уго́дника Христо́ва бы́вшаго и Пречи́стыя Его́ Ма́тере/ и сего́ приле́жно моля́ща/ спасти́ от бед ду́ши на́ша.</p>
<p>Мона́шеское житие́ ты уясни́л еси́,/ от земли́ Росси́йския возсия́в, я́коже со́лнце,/ воздержа́нием бо те́ло твое огра́ждь,/ страстна́я движе́ния умертви́л еси́ моли́твами и бде́нии./ Тем тя мо́лим, Феодо́сие преблаже́нне:/ не оскудева́й, помога́я нам/ и присеща́я рабы́ твоя́.</p>
<p><red>Слава, глас 6:</red></p>
<p>Прииди́те, ве́рных сосло́вие, ве́село <red>Днесь</red>,/ прииди́те вси ра́достно в честну́ю це́рковь,/ Богоно́сных оте́ц воспое́м/ и рука́ми воспле́щим в пресве́тлой их па́мяти,/ и́хже просла́ви Христо́с, Бог наш./ Тем во гла́се ра́дости и чи́стей со́вести возопие́м, глаго́люще:/ ра́дуйся, земны́й А́нгеле и небе́сный челове́че,/ Анто́ние преблаже́нне,/ преподо́бных ссе́льниче;/ ра́дуйся, восто́чная звездо́ златоза́рная,/ Феодо́сие о́тче,/ мона́шествующих свети́ло и па́стырю./ Ра́дуйтеся, на́ша похвало́,/ вселе́нныя ра́дование и помо́щницы,/ со А́нгелы водворя́ющеся во све́те Святы́я Тро́ицы, вас венча́вшия./ Приле́жно моли́те изба́вити нас от враг ви́димых и неви́димых/ и от вся́кия беды́,/ ве́рою и любо́вию творя́щих всепра́зднственную па́мять ва́шу.</p>
<p><red>И ны́не, пра́здника.</red></p>
<p><red> На стихо́вне стихи́ры, глас 2. </red></p>
<p><red>Подо́бен:</red> До́ме Евфра́фов:</p>
<p>У́тро и день све́тел/ твой пра́здник яви́ся,/ просвеща́я на́ша сердца́,/ ве́рою хва́лящих честны́я по́двиги твоя́,/ о́тче Феодо́сие.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>Яви́ся день спасе́ния/ и пра́здник весе́лия,/ стеце́мся, ве́рнии,/ очи́стивше ду́ши,/ воспе́ти преблаже́ннаго Феодо́сия.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́ко со́лнце, на земли́ Анто́ния обре́т,/ сия́юща доброде́тельми,/ светле́йшая показа́лся еси́ звезда́,/ тя пою́щия ко Влады́це помяни́,/ преподо́бне Феодо́сие.</p>
<p><red>Сла́ва, и ны́не, Богоро́дичен:</red></p>
<p>Ра́дуйся,/ Я́же ра́дость ми́ру прие́мшая,/ Христа́ Жизнода́вца,/ и утоли́вшаго, Де́во,/ печа́ль прама́тернюю.</p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж: <red>1-й антифо́н.</red> На Го́споди, воззва́х: <red>стихи́ры, глас 5.</red></p>
<p><red>Подо́бен:</red> Преподо́бне о́тче:</p>
<p>Преподо́бне о́тче Богоно́се Феодо́сие,/ вельми́ подвиза́вся во вре́менней жи́зни/ пе́сньми, посто́м и бде́нием,/ о́браз был еси́ твои́м ученико́м/ и ны́не у́бо лику́еши со Безпло́тными,/ Христа́ непреста́нно славосло́вя,/ от Бо́га Бо́жие Сло́во и Изба́вителя,/ прекло́ншаго главу́ на Кресте́/ и изба́вивша ле́сти род челове́ч./ Того́ моли́, Тому́ помоли́ся, преподо́бне,/ дарова́ти вселе́нней мир и ве́лию ми́лость.</p>
<p>Преподо́бне о́тче Богоно́се Феодо́сие,/ вои́стинну сподо́бился еси́ Боже́ственныя жи́зни,/ чистото́ю и поще́нием сию́ обре́т,/ жив бо преста́вился еси́ на и́стинный живо́т, всех отре́кся,/ со Безпло́тными Христа́ непреста́нно славосло́вя,/ от Де́вы неизрече́нно плоть прие́мша,/ испрове́ргшаго ад и воскреси́вшаго ме́ртвыя, я́же от ве́ка./ Того́ моли́, Тому́ помоли́ся, преподо́бне,/ дарова́ти вселе́нней мир и ве́лию ми́лость.</p>
<p>Преподо́бне о́тче Богоно́се Феодо́сие,/ обре́л, я́коже возлюби́л еси́, чи́стую твою́ ду́шу,/ благода́ть бо Всесвята́го Ду́ха в тебе́ всели́ся,/ я́ко пречи́ст свет,/ Его́же поспеше́нием све́тло озаре́н,/ Христа́ непреста́нно славосло́вил еси́,/ во двою́ существу́ еди́наго Бо́га,/ пострада́вшего пло́тию на Кресте́/ и Божество́м безстра́стна пребы́вша./ Того́ моли́, Тому́ помоли́ся, преподо́бне,/ дарова́ти вселе́нней мир и ве́лию ми́лость.</p>
<p><red>Слава, глас 8:</red></p>
<p>Прииди́те, стеце́мся вси к Боже́ственней па́мяти отца́ на́шего Феодо́сия:/ той бо, от ю́ности зва́ние свы́ше прие́м,/ от иере́я Богода́нный дар именова́ся./ Те́мже христолюби́вым князе́м учи́тель пра́выя ве́ры,/ вельмо́жам тве́рдое защище́ние,/ си́рым оте́ц милосе́рд,/ вдови́цам те́плое заступле́ние,/ скорбя́щим утеше́ние, ни́щим сокро́вище,/ мона́шескому ли́ку ле́ствица, возводя́щая на высоту́ небе́сную,/ и про́сто к нему́ притека́ющим исто́чник приснотеку́щия воды́ быв,/ мо́лит непреста́нно спасти́ся душа́м на́шим.</p>
<p><red>И ны́не, пра́здника. Вход. И чте́ния три.</red></p>
<p>Прему́дрости Соломо́ни чте́ние <red>(главы 5 и 6):</red></p>
<p>Пра́ведницы во ве́ки живу́т, и в Го́споде мзда их,/ и попече́ние их у Вы́шняго./ Сего́ ради прии́мут ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бне,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т,/ и от каменоме́тныя я́рости испо́лнь паду́т гра́ды./ Вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́ни чте́ние <red>(глава 3):</red></p>
<p>Пра́ведных ду́ши в руце́ Бо́жией,/ и не прикосне́тся их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние <red>(глава 4):</red></p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости житие́ нескве́рное./ Благоугоде́н Бо́гови быв, возлю́блен бысть/ и живы́й посреде́ гре́шных преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p><red>На лити́и стихи́ры, глас 1:</red></p>
<p>Прииди́те, празднолю́бцы <red>Днесь</red>,/ лик совокупи́вше, благоче́стно торжеству́ем/ вели́каго отца́, всеми́рнаго свети́льника,/ пресла́вную и честну́ю па́мять/ и сла́вно почти́м, глаго́люще:/ ра́дуйся, Феодо́сие, преподо́бных и пра́ведных единокро́вниче;/ ра́дуйся, честны́х оте́ц пресве́тлый полк совокупи́вый;/ ра́дуйся, служи́телю и строи́телю ве́рный оби́тели Бо́жия Ма́тере;/ и́же изря́дный соста́вил еси́ храм в сла́ву Бо́жию,/ в не́мже пою́ще, мо́лим тя;/ моли́ изба́вити нас от вся́каго искуше́ния, и бед,/ и ва́рварскаго наше́ствия/ и спасти́ ду́ши на́ша.</p>
<p><red>Глас 2:</red> Учени́че Спа́сов, о́тче Богому́дре Феодо́сие,/ богодви́жимая цевни́це, богосказа́нная уста́,/ духо́вный воево́да, па́стырю до́брый,/ преподо́бных похвало́./ Ты Бо́га взыска́л еси́/ и Сего́ просвети́лся еси́ боголу́чными сия́ньми,/ Бо́гу бесе́довал еси́ непреста́нными очище́нии и сия́нии,/ сле́зными исто́чники просвети́в мы́сли,/ столп всесве́тел и огнесия́нен яви́лся еси́, всеблаже́нне,/ мона́хов похвала́, отце́в сла́ва/ и Тро́ицы служи́тель,/ и ны́не нас всех сохрани́ хода́тайством твои́м.</p>
<p>Преподо́бне о́тче Феодо́сие,/ ты уще́дрил еси́ та́ющих в жа́жди зно́я,/ возме́здил еси́ боголе́пно, зна́меньми нача́льствуя,/ я́ко служи́тель изря́ден твоему́ Влады́це подо́бяся./ Вино́ умно́жил еси́,/ и жи́тницы пра́здны повеле́нием твои́м муки́ напо́лнил еси́,/ и сосу́д оскуде́вший ме́ду изоби́ловати сотвори́л еси́./ Неявле́нная уве́дав, Це́рковь уясни́л еси́,/ му́ченически показа́в страда́ния,/ исцеле́ний мно́жества пода́л еси́,/ ни́щих возлюби́л еси́,/ челове́ки уще́дрив обы́чаи твои́ми,/ и твое́ чре́во хле́бом и водо́ю утесни́л еси́,/ в пло́ти житию́ Безпло́тных подо́бяся./ И́хже ра́ди сла́ву приноша́ем ти, моля́щеся:/ не остави́ нас,/ сохраня́я рабы́ твоя́ моли́твами твои́ми.</p>
<p>Свети́ла возсия́ша в Росси́и два светле́йшая,/ Анто́ний и Феодо́сий./ Ов бо Боже́ственным сло́вом небе́сную ро́су испусти́ на зе́млю,/ и огнь с небесе́ сведе́,/ и бу́дущая я́сно пропове́да,/ Тро́йческую благода́ть прие́м./ Ов же с небесе́ дождь испусти́,/ и кня́зя обличи́ о братоненави́дении и властолю́бии непра́ведне./ И Го́спода самоли́чно ви́де,/ и на возду́се, я́ко Илия́,/ во све́те пла́менне, над монастыре́м ви́ден бысть,/ ру́це воздева́я и моли́твы творя́й к Бо́гу./ И ны́не, со А́нгелы ликовству́юще, о нас мо́лят,/ с ни́ми сподо́битися све́та и́стиннаго/ и спасти́ ду́ши на́ша.</p>
<p><red>Сла́ва, глас 6:</red></p>
<p>Е́же по о́бразу соблю́д невреди́мо,/ ум влады́ку на стра́сти па́губныя по́стнически поста́вив,/ во е́же по подо́бию, я́ко мо́щно возше́л еси́,/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Те́мже мона́шествующих яви́лся еси́ верх,/ жи́тель пусты́нный,/ благотеку́щих обучи́тель,/ пра́вило доброде́тели изве́стнейшее./ И ны́не на Небесе́х зерца́лом разре́шшимся,/ о́тче наш Феодо́сие,/ чи́сте зри́ши Святу́ю Тро́ицу,/ моля́ся несре́дственне о и́же ве́рою и любо́вию чту́щих тя.</p>
<p><red>И ны́не, пра́здника.</red></p>
<p><red> На стихо́вне стихи́ры, глас 8. </red></p>
<p><red>Подо́бен:</red> О, пресла́внаго чудесе́:</p>
<p>О́тче Богому́дре Феодо́сие,/ ты, от утро́бы/ Бо́гу прибли́жив твой смысл,/ весьма́ прилежа́л еси́ Царю́ Вседержи́телю,/ плоды́ досто́йны принося́ Ему́/ от твои́х по́двиг, преподо́бне,/ соукраша́емь доброде́тельными венцы́,/ тем благи́х обре́л еси́ восприя́тие, досточу́дне.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>Ты мона́шествующих наказа́тель/ и Росси́йския земли́ звезда́ пресве́тлая,/ осия́ющи чудесы́ всю страну́ сию́,/ тя бо Бог пре́жде избра́ от ю́ности, о́тче,/ па́стыря овца́м слове́сным./ Те́мже преподо́бных лик тя восприя́т,/ с ни́миже моли́, мо́лимся,/ ста́ду твоему́ грехо́в оставле́ние дарова́ти.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, Де́во Препе́тая,/ я́же столпо́м о́гненным па́жить показа́вши,/ иде́же па́ствитися хотя́ше Боже́ственное ста́до,/ и це́рковь ту а́бие воздви́же Феодо́сий,/ преукра́шену Тебе́ и всечу́дну,/ в не́йже вси пра́зднуем успе́ние Твое́,/ Богоро́дице Пречи́стая,/ ве́рнии, о́крест ра́ки стоя́ще Твоего́ уго́дника.</p>
<p><red>Сла́ва, глас 8:</red></p>
<p>Мона́хов мно́жества/ наста́вника тя почита́ем, о́тче наш Феодо́сие:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных./ С ни́миже моли́ся Го́сподеви/ поми́ловатися душа́м на́шим.</p>
<p><red>И ны́не, пра́здника.</red></p>
<p><red>Тропа́рь свята́го, два́жды.</red> Богоро́дице Де́во: <red>еди́ножды.</red></p>
<p><red>Тропа́рь свята́го, глас 8:</red></p>
<p>  Возвы́сився на доброде́тель,/ измла́да возлюби́в мона́шеское житие́,/ к жела́нию до́блественне дости́г, всели́лся еси́ в пеще́ру/ и, украси́в житие́ твое́ поще́нием и све́тлостию,/ в моли́твах, я́ко безпло́тен, пребыва́л еси́,/ в Росси́йстей земли́, я́ко све́тлое свети́ло, просия́в, о́тче Феодо́сие,/ моли́ Христа́ Бога́ спасти́ся душа́м на́шим.</p>
<p><red>НА У́ТРЕНИ</red></p>
<p><red>На</red> Бог Госпо́дь: <red>тропа́рь пра́здника, два́жды.</red></p>
<p>Сла́ва, <red>тропа́рь свята́го. </red>И ны́не, <red>пра́здника.</red></p>
<p><red>По 1-й стихоло́гии седа́лен, глас 4.</red></p>
<p><red>Подо́бен: </red>Ско́ро предвари́:</p>
<p>Зва́нию Го́спода твоего́ после́довал еси́,/ мир оста́вль и вся ми́ра кра́сная, преблаже́нне Феодо́сие,/ претерпе́л еси́ теле́сное озлобле́ние,/ в пеще́ре, в ме́сте ско́рбне и те́сне, укре́плься усе́рдно,/ и полки́ бесо́в прогна́л еси́ му́жески./ Те́мже твою́ па́мять при́сно пе́сньми похва́лим ве́рно.</p>
<p><red>Сла́ва, и ны́не, пра́здника.</red></p>
<p><red>По 2 - й стихоло́гии седа́лен, глас 8.</red></p>
<p><red>Подо́бен:</red> Прему́дрости:</p>
<p>Сле́зными тече́ньми твою́ ду́шу напои́л еси́ бога́тно, о́тче му́дре,/ многопло́ден доброде́телей твои́х пожа́л еси́ клас/ и, па́стырь овца́м, преподо́бне, быв,/ в зла́це сих воздержа́ния воспита́л еси́./ Те́мже, разре́шся от жития́ сла́вно,/ оте́ческим лико́м сочта́лся еси́, Феодо́сие./ Сего́ ра́ди вопие́м ти:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, пра́здника.</red></p>
<p><red>По полиеле́и седа́лен, глас 8.</red></p>
<p><red>Подо́бен:</red> Прему́дрости:</p>
<p>От утро́бы освяще́н быв я́ко вои́стинну, Феодо́сие блаже́нне,/ на земли́, я́ко А́нгел, пожи́л еси́:/ плоть бо умертви́в,/ Анто́ния, и́же в пеще́ре, житию́ досто́йно поревнова́в,/ Тро́ицы уго́дник показа́лся еси́, блаже́нне./ Те́мже и к ре́вности Боже́ственнаго твоего́ жития́/ ли́ки совокупи́л еси́ мона́шествующих, сла́вне./ Богоно́се о́тче наш, мо́ли Христа́ Бо́га согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p><red>Сла́ва, и ны́не, пра́здника.</red></p>
<p><red>Степе́нна, 1-й антифо́н 4-го гла́са. Проки́мен: </red>Честна́ пред Го́сподем/ смерть преподо́бных Его́. <red>Стих:</red> Что́ возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Луки́, зача́ло 24.</red></p>
<p><red>По 50-м псалме́ стихи́ра, глас 8:</red></p>
<p>На не́бо теку́щее возше́д,/ седе́ние боже́ственно доброде́тельми,/ доше́л еси́ ко кра́йнему гра́ду поще́нием,/ от земли́ исходя́й на го́рняя Иерусали́ма прекра́сная,/ и от боле́зней и по́двигов досто́йно честь прие́мля,/ и с Небе́сными ра́дуешися чинонача́лии, преблаже́нне,/ ве́чных благ насле́дник и Ца́рствию жи́тель быв./ Но моли́ся, Богоно́се Феодо́сие, Спа́су всех/ умири́ти мир и спасти́ ду́ши на́ша.</p>
<p><red>Кано́н пра́здника, со ирмосо́м на 6, и свята́го два кано́на на 8, глас 8.</red></p>
<p><red>Песнь 1</red></p>
<p><red>Ирмо́с:</red> <emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis></p>
<p>Богоуго́дный по́двиг стяжа́в, о́тче Феодо́сие, Богови́дец яви́лся еси́./ Те́мже моли́ся Бо́гу, Ему́же угоди́л еси́,/ отгна́ти мрак неве́дения моего́,/ сло́во же блаже́нное вдохну́ти, воспе́ти тя.</p>
<p>От ма́терня чре́ва прилепи́лся еси́ Бо́гу, преподо́бне,/ я́ко прему́дрый Па́вел и проро́к же дре́вле Иереми́я./ Те́мже тя Боже́ственная благода́ть устна́ми, Феодо́сие, Бо́жия слугу́ нарече́.</p>
<p>Спаси́теля за́поведи послу́шав от ю́ности, му́дре, жизнь сию́ нивочто́же положи́в,/ крест жела́я носи́ти на ра́менах твои́х, вся земна́я возненави́дел еси́,/ на Небе́сная взира́я, Феодо́сие.</p>
<p><red>Богоро́дичен:</red> Вопло́щся от пречи́стых Твои́х ложе́сн, Де́во Пресвята́я,/ Бо́жие Сло́во всем просвети́ Богоразу́мия любо́вь/ и челове́ков торжество́ ли́ку А́нгельскому сподо́би, на Небе́сная возведе́.</p>
<p><red>Други́й кано́н, глас 6.</red></p>
<p><red>Песнь 1</red></p>
<p><red>Ирмо́с: </red><emphasis>Я́ко по су́ху пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь/ пои́м вопия́ше.</emphasis></p>
<p>Пресве́тлыми Бо́жиими луча́ми просвеще́н, о́тче Феодо́сие,/ просвети́ ум мой твои́ми моли́твами/ воспе́ти све́тло твою́ Боже́ственную па́мять.</p>
<p>Еди́ному принесе́ся Бо́гу от ю́ности,/ от Него́же прия́т бога́тую благода́ть чуде́с,/ те́мже был еси́ сокро́вище ста́ду своему́ нетле́нно.</p>
<p>Но́вый нам яви́ся Авраа́м, же́ртву принося́ Бо́гу,/ А́гнца, взе́млющаго грехи́ всего́ ми́ра вои́стинну,/ хле́бы сотворя́я свои́ми рука́ми чи́стыми.</p>
<p><red>Богоро́дичен:</red> И́же пре́жде денни́цы Сый,/ Сло́во Бо́жие Челове́к нам яви́ся,/ вопло́щся нас ра́ди от Пречи́стыя Де́вы,/ и, от Тоя́ изше́д, невреди́му сохрани́.</p>
<p><red>  </red>Катава́сия пра́здника.</p>
<p><red>Песнь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бче.</emphasis></p>
<p>Нетле́нными да́ры и духо́вными, свя́те,/ Боже́ственная твоя́ и блаже́нная обогаще́на душа́,/ ви́дети возжеле́л еси́ гроб Госпо́день,/ но свы́ше был еси́ возбране́н Бо́жиим смотре́нием.</p>
<p>Же́ртва соверше́нна, и́стинна и непоро́чна/ восхоте́в бы́ти А́гнца, взе́млющаго, блаже́нне, пречи́стою кро́вию грехи́ всего́ ми́ра,/ безкро́вную же́ртву приноси́л еси́ Ему́.</p>
<p>Уста́вов ты стяжа́тель от версты́ ю́ностныя, о́тче, быв и самоде́ржец ума́,/ мирски́я пучи́ны избежа́в,/ наставле́ние прия́л еси́ от Боже́ственнаго Ду́ха.</p>
<p><red>Богоро́дичен:</red> Ра́дуйся, ро́ждшая Еди́на всех Го́спода;/ ра́дуйся, челове́ком ра́дость провозвести́вши;/ ра́дуйся, ски́ние и несеко́мая горо́,/ ве́рных утвержде́ние, Еди́на Препе́тая.</p>
<p><red>Ин</red></p>
<p><red>Ирмо́с:</red> <emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Ева́нгельскаго послу́ша гла́са Феодо́сий, в це́рковь прири́ща,/ возжеле́в взя́ти крест Госпо́день на ра́мо свое́,/ ми́ра всего́ оста́вль пристра́стия, Тому́ после́дова.</p>
<p>Испыта́вши тебе́, ро́ждшая тя ма́ти повелева́ет ри́зу твою́ совлещи́/ и ви́де ужа́сное виде́ние:/ чре́сла твоя́, источа́ющая кровь желе́зным препоя́санием.</p>
<p>Зело́ гроб Госпо́день вожделе́в ви́дети, Феодо́сие блаже́нне,/ но, удержа́н быв смотре́нием Влады́чним,/ Анто́нию был еси́ собесе́дник преподо́бному.</p>
<p><red>Богоро́дичен: </red>Па́че ума́ Ты зачала́ еси́, Препе́тая Де́ва,/ еди́на бо от ве́ка всех Творца́, и Бо́га, и Соде́теля,/ Бо́жие Сло́во ро́ждшая.</p>
<p><red>Конда́к и и́кос пра́здника.</red></p>
<p><red>Та́же седа́лен свята́го, глас 4:</red></p>
<p>Па́че ума́ челове́ча яви́лся еси́, преподо́бне, на земли́,/ Бо́жий сад свяще́нный, посреде́ до́му Госпо́дня стоя́,/ подае́ши плод боле́зней твои́х ученико́м твои́м:/ от уст бо твои́х благода́ть Ду́ха возрасти́л еси́,/ о́браз быв подвиго́в и уста́в лю́бящих Го́спода./ Его́же ны́не моли́ти не преста́й спасти́ся пою́щим тя.</p>
<p>Сла́ва Отцу́ и Сы́ну и Свято́му Ду́ху:</p>
<p>Возгреме́в Христо́во Боже́ственное воплоще́ние,/ безпло́тныя враги́ до конца́ обличи́л еси́, чу́дне Феодо́сие,/ сего́ ра́ди вси, ве́рнии, благоче́стно вопие́м ти:/ моли́ непреста́нно о всех нас.</p>
<p><red>И ны́не, пра́здника. Песнь 4 </red></p>
<p><red>Ирмо́с: </red><emphasis>Ты моя кре́пость, Го́споди,/ Ты мо́я и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с</emphasis> <emphasis>проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Благода́ть Ду́ха возрасте́ в тебе́, о́тче,/ егда́ ро́ждшую тя ви́дел еси́, пла́чущуся и рыда́ющу кре́пце,/ ты, предстоя́в струя́ми сле́зы точа́щей,/ непоколеби́м столп и неподви́жим пребы́л еси́.</p>
<p>Лю́тыми челове́ки враг вселука́вый тща́шеся отто́ргнути тебе́, Феодо́сие,/ от гнезда́ преукраше́нна, жела́ема тобо́ю,/ но ты сего́ нивочто́же вмени́л еси́,/ полки́ сего́ отгоня́ моли́твами твои́ми и поя́:/ си́ле Твое́й сла́ва, Человеколю́бче.</p>
<p>Окропля́я себе́ дожде́м духо́вным,/ и живо́тным исто́чником напоя́яся, и язы́ком наста́вника Анто́ния,/ клас Боже́ственный прозя́бл еси́ и пита́вши мно́жества,/ неистощи́мая вои́стинну Ио́сифова жи́тница быв.</p>
<p><red>Богоро́дичен: </red>Кто изрещи́ досто́йно возмо́жет чуде́с Твои́х, Чи́стая, глубину́?/ Тобо́ю бо весь мир, хвалу́ Ти принося́, поми́лован бу́дет/ и избавля́ется от бед лю́тых и разли́чных зол, враг же и напа́стей.</p>
<p><red>Ин</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь, Честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis></p>
<p>Уве́давши ма́ти твоя́, му́дре, живу́ща тя со Анто́нием блаже́нным в пеще́ре,/ ю́же, прише́дшу и пла́чущуся, уте́шив,/ мирски́я зло́бы увеща́л еси́ ю убежа́ти.</p>
<p>Ты иере́й Бо́жий беззло́бный был<emphasis> </emphasis>еси́,/ я́ко вои́стинну, о́тче, безкро́вныя же́ртвы принося́, свяще́нне,/ и воспева́я се́рдцем чи́стым ко Го́споду, пра́зднуя при́сно.</p>
<p>Грехо́в нам избавле́ние испроси́, Бо́жий слуго́ и предста́телю,/ ста́до твое́, вопие́м ти,/ и от собла́зн вра́жиих пою́щия тя сохрани́.</p>
<p><red>Богоро́дичен:</red> Твою́ пречи́стую утро́бу освяти́ от Отца́ просия́вшее Бо́жие Сло́во/ и мно́гия ра́ди бла́гости изба́ви челове́ческий род от дре́вния кля́твы.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незахо́димый,/ и покры́ла мя есть чужда́я</emphasis> <emphasis>тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Доброде́тельными по́двиги возсия́ исправле́ние твое́, о́тче:/ жили́ще бо, бы́вшее дре́вле ху́до, простра́нно сотвори́л еси́,/ мно́ги приве́д покло́нники Бо́гу, подаю́щему сим всяк дово́л<a type="note" xlink:href="#note14">14</a> твои́ми моли́твами.</p>
<p>Све́тлыми заря́ми подвиго́в твои́х/ отгони́мо быва́ше мно́жество бесо́в от твоего́ жили́ща,/ сше́ствоваше бо ти всех Творца́ благода́ть Ду́ха/ и сла́вна тя яви́, Феодо́сие.</p>
<p>Спа́са Ще́драго посреде́ це́ркве воспе́л еси́,/ те́мже щедро́ты Своя́ бога́тыя посла́ тебе́, оскуде́ния разреша́я печа́ль,/ приснотеку́щия же да́ры источа́я ста́ду твоему́.</p>
<p><red>Богоро́дичен: </red>Превы́шши бысть Вы́шних сил, Богоблагода́тная,/ заче́ншая Сло́во, вся́ческая сло́вом сотво́ршее,/ и ро́ждшая от Отца́ пре́жде век неизрече́нно ро́ждшееся.</p>
<p><red>Ин</red></p>
<p><red>Ирмо́с: </red><emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Чи́стый сосу́д, цве́ты доброде́тельными украша́емь, о́тче Феодо́сие,/ из него́же источа́еши исто́чник ста́ду поуче́ния, па́че ме́да и со́та сладча́йша.</p>
<p>Естество́ плотско́е умертви́л еси́ доброде́тельными по́двиги, о́тче му́дре Феодо́сие,/ те́мже тя па́стыря Христо́с показа́,/ иде́же па́жить пре́жде избра́ Чи́стей Де́ве.</p>
<p>И́же мона́хом был еси́ наста́вник/ и па́стырь овца́м, пасо́мым на па́жити Бо́жия Ма́тере,/ сего́ ра́ди Бог сугу́бу ра́дость подае́т ти, Феодо́сие,/ моли́твами Чи́стыя Богома́тере.</p>
<p><red>Богоро́дичен:</red> Обре́т Тя свяще́нный дом, Живы́й на Небесе́х во́лею в Твою́ утро́бу всели́ся./ Тем благода́рными гла́сы пое́м пречи́стое Твое́ рождество́ при́сно,/ в дому́ Твое́м стоя́ще.</p>
<p><red>Песнь 6</red></p>
<p><red>Ирмо́с: </red><emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Моли́твами, и бде́нием, и псало́мскими пе́нии непреста́нно/ твою́ ду́шу<emphasis> </emphasis>рай Боже́ственный сотвори́л еси́,/ живоно́сное возрасти́в дре́во честно́е я́ве, Спа́са и Го́спода.</p>
<p>Изволи́л еси́ та́йное смире́ние, Влады́чне нищете́ подо́бяся, блаже́нне:/ во́лею твое́ю путь ше́ствуя,/ повеле́нием лени́ваго раба́ везти́ воз к Боже́ственному ме́сту прия́л еси́,/ иде́же покланя́емь от срета́ющих позна́лся еси́.</p>
<p>Подо́бяся но́ги Умы́вшему Свои́м ученико́м, Богому́дре,/ во́ду че́рпати и на ра́му носи́ти изво́лил еси́/ и древа́ свои́ма рука́ми принося́ и сеча́/ нача́льника трудо́в себе́ мона́хом показа́л еси́.</p>
<p><red>Богоро́дичен:</red> Умерщвле́н бысть, Богоро́дице, Тобо́ю многоко́зненный враг,/ всю тварь пре́жде тле́ю погуби́вый,/ ме́ртвии же Тобо́ю к жи́зни взыдо́хом,/ и́бо родила́ еси́ вои́стинну жизнь всех, Го́спода.</p>
<p><red>Ин</red></p>
<p><red>Ирмо́с: </red><emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis></p>
<p>И́стинную воздви́г це́рковь Бо́жия Ма́тере,/ в не́йже мно́жества мона́шествующих собра́л еси́ лик,/ любо́вию пою́щих честну́ю твою́ па́мять.</p>
<p>Прибега́ющим к кро́ву твоему́ с ве́рою,/ исто́чник исцеле́ний источа́еши всем,/ и святы́ню излива́еши, преподо́бне, и просвеща́еши сердца́,/ бесо́вския ле́сти прогоня́я.</p>
<p>Ко Христу́ Бо́гу воздви́гни твои́ ру́це, преподо́бне,/ и твое́ ста́до соблюди́, о́тче, е́же собра́л еси́ Ду́хом све́тло,/ моли́твами твои́ми пою́щих твою́ па́мять.</p>
<p><red>Богоро́дичен:</red> Ра́дуйся, Препе́тая, препе́таго Бо́га всех поро́ждшая,/ пою́щия Тя прича́стники яви́ све́ту, Чи́стая,/ и огня́ ве́чнаго изба́ви.</p>
<p><red>Конда́к, глас 3.</red></p>
<p><red>Подо́бен:</red> Де́ва <red>Днесь</red>:</p>
<p>  Звезду́ Росси́йскую <red>Днесь</red> почти́м,/ от восто́ка возсия́вшую и на за́пад прише́дшую,/ всю бо страну́ сию́ чудесы́ и добро́тою обогати́вшу и вся ны/ соде́янием и благода́тию мона́шескаго уста́ва,/ блаже́ннаго Феодо́сия.</p>
<p><red>И́кос:</red></p>
<p>Кто́ изрещи́ возмо́жет по́двиги твоя́, о́тче?/ Или́ кто́ изочте́т мно́жества трудо́в твои́х и чуде́с ди́вных?/ Еще́ бо в пло́ти сый, Безпло́тнаго ви́дел еси́,/ в пло́тяне о́бразе бесе́дующа к тебе́/ и дар принося́ща тебе́, Бо́гом по́сланное зла́то./ Па́че челове́ка ты яви́лся еси́ смире́нием и кро́тким нра́вом/ и духо́вныя му́дрости испо́лнен./ Тем, Ду́ха в себе́ прие́м, во све́те ви́ден был еси́, я́ко со́лнце, сия́я./ И мене́, тебе́ пою́ща, просвети́ сия́нием твои́м, преподо́бне,/ мона́шескаго уста́ва, Боже́ственный Феодо́сие.</p>
<p><red>Песнь 7</red></p>
<p><red>Ирмо́с: </red><emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>К моли́твам твои́м, блаже́нне, всяк прибега́я ве́рою, никогда́ постыди́тся:/ прие́м благода́ть проше́ния, о́тче, и возврати́вся, лику́ет, поя́:/ благослове́н Бог оте́ц на́ших.</p>
<p>Ты оте́ц яви́вся и засту́пник си́рым, и вдови́цам наде́жда,/ и боля́щим, о́тче, воста́ние всем был еси́./ Те́мже пое́м:/ благослове́н Бог оте́ц на́ших.</p>
<p>Удобре́ние мона́хом и путь спасе́ния челове́ком ты был еси́:/ обога́щ бо вся твои́ми глаго́лы Боже́ственных та́ин, учи́л еси́ глаго́лати:/ благослове́н Бог оте́ц на́ших.</p>
<p><red>Богоро́дичен:</red> Из деви́ческия утро́бы вопло́щся, Христе́,/ яви́лся еси́ на спасе́ние на́ше./ Тем, Твою́ Ма́терь ве́дуще Богоро́дицу, благода́рственно пое́м:/ благослове́н Бог оте́ц на́ших.</p>
<p><red>Ин</red></p>
<p><red>Ирмо́с:</red> <emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее</emphasis> <emphasis>веле́ние Бо</emphasis><emphasis>́</emphasis><emphasis>жие/ мучи́теля увеща́ вопи́ти:/ благослове́н еси́, Бо́же оте́ц на́ших.</emphasis></p>
<p>Я́же ду́хом осени́вшая тя Бо́жия благода́ть возрасте́ в тебе́,/ просвеща́ющи, о́тче, твое́ се́рдце, е́юже учи́л еси́ воспева́ти:/ благослове́н Бог оте́ц на́ших.</p>
<p>Извеще́ния глаго́л твои́х изыдо́ша во вся страны́ смотре́ния та́ин при́сно пою́щим:/ благослове́н Бог оте́ц на́ших.</p>
<p>Многоразли́чна благода́ть Ду́ха на тебе́, о́тче, почи́/ и пресла́вная чудеса́ показа́ пою́щим:/ благослове́н Бог оте́ц на́ших.</p>
<p><red>Богоро́дичен: </red>Под кров Твой, Влады́чице, прибега́юще, избавля́емся от лют,/ наде́жду бо иму́ще, ве́рнии вси, мо́лим:/ Твоя́ рабы́ не пре́зри, Богоро́дице Де́во.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Я́коже проро́к Боже́ственный, прови́дя, Феодо́сие, явля́ешися, преблаже́нне,/ и́бо повелева́еши ду́хом прине́сшему к тебе́ Ева́нгельское писа́ние изнести́,/ и вопия́ше ти, испове́дал чи́стым смы́слом же́ртву Пречи́стой Богоро́дице.</p>
<p>К твоему́ жили́щу прири́ща, я́ко еле́нь ко исто́чнику,/ приснотеку́щия нетле́нныя пи́щи получи́ти благочести́вый князь,/ и́же зе́млю сию́ содержа́л./ Хотя́ у́бо свечеря́ти ему́, блаже́нне, но скуде́нием строи́телю вопию́щу,/ повеле́нием же твои́м напо́лнися ме́да весь сосу́д твой.</p>
<p>Твоя́ по́двиги воспе́ша А́нгельския си́лы, Феодо́сие и твое́ житие́ лик преподо́бных похвали́, све́тлое и украше́нное мона́хов ра́дование./ Тем и ны́не, сра́дуяся Ему́, весели́шися, поя́ согла́сно:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен: </red>Тя, Пречи́стая Богоро́дице, жи́зни мое́й предлага́ю Храни́тельницу и Засту́пницу непобеди́му,/ Помо́щница ми бу́ди от бед и скорбе́й,/ избавля́ющи Твоего́ недосто́йнаго раба́, любо́вию пою́ща:/ о́троцы, благослови́те,/ свяще́нницы, воспо́йте,/ лю́дие, превозноси́те Чи́стую во ве́ки.</p>
<p><red>Ин</red></p>
<p><red>Ирмо́с: </red><emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis></p>
<p>Христа́ воспева́ет лик твои́х учени́к,/ с наста́вником о́крест стоя́ ра́ки твоея́,/ прие́мший твоя́ труды́, досто́йныя Бо́гу,/ Его́же превозно́сим во ве́ки.</p>
<p>Ра́дуяся, после́довал еси́ распя́тому Христу́ Бо́гу,/ мно́гими труды́ и боле́зньми те́ло умертви́в,/ ве́ру и́стинную и любо́вь стяжа́л еси́,/ ми́ра отве́ргся и Христа́ еди́наго возлюби́в.</p>
<p>Источа́ет здра́вие Боже́ственною си́лою ра́ка моще́й твои́х, о́тче Феодо́сие,/ и стра́сти душе́вныя и плотски́я исцеля́ет,/ тем воспева́ем досто́йно па́мять твою́.</p>
<p><red>Богоро́дичен:</red> Гаврии́лов Ти глас ны́не восклица́ем: ра́дуйся, Преблагослове́нная Влады́чице Богоблагода́тная,/ Ея́же ра́ди кля́твы дре́вния избы́хом,/ Ты бо Хода́таица всех спасе́ния.</p>
<p><red>Песнь 9</red></p>
<p><red>Ирмо́с: </red><emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis></p>
<p>Па́мять твоя́ <red>Днесь</red> нам, я́ко со́лнце, возсия́, преподо́бне:/ ра́дуемся, целу́юще ра́ку твою́, и, о́крест обстоя́ще, я́ко Боже́ственный киво́т,/ ве́рно пое́м твое́ успе́ние с Вы́шними чи́нми, Феодо́сие.</p>
<p>Ра́дуйся, земле́ Ро́сская, прие́мши сокро́вище некра́домо от Го́спода,/ помо́щника вели́ка Богоблаже́ннаго и засту́пника те́пла Феодо́сия,/ и с ли́ком по́стническим весели́ся и ты, нача́ло гра́де Ро́сский.</p>
<p>Собра́ся торжество́ ны́не в па́мяти твое́й воспева́ти Го́спода,/ тебе́ пода́вша до́брыя по́двиги, я́же ты претерпе́л еси́./ Те́мже моли́ся Ему́, свя́те, изба́витися ста́ду твоему́ от собла́зн вра́жиих,/ е́же ты стяжа́л еси́, му́дре, моли́твами твои́ми.</p>
<p>Спаси́ мя, еди́не Изба́вителю,/ блудни́цы и блу́днаго прие́мый те́плое покая́ние и мытаре́во, Спа́се, воздыха́ние,/ и бу́ди ми́лостив, Христе́, мне, блу́дному,/ моли́твами Твоего́ уго́дника, отгоня́я грехо́в мои́х мно́жество.</p>
<p><red>Богоро́дичен: </red>Пощади́ мя, Спа́се рожде́йся, сохрани́в ро́ждшую Тя без тли по рождестве́,/ егда́ ся́деши суди́ти дела́ моя́, грехи́ моя́ презре́в и беззако́ния,/ Безгре́шен сый и Ми́лостив, я́ко Человеколю́бец.</p>
<p><red>Ин</red></p>
<p><red>Ирмо́с: </red><emphasis>Бо́га челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и/ Тя ублажа́ем.</emphasis></p>
<p>О́тче, ве́рою ча́да, я́же совокупи́л еси́,/ доброде́тельми сия́ просвети́ти сподо́би, па́стырем досто́ин па́стырь;/ оставле́ние же грехо́в и жития́ исправле́ние,/ преподо́бне, дарова́ти нам моли́ся.</p>
<p>Ра́вно пожи́в со святы́ми отцы́, Пречи́стыя Де́вы слуга́ был еси́, блаже́нне,/ и па́стырь мона́хов изря́ден, я́ко вои́стинну столп правове́рия,/ ве́рных наде́жда и упова́ние пою́щих в дому́ Бо́жия Ма́тере.</p>
<p>Освяща́емь си́лою Вседержи́телевою, ко́зни вра́жия победи́л еси́/ и сих полки́ прогна́л еси́, боля́щим здра́вие по́дал еси́,/ тем, веселя́щеся, при́сно чтим твою́ па́мять.</p>
<p><red>Богоро́дичен:</red> Возсия́вшаго от Отца́ без ма́тере,/ неизрече́нно заче́нши, родила́ еси́, Богома́ти препе́тая, Де́во Чи́стая./ Моли́, Пресвята́я, за рабы́ Твоя́ Сы́на Твоего́ и Бо́га на́шего.</p>
<p><red>Свети́лен.</red></p>
<p><red>Подо́бен:</red> Жены́, услы́шите:</p>
<p>Свет Единосу́щныя Тро́ицы восприи́м в се́рдце твое́м, Феодо́сие,/ отце́м о́тче, благочести́выя просвети́л еси́,/ в пеще́ре укре́плься с вели́ким Анто́нием, А́нгелом единокро́вне./ С ни́миже помина́й тебе́ ве́рою воспева́ющих.</p>
<p><red>Сла́ва, и ны́не, пра́здника.</red></p>
<p><red>На хвали́тех стихи́ры, на 4, глас 2.</red></p>
<p><red>Подо́бен:</red> Егда́ от Дре́ва:</p>
<p>Ве́рою и любо́вию Христо́вою весь уязви́вся, блаже́нне,/ Ему́же после́дуя, ми́ра отве́рглся еси́,/ оте́чества же и ро́да,/ ко Анто́нию прите́к преподо́бному,/ у него́же научи́лся еси́ неизрече́нным,/ е́же у́хо не слы́ша,/ в твое́ же се́рдце вни́де./ С ни́мже тя свяще́нно воспева́ем, чту́ще, Феодо́сие.</p>
<p>Жизнь безскве́рную вожделе́в,/ терпе́ние же, и любо́вь, и смире́ние,/ стоя́ние всено́щное и воздержа́ние,/ и́миже умертви́л еси́ плотски́я по́хоти./ Тем, получе́ние боже́ственно восприе́м,/ сра́дуешися лико́м преподо́бных./ Не забыва́й, блаже́нне, прося́ грехо́в оставле́ния/ тя досто́йно воспева́ющим.</p>
<p>Егда́ злонача́льный враг/ разбо́йники наведе́ на ста́до твое́, преподо́бне,/ погуби́ти хотя́ су́щия в нем,/ но, ви́девше це́рковь, выспрь ви́сящу, отхожда́ху,/ боя́щеся да́нныя тебе́ благода́ти от Бо́га, преподо́бне,/ слы́шаша бо глас в це́ркви пе́ния А́нгельскаго неизрече́ннаго./ С ни́ми же и ны́не веселя́ся, помина́й нас,/ ве́рою пою́щих твою́ светоно́сную и честну́ю па́мять.</p>
<p><red>Сла́ва, глас 6:</red></p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p><red>  </red>И ны́не, пра́здника. Славосло́вие вели́кое. И отпу́ст.</p>
<p><red>НА ЛИТУРГИ́И</red></p>
<p><red>Блаже́нны свята́го, пе́сни 3-я и 6-я, от обою́ кано́нов. Проки́мен, глас 7:</red> Честна́ пред Го́сподем/ смерть преподо́бных Его́. <red>Стих:</red> Что возда́м Го́сподеви о всех, я́же воздаде́ ми? <red>Апо́стол ко Евре́ем, зача́ло 334. </red>Аллилу́ия, <red>глас 2:</red> Свяще́нницы Твоя́ облеку́тся в пра́вду,/ и преподо́бнии Твоя́ возра́дуются. <red>Ева́нгелие от Ма́тфея, зача́ло 43. Прича́стен: </red>В па́мять ве́чную бу́дет пра́ведник:</p>
<p><red>Моли́тва</red></p>
<p>О свяще́нная главо́, А́нгеле земны́й и челове́че Небе́сный, преподо́бне и Богоно́сне о́тче наш Феодо́сие, изря́дный слуго́ Пресвяты́я Богоро́дицы, во имя́ Ея́ свято́е оби́тель пречу́дну на гора́х Пече́рских сооруди́вши и в ней чуде́с мно́жеством просия́вый! Мо́лим тя со усе́рдием мно́гим: моли́ся за нас ко Го́споду Бо́гу и испроси́ нам от Него́ вели́кия и бога́тыя ми́лости: ве́ру пра́ву, наде́жду спасе́ния несомне́нну, любо́вь ко всем нелицеме́рну, благоче́стие непоколеби́мое, душ и теле́с здра́вие, жите́йских потре́б дово́льство, и да не во зло обрати́м блага́я, да́руемая нам от щедрода́тельныя Его́ десни́цы, но в сла́ву И́мене Его́ свята́го и во спасе́ние на́ше. Сохрани́, уго́дниче Бо́жий, предста́тельством твои́м святы́м страну́ на́шу, Це́рковь Православноросси́йскую, град твой и Ла́вру твою́ невреди́мыми от вся́каго зла, и вся лю́ди, притека́ющия на поклоне́ние к честно́му твоему́ гро́бу и пребыва́ющия во святе́й оби́тели твое́й, осени́ Небе́сным твои́м благослове́нием и от вся́ких зол и бед ми́лостивно изба́ви. Наипа́че же в час кончи́ны на́шея покажи́ нам многомо́щное твое́ покрови́тельство: да изба́вимся моли́твами твои́ми ко Го́споду вла́сти лю́таго мироде́ржца и сподо́бимся насле́дити Ца́рство Небе́сное. Яви́ нам, о́тче, благосе́рдие твое́ и не оста́ви нас, си́рых и безпомо́щных, да вы́ну славосло́вим ди́внаго во святы́х Свои́х Бо́га, Отца́, и Сы́на, и Свята́го Ду́ха, и твое́ свято́е заступле́ние, во ве́ки веко́в. Ами́нь.</p>
</section>
