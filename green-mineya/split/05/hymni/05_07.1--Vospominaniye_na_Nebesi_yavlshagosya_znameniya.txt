<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Воспомина́ние на Небеси́ я́вльшагося зна́мения Честна́го Креста́ во гра́де Иерусали́ме, от свята́го Ло́бнаго ме́ста протяже́ннаго звезда́ми да́же до святы́я горы́ Елео́нския, в 3-й час дне, при царе́ Конста́нтии сы́не вели́каго Константи́на, и па́мять свята́го му́ченика Ака́кия</p></title>
<p><red>Стихи́ры Креста́, на 6, глас 4.</red></p>
<p><red>Подо́бен: </red>Зва́нный свы́ше:</p>
<p><red>Днесь</red> ра́дуется ве́рных мно́жество Боже́ственное:/ явля́ется бо Небе́сный Крест конце́м,/ осиява́ет твердь све́том непристу́пным,/ возду́х озаря́ет/ и земли́ лице́ украша́ет./ Пое́т Боже́ственными пе́сньми Це́рковь Христо́ва,/ слу́жит, почита́ющи/ свы́ше <red>ю</red> соблюда́ющий/ Крест Боже́ственный и пречу́дный,/ его́же си́лою укрепля́еми,/ Влады́це присту́пим, зову́ще:/ умири́ мир и просвети́ ду́ши на́ша.</p>
<p>Я́коже честне́йша ле́ствица,/ ви́ден бысть <red>Днесь</red> всечестны́й Крест и сла́вный,/ от земли́ к Небе́сным преводя́й/ ве́рою несумне́нною сего́ почита́ющия./ Ра́дуются вси язы́цы,/ те́пле притека́ющии ко Креще́нию,/ и Це́рковь, я́ко неве́ста, украша́ется о́бразом Боже́ственным,/ его́же бо сокры́ти тща́хуся иуде́и,/ свы́ше возду́х озаря́ет/ и спаса́ет ве́рою к нему́ притека́ющия.</p>
<p>Жезл Боже́ственныя си́лы с высоты́ яви́ся,/ в Сио́не нам по́слан Крест,/ преоблиста́я благода́тию,/ све́том безме́рным./ На кра́ниеве ме́сте сла́внем/ возсия́ небе́сный Крест в конце́х/ распе́ншагося Бо́га на́шего,/ пропове́дая всем е́же стра́сти ра́ди ми́рови спасе́ние./ Ему́же покланя́ющеся, воспое́м немо́лчно/ и ве́рою про́сим/ умири́ти мир и спасти́ ду́ши на́ша.</p>
<p><red>Сла́ва, глас 8:</red></p>
<p>Возвести́ша Небеса́ сла́ву Твою́, Го́споди,/ стра́шное Креста́ Твоего́ зна́мение,/ и земля́ вся со стра́хом поклони́ся./ Мы же, славосло́вяще, благода́рно Тебе́ вопие́м:/ Бог Сый безстра́стен,/ пло́тию пострада́ти за ны во́лею прия́л еси́,/ спаси́ лю́ди, я́же стяжа́л еси́ Твое́ю кро́вию.</p>
<p><red>И ны́не, пра́здника.</red></p>
<p><red>Тропа́рь, глас 8:</red></p>
<p>Креста́ Твоего́ о́браз ны́не па́че со́лнца возсия́,/ его́же от горы́ святы́я да́же до ло́бнаго ме́ста просте́рл еси́/ и в нем Твою́, Спа́се, кре́пость уясни́л еси́,/ сим укрепля́я нас,/ и спаса́й вы́ну в ми́ре/ моли́твами Богоро́дицы, Христе́ Бо́же, и спаси́ нас.</p>
</section>
