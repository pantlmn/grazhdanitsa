<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>И́же во святы́х отца́ на́шего Никола́я архиепи́скопа, Мир Лики́йских чудотво́рца</p>
</title><p><red>НА ВЕЧЕ́РНИ</red></p>
<p><red>Пое́м: </red>Блаже́н муж:<red> 1-й антифо́н. На </red>Го́споди, воззва́х:<red> стихи́ры пра́здника 3 и свята́го 5, глас 8.</red></p>
<p><red>Подо́бен: </red>На Не́бо теку́щее:</p>
<p>На не́бо доброде́телей возше́д превысо́ких,/ чудотво́рец яви́лся еси́ в Ми́рех, сла́вне:/ те́лом в Ба́ре почива́я,/ ду́хом везде́ ве́рныя посеща́еши/ и вся от бед изыма́еши,/ досто́йно честь прие́мля,/ во святи́телех прославля́ешися,/ Христо́в уго́дниче блаже́нне./ Тя ны́не моле́бно призыва́юще,/ уми́льно глаго́лем:/ помоли́ся, святи́телю Нико́лае, Спа́су всех/ умири́ти мир и спасти́ ду́ши на́ша.</p>
<p>Моле́бными пе́сньми, соше́дшеся, празднолю́бцы,/ на́шего засту́пника честно́е пренесе́ние ра́достно восхва́лим,/ и́же вся страны́ просвеща́ет чудесы́/ и скорбя́щия боже́ственне утеша́ет,/ оби́димыя избавля́ет,/ и́же ми́лостынею Бо́га одолжи́/ и того́ ра́ди прия́т стокра́тное воздая́ние./ К нему́же вси мы взыва́ем:/ помоли́ся, святи́телю Нико́лае, Спа́су всех/ умири́ти мир и спасти́ ду́ши на́ша.</p>
<p>А́нгельская жили́ща дости́г доброде́тельми,/ предстои́ши Влады́це твоему́ Христу́,/ Ему́же раб благопокори́в был еси́,/ и от ра́ки ми́ро то́чиши,/ ве́рным посо́бствуя чудесы́ твои́ми/ и к Бо́гу приводя́ благочести́выя./ Не от Ба́ра ны́не призыва́ем тя,/ но от го́рнего Иерусали́ма,/ иде́же ра́достно лику́еши со апо́столы, и проро́ки, и святи́тели:/ помоли́ся, Богоно́се Нико́лае, Спа́су всех/ умири́ти мир и спасти́ ду́ши на́ша.</p>
<p><red>Сла́ва, глас 6:</red></p>
<p>Святи́телей удобре́ние/ и отце́в сла́ву,/ исто́чника чуде́с и ве́рных засту́пника вели́каго,/ соше́дшеся, о празднолю́бцы,/ пе́сненными похвала́ми воспое́м, глаго́люще:/ ра́дуйся, ми́рянов храни́телю,/ и первоседа́телю честны́й, и сто́лпе неподви́жимый./ Ра́дуйся, свети́льниче свесве́тлый,/ и́же мирски́я концы́ просвеща́я чудесы́./ Ра́дуйся, скорбя́щих Боже́ственная ра́досте/ и оби́димых те́плый предста́телю./ И ны́не, всеблаже́нне Нико́лае,/ не преста́й моля́ся Христу́ Бо́гу/ о ве́рою и любо́вию чту́щих приснора́достную/ и всепра́зднственную па́мять твою́.</p>
<p><red>И ны́не, пра́здника.</red></p>
<p><red>Вход. Проки́мен дне и чте́ния.</red></p>
<p>При́тчей чте́ние<red> (главы́ 10 и 8):</red></p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти, не́жели зла́та и сребра́ сокро́вища./ Честне́йшая же есть ка́мений многоце́нных,/ все же честно́е недосто́йно ея́ есть./ Долгота́ бо дней и ле́та живота́ в десни́це ея́,/ в шу́йце же ея́ бога́тство и сла́ва,/ от уст ея́ исхо́дит пра́вда,/ зако́н же и ми́лость на язы́це но́сит./<red> </red>Послу́шайте у́бо мене́, о ча́да!/ честна́я бо реку́,/ и блаже́н челове́к, и́же пути́ моя́ сохрани́т, исхо́ди бо мои́ исхо́ди живота́/ и уготовля́ется хоте́ние от Го́спода./ Сего́ ра́ди молю́ вас/ и предлагаю́ мой глас сыново́м челове́ческим,/ я́ко аз, прему́дрость, устро́их сове́т,/ и ра́зум, и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущии же мене́ обря́щут благода́ть./ Разуме́йте убо, незло́бивии, кова́рство,/ ненака́заннии же, прилага́йте сердца́./ Послу́шайте мене́ и па́ки,/ честна́я бо реку́, и отве́рзу от усте́н пра́вая,/ я́ко и́стине поучи́тся горта́нь мой,/ ме́рзки же предо мно́ю устны́ лжи́выя./ С пра́вдою вси глаго́лы уст мои́х,/ ничто́же в них стро́потно, ниже́ развраще́нно./ Вся пра́ва суть разумева́ющим/ и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>При́тчей чте́ние<red> (главы́ 10 и 11):</red></p>
<p>Уста́ пра́веднаго ка́плют прему́дрость,/ язы́к же непра́веднаго поги́бнет./ Устне́ муже́й пра́ведных ка́плют благода́ти,/ уста́ же нечести́вых развраща́ются./ Ме́рила льсти́вая ме́рзость пред Го́сподем,/ вес же пра́веден прия́тен Ему́./ Иде́же а́ще вни́дет досажде́ние, та́мо и безче́стие,/ уста́ же смире́нных поуча́ются прему́дрости./ Соверше́ние пра́вых наста́вит их,/ и поползнове́ние отрица́ющихся упасе́т их./ Не по́льзуют име́ния в день я́рости,/ пра́вда же изба́вит от сме́рти./ У́мер пра́ведный, оста́ви раска́яние,/ нару́чна же быва́ет и посмея́тельна нечести́вых па́губа./ Пра́вда непоро́чнаго исправля́ет пути́,/ в нече́стие же па́дает непра́вда./ Пра́вда муже́й пра́вых изба́вит их,/ безсове́тием же пленя́ются беззако́ннии./ Сконча́вшуся му́жу пра́ведну,/ не поги́бнет наде́жда,/ похвала́ же нечести́вых поги́бнет./ Пра́ведник от ло́ва убе́гнет,/ в него́же ме́сто предае́тся нечести́вый./ Во усте́х нечести́вых сеть гра́жданом,/ чу́вство же пра́ведных благоспе́шное./ Во благи́х пра́ведных испра́вится град,/ и в поги́бели нечести́вых ра́дование./ Во благослове́нии пра́вых возвы́сится град,/ усты́ же нечести́вых раскопа́ется./ Руга́ется гра́жданом лише́нный ра́зума,/ муж же му́дрый безмо́лвие во́дит.</p>
<p>Прему́дрости Соломо́ни чте́ние<red> (глава́ 4):</red></p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости житие́ нескве́рное./ Благоуго́ден Бо́гов и быв, возлю́блен бысть/ и живы́й посреде́ гре́шник преста́влен бысть,/ восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше, и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́,/ и посеще́ние во избра́нных Его́.</p>
<p><red>На лити́и стихи́ры самогла́сны, глас 2:</red></p>
<p>О́тче Нико́лае,/ а́ще и Ми́рская страна́ молчи́т,/ но мир весь, и́же тобо́ю просвеще́нный,/ ми́ра же благоуха́нии и чуде́с мно́жеством/ взыва́ет благохва́льными пе́сньми,/ и спа́сшиися тобо́ю осужде́ннии/ с су́щими в Ми́рех, и мы, пою́ще, вопие́м:/ моли́ спасти́ся душа́м на́шим.</p>
<p><red>Глас 4: </red>О́тче Нико́лае,/ Пресвята́го Ду́ха мирополо́жница сый,/ я́ко в Ми́рех благоуха́еши Боже́ственными арома́ты,/ Христо́вым бо апо́столом подо́бник быв,/ вселе́нную обхо́диши словесы́ чуде́с твои́х./ Те́мже и да́льным, я́ко близ, во сне явля́яся,/ от сме́рти избавля́еши,/ и́же непра́ведным судо́м умре́ти иму́щия,/ спаса́я пресла́вно от бед мно́гих призыва́ющия тя./ Те́мже и нас от находя́щих лю́тых/ свободи́ твои́ми моли́твами,/ при́сно восхваля́ющих тя.</p>
<p><red>Глас 8: </red>До́блестей твои́х, преподо́бне о́тче, плод/ просвети́л есть ве́рных сердца́:/ кто бо слы́ша безме́рное твое́ смире́ние/ и терпе́нию не удиви́ся,/ я́же к ни́щим ти́хости,/ к скорбя́щим утеше́нию?/ Вся боголе́пно научи́л еси́,/ святи́телю Нико́лае,/ и ны́не неувяда́емым венце́м увя́злся еси́,/ моли́ся о душа́х на́ших.</p>
<p>На хвалу́ поте́кл еси́ Госпо́дню, Нико́лае,/ во вре́менней жи́зни,/ и Той тя просла́ви на Небе́сней и и́стинней жи́зни./ Те́мже, дерзнове́ние стяжа́в к Нему́,/ моли́ спасти́ ду́ши на́ша.</p>
<p><red>Сла́ва, глас 6:</red></p>
<p>Благи́й ра́бе ве́рный,/ де́лателю виногра́да Христо́ва,/ ты и тяготу́ дневну́ю поне́сл еси́,/ ты и да́нный ти тала́нт возрасти́л еси́/ и по тебе́ прише́дшим не зави́дел еси́./ Те́мже врата́ Небе́сная отверзо́шася тебе́,/ вни́ди в ра́дость Го́спода твоего́/ и моли́ о нас, свя́те Нико́лае.</p>
<p><red>И ны́не, пра́здника.</red></p>
<p><red>На стихо́вне стихи́ры глас 4.</red></p>
<p><red>Подо́бен: </red>Я́ко до́бля:</p>
<p>Звезду́ незаходи́мую всесве́тлаго со́лнца,/ не́бо духо́вное,/ пове́дающее сла́ву Бо́жию спаси́тельную,/ Боже́ственнаго пропове́дника, просве́щника язы́ком,/ реку́, излива́ющую во́ды ра́зума/ и напая́ющую ве́рных сердца́,/ да ублажи́м Никола́я, пресла́внаго святи́теля.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Мо́рем, святи́телю, бы́ша ше́ствия твоя́/ из Мир Лики́йских в Бар град:/ взя́тся бо от гро́ба ковче́г твой/ и к за́падом до́йде от восто́ка,/ благоче́стно после́довавшим мона́хом,/ и́же при гро́бе твое́м честь ти твори́вшим,/ манове́нием Влады́ки всех,/ Нико́лае пресла́вне.</p>
<p><red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Кораблепла́ванием ти, во́ду блаже́нну соде́я,/ и, ко гра́ду Ба́ру прише́д,/ ми́ро источи́л еси́, сла́вне,/ и, стра́сти неисце́льныя исцеля́я,/ ту су́щим был еси́ прибе́жище,/ и засту́пник, и изба́витель,/ ко всех Царю́ и Спа́су моля́ся,/ Нико́лае святи́телю.</p>
<p><red>Сла́ва, глас 6. Самогла́сен:</red></p>
<p>Челове́че Бо́жий/ и ве́рный ра́бе,/ слуго́ Госпо́день,/ му́жу жела́ний,/ сосу́де избра́нный,/ сто́лпе и утвержде́ние Це́ркве,/ Ца́рствия насле́дниче,/ не премолчи́, вопия́ за ны ко Го́споду.</p>
<p><red>И ны́не, пра́здника.</red></p>
<p><red>Тропа́рь, глас 4:</red></p>
<p>Приспе́ день све́тлаго торжества́,/ град Ба́рский ра́дуется,/ и с ним вселе́нная вся ликовству́ет/ пе́сньми и пе́ньми духо́вными:/ <red>Днесь</red> бо свяще́нное торжество́/ в пренесе́ние честны́х и многоцеле́бных моще́й/ святи́теля и чудотво́рца Никола́я,/ я́коже со́лнце незаходи́мое, возсия́ светоза́рными луча́ми,/ разгоня́я тьму искуше́ний же и бед/ от вопию́щих ве́рно:/ спаса́й нас, я́ко предста́тель наш вели́кий, Нико́лае.</p>
<p><red>Ин тропа́рь, глас то́йже:</red></p>
<p>Оте́чество свое́, Ми́ры Лики́йския, не оста́вль ду́хом,/ во преми́рный град Ба́рский пресла́вно те́лом пренесе́ся, архиере́ю Нико́лае./ И отту́ду мно́жество челове́ческое свои́м прише́ствием возвесели́л еси́/ и боля́щия исцели́л еси́./ Те́мже тя мо́лим, святи́телю Нико́лае,/ моли́ Христа́ Бо́га,/ да спасе́т ду́ши на́ша.</p>
<p><red>Сла́ва, и ны́не, пра́здника.</red></p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника и свята́го. По 1-й стихоло́гии седа́лен пра́здника, два́жды.</red></p>
<p><red>По 2-й стихоло́гии седа́лен святи́теля, глас 4.</red></p>
<p><red>Подо́бен: </red>Удиви́ся:</p>
<p>Удиви́л еси́, Влады́ко, святи́теля Твоего́ во страна́х,/ пода́в ему́ чуде́с благода́ть неду́ги разли́чныя от челове́к отгоня́ти/ и су́щия во у́зах избавля́ти,/ оби́димыя же от лю́тых изыма́ти./ Ему́же моле́бно вопие́м:/ святы́й Нико́лае, изба́ви нас от враг на́ших.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Нечи́стых помышле́ний мои́х мно́жества/ и безме́стных мы́слей обурева́ния кто изрещи́ мо́жет, Пренепоро́чная?/ Настоя́ния же безпло́тных враг мои́х и сих зло́бу кто испове́сть?/ Но Твое́ю мольбо́ю, Блага́я, сих ми всех избавле́ние да́руй.</p>
<p><red>По полиеле́и седа́лен, глас 1.</red></p>
<p><red>Подо́бен: </red>Гроб Твой:</p>
<p>Освя́щ себе́ житие́м соверше́нным, яви́лся еси́ святи́тель Бо́га Вы́шнего,/ от Него́же укрепля́емь, ерети́чествующих уста́ загради́л еси́./ Тем твое́ пренесе́ние све́тло пра́зднуем, Христа́ Бо́га велича́юще.</p>
<p><red>Сла́ва, и ны́не, пра́здника или Богоро́дичен:</red></p>
<p>Безневе́стная Чи́стая Богоро́дице Де́во, еди́на ве́рных предста́тельство и покро́ве,/ бед, и скорбе́й, и лю́тых обстоя́ний всех изба́ви,/ на Тя упова́ние, Отрокови́це, иму́щих,/ и ду́ши на́ша спаси́ Боже́ственными мольба́ми Твои́ми.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.<red> Стих: </red>Что́ возда́м Го́сподеви о всех, я́же воздаде́ ми? Вся́кое дыха́ние: <red>Ева́нгелие от Иоа́нна, зача́ло 35, от полу́.</red></p>
<p><red>По 50-м псалме́ стихи́ра, глас 6:</red></p>
<p>Насле́дниче Бо́жий, соприча́стниче Христо́в,/ служи́телю Госпо́день, свя́те Нико́лае,/ по и́мени твоему́ та́ко и житие́ твое́:/ спросия́ бо седи́не ра́зум,/ свиде́тельствоваше све́тлость лица́ твоего́ душе́вное незло́бие,/ изве́ствоваше кро́тость Сло́ва молчали́вое./ Жизнь твоя́ сла́вна,/ и успе́ние со святы́ми,/ моли́ о душа́х на́ших.</p>
<p><red>Кано́н пра́здника со ирмосо́м на 6. И свята́го на 8. Кано́н свята́го, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Песнь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще:/ пои́м Тебе́, еди́ному Влады́це.</emphasis></p>
<p>Песнь усте́н мои́х приими́, Благода́телю Христе́,/ и уясни́ ми язы́к, не помина́я мно́гих мои́х грехо́в,/ да воспою́ честно́е житие́ Твоего́ святи́теля/ в па́мять пренесе́ния моще́й его́.</p>
<p>Чудотво́рный дар прие́м и терпе́ния венцы́, святи́тельством украша́яся,/ Бо́гу помоли́ся, о́тче, прегреше́ний проще́ние дарова́ти нам,/ сла́вящим твое́ пренесе́ние.</p>
<p>Па́стырь Христо́ва ста́да, о́тче, ины́м овца́м посыла́ешися, к лати́нскому язы́ку,/ да вся удиви́ши чудесы́ твои́ми и ко Христу́ приведе́ши, блаже́нне,/ Ему́же и о нас моли́ся непреста́нно.</p>
<p><red>Богоро́дичен: </red>Дале́че бы́вше иногда́,/ язы́честии наро́ди Рождество́м Твои́м, Богоро́дице, к Бо́гу прибли́жихомся:/ Ты бо мене Обожи́вшаго породила́ еси́ и дре́вния кля́твы Свобо́ждшаго Свое́ю кро́вию.</p>
<p><red>Ин кано́н Никола́я, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Просвети́ ду́шу и се́рдце, молю́ Ти ся, Светода́вче, тва́ри Соде́телю,/ дар пода́ждь ми воспева́нием пе́ти Твоего́ уго́дника пречестна́го,/ и́мже мир от ско́рби изба́ви.</p>
<p>Небе́сную ты обре́т прему́дрость,/ я́ко тала́нта вруче́ннаго, благоупотреби́л еси́:/ то́ю бо, разори́в противобо́жную лесть,/ умудри́л еси́ лю́ди Боже́ственным уче́нием.</p>
<p><red>Богоро́дичен: </red>Зачина́ется Преве́чный, и соверше́нный обновля́ется,/ из Отрокови́цы Де́тищ ражда́ется,/ Его́же пропове́дал еси́ во двою́ существу́,/ во еди́ной же Ипоста́си, Богоблаже́нне.</p>
<p><red>Катава́сия пра́здника.</red></p>
<p><red>Песнь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, ́Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколюбче.</emphasis></p>
<p>Незло́бивый нра́вом и кро́ткий о́бразом,/ житие́ име́я а́нгельское, Богоблаже́нне Нико́лае,/ не преста́й о нас моля́ся еди́ному Человеколю́бцу.</p>
<p>Кий град, блаже́нне, не име́ет тебе́ помо́щника?/ Ка́я ли душа́ не призыва́ет твоего́ и́мене?/ Или́ ко́его ме́ста не присеща́еши ду́хом, твои́ми чудесы́ удивля́я вся, Нико́лае?</p>
<p>Ба́рский у́бо град прия́т те́ло твое́, но дух твой в Вы́шнем Иерусали́ме,/ иде́же лику́еши со проро́ки, и апо́столы, и святи́тели ку́пно,/ моля́ся о нас еди́ному Человеколю́бцу.</p>
<p><red>Богоро́дичен: </red>Просвеще́ние ми испроси́, Пречи́стая Влады́чице,/ омраче́нному грехи́ мно́гими, поро́ждшая Свет всему́ ми́ру,/ и страстну́ю мглу дале́че отжени́, еди́на Богоблаже́нная.</p>
<p><red>Ин</red></p>
<p><red>Ирмо́с: </red><emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis></p>
<p>Печа́льнии тя обрето́хом кре́пкое утеше́ние,/ помраче́нии – свет, и злых измене́ние и́же скорбьми́ одержи́мии,/ свяще́ннейший о́тче.</p>
<p>Святи́телю Нико́лае, Бо́жия уста́ быв,/ из уст во́лка неприя́зненна лю́ди изба́вил еси́, сла́вне,/ и приве́л еси́ Творцу́ дар, дая́й исцеле́ние всем.</p>
<p><red>Богоро́дичен: </red>Еди́н роди́тися изво́ли пло́тию из Тебе́,/ вы́ше сло́ва сый Сло́во, Богома́ти Пречи́стая,/ избра́вый слугу́ Себе́ и учи́теля наро́дом иера́рха Никола́я.</p>
<p><red>Конда́к пра́здника, и и́кос.</red></p>
<p><red>И седа́лен святи́теля, глас 1.</red></p>
<p><red>Подо́бен: </red>Гроб Твой:</p>
<p>Пренесе́ние твои́х честны́х моще́й положе́ние нам бысть пра́зднества све́тла,/ святи́телю Госпо́день прехва́льный,/ е́же хва́лим благоче́стно, и ра́достно чту́ще тя све́та незаходи́маго Со́лнца,/ ве́рным добро́то, Нико́лае.</p>
<p><red>Сла́ва, и ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Всел еси́ на ко́ни, апо́столы Твоя́, Го́споди,/ и прия́л еси́ рука́ма Твои́ма узды́ их,/ и спасе́ние бысть ежде́ние Твое́ ве́рно пою́щим:/ сла́ва си́ле Твое́й, Го́споди.</emphasis></p>
<p>Све́том Вы́шнего озаря́емь, святи́телю,/ мое́ се́рдце просвети́ и тьму грехо́вную отжени́,/ да, ра́дуяся, пою́ твое́ свято́е пренесе́ние.</p>
<p>Возсту́пль на ле́ствицу доброде́телей, блаже́нне,/ чудотво́рец яви́лся еси́ по всей земли́, Нико́лае,/ и сего́ ра́ди от Мир ба́рстии лю́дие прие́млют святы́я мо́щи твоя́.</p>
<p>Иере́и ве́рнии о тебе́ хва́лятся,/ и лю́дие христолюби́вии призыва́ют тя, во бране́х помо́щника,/ и мы, недосто́йнии, подвиза́ем тя к Бо́гу за ны моли́тися, Нико́лае.</p>
<p><red>Богоро́дичен: </red>Чи́ны а́нгельския удивля́ет, Богоро́дице, та́йны Твоея́ глубина́,/ бе́сы же смуща́ет Твоя́ ико́на./ Е́йже мы кла́няемся, чту́ще Тя, Бо́жию Ма́терь.</p>
<p><red>Ирмо́с: </red><emphasis>Неизсле́дный Бо́жий сове́т,/ е́же от Де́вы воплоще́ния Тебе́, Вы́шняго,/ проро́к Авваку́м усмотря́я, зовя́ше:/ сла́ва си́ле Твое́й, Го́споди.</emphasis></p>
<p>Нача́льна, Богогла́се, Све́та Бо́жия прича́стием вторы́й яви́лся еси́,/ сия́нием просвеща́ющ мра́чный,/ я́ко рачи́тель добродете́ли, преизя́щен сла́вою.</p>
<p>Изба́ви ста́до твое́ от грехо́вныя бу́ри, бед же и волн проти́вных,/ вводя́ ны при́сно к приста́нищем безво́лненным,/ спаси́тельными твои́ми моли́твами.</p>
<p><red>Богоро́дичен: </red>Естество́м несказа́нно Вы́шнего Све́та,/ милосе́рдием пребога́таго ро́ждшая неизрече́нно,/ обнища́вшия ны, Пречи́стая, Бо́жиими да́ры обогати́.</p>
<p><red>Песнь 5</red></p>
<p><red>Ирмо́с: </red><emphasis>Мрак души́ моея́ разжени́, Светода́вче Христе́ Бо́же,/ началоро́дную тьму изгна́в бе́здны,/ и да́руй ми свет повеле́ний Твои́х, Сло́ве,/ да, у́тренюя, сла́влю Тя.</emphasis></p>
<p>В Ми́рех престо́л име́л еси́, в Бар те́ло пресели́л еси́,/ и ду́хом на Небеси́ пребыва́еши, святи́телю Нико́лае, со апо́столы, я́ко прее́мник,/ с ни́миже о нас моли́, пою́щих твое́ пренесе́ние.</p>
<p>Всех христиа́н наде́ждо, и оби́димых ве́лий засту́пниче, и боля́щих цели́телю,/ печа́льных уте́шителю и к Бо́гу от челове́к хода́таю,/ оте́честву на́шему мир испроси́ и спаса́й ны от пога́ных нахожде́ния.</p>
<p>Погруже́нную ду́шу мою́ мно́гими страстьми́, Нико́лае, умерщвле́нную грехопаде́нием,/ оживи́ твои́ми моли́твами и напра́ви на покая́ние,/ да с ве́рными все́ми твое́ сла́влю пренесе́ние.</p>
<p><red>Богоро́дичен: </red>Его́же тьмы а́нгельския и серафи́мская мно́жества ужаса́ются/ и разу́мная тварь трепе́щет,/ Того́ я́ко Младе́нца, Де́во, пита́еши,/ Его́же обра́зно на руку́ Твое́ю ви́дяще, всегда́ покланя́емся.</p>
<p><red>Ин</red></p>
<p><red>Ирмо́с: </red><emphasis>Ужасо́шася вся́ческая/ о Боже́ственней сла́ве Твое́й;/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Мно́гим чудотворе́нием кра́сне но́зе стяжа́в,/ всем блага́я благовести́л еси́,/ от вражды́ ве́тхия свобо́дны творя́ Боже́ственным уче́нием,/ спаси́ ны, священнонача́льниче.</p>
<p>Бо́га благоволе́нием на хребе́т морски́й всед/ и со благогове́йными му́жи мно́гу пучи́ну преше́д,/ ко гра́ду Ба́рску прише́л еси́, блаже́нне Нико́лае.</p>
<p><red>Богоро́дичен: </red>Щит ве́рным, Бо́жия Ма́ти Де́во, Тя вои́стинну сла́вим, а́нгельски зову́ще Ти:/ ра́дуйся, Благослове́нная и Благода́тная, слы́шание и глаго́лание стра́шно/ и ди́вно поко́ище Влады́це тва́ри вся́кия.</p>
<p><red>Песнь 6</red></p>
<p><red>Ирмо́с: </red><emphasis>Я́коже проро́ка изба́вил еси́/ из глубины́ преиспо́дния, Христе́ Боже́,/ и мене́ от грехо́в мои́х изба́ви, я́ко Человеколю́бец,/ и упра́ви живо́т мой, молю́ся.</emphasis></p>
<p>Я́ко от окри́на<a type="note" xlink:href="#note30">30</a>, от Боже́ственныя твоея́ це́ркве неску́дно прие́млем здра́вие телесе́м/ и душа́м очище́ние, святи́телю Нико́лае,/ чудеса́ бо то́чиши благода́тию несомне́нною ве́рою упова́ющим на тя.</p>
<p>От напа́стей разли́чных, и бед лю́тых, и скорбе́й, одержа́щих ны,/ и от разли́чных злых, о́тче, я́ко Христо́в уго́дник пресла́вный, изба́ви рабы́ твоя́,/ достодо́лжно чту́щия твое́ свято́е пренесе́ние.</p>
<p>Грехо́вным мра́зом исте́рп и жите́йским ве́тром порева́емь,/ я́ко друго́е со́лнце, о́тче, подо́бие твоего́ о́браза ви́дев,/ твои́ми моли́твами да согре́юся, служи́телю Христо́в Нико́лае.</p>
<p><red>Богоро́дичен: </red>Земны́х ум Небе́сныя та́йны не уве́сть, ни тварь Творца́ ра́зума домы́слится:/ прехо́дит бо ум челове́ч от Де́вы рождество́ Госпо́дне./ Е́йже моля́щеся ве́рою, грехо́в проще́ние прии́мем.</p>
<p><red>Ин</red></p>
<p><red>Ирмо́с: </red><emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis></p>
<p>Лю́ди Бо́жия ко спасе́нию устро́ивый во пло́ти Я́вльшагося мно́гия ра́ди бла́гости,/ пропове́дниче Нико́лае и язы́к учи́телю,/ спаси́ ны наставле́нием твои́м.</p>
<p>Име́вый путь мо́ре и стези́ во́ды,/ умоли́ у Го́спода, е́же нам мо́ре жите́йское преплы́ти без вре́да/ и стезе́ю вод сле́зных дости́гнути Ца́рствие Небе́сное.</p>
<p><red>Богоро́дичен: </red>Ты дверь Царя́ Небе́с и храм сла́вы Его́, Де́во Всепе́тая,/ отве́рзи нам две́ри милосе́рдия/ и введи́ ны моли́твами Твои́ми в жили́ща Небе́сныя сла́вы.</p>
<p><red>Конда́к, глас 3.</red></p>
<p><red>Подо́бен: </red>Де́ва <red>Днесь</red>:</p>
<p>Взы́де, я́ко звезда́, от восто́ка до за́пада/ твоя́ мо́щи, святи́телю Нико́лае,/ мо́ре же освяти́ся ше́ствием твои́м,/ и град Ба́рский прие́млет тобо́ю благода́ть:/ нас бо де́ля яви́лся еси́ чудотво́рец изя́щный,/ преди́вный и ми́лостивый.</p>
<p><red>И́кос:</red></p>
<p>Воспои́м ны́не святи́теля пе́сньми, Ми́рским лю́дем па́стыря и учи́теля,/ да моли́твами его́ просвети́мся:/ сей бо яви́ся чист весь, нетле́нен ду́хом,/ Христу́ принося́ же́ртву непоро́чну, чи́сту, Бо́гу благоприя́тну,/ я́ко святи́тель, очище́н и душе́ю и те́лом./ Те́мже сый и́стинно Це́ркви предста́тель и побо́рник сея́/ и чудотво́рец изя́щен, преди́вен и ми́лостив.</p>
<p><red>Песнь 7</red></p>
<p><red>Ирмо́с: </red><emphasis>На по́ле Деи́ре/ иногда́ мучи́тель пещь поста́ви на муче́ние Богоно́сных,/ в не́йже три о́троки песносло́вяху Еди́наго Бо́га,/ тро́ично воспева́ху, глаго́люще:/ отце́в Бо́же, благослове́н еси́.</emphasis></p>
<p><red>Днесь</red> ра́дуются А́нгели Бо́жии, рыда́ет же де́монское мно́жество:/ спасл бо еси́ лю́ди от напа́сти и отгна́л еси́ ду́хи те́мныя./ Тем досто́йно одоле́вый нарица́ешися./ Сего́ ра́ди вопие́м Го́сподеви:/ оте́ц на́ших Бо́же, благослове́н еси́.</p>
<p>Одержи́мии печа́лию не́мощи, разли́чными неду́ги утружде́ни,/ с ве́рою к ра́це твое́й влеку́тся/ и, получи́вше твою́ ми́лость, быстрообра́зно отхо́дят, ра́достно Го́сподеви пою́ще:/ оте́ц на́ших Бо́же, благослове́н еси́.</p>
<p>Предстоя́т ти, блаже́нне, собо́ри правове́рных люде́й,/ и хва́лятся о тебе́ церко́внии учи́тели,/ прославля́ют же тя цари́, я́ко засту́пника./ Мы же ти мо́лимся, спаси́ ны, Нико́лае, пою́щия Го́сподеви:/ оте́ц на́ших Бо́же, благослове́н еси́.</p>
<p><red>Богоро́дичен: </red>О, ка́ко, Спа́са моего́ воспою́, Его́же тре́петно хва́лят А́нгели?/ Но Ты, Ма́ти, наста́ви мя и милосе́рдие Сыно́внее благоутро́бием Твои́м пону́ди/ поми́ловати ны, на Тя упова́ющия,/ я́ко Ты, за ны моля́щи Его́, от му́ки изба́виши.</p>
<p><red>Ин</red></p>
<p><red>Ирмо́с: </red><emphasis>Не послужи́ша тва́ри Богому́дрии,/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Веще́й су́етством всему́ уму́ челове́ческому обуя́вшу,/ я́ко со́лию, даждь цельбу́ сло́вом твои́м и пе́ти Го́сподеви научи́:/ препе́тый отце́в Госпо́дь и Бог, благослове́н еси́.</p>
<p>О, пресла́вная твоя́ чудеса́, я́же сотвори́л еси!/ Неду́ги бо исцеля́еши и бед избавля́еши, всем вопи́ти повелева́я Го́сподеви:/ препе́тый оте́ц на́ших Бо́же, благослове́н еси́.</p>
<p><red>Богоро́дичен: </red>На́шему смире́нию Засту́пница и стена́, Богороди́тельнице Чи́стая, Ты еси́./ И́же раби́ Твои́ су́ще, всегда́ вопие́м Го́сподеви:/ препе́тый оте́ц на́ших Бо́же, благослове́н еси́.</p>
<p><red>Песнь 8</red></p>
<p><red>Ирмо́с: </red><emphasis>А́нгели и Небеса́,/ на престо́ле сла́вы седя́щаго и я́ко Бо́га непреста́нно сла́вимаго/ благослови́те, по́йте/ и превозноси́те Его́ во ве́ки.</emphasis></p>
<p>А́нгели Небе́с я́ко служи́теля тя восприе́млют,/ проро́цы и апо́столи я́ко клевре́та срета́ют,/ Сам Госпо́дь тебе́ восприе́млет,/ мы же, гре́шнии, ми́лости про́сим.</p>
<p>Вели́ка власть от Бо́га вдана́ ти есть, Нико́лае:/ мо́ре повину́ется, возду́х слу́шает, и язы́цы покаря́ются,/ ви́дяще пресла́вная твоя́ чудеса́.</p>
<p>Но́вому Изра́илю, христиа́нскому наро́ду, Спа́се,/ славне́йши Моисе́я показа́л еси́ Твоего́ святи́теля Никола́я,/ от всех зол нас избавля́юща.</p>
<p><red>Богоро́дичен: </red>Очище́ние грехо́в я́ко Ма́ти Бо́жия испроси́/ и ру́ку ми простри́, Госпоже́, погруже́нному во глубине́ неча́яния,/ да, наде́ждею воста́в, превозноша́ю Тя во ве́ки вся.</p>
<p><red>Ин</red></p>
<p><red>Ирмо́с: </red><emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>Возра́сл еси́, я́ко цвет благоуха́нен, ми́рския земли́, сла́вне,/ всем принося́ благоуха́нныя вони́, целе́бныя да́ры хва́лящим тя и пою́щим:/ Го́спода воспева́йте, дела́, и превозноси́те Его́ во вся ве́ки.</p>
<p>Иска́павый Бо́жия благода́ти сла́дость, я́ко гора́ ма́сличная еле́й,/ мо́ре име́л еси́ путь, безбе́дствен благода́тию Го́спода, Ему́же сла́дце зове́м:/ Го́спода воспева́йте, дела́, и превозноси́те Его́ во вся ве́ки.</p>
<p><red>Богоро́дичен: </red>Лико́в преми́рных со удивле́нием ражда́еши и пребыва́еши при́сно Де́ва:/ Сло́во бо родила́ еси́, Челове́ка бы́вша непрело́жна Божество́м,/ Ему́же вси пое́м:/ Го́спода воспева́йте, дела́, и превозноси́те Его́ во вся ве́ки.</p>
<p><red>Песнь 9</red></p>
<p><red>Ирмо́с: </red><emphasis>Благослове́н Госпо́дь Бог Изра́илев,/ воздви́гнувый рог спасе́ния нам/ в дому́ Дави́дове, о́трока Своего́,/ в ни́хже посети́ нас Восто́к с высоты́/ и напра́вил ны есть на путь ми́ра.</emphasis></p>
<p>Благослове́н Госпо́дь Бог наш, я́ко просла́ви святи́теля во страна́х,/ чуде́с струи́ испуща́юща, в Ми́рех и в лати́нех вся исцеля́юща/ и в Росси́и ми́лостивно посеща́юща.</p>
<p>Честны́м сном усну́л еси́ и те́ло в Бар по́льзы ра́ди пусти́л еси́,/ неусы́пный быв засту́пник всем, ве́рою призыва́ющим тя,/ моли́твами твои́ми, Нико́лае.</p>
<p>Благослове́н Небесе́ и земли́ Творе́ц,/ Бог Вседержи́тель, Оте́ц Безнача́льный и Всеси́льный,/ и Сын пре́жде век, от недр отрыгнове́нное Сло́во,/ И́мже вся бы́ша, я́же о нас,/ и Дух исходя́й Святы́й, Тро́ице Свята́я, сла́ва Тебе́.</p>
<p><red>Богоро́дичен: </red>Изви́тием слове́с по достоя́нию Тя похвали́ти не достиза́ю,/ Небе́сных сил пребо́льшу и тва́ри всея́ Честне́йшу, Бо́га и Творца́ поро́ждшую пло́тию./ Его́же моли́, Богоро́дице, да поми́лует ны в День су́дный.</p>
<p><red>Ин</red></p>
<p><red>Ирмо́с: </red><emphasis>Всяк земноро́дный/ да взыгра́ется, ду́хом просвеща́ешь,/ да торжеству́ет же Безпло́тных умо́в естество,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Па́мять твоя <red>Днесь</red> прино́сит пра́зднество,/ апо́стольский лик и му́ченический собо́р ра́дуется и пра́веднии ду́си,/ ве́рнии же тя пе́сньми сла́вим, вопию́ще:/ от всех скорбе́й, святи́телю Христо́в, изба́ви ны.</p>
<p>Пресла́вная па́мять твоя́ нам возсия́,/ све́тло просвеща́ющи ве́рныя, святи́телю Христо́в Нико́лае му́дре./ Те́мже мо́лим тя: помяни́ всех нас/ и от проти́вныя напа́сти вся́кия моли́твами твои́ми изба́ви.</p>
<p><red>Богоро́дичен: </red>Умертви́ на́ша плотски́я стра́сти и по́хоти, Богороди́тельнице Чи́стая,/ уста́ви и страсте́й на́ших бу́рю, утоли́ волне́ние помысло́в,/ укрепи́, Благослове́нная Пречи́стая, сердца́ ве́рно чту́щих Тя, Засту́пницу.</p>
<p><red>Свети́лен.</red></p>
<p><red>Подо́бен: </red>Жены́, услы́шите:</p>
<p>Вели́ка чудеса́ твоя́, пресвяты́й Нико́лае,/ я́ко яви́лся еси́ во сне богому́дрому Константи́ну/ и три во́ины спасл еси́, без вины́ на смерть осужде́нныя./ Та́ко и нас спаси́ от напра́сныя и ве́чныя сме́рти,/ пресвяты́й Нико́лае, святи́телю Госпо́день.</p>
<p><red>Сла́ва, и ны́не, пра́здника.</red></p>
<p><red>На хвали́тех стихи́ры на 4, глас 1. Самогла́сны:</red></p>
<p>Воззре́в неукло́нно на высоту́ ра́зума/ и узре́в неявле́нныя прему́дрости глубину́,/ уче́нии мир обогати́л еси́, о́тче./ О нас при́сно моли́ся Христу́,/ святи́телю Нико́лае.</p>
<p>Челове́че Бо́жий, и ве́рный уго́дниче,/ и строи́телю Того́ та́ин,/ и му́жу жела́ний духо́вных,/ сто́лпе одушевле́нный и вдохнове́нный о́браз,/ я́ко Боже́ственное бо сокро́вище,/ тя Ми́рская Це́рковь, чудя́щися, прия́ла есть/ и моли́твенника о душа́х на́ших.</p>
<p><red>Глас 2:</red> Пра́вило ве́ры и о́браз кро́тости/ яви́ тебе́ ста́ду твоему́ Христо́с Бог,/ святи́телю Нико́лае,/ в Ми́рех у́бо благоуха́ющу ти/ всю́ду сия́ют све́тло Боже́ственная твоя́ исправле́ния,/ си́рых и вдови́ц предста́телю./ Те́мже моли́ся непреста́нно/ спасти́ ду́ши на́ша.</p>
<p>О́тче Нико́лае,/ мирополо́жница моще́й твои́х Ми́ры обогаща́ет,/ в ни́хже и свя́занныя непра́ведно осужде́нныя,/ во сне царю́ я́влься,/ и твои́м явле́нием свободи́л еси́ от смерти, и уз, и темни́цы,/ но и ны́не, я́коже тогда́,/ и при́сно явле́нием твои́м яви́ся,/ моля́й о душа́х на́ших.</p>
<p><red>Сла́ва, глас 5:</red></p>
<p>Воструби́м трубо́ю пе́сней,/ взыгра́ем пра́зднственная и ликовству́ем, ра́дующеся,/ в моле́бное торжество́ Богоно́снаго отца́,/ цари́ и кня́зи да стеку́тся,/ и́же со́нным стра́шным явле́нием царя́ препира́юща/ непови́нно держи́мыя три отпусти́ти воево́ды да воспою́т;/ па́стыри и учи́тели,/ До́брому Па́стырю подобноревни́тельна па́стыря,/ соше́дшеся, восхва́лим;/ и́же в неду́зех – врача́, в беда́х – изба́вителя,/ гре́шнии – засту́пника, ни́щий – сокро́вище/ и и́же в ско́рбех – уте́шителя,/ спу́тника – путеше́ствующии,/ на мо́ри су́щии – прави́теля/ и вси везде́ те́пле предваря́юща./ Вели́каго святи́теля/ восхваля́юще, си́це рцем:/ пресвяты́й Нико́лае, предвари́, и изба́ви нас от настоя́щия беды́,/ и спаси́ ста́до твое́ моли́твами твои́ми.</p>
<p><red>И ны́не, пра́здника.</red></p>
<p><red>По трисвято́м тропа́рь свята́го. </red>Сла́ва, и ны́не,<red> пра́здника. Славосло́вие вели́кое. Ектении́ и отпу́ст. Зна́менуются же бра́тия святы́м еле́ем от канди́ла свята́го. И час 1-й, и коне́чный отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны: от кано́на пра́здника, песнь рядова́я и свята́го песнь 3-я, на 4. Проки́мен, глас 7: </red>Восхва́лятся преподо́бнии во сла́ве/ и возра́дуются на ло́жах сво́их.<red> Стих: </red>Воспо́йте Го́сподеви песнь но́ву, я́ко ди́вна сотвори́ Госпо́дь.<red> Апо́стол ко Евре́ем, зача́ло 335, </red>Аллилу́ия,<red> глас 2: </red>Свяще́нницы Твои́ облеку́тся в пра́вду, и преподо́бнии Твои́ возра́дуются.<red> Ева́нгелие от Луки́ зача́ло 24. Прича́стен: </red>В па́мять ве́чную:</p>
<p><red>Моли́тва</red></p>
<p>О всехва́льный и всечестны́й архиере́ю, вели́кий чудотво́рче, святи́телю Христо́в, о́тче Нико́лае, челове́че Бо́жий и ве́рный ра́бе, му́жу жела́ний, сосу́де избра́нный, кре́пкий сто́лпе церко́вный, свети́льниче пресве́тлый, звездо́ осиява́ющая и освеща́ющая всю вселе́нную. Ты еси́ пра́ведник, я́ко фи́никс процве́тший, насажде́нный во дво́рех Го́спода своего́, живы́й в Ми́рех, ми́ром облагоуха́л еси́ и ми́ро приснотеку́щее благода́ти Бо́жия источа́яй. Твои́м ше́ствием, пресвяты́й о́тче, мо́ре освяти́ся, егда́ многочуде́сныя твоя́ мо́щи ше́ствоваху во град Ба́рский, от восто́ка до за́пада хвали́ти и́мя Госпо́дне. О преизя́щный и преди́вный чудотво́рче, ско́рый помо́щниче, те́плый засту́пниче, па́стырю предо́брый, спаса́ющий слове́сное ста́до от вся́ких бед! Тебе́ прославля́ем и тебе́ велича́ем, я́ко наде́жду всех христиа́н, исто́чника чуде́с, защи́тителя ве́рных прему́драго учи́теля, а́лчущих корми́теля, пла́чущих весе́лие, наги́х одея́ние, боля́щих врача́, по мо́рю пла́вающих управи́теля, пле́нников свободи́теля, вдов и сиро́т пита́теля и засту́пника, целому́дрия храни́теля, младе́нцев кро́ткаго наказа́теля, ста́рых укрепле́ние, по́стников наста́вника, тружда́ющихся упокое́ние, ни́щих и убо́гих изоби́льное бога́тство. Усль́ппи нас, моля́щихся тебе́ и прибега́ющих под кров твой, яви́ предста́тельство твое́ о нас к Вы́шнему и исхода́тайствуй твои́ми богоприя́тными моли́твами вся поле́зная ко спасе́нию душ и теле́с на́ших: сохрани́ святу́ю оби́тель сию́ (или́ храм сей), вся́кий град и весь, и вся́кую страну́ христиа́нскую, и лю́ди живу́щия от вся́каго озлобле́ния по́мощию твое́ю, ве́мы бо, ве́мы, я́ко мно́го мо́жет моли́тва пра́веднаго, поспешеству́ющая во благо́е; тебе́ же пра́веднаго, по Преблагослове́нней Де́ве Мари́и, предста́теля ко Всеми́лостивому Бо́гу и́мамы, и к твоему́, преблаги́й о́тче, те́плому хода́тайству и заступле́нию смире́нно притека́ем: ты нас соблюди́, я́ко бо́дрый и до́брый па́стырь, от вся́ких враго́в, губи́тельства, тру́са, гра́да, гла́да, пото́па, огня́, меча́, наше́ствия иноплеме́нников, и во вся́ких беда́х и ско́рбех на́ших подава́й нам ру́ку по́мощи, и отве́рзи две́ри милосе́рдия Бо́жия: поне́же недосто́йни есмы́ зре́ти высоту́ небе́сную, от мно́жества непра́вд на́ших, свя́зани у́зами<red> </red>грехо́вными, и николи́же во́ли Созда́теля на́шего сотвори́хом, ни сохрани́хом повеле́ний Его́. Те́мже преклоня́ем коле́на сокруше́нна и смире́нна се́рдца на́шего к Зижди́телю своему́, и твоего́ оте́ческаго заступле́ния к Нему́ про́сим: помози́ нам, уго́дниче Бо́жий, да не поги́бнем со беззако́нии на́шими, изба́ви нас от вся́каго зла и от вся́кия ве́щи сопроти́вныя, упра́ви ум наш и укрепи́ се́рдце на́ше в пра́вой ве́ре, в не́йже твои́м предста́тельством и хода́тайством, ни ра́нами, ни преще́нием, ни мо́ром, ни ко́им гне́вом от Созда́теля своего́ ума́лени бу́дем, но ми́рное зде поживе́м житие́ и да сподо́бимся ви́дети блага́я на земли́ живы́х, сла́вяще Отца́ и Сы́на и Свята́го Ду́ха, Еди́наго в Тро́ице сла́вимаго Бо́га и покланя́емаго, ны́не, и при́сно, и во ве́ки веко́в. Ами́нь.</p>
<p><red>И́на моли́тва</red></p>
<p>О всесвяты́й Нико́лае, уго́дниче преизря́дный Госпо́день, теплый наш засту́пниче и везде́ в скорбех ско́рый помо́щниче. Помози́ мне, гре́шному и уны́лому, в настоя́щем житии́, умоли́ Го́спода Бо́га дарова́ти ми оставле́ние всех мои́х грехо́в, ели́ко согреши́х от ю́ности моея́, во всем житии́ мое́м, де́лом, сло́вом, помышле́нием и все́ми мои́ми чу́вствы, и во исхо́де души́ моея́ помози́ ми, окая́нному, умоли́ Го́спода Бо́га, всея́ тва́ри Соде́теля, изба́вити мя возду́шных мыта́рств и ве́чнаго муче́ния, да всегда́ прославля́ю Отца́, и Сы́на, и Свята́го Ду́ха и твое́ ми́лостивное предста́тельство, ны́не, и при́сно, и во ве́ки веко́в. Ами́нь.</p>
<p><red>И́на моли́тва</red></p>
<p>О всеблаги́й о́тче Нико́лае, па́стырю и учи́телю всех, ве́рою притека́ющих ко твоему́ заступле́нию и те́плою моли́твою тебе́ призыва́ющих, ско́ро потщи́ся и изба́ви Христо́во ста́до от волко́в, губя́щих е, и вся́ку страну́ христиа́нскую огради́ и сохрани́ святы́ми твои́ми моли́твами от мирска́го мяте́жа, тру́са, наше́ствия иноплеме́нников и междоусо́бныя бра́ни, от гла́да, пото́па, огня́, меча́ и напра́сныя сме́рти. И я́коже поми́ловал еси́ трие́х муже́й, в темни́це седя́щих, и изба́вил еси́ их царе́ва гне́ва и посече́ния ме́чного, та́ко поми́луй и мене́, умо́м, сло́вом и де́лом во тьме грехо́в су́ща, и изба́ви мя гне́ва Бо́жия и ве́чныя ка́зни, я́ко да твои́м хода́тайством и по́мощию, Свои́м же милосе́рдием и благода́тию Христо́с Бог ти́хое и безгре́шное житие́ даст ми пожи́ти в ве́це сем и изба́вит мя шу́ияго стоя́ния, сподо́бит же десна́го со все́ми святы́ми. Ами́нь.</p>
</section>
