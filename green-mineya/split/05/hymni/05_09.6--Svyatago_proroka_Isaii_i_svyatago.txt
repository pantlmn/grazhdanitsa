<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го проро́ка Иса́ии, и свята́го му́ченика Христофо́ра </p>
</title><p><red>Стихи́ры проро́ка, глас 4.</red></p>
<p><red>Подо́бен: </red>Дал еси́ зна́мение:</p>
<p>У́глем Божества́ воплоще́нному очище́н,/ проро́честву уве́рися вели́кий и сла́вный Иса́ия,/ и, Боже́ственную сла́ву ви́дети сподо́блься,/ мно́гим доброде́тели бога́тством и чистото́ю/ пропове́дник предполага́ется/ и провозвеща́ет бу́дущее спасе́ние язы́ком/ и Боже́ственное явле́ние.</p>
<p>Ум же и мысль очи́щ, досточу́дне Иса́ие,/ Ду́ха благоуго́ден орга́н,/ де́йствы сего́ и дохнове́ньми ударя́емь при́сно,/ и богому́дренно сложе́н был еси́, пресла́вне,/ на престо́ле Седя́щаго превознесе́нне зря/ и Боже́ственным науча́яся.</p>
<p>Еди́но Госпо́дство Триипоста́снаго Божества́,/ Трисвяты́м ра́зумом,/ непреста́нно сла́вящия Серафи́мы Боже́ственныя,/ блаже́нне, ви́дев и научи́вся,/ проро́честей уве́рился еси́ благода́ти, чу́дне./ Те́мже, твою́ всесвяще́нную соверша́юще па́мять,/ Христу́ тя приво́дим, моли́твенника си́льнейшаго.</p>
<p><red>И́ны стихи́ры му́ченика, глас то́йже.</red></p>
<p><red>Подо́бен: </red>Я́ко до́бля:</p>
<p>Христофо́ре пресла́вне,/ христоимени́тый сто́лпе,/ честно́е украше́ние благода́ти,/ ты, си́льных держа́ву низве́рг,/ мучи́телей посрами́л еси́/ и Христа́ я́ко и́стинна Царя́ и Зиждителя твоего́ пропове́дал еси́./ Его́же Боже́ственною си́лою/ с Небесе́ вене́ц Боже́ственный прия́л еси́/ и пребыва́ющую сла́ву.</p>
<p>Непристу́пным Божество́м, неизрече́нною бла́гостию/ и тве́рдою све́тлостию, просвеща́емь,/ мрак и́дольский разори́в,/ беззако́нных шата́ния низложи́л еси́ све́тло/ и, огне́м и ра́нами одержи́мь,/ супроти́внаго стрельца́ на суди́щи низло́жь,/ победоно́сец и победи́тель яви́лся еси́.</p>
<p>Си́лы Вы́шних во́инств тебе́ удиви́шася,/ и му́ченичестии чи́ни еовозвесели́шася,/ пра́ведных собо́ри согла́сно возопи́ша,/ и руко́ю Богонача́льною Бог свы́ше венча́./ Темже зове́м:/ Христофо́ра моли́твами, я́ко Щедр/ спаси́ вся, творя́щия сего́ Боже́ственное торжество́.</p>
<p><red>Сла́ва, и ны́не, пра́здника.</red></p>
<p><red>Тропа́рь, глас 2:</red></p>
<p>Проро́ка Твоего́ Иса́ии па́мять, Го́споди, пра́зднующе,/ тем Тя мо́лим:/ спаси́ ду́ши на́ша.</p>
<p><red>Други́й тропа́рь му́ченика, глас 4:</red></p>
<p>Оде́ждами от крове́й украша́яся,/ Го́сподеви предстои́ши, Царю́ сил, Христофо́ре приснопа́мятне,/ отону́дуже со Безпло́тными и му́ченики пое́ши/ трисвяты́м и стра́шным сладкопе́нием./ Те́мже моли́твами твои́ми спаса́й ста́до твое́.</p>
<p><red>Кано́н святы́х, проро́ка и му́ченика. Творе́ние Феофа́ново, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis></p>
<p>Просвети́ мя, Го́споди Бо́же мой,/ и наста́ви све́тло Боже́ственнаго проро́ка Твоего́/ сла́вное и честно́е восхвали́ти торжество́.</p>
<p>Боговеща́нная труба́ Иса́иина, огласи́вшая зе́млю,/ церко́вныя пита́тели созва́ пра́здновати па́мять его́.</p>
<p>Стра́сти теле́сныя, Богоно́се, помысло́м душе́вным тве́рдо покори́в,/ сла́ву сподо́бился еси́ ви́дети Вседержи́теля.</p>
<p><red>Мученика: </red>Прииди́те вси <red>Днесь</red>, христоно́сцы,/ Христофо́ра па́мять, и́стины свиде́теля Богому́драго,/ благоче́стно воспои́м.</p>
<p>Му́жески подвиза́вся на лесть,/ мучи́телей преще́ния, му́чениче страстоно́сче,/ кре́постию Христо́вою утвержда́емь, попра́л еси́.</p>
<p><red>Богоро́дичен: </red>Жезл прозря́ Тя, Богоро́дице,/ цвет же па́ки из Тебе́ воплоще́нное Сло́во,/ провозвести́ сла́вный Иса́ия, Пречи́стая.</p>
<p><red>Песнь 3</red></p>
<p><red>Ирмо́с: </red><emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis></p>
<p>Всю зарю́ духо́вную восприе́м,/ провозгласи́л еси́, сла́вне, Сло́ва смотре́ния неизрече́нное та́инство.</p>
<p>Взя́лся еси́ к высоте́ Небе́сней, и благоче́стия све́тлость показа́л еси́,/ и́дольскаго су́етия ты изобличи́в не́мощь.</p>
<p>Ка́меня в Сио́не пречестна́го, краеуго́льнаго,/ вселе́нную содержа́щего Влады́ку Христа́/ Иса́ия проро́чествует, полага́ема.</p>
<p><red>Мученика: </red>Ору́жием Креста́ огражда́емь, му́чениче Христофо́ре, ра́ны претерпе́л еси́,/ присножела́емаго наслажда́ешися, ра́дуяся.</p>
<p>Плоть у́бо ра́нами ссеца́шеся,/ боголюби́вая же твоя́ душа́ любо́вию пита́шеся,/ поуча́ющися Ца́рствия, Христофо́ре, наслажде́нию.</p>
<p><red>Богоро́дичен: </red>Рече́ние вои́стинну испо́лнися Иса́иино:/ Де́ва бо роди́ воплоще́нна Жизнода́вца и Спа́са душ на́ших.</p>
<p><red>Конда́к му́ченика, глас 2:</red></p>
<p>Свы́ше, прему́дре, зва́ние прия́л еси́,/ Христу́ тезоимени́т быв, Христофо́ре сла́вне,/ му́чеником Боже́ственная добро́то./ С ни́ми же всегда́ моли́/ согреше́ний разреше́ние дарова́ти нам.</p>
<p><red>Седа́лен, глас 4.</red></p>
<p><red>Подо́бен: </red>Ско́ро предвари́:</p>
<p>От страсте́й теле́сных преочи́стив ду́шу,/ сла́ву ви́дел еси́ над все́ми су́щаго Бо́га, проро́че пребога́те./ Просия́в проро́чества светоно́сными заря́ми,/ Мла́до, - рекл еси́, - Отроча́ роди́тся, Зижди́тель,/ спаса́ющий нас от тли моли́твами твои́ми.</p>
<p><red>Сла́ва, седа́лен му́ченика, глас то́йже.</red></p>
<p><red>Подо́бен: </red>Яви́лся еси́ <red>Днесь</red>:</p>
<p>По́двиг, сла́вне, муче́ния сконча́в,/ прия́л еси́ вене́ц побе́ды от Бо́га, Христофо́ре блаже́нне,/ Его́же умоли́ от бед изба́вити нас.</p>
<p><red>И ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Твоего́ на земли́ явле́ния, Христе́ Бо́же,/ пропове́дуя проро́к прише́ствие, с весе́лием вопия́ше:/ сла́ва си́ле Твое́й, Го́споди.</emphasis></p>
<p>На доброде́тельный возше́д верх,/ чи́сто жела́емому бесе́довал еси́ и ра́достно пел еси́:/ сла́ва си́ле Твое́й, Го́споди.</p>
<p>Проро́честей Иса́ия благода́ти вве́рен бысть, и Бо́жие жили́ще показа́ся,/ и Небе́сных сел сла́вы нетле́нныя сподо́бися.</p>
<p>Обнови́тися острово́м рекл еси́ при́точно<a type="note" xlink:href="#note31">31</a>, язы́ческим це́рквам,/ Боже́ственнаго Ду́ха испо́лнен, сла́вне,/ таи́нник неизрече́нных был еси́.</p>
<p><red>Мученика: </red>Небе́сное насле́дие, му́чениче, восприя́л еси́,/ на земли́ по Христе́ подвиза́вся,/ и́дольскую же погаси́л еси́ пре́лесть му́жески лю́таго де́мона.</p>
<p>Же́нское тебе́ искуше́ние, му́чениче, приноша́ше,/ я́коже Ада́му пра́отцу змий пре́жде,/ но, побежде́н быв, стыдя́шеся, удавле́ния на тя простира́я.</p>
<p><red>Богоро́дичен: </red>Отроча́ нам даде́ся от проро́чицы,/ рожде́нное без боле́зни Богома́тере,/ Его́же нача́льство на ра́ме Боже́ственный Иса́ия пропове́да.</p>
<p><red>Песнь 5</red></p>
<p><red>Ирмо́с: </red><emphasis>Просвеще́ние Твое́, Го́споди, низпосли́ нам/ и от мглы прегреше́ний разреши́ ны, Бла́же,/ Твой мир да́руяй.</emphasis></p>
<p>Сокрове́нное свы́ше та́инство зря и дре́вний сове́т Вы́шнего,/ е́же о нас смотре́ние, Богоглаго́ливе, возвести́л еси́.</p>
<p>Страсте́й Твои́х, Го́споди, приснотеку́щий исто́чник страсте́й нас отмыва́ет,/ прише́л бо еси́, Спа́се, я́коже Иса́ия проро́к научи́.</p>
<p>Богочести́вый Иса́ия, от Бо́га изше́д,/ Отца́, Сло́ва и Свята́го Ду́ха в Естестве́ Еди́ном,/ Тро́ицу Еди́ну неве́дущим пропове́да.</p>
<p>Мученика: Просвеще́нием благода́ти улови́л еси́ лю́ди/ и неи́стовство безбо́жных мучи́телей разори́л еси́ я́ве,/ на земли́, му́дре, оде́ян свы́ше де́йством.</p>
<p>Небе́сное изво́лив наслажде́ние я́ве па́че земна́го, му́дре Христофо́ре,/ претерпе́л еси́ кре́пко муче́ния боле́зни, Кресто́м укрепля́емь.</p>
<p><red>Богоро́дичен: </red>На о́блаце, Го́споди, седя́щаго чи́сте Всепе́тыя Ма́тере/ Иса́ия ви́де Тя я́сно, еги́петския низлага́юща и́долы.</p>
<p><red>Песнь 6</red></p>
<p><red>Ирмо́с: </red><emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis></p>
<p>Ду́хом воображе́н, Иса́ия узре́ на престо́ле госпо́дьства сла́ву блеща́щуся,/ песносло́вимую трисвяты́м гла́сом, тричи́сленную.</p>
<p>Ко усто́м боя́щимся твои́м прино́сит угль, Иса́ие, Серафи́м, клеща́ми взем,/ и Бо́гу проро́ка соверша́ет, та́йно освяще́на.</p>
<p>Событие́ издале́ча зря прорече́ний,/ Иса́ия у́мно со А́нгелы ра́дуется/ и, игра́я, сла́вит испо́лнившаго его́ пропове́дания.</p>
<p><red>Му́ченика: </red>Не к кро́ви, ни к пло́ти брань взем до́блий,/ но нача́ла побежда́ше и де́моны,/ неви́димою си́лою Сы́на Бо́жия укрепля́емь.</p>
<p>Возлюби́в благоле́пно жела́ний край, страетоте́рпче, не чул еси́ боле́зней струже́мь,/ мысль твою́ возвыша́я всегда́ ко Влады́це твоему́.</p>
<p><red>Богоро́дичен: </red>Де́ву, во утро́бе заче́ншу зря и ро́ждшую,/ Иса́ия, проро́к сла́вный, воплоще́нна Сло́ва, Сы́на Бо́жия, ны́не ра́дуется.</p>
<p><red>Конда́к, глас 2.</red></p>
<p><red>Подо́бен: </red>В моли́твах:</p>
<p>Проро́чества дарова́ние прие́м, пророкому́чениче, Иса́ие Богопропове́дниче,/ всем изъясни́л еси́ вочелове́чение Го́сподне,/ возгласи́в велегла́сно конце́м:/ се Де́ва во чре́ве прии́мет.</p>
<p><red>Икос:</red></p>
<p>Вси сни́демся, и́же во страна́х, воспе́ти досто́йно Иса́ию, ве́рнии, во проро́цех ди́внаго:/ той бо, коне́ц проро́чества восприи́м, мир просвеща́ет,/ всем вку́пе та́йну Боже́ственнаго соедине́ния провозвести́в,/ с те́ми все́ми возопи́в:/ с на́ми Бог неви́димый, се Де́ва во чре́ве прии́мет.</p>
<p><red>Песнь 7</red></p>
<p><red>Ирмо́с: </red><emphasis>Авраа́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis></p>
<p>Спаси́тельное нам приходя́щее зря Иса́ия избавле́ние, прии́дет, возопи́:/ оте́ц на́ших Бо́же, благослове́н еси́.</p>
<p>Проро́чества благода́тию и муче́ния венце́м Иса́ия увязе́ся,/ кре́пость моя́ и пе́ние мое́:/ оте́ц на́ших Бо́же, благослове́н еси́.</p>
<p>Благоче́стия преде́лы и жития́ зако́ны богоно́сным язы́ком положи́л еси́, проро́че Богодухнове́нне:/ оте́ц на́ших Бо́же, благослове́н еси́.</p>
<p><red>Му́ченика: </red>Муче́ния путь терпе́нием теки́й,/ Христофо́р в Небе́сных живе́т се́лех, поя́:/ оте́ц на́ших Бо́же, благослове́н еси́.</p>
<p>Нече́стия пла́мень благоче́стия росо́ю Христофо́р увяди́, в пе́снех зовы́й:/ оте́ц на́ших Бо́же, благослове́н еси́.</p>
<p><red>Богоро́дичен: </red>Де́вства ви́дев пачеесте́ственное рождество́/ и чистоты́ све́тлость, Иса́ия возопи́:/ оте́ц на́ших Бо́же, благослове́н еси́.</p>
<p><red>Песнь 8</red></p>
<p><red>Ирмо́с: </red><emphasis>В Вавило́не о́троцы,/ Боже́ственною распала́еми ре́вностию,/ мучи́теля и пла́мене преще́ние му́жески попра́ша/ и, посреде́ огня́ вве́ржени, ороша́еми, поя́ху:/ благослови́те, вся дела́ Госпо́дня, Го́спода.</emphasis></p>
<p>Весе́лия ри́зою женихо́вою обложе́н обра́зно,/ ра́дуется ны́не ве́село Иса́ия сла́вный/ и, Боже́ственныя пи́щи наслажда́яся, со А́нгелы веща́ет:/ благослови́те, вся дела́ Госпо́дня, Го́спода.</p>
<p>Бо́га пе́рвее отлучи́вшиися, де́монскими прельще́ннии словесы́,/ пра́ведно отступи́ша земли́ чи́стыя, окая́ннии,/ проро́ка гласово́м после́дованно, и пе́ти не мо́гут:/ благослови́те, вся дела́ Госпо́дня, Го́спода.</p>
<p>Пре́лесть оста́вивше, к Боже́ственному притеко́ша сия́нию мно́жества язы́к/ и Христо́ве Це́ркви обручи́шася, я́коже дре́вле рече́ Иса́ия,/ и пе́сньми ны́не пою́т:/ благослови́те, вся дела́ Госпо́дня, Го́спода.</p>
<p><red>Мученика: </red>Идолонеи́стовства на́гло приража́ема волна́,/ му́ченическими отсека́шеся тве́рдыми супротивообра́зными противле́нии/ за Христа́ прие́млющих бе́ды и вопию́щих:/ благослови́те, вся дела́ Госпо́дня, Го́спода.</p>
<p>В ца́рскую багряни́цу обагре́нную от крове́й твои́х, му́чениче,/ красно́ оде́ян ны́не, Христофо́ре непобеди́ме,/ со А́нгельскими ли́ки лику́еши и пое́ши Соде́телю твоему́:/ благослови́те, вся дела́ Госпо́дня, Го́спода.</p>
<p><red>Богоро́дичен: </red>Де́ва Богома́ти Отрокови́ца/ я́ко Младе́нца держи́т Сло́ва, всем даю́щаго жизнь/ и вся сотво́ршаго, я́коже рече́ пре́жде Иса́ия, и, ра́дуяся, взыва́ше:/ благослови́те, вся дела́ Госпо́дня, Го́спода.</p>
<p><red>Песнь 9</red></p>
<p><red>Ирмо́с: </red><emphasis>Е́ва у́бо неду́гом преслуша́ния кля́тву всели́ла есть;/ Ты же, Де́во Богоро́дице,/ прозябе́нием чревоноше́ния/ ми́рови благослове́ние процвела́ еси́./ Тем Тя вси велича́ем.</emphasis></p>
<p>Престо́лу предста́л еси́ све́тло, Богоприя́тне, Влады́ки сил,/ сла́вы же Того́ наслади́вся, твоего́ благоче́стия собирая́ плоды́, всеблаже́нне сла́вне./ Тем тя вси велича́ем.</p>
<p>Прииди́те ны́не, све́та проро́ческаго дарова́ния жела́ющии,/ прия́ти кни́гу усе́рдно Иса́ии, богоразу́мия испо́лнену:/ тве́рдым жела́нием внима́ем, да Боже́ственныя зари́ испо́лнимся.</p>
<p>Ду́хом све́тлости я́ве осия́емь, Иса́ие Богоно́се,/ вся, ве́рою творя́щия честну́ю твою́ и светоно́сную па́мять,/ моли́ спасе́ние получи́ти, да тя вси велича́ем.</p>
<p><red>Му́ченика: </red>Вене́ц све́тел я́ко победи́тель прие́м, Христофо́ре всесла́вне,/ сца́рствуеши Влады́це, тя в му́ках укре́пльшему/ и ру́ку живоно́сну пода́вшему одоле́ти злонача́льника.</p>
<p>Кро́вию му́ченическою све́тло омы́вся, озари́лся еси́, пречу́дне,/ ны́не же в де́вственнем черто́зе, с Женихо́м ра́дуяся, вшел еси́,/ ми́ра же ми́ру прося́, не преста́й, му́чениче сла́вне.</p>
<p><red>Богоро́дичен: </red>У́гля мы́сленнаго, Чи́стая Богоневе́сто,/ Иса́ия Его́же ви́де но́сиши на руку́, Богома́ти,/ зра́ку на́шему соединя́ема и ми́ру спасе́ние све́тло подаю́ща,/ тем Тя вси велича́ем.</p>
</section>
