<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>И́же во святы́х оте́ц на́ших равноапо́стольных Мефо́дия и Кири́лла, учи́телей Слове́нских </p>
</title><p><red>ВЕ́ЧЕР</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры пра́здника 3 и святы́х 5, глас 2.</red></p>
<p><red>Подо́бен: </red>Ки́ими похва́льными венцы́:</p>
<p>Ки́ими похва́льными венцы́/ увязе́м Богому́дрыя учи́тели,/ язы́ки слове́нския, во тьме неве́дения и се́ни сме́ртней седя́щия,/ све́том Ева́нгелия просвети́вшия,/ Тро́ицы Единосу́щныя велегла́сныя пропове́дники./ И́миже и мы, я́ко ди́вия ма́слина,/ к благопло́дному ко́рени Правосла́вия прицепи́хомся/ и прия́хом от Христа́ Бо́га мир и ве́лию ми́лость.</p>
<p>Ки́ими похва́льными пе́сньми/ ублажи́м Богому́дрыя учи́тели,/ Мефо́дия пустыннолю́бнаго,/ в безмо́лвием пребыва́нии плоды́ Ду́ха обогати́вшася,/ и Кири́лла златоглаго́ливаго,/ раче́нием любому́дрия Го́рнюю прему́дрость стяжа́вшаго/ и бу́иих мудреце́в ага́рянских суесло́вие посрами́вшаго./ Ихже ра́ди Христо́с Бог наш/ дарова́ и нам ве́лию ми́лость.</p>
<p>Ки́ими пе́сненными добро́тами/ восхва́лим Богому́дрыя учи́тели,/ Мефо́дия, вся кра́сная ми́ра любве́ ра́ди Христо́вы презре́вшаго/ и во а́нгельстем о́бразе Небе́сному Царю́ кре́пко во́инствовавшаго,/ и Кири́лла, от о́трочества прему́дрость в сожи́тие себе́ избра́вшаго/ и от Бо́га да́нныя тала́нты во сла́ву Его́ усугу́бившаго./ И́миже и мы Присносу́щную Тро́ицу, Отца́ и Сы́на и Свята́го Ду́ха,/ Еди́наго Бо́га позна́вше,/ и́мамы от Христа́ Бо́га ве́лию ми́лость.</p>
<p>Ки́ими духо́вными пе́сньми/ возвели́чим вас,/ о преблаже́ннии учи́телие,/ спасе́ния ра́ди люде́й слове́нских апо́стольски подвиза́вшияся,/ и в просвеще́нии их све́том Богове́дения до́бре потруди́вшияся,/ к нему́же дверь затворе́нная/ ва́ми писме́н слове́нских изобре́тением отве́рзеся нам?/ В ню́же входя́ще,/ та́инство благове́стия Христо́ва разумева́ем/ и прие́млем от Христа́ Бо́га мир и ве́лию ми́лость.</p>
<p><red>Сла́ва, глас 6:</red></p>
<p>Апо́столом единонра́вныя,/ иера́рхов удобре́ние,/ язы́ков слове́нских просвети́тели и те́плыя засту́пники,/ прииди́те, празднолю́бцы,/ похва́льными пе́нии воспои́м, глаго́люще:/ ра́дуйся, Кири́лле, Богосло́вия трубо́ златокова́нная,/ та́инство Святы́я Тро́ицы подо́бием со́лнечным уясни́вый/ и тем злоху́льная уста́ ага́рянская загради́вый;/ ра́дуйся и ты с ним, Мефо́дие, единому́дренно подвиза́выйся,/ моли́твами и зна́мении тому́ споспешеству́я;/ и ны́не, отцы́ всеблаже́ннии,/ не преста́йте моля́щеся о нас Христу́ Бо́гу,/ ве́рою и любо́вию вас велича́ющих.</p>
<p><red>И ны́не, пра́здника. </red></p>
<p><red>Вход. Проки́мен дне. И чте́ния три святи́тельская <emphasis>(зри 9 мая)</emphasis></red></p>
<p><red>На лити́и стихи́ры хра́ма. Сла́ва, глас 8:</red></p>
<p>Я́ко учи́телие нело́жнии,/ повеле́нная Го́сподем са́ми пре́жде сотво́рше/ и в благода́ти апо́стольства просия́вше,/ лю́ди слове́нския наказа́ньми к благоче́стию приведо́сте,/ Кири́лле и Мефо́дие Богому́дрии,/ неве́рныя же па́ки вразуми́сте/ к позна́нию ве́ры Правосла́вныя/ и Креще́нием святы́м просвети́сте./ Но у́бо пе́рвии наста́вницы ро́да слове́нскаго/ и за́поведей Бо́жиих храни́телие,/ спаса́йте нас моли́твами ва́шими,/ ве́рою и любо́вию вас в по́мощь призыва́ющих.</p>
<p><red>И ны́не, пра́здника.</red></p>
<p><red>На стихо́вне стихи́ры глас 8:</red></p>
<p>Све́тлостию жития́ ва́шего,/ учи́телие равноапо́стольный,/ я́ко зве́зды небе́сныя, на тве́рди церко́вней просия́ли есте́/ и, мре́жею уче́ний ва́ших мно́гия язы́ки Христу́ улови́вше,/ ко Све́ту Непристу́пну востекли́ есте́,/ иде́же со А́нгелы ны́не водворя́ющеся,/ мольбу́ сотвори́те о нас,/ свяще́нную па́мять ва́шу о Го́споде пра́зднующих.</p>
<p><red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Прииди́те, о празднолю́бцы,/ возвели́чим учи́тели,/ апо́столом равнопресто́льныя и слове́н сла́ву:/ и́ми бо от пре́лести бесо́вския свободи́вшеся,/ свет благове́стия Христо́ва прия́хом/ и позна́хом Предве́чное Сло́во,/ от мра́ка грехо́внаго изба́вльшеся.</p>
<p><red>Стих: </red>Уста́ пра́веднаго поуча́тся прему́дрости/ и язы́к его́ возглаго́лет суд.</p>
<p>Кири́лле Богому́дре и Мефо́дие Боголюби́ве,/ Це́ркве слове́нския апо́столи и первоучи́тели/ и ве́рных засту́пницы,/ благоче́стия ревни́тели,/ Ду́ха Свята́го орга́ни сладкогла́снии,/ ны́не ве́лие дерзнове́ние у Христа́ Пастыренача́льника иму́ще,/ моли́теся о нас, честну́ю па́мять ва́шу соверша́ющих,/ да возведе́т от тли живо́т наш, я́ко Многоми́лостив.</p>
<p><red>Сла́ва, глас то́йже:</red></p>
<p>Ра́дуйся, дво́ице свяще́нная,/ све́том Богопозна́ния нас озари́вшая:/ Кири́лле, духо́вныя му́дрости исто́чниче живоно́сный,/ язы́ки слове́нския, жа́ждею истаява́ющия, напои́вый,/ Мефо́дие, моли́твы чи́стое обита́лище./ Христу́, Ему́же во сла́ве предстоите́,/ моли́теся приле́жно,/ да ку́пно с ва́ми Его́ велича́ем/ и превозно́сим во вся ве́ки.</p>
<p><red>И ны́не, пра́здника. </red></p>
<p><red>На благослове́нии хле́бов тропа́рь святы́м, дважды. И </red>Богоро́дице Де́во:<red> еди́ножды.</red></p>
<p><red>Тропа́рь святы́м, глас 4: </red></p>
<p>Я́ко апо́столом единонра́внии/ и слове́нских стран учи́телие,/ Кири́лле и Мефо́дие Богому́дрии,/ Влады́ку всех моли́те,/ вся язы́ки слове́нския утверди́ти в Правосла́вии и единомы́слии,/ умири́ти мир/ и спасти́ ду́ши на́ша.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника два́жды. </red>Сла́ва:<red> святы́х. </red>И ны́не:<red> пра́здника.</red></p>
<p><red>По 1-м стихосло́вии седа́лен, глас 3:</red></p>
<p>Тро́ице Живонача́льней, Ю́же немо́лчно славосло́вят а́нгельския си́лы/ и Ю́же велегла́сно во язы́цех пропове́даете,/ ны́не во Све́те непристу́пнем предстоя́ще, моли́теся приле́жно, Кири́лле и Мефо́дие,/ долго́в разреше́ние дарова́ти и ве́чнаго осужде́ния изба́вити/ любо́вию па́мять ва́шу почита́ющия.</p>
<p><red>Сла́ва, и ны́не, пра́здника.</red></p>
<p><red>По 2-м стихосло́вии седа́лен, глас 5:</red></p>
<p>Да ра́дуются <red>Днесь</red> ро́ди слове́нстии,/ свяще́нную па́мять учи́телей Богому́дрых све́тло пра́зднующе:/ те́ми бо нача́тся на сро́днем нам язы́це слове́нстем литурги́я Боже́ственная/ и все церко́вное служе́ние соверша́тися,/ и тем неисчерпа́емый кла́дязь воды́, теку́щия в жизнь ве́чную, даде́ся нам/ от нея́же пию́ще, не преста́нем велича́ти вас, Кири́лле и Мефо́дие./ Вы же, во сла́ве святы́х веселя́щеся,/ моли́теся приле́жно спасти́ся душа́м на́шим.</p>
<p><red>Сла́ва, и ны́не пра́здника.</red></p>
<p><red>Велича́ние:</red></p>
<p>Велича́ем вас,/ святи́и равноапо́стольнии Мефо́дие и Кири́лле,/ вся слове́нския страны́ уче́ньми свои́ми просвети́вшия/ и ко Христу́ приве́дшия.</p>
<p><red>Псало́м избра́нный святи́тельский.</red></p>
<p><red>По полиеле́и седа́лен, глас 4:</red></p>
<p>Прииди́те, просвети́тели на́ша велегла́сно хвала́ми почти́м:/ ти́и бо язы́ки слове́нския, гла́дом сло́ва Бо́жия погиба́вшия,/ ма́нною уче́ния Богому́драго напита́ста/ и преложе́нием Благове́стия сы́на Гро́мова на сро́дную им бесе́ду,/ я́ко луче́ю со́лнечною, просвети́ста,/ от нея́же и мы озаре́ние прие́мше, благода́рственно воззове́м:/ ра́дуйтсся, Кири́лле и Мефо́дие присносла́внии.</p>
<p><red>Сла́ва, и ны́не, пра́здника.</red></p>
<p><red>Степе́нна, 1-й антифо́н 4-го гла́са. Проки́мен, глас 4: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.<red> Стих: </red>Услы́шите сия́, вси язы́цы, внуши́те, вси, живу́щии по вселе́нней. Вся́кое дыха́ние:<red> Ева́нгелие о́бщее святи́телем.</red></p>
<p><red>По 50-м псалме́ стихи́ра, глас 6:</red></p>
<p>Апо́столом единонра́вныя: <red>зри сла́вник на </red>Го́споди, воззва́х:</p>
<p><red>И́на стихи́ра, глас то́йже:</red></p>
<p>Излия́ся благода́ть во устна́х ва́ших,/ преподо́бнии отцы́,/ и бы́сте па́стырие Христо́вы Це́ркве,/ уча́ще слове́сныя о́вцы/ ве́ровати в Тро́ицу Единосу́щную/ во Еди́ном Божестве́.</p>
<p><red>Кано́н пра́здника на 6 и святы́х на 8, глас 3.</red></p>
<p><red>Песнь 1</red></p>
<p><red>Ирмо́с: </red><emphasis>Во́ды дре́вле ма́нием Боже́ственным/ во еди́но со́нмище совокупи́вый/ и раздели́вши мо́ре изра́ильтеским лю́дем,/ Сей Бог наш препросла́влен есть,/ Тому́ Еди́ному пои́м, я́ко просла́вися.</emphasis></p>
<p>Во́ды мяте́жа мирска́го прейти́ недоумева́я, преподо́бне Мефо́дие,/ оста́вил еси́ вся кра́сная ми́ра сего́/ и, во а́нгельстем о́бразе на неви́димыя враги́ во́инствуя,/ Бо́гу еди́ному порабо́тал еси́, ра́достно воспева́я:/ Тому́ еди́ному пои́м, я́ко просла́вися.</p>
<p>Избра́нный сосу́д от пеле́н показа́лся еси́, Кири́лле блаже́нне,/ ю́ношеских шата́ний чужд яви́вся и Му́дрость Боже́ственную возлюби́в,/ те́мже Святы́я Правосла́вныя Це́ркве уче́нием просвеще́н,/ и сам мно́гим учи́тель и просвети́тель был еси́.</p>
<p>Вода́ми уче́ний ва́ших ороси́вшася,/ слове́нския страны́ да́же додне́сь Влады́це Христу́ плоды́ благоприя́тны прино́сят./ Сего́ ра́ди ублажа́ет вас Свята́я Це́рковь, зову́щи:/ от бед изба́вите нас, уго́дницы Христо́вы.</p>
<p><red>Богоро́дичен: </red>Во́ды грехо́вныя внидо́ша до души́ моея́, Влады́чице,/ и в тиме́нии страсте́й углебо́х,/ к Тебе́ прибега́ю, Всенепоро́чная,/ нечи́стых помышле́ний волне́ние утиши́/ и ми́рное устрое́ние ми да́руй.</p>
<p><red>Песнь кано́на преподо́бным Кири́ллу и Мефо́дию, соста́вленная митрополи́том Моско́вским Филаре́том</red></p>
<p><red>Ирмо́с, глас 5: </red><emphasis>Спаси́телю Бо́гу,/ путе́м но́вым и ди́вным из тьмы еги́петския лю́ди Своя́ изве́дшему/ и све́том Своего́ богопи́саннаго зако́на просвети́вшему,/ пои́м Ему́, я́ко просла́вися.</emphasis></p>
<p>Богому́дрии учи́телие, святи́телие Кири́лле и Мефо́дие,/ от облагода́тствованнаго разуме́ния ва́шего/ низпосли́те луч све́та несве́тлому моему́ ра́зуму,/ о вас любому́дрствующему.</p>
<p>Бог, Ему́же ве́дома суть от ве́ка вся дела́ Его́,/ еще́ во о́трочестве твое́м, Богому́дре Кири́лле,/ назна́мена тя бы́ти прему́дрости Его́ люби́теля и служи́теля,/ показа́в тебе́ во сне обруче́ние твое́ с де́вою Софи́ею,/ Софи́я бо толку́ется прему́дрость.</p>
<p>Изхудо́жествовав пи́смена слове́нская, прему́дре Кири́лле,/ а́бие кни́ги Боже́ственныя, святы́я и моли́твенныя,/ те́ми написа́л еси́ и пре́дал еси́ лю́дем./ Моли́ Христа́, Бо́жию Прему́дрость,/ да сы́нове росси́йстии, кни́жнаго уче́ния вожделе́вше,/ не прелага́ются в науче́ния стра́нна и разли́чна,/ но сло́вом Бо́жиим и уче́нием святы́х да просвеща́ют ра́зумы своя́/ и благода́тию да утвержда́ют сердца́ своя́.</p>
<p>Испо́лнися ты́сяща лет,/ отне́леже и́стина Христо́ва и Ева́нгельский дух жи́зни/ вни́де в сло́во и пи́смя слове́нское твои́м, Богому́дре Кири́лле, служе́нием/ и да́же доны́не спаси́тельным богове́дением просвеща́ет слове́нския и росси́йския лю́ди./ О сем ра́дующеся и Христа́ Светода́вца сла́вяще,/ и твое, преподо́бне, благодея́ние благода́рне испове́дуем./ Ты же споспешеству́й нам твои́ми моли́твами,/ я́ко да и безле́тныя блаже́нныя жи́зни дости́гнем Правосла́вною ве́рою/ и за́поведей Христо́вых исполне́нием.</p>
<p><red>Богоро́дичен: </red>Блага́я Ма́ти Блага́го Царя́ и Пра́веднаго Судии́,/ да́рующаго Ца́рствие Бо́жие язы́ку, творя́щему плоды́ Его́ и отъе́млющаго от недосто́йных,/ ми́лостива сотвори́ Его́ нам Твои́м предста́тельством,/ да неотъи́мет от нас Ца́рствия Своего́,/ я́ко не прине́сших Ему́ плодо́в благоче́стия,/ пра́вды, воздержа́ния, братолю́бия,/ но да обрати́т нас к покая́нию и исправле́нию/ и соблюде́т нас в чи́не сыно́в Ца́рствия Своего́. </p>
<p><red>Песнь 3</red></p>
<p><red>Ирмо́с: </red><emphasis>И́же от несу́щих вся приведы́й,/ сло́вом созида́емая,/ соверша́емая Ду́хом,/ Вседержи́телю Вы́шний,/ в любви́ Твое́й утверди́ мене́.</emphasis></p>
<p>Глаго́л Госпо́день, я́ко — и́же по Мне ити́ хо́щет, да во́зьмет крест свой, —/ слу́хом се́рдца твоего́ услы́шав, преподо́бне Мефо́дие,/ крест и́ноческаго жития́ возложи́в на ра́мо твое́, после́довал еси́ Христу́,/ Его́же моли́, да и мене́, хла́днаго, в любви́ Свое́й утверди́т.</p>
<p>И́же дре́вле Иа́кову в со́ннем виде́нии ле́ствицу, к небеси́ возводя́щую, показа́,/ Той и тебе́, свя́те Кири́лле, еще́ о́троку су́щу, в ди́внем сне Софи́ю де́ву обручи́:/ се же бысть Престо́лу Его́ приседя́щая Прему́дрость,/ Я́же в любви́ Всевы́шняго утверди́ тя.</p>
<p>И́же от не су́щих вся Приведы́й, и вас, отцы́ досточу́днии,/ от чре́ва ма́терия освяти́ в сосу́ды избра́нная Себе́,/ во е́же пронести́ И́мя Его́ пред язы́ки;/ те́мже честну́ю па́мять ва́шу соверша́юще, мо́лим вас, Кири́лле и Мефо́дие,/ вла́ющийся ум наш во испове́дании пра́выя ве́ры утверди́ти.</p>
<p><red>Богоро́дичен: </red>Я́же ми́рови мир пода́вшая/ и Нача́льника тишины́ ро́ждшая,/ укроти́ во́лны страсте́й мои́х, Чи́стая,/ и на ка́мени мя безстра́стия утверди́.</p>
<p><red>Святы́м седа́лен, глас 4:</red></p>
<p>Уподо́бил еси́ со́лнцу Тро́ицу Святу́ю Единосу́щную, Кири́лле Богодухнове́нне,/ во о́браз Святы́я Тро́ицы зри́мому на небеси́ со́лнцу созда́ну бы́ти, глаго́ля:/ подо́бие Бо́га Отца́ со́лнечный круг есть,/ не имы́й конца́, ни нача́ла,/ и, я́коже от кру́га со́лнечна исхо́дит луча́ све́та, поднебе́сную просвеща́ющая,/ си́це от Бо́га Отца́ ражда́ется Сын, О́тчее сия́ние,/ теплота́ же, вселе́нную оживля́ющая,/ от того́жде кру́га ку́пно с луче́ю излива́емая,/ подо́бие есть Ду́ха Свята́го,/ от Того́жде Отца́ исходя́щаго./ Ди́вному уче́нию твоему́ вне́млюще,/ и мы в Тро́ице Еди́ному Бо́гу покланя́емся,/ па́мять же твою́ ублажа́ем, досточу́дне.</p>
<p><red>Сла́ва, и ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Положи́л еси́ к нам тве́рдую любо́вь, Го́споди:/ Единоро́днаго бо Твоего́ Сы́на/ за нына смерть дал еси́./ Те́мже Ти зове́м, благодаря́ще:/ сла́ва си́ле Твое́й, Го́споди.</emphasis></p>
<p>Положи́л еси́ хране́ние за́поведей, я́ко ка́мень краеуго́лен,/ на не́мже созида́я хра́мину души́ твоея́, преподо́бне Мефо́дие,/ Ду́ха Свята́го селе́ние сотвори́л <red>ю</red> еси́;/ аз же, селе́ние греха́ сый, к тебе́ припа́даю, всеблаже́нне,/ очи́сти мя росо́ю моли́тв твои́х, да зову́, благодаря́:/ сла́ва си́ле Твое́й, Го́споди.</p>
<p>Даждь ми, да разуме́ю, что есть уго́дно Тебе́, Влады́ко, —/ взыва́л еси́, блаже́нне Кири́лле,/ егда́ со ю́ным царе́м в науче́ние кни́жное вдан был еси́./ Сего́ ра́ди, ку́пно со вне́шним любому́дрием,/ Ду́ха прему́дрости и стра́ха Бо́жия свы́ше прия́л еси́,/ земну́ю же му́дрость ни во что́же вмени́л еси́, зовы́й:/ сла́ва си́ле Твое́й, Го́споди.</p>
<p>Положи́л еси́ любо́вь к Зижди́телю твоему́, я́ко печа́ть, на се́рдце твое́м, всеблаже́нне./ Сего́ ра́ди земну́ю обру́чницу и сла́ву ми́ра сего́ отри́нул еси́, Кири́лле,/ и, я́ко пти́ца, от се́ти ловя́щих бе́гая,/ в ти́хое приста́нище и́ночествующих дости́гл еси́/ и в ри́зу ра́дования обле́клся еси́, воспева́я со Мефо́дием:/ сла́ва си́ле Твое́й, Го́споди.</p>
<p><red>Богоро́дичен: </red>Положи́в беззако́ния и непра́вды моя́ предо мно́ю,/ ви́жду, я́ко па́че песка́ морска́го умно́жишася./ К Тебе́ прибега́ю, Всенепоро́чная,/ стру́пы души́ моея́ исцели́,/ да зову́ к Ро́ждшемуся от <red>Тебе</red>́, благодаря́:/ сла́ва си́ле Твое́й, Го́споди.<red> </red></p>
<p><red>Песнь 5</red></p>
<p><red>Ирмо́с: </red><emphasis>Я́ко ви́де Иса́ия обра́зно/ на Престо́ле превознесе́на Бо́га,/ от А́нгел сла́вы дориноси́ма,/ о, окая́нный, —</emphasis><emphasis> </emphasis><emphasis>вопия́ше, — аз!/ прови́дех бо воплоща́ема Бо́га, Све́та Невече́рня,/ и ми́ром Влады́чествующа.</emphasis></p>
<p>Я́ко крин благоуха́нный, в пусты́ни процве́л еси́, преподо́бне Мефо́дие,/ моли́твами, бде́нием и поще́нием ду́шу твою́ украша́я,/ и, на земли́ равноа́нгельно пожи́в,/ ны́не со А́нгелы све́тло созерца́еши Све́та Невече́рня/ и ми́ром Влады́чествующа.</p>
<p>От А́нгел сла́вы дориноси́мому моля́ся в пусты́ни, Кири́лле,/ ну́ждею в Ца́рствующий град возвраще́н был еси́/ и са́ном свяще́нства украси́лся еси́,/ да путь спасе́ния челове́ком пока́жеши,/ све́том уче́ния просвеща́я и Безкро́вную Же́ртву о всех принося́ Све́ту Невече́рнему/ и ми́ром Влады́чествующу.</p>
<p>Я́ко кла́дязь прему́дрости неисчерпа́емый, яви́лся еси́, Богоно́се Кири́лле,/ егда́ в сарацы́ны на препре́ние ху́лящих Пресвяту́ю Тро́ицу от царя́ по́слан был еси́:/ не возмого́ша бо му́тными вода́ми злоуче́ния потопи́ти тя,/ Све́том Невече́рним свы́ше озаря́ема.</p>
<p><red>Богоро́дичен: </red>Я́ко дре́во непло́дное, сый,/ ка́ко не ужаса́юся гро́знаго посече́ния, о окая́нный аз!/ Ско́ро притецы́ ко Богоблагода́тней, душе́ моя́:/ а́ще бо не Она́ засту́пит тя,/ узре́ти не и́маши Све́та Невече́рня и ми́ром Влады́чествующа.</p>
<p><red>Песнь 6</red></p>
<p><red>Ирмо́с: </red><emphasis>Бе́здна после́дняя грехо́в обы́де мя,/ и исчеза́ет дух мой;/ но простры́й, Влады́ко, высо́кую Твою́ мы́шцу,/ я́ко Петра́, мя, Упра́вителю, спаси́.</emphasis></p>
<p>Се, я́ко пучи́на морска́я, естество́ Бо́жие есть,/ непостижи́мое умо́м и неизрече́нное глаго́лы, —/ рекл еси́ ко ага́ряном, прему́дре Кири́лле, —/ ту́ю бо пучи́ну кроме́ свята́го Ева́нгелия преплы́ти хотя́щий потопля́ются, не ве́дуще пе́ти:/ я́ко Петра́ ны, Упра́вителю, спаси́.</p>
<p>В бе́здне ра́зума лжеиме́ннаго угле́бшии ага́ряне/ та́йно яд сме́ртный предложи́ша тебе́;/ реки́й же во Ева́нгелии Христо́с:/ я́ко а́ще что сме́ртно испие́те, не вреди́т вы, —/ соблюде́ тя це́ла и с че́стию в Ца́рствующий град возврати́./ Ты же, царе́м и патриа́рхом досто́йно ублажа́емь,/ не превозне́слся еси́ и взыва́ти не преста́л еси́:/ я́ко Петра́ мя, Упра́вителю, спаси́.</p>
<p>Дре́вле реки́й Боже́ственный Дух:/ отдели́те Ми Варна́ву и Са́вла на де́ло, на не́же призва́х их;/ подо́бне и вас, отцы́ преподо́бнии,/ в слове́нския страны́ посла́ти повеле́,/ и та́ко лю́дие, во тьме и се́ни сме́ртней седя́щии,/ све́том уче́ния ва́шего просвети́вшеся, воззва́ша:/ я́ко Петра́ ны, Упра́вителю, спасл еси́.</p>
<p><red>Богоро́дичен: </red>Бе́здна после́дняя грехо́в обы́де мя,/ и, тре́петом одержи́мь есмь, ужаса́яся всеконе́чнаго потопле́ния./ Те́мже мольбу́ приношу́ Ти, Пренепоро́чная:/ поми́луй стра́стную мою́ ду́шу,/ простри́ ру́ку Твою́, я́ко Блага́я,/ и, я́ко Петра́ спасе́ Сын Твой,/ та́ко мя, Упра́вительнице, спаси́.</p>
<p><red>Конда́к, глас 3:</red></p>
<p>Свяще́нную дво́ицу просвети́телей на́ших почти́м,/ Боже́ственных писа́ний иреложе́нием исто́чник Богопозна́ния нам источи́вших,/ из него́же да́же додне́сь неоску́дно иочериа́юще,/ ублажа́ем вас, Кири́лле и Мефо́дие,/ Престо́лу Вы́шняго предстоя́щих/ и те́пле моля́щихся о душа́х на́ших.</p>
<p><red>И́кос:</red></p>
<p>В доброде́тели иросия́вшия пропове́дники благоче́стия,/ и́стинныя столпы́ и основа́ния Це́ркве,/ трубы́ Боже́ственныя Христо́вых догма́тов,/ Богоно́сныя отцы́ Мефо́дия и Кири́лла, прииди́те, ве́рнии, восхва́лим:/ ти́и бо, мрак неве́рия от нас отгна́вше/ и е́реси нече́стия огне́м Ду́ха попали́вше,/ преложе́нием писа́ний род слове́нский из ди́вия ма́слины в благопло́дную премени́ша,/ и Боже́ственным Креще́нием в ве́ру Христо́ву приведо́ша,/ и вселе́нную всю мно́жеством чуде́с испо́лниша./ Того́ ра́ди <red>Днесь</red> а́ки венцено́сцы предстоя́т Вседержи́телю Бо́гу, к ни́мже возопии́м:/ отцы́ Боже́ственнии и равноапо́стольный,/ предста́тельством ва́шим да́руйте всем племено́м слове́нским в правове́рии тве́рдость и единомы́слие,/ те́пле моля́щеся о душа́х на́ших.</p>
<p><red>Песнь 7</red></p>
<p><red>Ирмо́с: </red><emphasis>Пре́жде о́бразу злато́му, перси́дскому чти́лищу,/ о́троцы не поклони́шася,/ трие́ пою́ще посреде́ пе́щи:/ отце́в Бо́же, благослове́н еси́.</emphasis></p>
<p>Пре́жде еди́н со Еди́ным пребыва́я,/ ду́шу твою́, я́ко рай богонасажде́нный, сотвори́л еси́, Мефо́дие,/ та́же на про́поведь апо́стольскую ку́пно с Богому́дрым Кири́ллом шед,/ во страна́х слове́нских потруди́лся еси́,/ иде́же, я́ко о́троцы, огне́м нече́стия неопаля́еми, воспева́ете:/ отце́в Бо́же, благослове́н еси́.</p>
<p>Иуде́и и сарацы́ны препре́л еси́, прему́дре Кири́лле,/ и страну́ Хаза́рскую святы́м Креще́нием просвети́л еси́, у́зников мно́жество свобожда́я,/ и в пусты́ни безво́дней во́ду сла́ную в сла́дкую преложи́л еси́./ Лю́дие же, спасе́ннии тобо́ю, воспева́ху:/ отце́в Бо́же, благослове́н еси́.</p>
<p>Сосу́ди избра́ннии бы́сте, отцы́ преподо́бнии, пронести́ И́мя Госпо́дне пред язы́ки,/ сего́ ра́ди и и́ны страны́ слове́нския возжеле́ша све́том уче́ния ва́шего озари́тися./ Вы же предсуди́сте сла́дость безмо́лвия на труд апо́стольский премени́ти,/ да мно́жайшия Христу́ приобря́щете и ку́пно с ни́ми воспое́те:/ отце́в Бо́же, благослове́н еси́.</p>
<p><red>Богоро́дичен: </red>Сосу́д полн страсте́й еемь, Пресвята́я Богоро́дице Де́во,/ и сме́рти о́ныя после́дния и о́гненнаго преще́ния страшу́ся./ Но Ты, Пречи́стая, спаси́ мя, погиба́ющего,/ кре́постию препоя́ши дух мой,/ да плени́цы грехо́вныя расто́рг, благода́рственно воспою́:/ Изба́вителя плене́нных ро́ждшая, благослове́на еси́.</p>
<p><red>Песнь 8</red></p>
<p><red>Ирмо́с: </red><emphasis>Веще́ственнаго огня́ пла́мень/ невеще́ственным увяди́ша Богозри́мии о́троцы, и поя́ху:/ благослови́те, вся дела́ Госпо́дня, Го́спода.</emphasis></p>
<p>Невеще́ственным све́том благода́ти вы́ну озаря́емь,/ прия́л еси́ сан свяще́нства, блаже́нне Кири́лле,/ и споспе́шествующу тебе́ Ду́ху Свято́му, писмена́ слове́нская изобре́л еси́,/ да богодухнове́нных книг на сро́дную им бесе́ду преложе́нием лю́дие просвети́вшеея, воспою́т:/ благослови́те, вся дела́ Госпо́дня, Господа.</p>
<p>Пе́рвее сы́на Гро́мова неземны́я глаго́лы: в нача́ле бе Сло́во, —/ я́ко ве́ры на́шея глави́зну возгреме́ли есте́, отцы́ всехва́льнии./ Те́мже псалти́рь сладкогла́сную на глаго́лы слове́нския преложи́ли есте́,/ е́юже и ны́не Свята́я Це́рковь, веселя́щися, взыва́ет:/ благослови́те, вся дела́ Госпо́дня, Го́спода.</p>
<p>Невеще́ственным сокро́вищем обогати́сте нас, отцы́ досточу́днии:/ Боже́ственная бо Литурги́я на язы́це слове́нстем нача́тся от вас соверша́тися./ Сея́ благода́ти и мы додне́сь прича́стницы су́ще, воспева́ем Бо́га, глаго́люще:/ благослови́те, вся дела́ Госпо́дня, Го́спода.</p>
<p><red>Богоро́дичен: </red>Огнь искуше́ний и напа́стей злых обы́де мя,/ к Тебе́ прибега́ю, Богоро́дице Де́во:/ не пре́зри, Чи́стая, моле́ний раба́ Твоего́,/ от одержа́щих мя лю́тых изба́ви,/ да, благословля́я, благословлю́ Тя и превознесу́ и́мя Твое́ во ве́ки.</p>
<p><red>Песнь 9</red></p>
<p><red>Ирмо́с: </red><emphasis>Тебе́, неопали́мую купину́ и Святу́ю Де́ву,/ Ма́терь Све́та и Богоро́дицу,/ наде́жду всех нас, велича́ем.</emphasis></p>
<p>Тебе́ по достоя́нию восхвали́ти кто возмо́жет, Мефо́дие всесла́вне?/ По́двиги и труды́ твоя́,/ я́же апо́стольски спасе́ния ра́ди люде́й заблу́ждших подъя́л еси́, Кири́лле, кто изочте́т?/ Па́че же мы, ва́ми сла́вити Бо́га Вы́шняго на сро́днем нам язы́це научи́вшеся,/ единому́дренно и вас с Ним велича́ем.</p>
<p>Тебе́, Кири́лле блаже́нне, я́ко уже́ де́ло соверши́вшу и тече́ние сконча́вшу,/ бысть извеще́ние свы́ше о кончи́не твое́й,/ е́же прии́м, ра́достно воспе́л еси:/ о ре́кших мне, вни́дем во дворы́ Госпо́дни, возвесели́ся дух мой./ Та́же вожделе́в, в Го́рняя душе́ю возне́слся еси́,/ иде́же с Небе́сными си́лами Тро́ицу Единосу́щную вы́ну велича́еши.</p>
<p>Це́ркве Мора́вския епи́скопство прие́м, преподо́бне Мефо́дие,/ мно́гия труды́ и по́двиги, ве́ру святу́ю возвеща́я, подъя́л еси́,/ мно́гия беды́ и изгна́ния претерпе́л еси́,/ ны́не же ку́пно со святы́м Кири́ллом в Вы́шних ра́дующеся, моли́теся о нас,/ да мы я́ко засту́пники и хода́таи на́ша вы́ну вас велича́ем.</p>
<p><red>Богоро́дичен: </red>Превы́шшая А́нгел и Херуви́м честне́йшая,/ предста́тельством святы́х Кири́лла и Мефо́дия, на на́ше смире́ние умилосе́рдися, мо́лим Ти ся,/ из глубины́ грехо́вныя возведи́ и ве́чнаго осужде́ния нас изба́ви,/ да ку́пно с ни́ми Тебе́, Ма́терь Све́та и Богоро́дицу, наде́жду всех нас, велича́ем.</p>
<p><red>Свети́лен:</red></p>
<p>Учи́тели святи́и,/ па́мять ва́шу све́тло пра́зднующе,/ мо́лим вас всеусе́рдно:/ язы́ки, и́хже сокро́вищем благове́стия обогати́сте,/ на ка́мени испове́дания Христо́ва утверди́те,/ и соблюди́те в ми́ре живо́т наш.</p>
<p><red>Сла́ва, и ны́не, пра́здника.</red></p>
<p><red>На хвали́тех стихи́ры пра́здника 3 и святы́х 3, глас 4. </red></p>
<p><red>Подо́бен: </red>Я́ко до́бля:</p>
<p>Кири́лле и Мефо́дие Богому́дрии,/ апо́стольским стопа́м после́дующе,/ ко взыска́нию люде́й заблу́ждших единому́дренно подви́гшеся,/ я́ко орли́ скоропаря́щии, страны́ слове́нския облете́ли есте́,/ я́же све́том богопозна́ния озари́вше,/ приведо́сте ко Иису́су Человеколю́бцу/ и Спа́су душ на́ших.</p>
<p>Виногра́да Христо́ва де́лателие,/ благоче́стия насади́тели,/ лю́ди слове́нския, я́ко дра́хму поги́бшую,/ со тща́нием взыска́вшее обрели́ есте́, Богоно́снии отцы́,/ ю́же в сокро́вищницу жи́зни ве́чныя прия́т,/ ра́дуяся, со А́нгелы Иису́с Человеколю́бец,/ и Спас душ на́ших.</p>
<p>Святы́я Тро́ицы побо́рницы/ и заблу́ждших наста́вницы,/ злохуле́ние ага́рянское препре́вшии/ и нече́стие иуде́йское посрами́вшии,/ Це́рковь, ю́же стяжа́ли есте́/ богоуго́дными труды́ и по́ты ва́шими,/ сохрани́те потщи́теся от наве́тов вра́жиих неврежде́ну/ и благоприя́тну Иису́су Человеколю́бцу/ и Спа́су душ на́ших.</p>
<p><red>Сла́ва, глас 6:</red></p>
<p>Просвети́телей на́ших благоче́стно па́мять соверша́юще,/ лю́дие, благода́рственно возопии́м:/ ра́дуйтеся, свети́льницы пресве́тлии,/ све́том Богопозна́ния страны́ слове́нския озари́вшии,/ ра́дуйтеся, па́стырие до́брии,/ слове́сныя о́вцы, в де́брех неве́рия разсе́янныя,/ во еди́но собра́вшии/ и к Пастыренача́льнику Христу́ приве́дшии./ Его́же велича́юще, вас ублажа́ем.</p>
<p><red>И ны́не, пра́здника.</red></p>
<p><red>Славосло́вие вели́кое. И отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны от кано́на святы́х, пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми?<red> Апо́стол ко Евре́ем, зача́ло 318. </red>Аллилу́ия,<red> глас 2: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.<red> Ева́нгелие от Матфе́я, зача́ло 11. Прича́стен: </red>В па́мять ве́чную:</p>
</section>
