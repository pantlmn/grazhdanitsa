<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го му́ченика Иси́дора, и́же во о́строве Хио́се</p>
</title><p><red>Стихи́ры пра́здника 3 и му́ченика 3, глас 4.</red></p>
<p><red>Подо́бен: </red>Дал еси́ зна́мение:</p>
<p>Ра́нами стру́жемь,/ ко́жнаго умерщвле́ния,/ риз совле́клся еси́,/ во оде́жду же нетле́ния и све́тлу багряни́цу оде́ян,/ ско́ро ко дре́ву жи́зненному доше́л еси́,/ жизнь прии́м вои́стинну неразори́мую/ и неконе́чную, сла́вне./ Ея́же ны́не насыща́яся,/ пою́щия тя соблюди́.</p>
<p>Ре́вностию разжига́емь благоче́стия, Иси́доре,/ вшел еси́ в суди́ще,/ те́пле страда́ния/ и вене́ц побе́ды, му́чениче, прия́т,/ на лесть уче́нии богопоко́рными украша́емь/ кре́стным же укрепля́емь всеору́жием,/ низложи́л еси́ льсти́ваго томи́теля,/ венцено́сец показу́яся.</p>
<p>Вои́стинну превзыдо́ша му́ченическая страда́ния/ похвале́нием подо́бия,/ и сло́ва, и по́мысла,/ тве́рди бо столпи́ благоче́стия/ те́лом ме́ртвеным и стра́стным,/ ра́вно нам сообложе́ни,/ на огнь же дерзну́ша/ и я́звы преоби́деша,/ я́ко в телеси́ стра́ждуще чужде́м, сла́внии.</p>
<p><red>Сла́ва, и ны́не, пра́здника.</red></p>
<p><red>Тропа́рь, глас 4:</red></p>
<p>Му́ченик Твой, Го́споди, Иси́дор/ во страда́нии свое́м вене́ц прия́т нетле́нный от <red>Тебе</red>́, Бо́га на́шего,/ име́яй бо кре́пость Твою́/ мучи́телей низложи́,/ сокруши́ и де́монов немощны́я де́рзости./ Того́ моли́твами/ спаси́ ду́ши на́ша.</p>
<p><red>Сла́ва, и ны́не, пра́здника.</red></p>
<p><red>Кано́н, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Твои́ми моли́твами, му́чениче Христо́в, Иси́доре блаже́нне,/ с Небесе́ просвеще́ние пода́ждь мне и благода́ть/ восхвали́ти пра́здник твой честны́й.</p>
<p>Соверше́нно име́я к Бо́гу, Иси́доре му́чениче, се́рдце и ду́шу/ и непоро́чно стяжа́в житие́,/ с му́ченики подвиза́лся еси́ до́бре.</p>
<p>Зако́нно устро́ив твою́ жизнь, Иси́доре му́чениче,/ я́коже некра́домо сокро́вище,/ ве́ру удержа́л еси́ непрело́жну спасе́ния, всеблаже́нне.</p>
<p><red>Богоро́дичен: </red>Вои́стинну ро́ждши естество́м Бо́га,/ и́стинно слы́шишися Богоро́дица,/ вои́стинну зва́ние по коему́ждо Боже́ственным рождество́м, Чи́стая, нося́щи.</p>
<p><red>Песнь 3</red></p>
<p><red>Ирмо́с: </red><emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis></p>
<p>Сло́вом направля́емь,/ страстна́я стремле́ния, сла́вне му́чениче Христо́в,/ доброде́тельми по́стными, страстоте́рпче, увяди́л еси́.</p>
<p>Име́я непосты́дное душе́вное стремле́ние, сла́вне,/ всеблагоче́стно испове́дание невре́дно соблю́л еси́.</p>
<p>Ми́лостива моли́твами твои́ми всех Судию́ сотвори́/ благоче́стно твое́ восхваля́ющим, страстоте́рпче, торжество́.</p>
<p><red>Богоро́дичен: </red>Умертви́ мудрова́ние пло́ти на́шея, Влады́чице,/ и ду́ши оживи́, Де́во, ве́рою пою́щих Тя. </p>
<p><red>Конда́к, глас 4</red></p>
<p><red>Подо́бен: </red>Яви́лся еси́:</p>
<p>Упра́витель превели́кий вселе́нней ты яви́лся еси́, свя́те,/ твои́ми к Бо́гу моли́твами,/ те́мже воспева́ем тя <red>Днесь</red>,/ му́чениче Богому́дре,/ Иси́доре пресла́вне.</p>
<p><red>Та́же </red><red>c</red><red>еда́лен, глас 3.</red></p>
<p><red>Подо́бен: </red>Красоте́ девства́:</p>
<p>Подви́гся на зми́я, поста́вил еси́ побе́ду, му́чениче Иси́доре,/ от Еги́пта свети́льник, озаря́я подсо́лнечную, всем воpсия́л еси́,/ движе́ния творя́ к воpсия́вшему из Де́вы Богоотрокови́цы,/ Его́же ра́ди закла́н быв, страстоте́рпче,/ же́ртва благово́нна был еси́.</p>
<p><red>Сла́ва, и ны́не, пра́здника</red></p>
<p><red>Песнь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Всего́ в тебе́ Сло́ва все́льшася име́я,/ я́коже во́ин непобеди́мый, мучи́тельскую посрами́л еси́ горды́ню/ и, победоно́сец Того́ ра́ди, блаже́нне, бью,/ вене́ц неувяда́емый от Бо́га прия́л еси́, всесла́вне му́чениче Иси́доре.</p>
<p>Ю́ношески погна́л еси́, Иси́доре, враги́ твоя́,/ сих истни́л еси́, стра́шным ору́жием Креста́ огражде́н, кре́постию же препоя́сан,/ и возненави́девших тя потреби́л еси́, зовы́й:/ си́ле Твое́й сла́ва, Человеколю́бче.</p>
<p>После́дуя сме́рти Влады́чней, Того́ ра́ди стра́сти терпе́л еси́,/ те́мже нетле́нней тя жи́зни, му́чениче, сподо́би Госпо́дь сла́вы,/ Ему́же в ру́це пре́дал еси́ ду́шу твою́, преблаже́нне Иси́доре.</p>
<p><red>Богоро́дичен: </red>Вопло́щся, обновля́ет всего́ челове́ка, Пречи́стая, сему́ соедини́вся,/ О́тчих недр не оста́вль, во Твою́ утро́бу всели́тися изво́ли/ и бога́тством милосе́рдия, во́лею обнища́в,/ обогати́ мир Божество́м.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Же́ртва принесе́ся непоро́чная и соверше́на твоему́ Влады́це Христу́,/ и, закла́н быв, усе́рдно кровь твою́ пролия́л еси́, Иси́доре,/ приобщи́вся страсте́й Его́/ и Ца́рствия Его́ досто́ин насле́дник быв.</p>
<p>Укрепля́емь, Спа́се, всеси́льною Твое́ю кре́постию,/ погаси́л есть мглу пре́лести, добропобе́дный му́ченик Иси́дор,/ усече́н бо во главу́, Тебе́ ду́шу Жизнода́вцу благохва́льно предаде́, Влады́ко.</p>
<p>Украша́ется, блаже́нне, твои́ми честны́ми кровьми́ Це́рковь Христо́ва/ и уясня́ется твои́х страда́ний сопротивле́нием, сла́вне:/ проти́ву греха́ бо ты кре́пко, да́же до кро́ве, противоста́л еси́, Иси́доре.</p>
<p><red>Богоро́дичен: </red>Оскве́рншееся естество́ челове́ческое преступле́нием пе́рвым,/ и лю́те истле́вшее, и мертво́ бы́вшее возста́вила еси́,/ исто́чник ро́ждшая па́че ума́ безсме́ртия, Богоро́дице Пренепоро́чная Влады́чице.</p>
<p><red>Песнь 6</red></p>
<p><red>Ирмо́с: </red><emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Соверше́нную любо́вь к Бо́гу стяжа́в, страстоте́рпче преблаже́нне,/ благ ра́ди нетле́нных вои́стинну земны́х любо́вь оста́вил еси́/ и восте́кл еси́, вопия́:/ прилепи́хся во след Тебе́, Влады́ко.</p>
<p>Я́ко жени́х благоле́пен, Иси́доре, добро́тами му́ченическими укра́шен,/ к Небесе́м возше́л еси́, ра́дуяся, добротво́рному сия́нию предстоя́ти,/ моля́ся всегда́ о творя́щих па́мять твою́.</p>
<p>Претерпе́л еси́, страда́льче, закла́ние, прозря́ тебе́ ве́чное наслажде́ние/ и пи́щу присноживо́тную вои́стинну с му́ченики,/ я́ко му́ченик непобеди́м, восприя́л еси́ и́стинно вене́ц,/ преблаже́нне Иси́доре.</p>
<p><red>Богоро́дичен: </red>Мари́е, Влады́чнее селе́ние,/ све́тлыми де́вства заря́ми светови́дно,/ я́ко крин, сия́ющи посреди́ терно́внаго смуще́ния,/ Тебе́ молю́ся, Благо́й, согреше́ний пода́ждь ми проще́ние.</p>
<p><red>Конда́к и и́кос пра́здника.</red></p>
<p><red>Песнь 7</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>Ны́не осия́емь, треблаже́нне, духо́вною заре́ю,/ тя пою́щим осия́тися с тобо́ю благоволи́, вопию́щим:/ благослове́н еси́, Го́споди Бо́же, во ве́ки.</p>
<p><emphasis><red>(Дважды.)</red></emphasis></p>
<p>О, предо́брых твои́х подвиго́в!/ и́миже разруши́л еси́ пре́лесть и́дольскую и мучи́тели лю́тыя посрами́л еси́, зовы́й:/ благослове́н еси́, Го́споди Бо́же, во ве́ки.</p>
<p><red>Богоро́дичен: </red>Всесвята́я Влады́чице Де́во,/ согреше́ний моих ра́ны еле́ем милосе́рдия Твоего́ исцели́, вопию́щаго:/ благослове́н, Пречи́стая, Плод Твоего́ чре́ва.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Ласка́ньми локуша́шеся окра́сти мучи́тель твоего́ терпе́ния кре́пость/ и си́лу, всеблаже́нне Иси́доре, ко своему́ злоразу́мию,/ но ты, Богому́дре, Христа́ бою́ся, - вопия́л еси́, - Ему́же и служу́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Всесве́тло, я́ко со́лнце, ти́хое твое́ лице́, муче́ния ра́дованием я́вльшееся,/ я́ко а́гнец бо непоро́чен, закла́н быв, прине́слся еси́ Бо́гу,/ Ему́же, я́ко Соде́телю, пе́сньми вопия́л еси́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Светови́дно те́ло твое́ лю́бящим явля́шеся,/ А́нгельским доринося́щим чино́м,/ блиста́яся, Иси́доре, чуде́с светлостьми́/ и благода́тьми чудотворе́ния разли́чными, оби́льная подава́еши исцеле́ния вопию́щим:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен: </red>Вети́йстии язы́цы Тя восхвали́ти не мо́гут,/ о Богороди́тельнице, Мари́е Богоневе́сто:/ Бо́га бо родила́ еси́, над все́ми су́щаго, Отрокови́це Чи́стая,/ от деви́ческия неискусобра́чныя утро́бы,/ Его́же о́троцы благословя́т, свяще́нницы воспева́ют,/ лю́дие превозно́сят во вся ве́ки.</p>
<p><red>Песнь 9</red></p>
<p><red>Ирмо́с: </red><emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Бога́тством милосе́рдия соше́дый с Небе́с,/ Крест же и смерть нас ра́ди во́лею претерпе́л еси́, я́ко Благ./ Сего́ ра́ди Иси́дор, на Тя взира́я, вопия́ше:/ соумру́ Тебе́, да жив бу́ду,/ сраспну́ся, да ца́рствую с Тобо́ю.</p>
<p>Зако́нно твои́х крове́й на земли́ ка́пли излия́вшияся, Иси́доре,/ на Небесе́х оде́жду тебе́ обагри́ша благоле́пно, истка́ну благода́тию,/ в ню́же ны́не оде́ян, Христу́ предстои́ши, в черто́зех, преблаже́нне, Небе́сных,/ вене́ц нося́, му́чениче сла́вне.</p>
<p>Я́ко име́я дерзнове́ние ко Христу́, моли́тися не преста́й, Иси́доре,/ от напа́стей, бу́ри же, и скорбе́й, и страсте́й изба́вити/ творя́щих па́мять твою́ досто́йно свяще́нную,/ душе́внаго же спасе́ния прося́, треблаже́нне, твоего́ жре́бия сподо́би.</p>
<p><red>Богоро́дичен: </red>Я́ко Спа́са ро́ждшая и Изба́вителя,/ спасе́ние мне, Отрокови́це, сподо́би получи́ти, Пречи́стая,/ прегреше́ний мои́х плени́цы Твои́ми моли́твами разреша́ющи:/ вся бо, я́ко хо́щеши, Ты исправля́еши,/ я́ко носи́ла еси́ в не́дрех всех Царя́ бла́гостию несравне́нною.</p>
</section>
