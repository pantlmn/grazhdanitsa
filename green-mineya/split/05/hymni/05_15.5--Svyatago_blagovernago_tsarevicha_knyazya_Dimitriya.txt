<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го благове́рнаго царе́вича кня́зя Дими́трия, Моско́вскаго и всея́ Росси́и но́ваго чудотво́рца </p>
</title><p><red>НА ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры глас 5.</red></p>
<p><red>Подо́бен: </red>Ра́дуйся:</p>
<p>Ца́рствовавшаго на земли́ о́трасль быв,/ пострада́л еси́ терпели́вно/ и кро́вию свое́ю обагри́л еси́ зе́млю:/ тле́ннаго ра́ди и мимотеку́щаго ца́рства/ от твои́х раб убие́н быв,/ нетле́нное Ца́рство восприя́л еси́ на Небесе́х,/ в не́мже, ра́дуяся, предстои́ши Христу́,/ вене́ц нося́ от Вседержи́телевы руки́ на версе́ твое́м, всече́стне./ Тем моли́ся дарова́ти душа́м на́шим/ мир и ве́лию ми́лость.</p>
<p>Осмоле́тным ю́ностным цве́том украша́емь,/ муче́ния ра́ною просвеща́емь,/ пресве́тло, прему́дре, сия́еши,/ и, вме́сто тле́нных и мимотеку́щих/ нетле́нная и преве́чная восприе́м,/ Христу́ предстоя́, моли́ся о нас, прему́дре,/ и посеща́й творя́щих ве́рно твою́ светоно́сную па́мять/ дарова́ти нам/ мир и ве́лию ми́лость.</p>
<p>Прииди́те убо, моско́встии наро́ди,/ страстоте́рпца и му́ченика Дими́трия царе́вича/ торжество́ соста́вим/ и, све́тло того́ псалмы́ и пе́сньми ликовству́юще,/ пра́зднуем с похвала́ми:/ созыва́ет бо нас духо́вне день страда́ния его́ торжествова́ти,/ во́ньже восхо́дит от земли́ к Небе́сным,/ и ви́дит, я́же А́нгели ви́дят,/ и хвала́ми от А́нгел венча́ется,/ и предстои́т престо́лу Христо́ву,/ и мо́лит дарова́ти нам/ мир и ве́лию ми́лость.</p>
<p><red>И́ны стихи́ры, глас 2</red></p>
<p><red>Подо́бен: </red>Ки́ими похва́льными:</p>
<p>Ки́ими духо́вными похвала́ми,/ восхва́лим чудотво́рца и му́ченика Дими́трия/ в настоя́щее сие́ торжество́?/ В пречестне́м хра́ме сем ве́рою и любо́вию возопие́м пра́зднственная:/ ра́дуйся, ве́рных люде́й те́плый засту́пниче,/ и земли́ Росси́йский удобре́ние,/ и всея́ вселе́нныя наслажде́ние,/ его́же венцы́ венча́ет Христо́с Бог наш,/ име́яй ве́лию ми́лость.</p>
<p>Ки́ими похва́льными пе́сньми ны́не соста́вим ликова́ние?/ В честне́м пра́зднице твоея́ па́мяти,/ страстоте́рпче Христо́в Дими́трие,/ духо́вно пра́зднующе, мо́лимся:/ моли́ во́инству на́шему победи́тельная на враги́ дарова́ти,/ тебе́ бо те́пла моли́твенника ко Влады́це стяжа́хом,/ подаю́щему ми́рови ве́лию ми́лость.</p>
<p>Ки́ими похва́льными добро́тами/ воспое́м Дими́трия царе́вича страстоте́рпца?/ Безконе́чную бо благода́ть от Христа́ прия́л есть,/ и всем подае́т неоску́дная исцеле́ния,/ и мо́лится за нас, своя́ лю́ди,/ во е́же спасти́ся нам,/ того́ па́мять ве́рою почита́ющим./ Его́же чудесы́ просла́ви Христо́с Бог наш,/ име́яй ве́лию ми́лость.</p>
<p><red>Сла́ва, глас 8:</red></p>
<p>Кто от земны́х по достоя́нию возмо́жет/ твоему́ вели́честву хвалу́ принести́?/ Всегда́ бо пита́ешися боговиде́нием Святы́я Тро́ицы,/ Боже́ственными заря́ми просвеща́емь,/ неизрече́нным светоли́тием осия́емь,/ я́сно зри́ши Боже́ственную сла́ву,/ и со дерзнове́нием предстоя́ престо́лу всех Царя́/ и ми́лостива Того́ нам сотворя́я,/ ве́рою соверша́ющим и све́тло пра́зднующим/ день Боже́ственныя твоея́ па́мяти,/ сла́вы же и ра́дости, е́йже ты сподо́бился еси́,/ и ве́чнаго наслажде́ния,/ и нам причасти́тися моли́/ и вселе́нней дарова́ти мир и ве́лию ми́лость.</p>
<p><red>И ны́не, пра́здника.</red></p>
<p><red>Вход. Проки́мен дне и чте́ния.</red></p>
<p>Проро́чества Иса́иина чтение<red> (глава́ 43): </red></p>
<p>Та́ко глаго́лет Госпо́дь:/ вси язы́цы собра́шася вку́пе,/ и соберу́тся кня́зи от них./ Кто возвести́т сия́ в них?/ Или́, я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ и да услы́шат, и да реку́т и́стину./ Бу́дите Ми свиде́тели, и Аз Свиде́тель, глаго́лет Госпо́дь Бог,/ и о́трок, его́же избра́х,/ да позна́ете, и ве́руете Ми, и разуме́ете,/ я́ко Аз есмь,/ пре́жде Мене́ не бысть ин бог и по Мне не бу́дет./ Аз есмь Бог, и несть, ра́зве Мене́, спаса́яй./ Аз возвести́х и спасо́х,/ уничижи́х и не бе в вас чу́ждий./ Вы Мне свиде́тели, и Аз Госпо́дь Бог./ И еще от нача́ла Аз есмь,/ и несть, от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас Святы́й Изра́илев.</p>
<p>Прему́дрости Соломо́ни чте́ние <red>(глава́ 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие - сокруше́ние, они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зами бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние<red> (глава́ 4):</red></p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости житие́ нескве́рное./ Благоуго́ден Бо́гови быв, возлю́блен бысть/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жите в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p><red>На лити́и стихи́ры, глас 8:</red></p>
<p>Па́че плотска́го благоро́дия/ духо́вное получи́л еси́:/ Христу́ бо от младе́нства душе́ю прилепи́вся,/ вся́ко наслажде́ние мирско́е,/ я́ко не су́щее, оста́вль,/ дости́гл еси́ на Небесе́х перворо́дных мно́жество,/ иде́же с ни́ми предстои́ши Святе́й Тро́ице,/ со А́нгелы веселя́ся,/ я́ко му́ченик непобеди́м,/ нетле́нными венцы́ венча́лся еси́ от Бо́га,/ Его́же моли́ о нас, еди́наго Человеколю́бца.</p>
<p>Но́вый страда́льче, све́тлая му́чеников добро́то,/ царе́виче Дими́трие,/ я́ко ору́жие, крест держа́вно нося́,/ ве́ру, я́ко щит, наде́жду, я́ко броня́,/ вооружи́лся еси́ на пре́лесть,/ и ны́не в ми́ре глубо́це правосла́вных житие́ утверди́,/ и междоусо́бную брань укроти́,/ и вся поле́зная да́руй всегда́ лю́дем твои́м/ моли́твами твои́ми.</p>
<p>Сопресто́льное Сло́во О́тчее,/ даждь утеше́ние лю́дем Твои́м,/ и печа́ль на́шу в ра́дость претвори́,/ и междоусо́бныя бра́ни умири́,/ и вся поле́зная да́руй лю́дем Твои́м./ Твоея́ бо всегда́ тре́буем вси по́мощи,/ да спасе́ши от всех зол рабы́ Твоя́,/ моли́твами страстоте́рпца Твоего́ царе́вича Дими́трия.</p>
<p><red>Сла́ва, глас то́йже:</red></p>
<p>Прииди́те, празднолю́бцы, лик соста́вим,/ прииди́те, восхва́лим чудотво́рца и му́ченика./ Стеце́мся ве́рою и любо́вию/ и возопие́м пра́зднственная в настоя́щее торжество́/ преимени́таго сего́ и тве́рдаго побо́рника,/ великому́ченика царе́вича Дими́трия:/ сей бо мо́лит о нас Христа́ Бо́га на́шего,/ и подае́т нам моли́твами свои́ми отпуще́ние грехо́в/ и душа́м спасе́ние.</p>
<p><red>И ны́не, Богоро́дичен.</red></p>
<p><red>На стихо́вне стихи́ры, глас 8.</red></p>
<p><red>Подо́бен: </red>Что́ вас нарече́м:</p>
<p>Что тя нарече́м, Дими́трие благоро́дне?/ Вы́шних жела́я, до́льняя презре́л еси́/ и, коне́ц жития́ осмоле́тным во́зрастом му́ченически соверши́в,/ венце́м ца́рским от Бо́га венча́лся еси́,/ я́ко сын царе́в и му́ченик непобеди́м,/ и вме́сто земны́х и тле́нных/ на Небеси́ нетле́нная восприя́л еси́./ Моли́ спасти́ся душа́м на́шим.</p>
<p><red>Стих: </red>Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.</p>
<p>Что тя нарече́м, прехва́льне,/ му́чениче и чудотво́рче Дими́трие?/ Звезду́? сия́еши бо чудесы́;/ реку́ ли? источа́еши бо неду́гом исцеле́ния,/ всем челове́ком да́руеши здра́вие/ и чуде́с дарова́ние,/ и к Бо́гу о всех хода́тай./ Моли́ спасти́ся душа́м на́шим.</p>
<p><red>Стих:</red> Насажде́ни в дому́ Госпо́дни,/ во дво́рех Бо́га на́шего процвету́т.</p>
<p>Что тя имену́ем, страстоте́рпче?/ Роди́теля земна́го оста́вил еси́/ и Небе́снаго Бо́га Отца́ получи́л еси́./ Вы́шний Иеруса́лим, ма́терь всех, возлюби́л еси́,/ иде́же со Христо́м ны́не ца́рствуеши./ Вели́ко твое́ страда́ние, и бо́льша дарова́ния./ Моли́ спасти́ся душа́м на́шим.</p>
<p><red>Сла́ва, глас 6:</red></p>
<p>Прииди́те, ве́рнии, во святу́ю це́рковь,/ в той бо <red>Днесь</red> прино́сится сла́ва на Небеса́ Бо́гу/ и на земли́ пое́тся хвала́ но́вому му́ченику/ и страстоте́рпцу царе́вичу Дими́трию:/ соверша́ющим бо па́мять его́/ проше́ние во всем исполня́ет,/ и от напа́стей и бед избавля́ет,/ и от всех зол покрыва́ет,/ и спаса́ет всех свои́ми моли́твами./ Подае́т бо Христо́с, моли́тв ра́ди его́,/ на враги́ побе́ду,/ и мир вселе́нней,/ и душа́м на́шим отпуще́ние грехо́в,/ и ве́лию ми́лость.</p>
<p><red>И ны́не, пра́здника.</red></p>
<p><red>Тропа́рь, глас 4:</red></p>
<p>Ца́рскую диади́му обагри́л еси́ кро́вию твое́ю,/ Богому́дре му́чениче,/ за скиптр Крест в руку́ прии́м,/ яви́лся еси́ победоно́сец/ и же́ртву непоро́чну Влады́це прине́сл еси́ себе́:/ я́ко бо а́гнец незло́бив, от раба́ заколе́н еси́./ И ны́не, ра́дуяся, предстои́ши Святе́й Тро́ице,/ моли́ся о держа́ве сро́дников твои́х богоуго́дней бы́ти/ и сыново́м росси́йским спасти́ся.</p>
<p><red>Ин тропа́рь, глас 2:</red></p>
<p>Я́ко благочести́ваго ко́рене Боголюби́вый произы́де плод,/ я́ко а́гня незло́биво, непови́нно во младе́нстве за́клан бысть/ от властолю́бца вку́пе и зла́го раба́./ Тем, я́ко златы́ми кры́лы,/ душе́вною чистото́ю и младе́нческим незло́бием/ к Небе́сней высоте́ возлете́л еси́, страстоте́рпче Дими́трие./ И ны́не, кровь твоя́ от земли́ та́йно вопие́т к Бо́гу,/ я́ко А́веля пра́веднаго./ Сего́ ра́ди покланя́емся ве́рою ти,/ сла́вяще просла́вльшаго тя Бо́га,/ Его́же моли́ стране́ на́шей богоуго́дней бы́ти/ и сыново́м ру́сским спасти́ся.</p>
<p><red>Ин тропа́рь, глас 1:</red></p>
<p>Всеору́жеством Ду́ха благода́ти вооруже́н быв/ и необори́м столп и утвержде́ние оте́честву своему́ показа́ся,/ я́ко а́гнец незло́бивый, от врага́ непра́ведно за́клан быв/ и в же́ртву непоро́чну Го́сподеви принесе́ся./ И ны́не дар благода́ти от всех Подвигополо́жника прие́м,/ источа́еши всем исцеле́ние, достохва́льне благове́рный царе́вичу кня́же Дими́трие./ Сла́ва Восприи́мшему тя от земны́х в Небе́сная,/ сла́ва Венча́вшему тя венце́м неувяда́емым,/ сла́ва Де́йствующему тобо́ю всем исцеле́ние.</p>
<p><red>НА У́ТРЕНИ</red></p>
<p><red>По 1-й стихоло́гии седа́лен, глас 1: </red></p>
<p>От чресл ца́рских произше́д, цвет чистоты́ произни́кнул еси́/ и плод благове́рия возра́сл, осмоле́тен во́зрастом,/ жили́ще был еси́ Пресвята́го Ду́ха,/ Боже́ственными чудесы́ сия́я, благоро́дне Дими́трие,/ мир ми́ру испроси́ и душа́м на́шим ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Упова́ние христиа́н, Пресвята́я Де́во,/ Его́же родила́ еси́, Бо́га, па́че ума́ же и сло́ва,/ непреста́нно моли́ с Вы́шними си́лами/ пода́ти оставле́ние грехо́в на́ших всех и исправле́ние жития́/ ве́рою и любо́вию при́сно Тя сла́вящим.</p>
<p><red>По 2-й стихоло́гии седа́лен, глас 4:</red></p>
<p>Кровь твою́, я́коже алава́стр ми́ра, Христу́ прине́сл еси́,/ благове́рный царе́виче Дими́трие./ Тем и Преблаги́й вели́кий Дарода́тель Бог просла́ви тя/ и возвы́си чудесы́ Свои́ми благода́тными,/ и сего́ ра́ди па́мять твою́ ра́достно почита́ем, досточу́дне.</p>
<p><red>Сла́ва, и ны́не, Богоро́дичен:</red></p>
<p>Де́во Всенепоро́чная, пресу́щнаго Бо́га ро́ждшая,/ со Безпло́тными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p><red>По полиеле́и седа́лен, глас 8:</red></p>
<p>От младе́нства душе́ю к Бо́гу прилепи́лся еси́/ и Сего́ ра́ди венце́м муче́ния венча́лся еси́, я́ко предо́бр страда́лец всече́стен./ Тем, с му́ченическими ли́ки веселя́ся, небе́сныя да́ры прие́млеши,/ и́миже подае́ши от вся́ких неду́г здра́вие приходя́щим к тебе́ с ве́рою и любо́вию,/ чту́щим святу́ю и многоцеле́бную па́мять твою́.</p>
<p><red>Сла́ва, и ны́не, Богоро́дичен:</red></p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию, вси ублажа́ем, ро́ди челове́честии:/ О́гнь бо всели́ся в Тя Божества́/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p><red>Степе́нна, 1-й антифо́н 4-го гла́са. Проки́мен: </red>Возвесели́тся пра́ведник о Го́споде/ и упова́ет на Него́.<red> Стих: </red>Услы́ши, Бо́же, глас мой, внегда́ моли́ти ми ся к Тебе́. Вся́кое дыха́ние: <red>Ева́нгелие от Луки́, зача́ло 106.</red></p>
<p><red>По 50-м псалме́ стихи́ра, глас 8:</red></p>
<p>Из младе́нства изгна́н быв земна́го ца́рства,/ Небе́сному Ца́рству от Бо́га сподо́бился еси́./ Ны́не же, благода́тный дар/ от Подвигополо́жника Христа́ соверше́нно восприи́м,/ неоску́дно источа́еши всем исцеле́ние./ Со А́нгелы ликовству́я,/ Христу́, Дими́трие, моли́ся,/ я́ко да ми́лостив бу́дет нам/ в День стра́шнаго Его́ прише́ствия.</p>
<p><red>Кано́на два. Пе́рвый кано́н, глас 2.</red></p>
<p><red>Песнь 1</red></p>
<p><red>Ирмо́с: </red><emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь, сла́вно бо просла́вися.</emphasis></p>
<p>Му́ченика Твоего́, Христе́, Дими́трия, пе́ти мне жела́ющему,/ моли́твами его́, я́ко Благ, осия́ние Пресвята́го Ду́ха да́руй,/ да воспою́ све́тло Твоего́ уго́дника торжество́.</p>
<p>Умертви́вшему кре́пость сме́рти подо́бяся, му́чениче Дими́трие,/ от раба́ заколе́ние претерпе́л еси́/ и, пресла́вно в Небе́сныя оби́тели всели́вся,/ трудо́в воздая́ние прия́л еси́, прехва́льне.</p>
<p>Честна́я твоя́ па́мять, му́чениче, освяща́ющи мир, приспе́./ Ра́дуется же <red>Днесь</red> пресла́вный град Москва́,/ твоего́ блага́го получи́в заступле́ния, и, благода́ря, Спа́су вопие́т:/ препросла́вленный Госпо́дь, я́ко просла́вися.</p>
<p><red>Богоро́дичен: </red>О Тебе́ ны́не проро́чество соверши́ся,/ Богороди́тельнице Влады́чице Чи́стая,/ Его́же бо провозвести́ша высокогла́сно вси проро́цы,/ Того́, Невмести́маго, пресла́вно во чре́ве вмести́ла еси́,/ во двою́ естеству́ соверше́нна Бо́га же и Челове́ка.</p>
<p><red>Други́й кано́н, его́же краегране́сие сицево́: </red>Хвалю́ сла́ву царе́вича Дими́трия.<red> Про́чая же, кроме́ сего́, да разуме́ются. Глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis></p>
<p>Христе́ мой Преблаги́й, отжени́ тьму от мра́чнаго ума́ моего́,/ и просвети́ отягче́нную мою́ ду́шу мно́гими грехи́,/ и напра́ви мысль мою́, да досто́йно воспою́/ но́ваго сего́ страда́льца, царе́вича Дими́трия.</p>
<p>В му́ченических ли́цех предстоя́ и неизрече́нный свет зря, страда́льче Дими́трие,/ просвети́ моя́ недоуме́нная помышле́ния,/ я́ко да воспою́ тя, я́коже подоба́ет ми рещи́.</p>
<p>А́ще раб твой и уби́йца земна́го тя ца́рства и лиши́,/ ты же вме́сто того́, страда́льче Дими́трие, Небе́сное восприя́л еси́/ и, та́мо наслажда́яся Боже́ственных красо́т и весе́лия,/ моли́ Христа́ Бо́га дарова́ти нам ве́лию ми́лость.</p>
<p><red>Богоро́дичен: </red>Ле́ствица еси́ вои́стинну высо́кая Ты, Влады́чице, ю́же Иа́ков ви́де,/ я́ко А́нгели Бо́жии восхожда́ху и низхожда́ху по ней,/ Госпо́дь же утвержда́шеся на Тебе́,/ очи́сти ти́ну грехо́в мои́х/ и спаси́ мя, недосто́йнаго раба́ Твоего́.</p>
<p><red>Катава́сия пра́здника.</red></p>
<p><red>Песнь 3</red></p>
<p><red>Ирмо́с: </red><emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis></p>
<p>Егда́ оста́вль земна́го ми́ра те́мность,/ страда́льчески же обагре́но кро́вию те́ло твое́ скрыв на У́глече,/ ду́шу в Небе́сныя оби́тели, Дими́трие, всели́л еси́, прехва́льне.</p>
<p>Но́щи и тьмы сы́нове нареко́шася уби́йцы беззако́ннии:/ я́ко а́гнца бо тя непоро́чна, ноже́м сбодо́ша,/ хода́таи твоему́ венцу́ Боже́ственному, Дими́трие, бы́вше.</p>
<p>Исцеле́ния струи́ источа́еши/ ко гро́бу твоему́, му́чениче Дими́трие, ве́рою притека́ющим,/ благода́рно же ра́дование подае́ши пою́щим:/ несть свят, я́коже Бог наш.</p>
<p><red>Богоро́дичен: </red>Мари́е, злата́я кади́льнице,/ страсте́й мои́х отжени́ смрад и утверди́ мя,/ коле́блема прираже́ньми лука́ваго ратобо́рца.</p>
<p><red>Ин </red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бче.</emphasis></p>
<p>Ю́ношескаго соверше́ннаго цве́та не доспе́в,/ пожа́лся еси́, непови́нный страда́льче Дими́трие,/ и ну́ждную смерть претерпе́л еси́,/ того́ ра́ди ны́не лику́еши с ли́ки му́ченическими,/ предстоя́ у Царя́ и Бо́га всех.</p>
<p>Смерть твоя́ уби́ раба́ твоего́ и уби́йцу, благоро́дне,/ нарица́вшихся же во твое́ благоро́дное и́мя та́кожде до конца́ всех погуби́,/ ты же сме́ртию твое́ю ве́чный живо́т приобре́л еси́.</p>
<p>Лю́тое колеба́ние бысть в Росси́йстей земли́ по сме́рти твое́й, благове́рный Дими́трие,/ от о́нех злых и наве́тных челове́к, лжу́щихся и́менем твои́м;/ Бог же моли́тв ра́ди твои́х до конца́ всех погуби́/ и лю́тое, колеба́ние от них укроти́.</p>
<p><red>Богоро́дичен: </red>А́ще Бог Тя избра́ Себе́ Небе́сное селе́ние, Де́во Ма́ти Чи́стая,/ и кто не подиви́тся пресла́вному рождеству́ Твоему́,/ и́мже всех искупи́ от кля́твы зако́нныя?/ Тем и аз молю́ Ти ся:/ свободи́ и мене́, недосто́йнаго раба́ Твоего́, от кля́твы грехо́вныя.</p>
<p><red>Седа́лен, глас 4</red></p>
<p><red>Подо́бен: </red>Ско́ро предвари́:</p>
<p>Наста́, празднолю́бцы, све́тлое торжество́,/ па́мять сла́вная страстоно́сца Христо́ва,/ веселя́щи вся́ческая, сия́ющи в ми́ре заря́ми чуде́с/ Те́мже непреста́нную благода́ть твои́ми моли́твами/ у Христа́ испроси́, му́чениче Дими́трие, душа́м на́шим и ве́лию ми́лость.</p>
<p><red>Сла́ва: </red>Я́ко от младе́нства лише́н еси́ земна́го ца́рства, благоро́дне Дими́трие,/ и в того́ ме́сто в Небе́сное пресели́вся,/ та́мо сподо́бился еси́ Небе́сная блага́я ви́дети,/ и ны́не я́сно зри́ши Святу́ю Тро́ицу/ и мо́лишися о держа́ве твои́х сро́дников и за вся ве́рныя лю́ди,/ во е́же бы им получи́ти вся блага́я и поле́зная.</p>
<p><red>И ны́не, Богоро́дичен:</red></p>
<p>Де́во Всенепоро́чная, Я́же пресу́щнаго Бо́га ро́ждшая,/ с му́чеником Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p><red>Песнь 4</red></p>
<p><red>Ирмо́с: </red><emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis></p>
<p>Кро́вию страда́ния тле́ннаго смра́да избежа́в, Богому́дре,/ вме́сто земна́го Небе́снаго Ца́рствия насле́дник был еси́, страстоте́рпче,/ тем вси, чту́ще, тя ублажа́ем.</p>
<p>А́нгельскаго селе́ния во дво́рех пребыва́еши/ и в Росси́йстей земли́ благода́ть источа́еши/ к ра́це моще́й твои́х любо́вию припа́дающим, страда́льче, и вопию́щим:/ сла́ва си́ле Твое́й, Го́споди.</p>
<p>Две́ри Небе́сныя све́тло отверзо́шася, прие́мше тя, му́чениче,/ и Це́рковь тя ны́не име́ет, ликовству́ющи со избра́нными, пою́щи Бо́гу:/ си́ле Твое́й сла́ва, Человеколю́бче.</p>
<p><red>Богоро́дичен: </red>Свяще́ннии провозвести́ша дре́вле гла́си чревоноше́ния Твоего́ глубину́,/ и́хже сбытие́ ви́дяще, Чи́стая, пое́м:/ си́ле Твое́й сла́ва, Влады́чице.</p>
<p><red>Ин</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Тих/ си́ле Твое́й сла́ва, Человеколю́бче.</emphasis></p>
<p>Вме́сто земны́я высоты́, Небе́сную дости́гл еси́, благоро́дне Дими́трие,/ и ны́не с пра́ведными ли́ки водворя́ешися,/ и пое́ши, и сла́виши Бо́га, Ему́же пое́м:/ си́ле Твое́й сла́ва, Человеколю́бче.</p>
<p>Удиви́ Бог всех Свои́х чудотворе́нием,/ я́ко посла́ на раба́ твоего́ уби́йцу не́коего врага́ и отме́тника пра́выя на́шея ве́ры,/ наре́кшагося тезоиме́нством твои́м,/ да све́ржет уби́йцу твоего́ с престо́ла ца́рска, е́же и бысть.</p>
<p>Царь царе́й и Госпо́дь господе́й дарова́ тебе́ вме́сто земна́го ца́рства Небе́сное,/ рабу́ же твоему́ и уби́йце даде́ зде зло́е отмще́ние,/ во о́ном же ве́це по лука́вству сугу́бая муче́ния,/ я́коже Сам, вся ве́дый, весть.</p>
<p><red>Богоро́дичен: </red>Ада́мова дщи и вну́ка Ты была́ еси́, Влады́чице,/ от него́же весь род челове́ч произы́де,/ Ты же всех Живо́т породила́ еси́, Христа́ Бо́га на́шего,/ Его́же моли́, да спасе́т ду́ши на́ша,/ я́ко Благ и Человеколю́бец.</p>
<p><red>Песнь 5</red></p>
<p><red>Ирмо́с: </red><emphasis>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/ приведе́ние и́мамы.</emphasis></p>
<p>Му́чениче Дими́трие, я́ко звезда́ пресве́тлая, в Росси́йстей земли́ возсия́л еси́,/ Це́рковь Христо́ву све́том Богоразу́мия озари́в,/ тьму же от нея́ отгна́в неве́дения,/ просвети́л еси́ ту пресла́вных чуде́с явле́нием.</p>
<p>Име́я к Бо́гу дерзнове́ние,/ Боже́ственное твое́ торжество́, му́чениче, творя́щия/ и честно́е твое́ страда́ние ве́рою чи́стою хва́лящия помина́й, преблаже́нне,/ и от бу́ри, и бед, и напа́стей спаса́й.</p>
<p>Ты, я́ко крин благоцвету́щ, тече́нием кро́ве твоея́ показа́лся еси́, блаже́нне,/ и, грозд мы́сленный виногра́да Христо́ва, благово́нием чуде́с мир облагоуха́л еси́,/ ве́рою тя, му́чениче, сла́вящия.</p>
<p><red>Богоро́дичен: </red><emphasis>Но́во я́ко Младе́нца нам Преве́чное Сло́во родила́ еси́,/ двема́ во́лема и де́йствы су́ща сугу́ба,/ я́ко Челове́ка ку́пно же и Бо́га, Всенепоро́чная.</emphasis></p>
<p><red>Ин</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Рожде́ние твое́ от ца́рска ко́рене бысть,/ убие́ние же твое́ от ра́бскаго зва́ния случи́ся,/ ты же, страда́льче Дими́трие, сим не повреди́лся еси́,/ но и па́че от земна́го ца́рствия в Небе́сное пресели́лся еси́.</p>
<p>Ей, вои́стинну рече́ся, я́ко пра́ведник и по сме́рти жив бу́дет,/ та́кожде и ты, непови́нный страда́льче Дими́трие, и по сме́рти твое́й жив/ и ца́рствуеши со все́ми святы́ми во Ца́рствии Небе́снем.</p>
<p>Ве́лия ра́дость сотвори́ся по всей Росси́йстей земли́,/ я́ко Бог моли́твами твои́ми погуби́ вся враги́/ и наве́тники челове́ки, смуща́ющия держа́ву сро́дник твои́х,/ о ни́хже ны́не мо́лишися дарова́ти им ве́лию ми́лость.</p>
<p><red>Богоро́дичен: </red>Из Тебе́ Бог произы́де и спасе́ние дарова́ всему́ ро́ду челове́чу./ Те́мже и аз, недосто́йный раб Твой, молю́ Ти ся, Пречи́стая:/ спасе́ние ми да́руй, я́ко да пою́ Тя и велича́ю, Де́во Всепе́тая.</p>
<p><red>Песнь 6</red></p>
<p><red>Ирмо́с: </red><emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>Разже́гся за́вистию, раб уби́йца победи́ся властолю́бием/ и к за́висти уби́йство припле́те:/ закла́ тя, я́ко а́гнца непоро́чна, муч́ениче,/ отмще́ния же пра́веднаго не убежа́.</p>
<p>И́стинную ча́шу от твои́х крове́й страда́льческих поче́рпл еси́, прехва́льне му́чениче,/ и сию́ всегда́ предлага́еши Це́ркви,/ и пита́еши твои́ми чудесы́, Дими́трие, вопию́щия Христу́:/ от тли, Бо́же, изба́ви нас.</p>
<p>Я́ко пречеетна́ же́ртва, та́йней трапе́зе принесе́н быв заколе́нием, му́чениче,/ в Небе́сных оби́телех пресла́вно водворя́ешися,/ зря сла́ву Бо́жию и прие́мля боле́зней твои́х по́чести и страда́ния.</p>
<p><red>Богоро́дичен: </red>На Тя соше́дши роса́ Небе́сная/ и олядене́вшую зе́млю, Присноде́во, Богоразу́мия вода́ми напои́вши,/ многопло́дну яви́.</p>
<p><red>Ин</red></p>
<p><red>Ирмо́с: </red><emphasis>Бе́здна грехо́в и прегре́шений бу́ря мя смуща́ет/ и во глубину́ ну́жднаго ре́ет мя отча́яния,/ но Твою́ кре́пкую ру́ку мне простри́, я́ко Петро́ви,/ о Упра́вителю, и спаси́.</emphasis></p>
<p>Чу́дно па́ки и ди́вно ви́дети, я́ко раб твой и уби́йца,/ седя́ на престо́ле оте́чествия твоего́ и слы́ша издале́ча благоро́дное твое́ и́мя,/ боя́знию обдержа́ся и сме́ртию сконча́ся,/ ты же при́сно живе́ши в Ца́рствии Небе́снем.</p>
<p>А́ще и во еди́ном часе́, лю́тую сию́ смерть претерпе́л еси́, страда́льче Дими́трие,/ но со многострада́вшими му́ченики ве́чный живо́т приобре́л еси́/ и ны́не с ни́ми наслажда́ешися ра́йския красоты́ и весе́лия.</p>
<p>Ди́вство ве́лие показа́ Бог тобо́ю,/ ка́ко по толи́цех ле́тех вопию́щи непови́нная кровь твоя́,/ а́ки А́велева на Ка́ина, на раба́ твоего́ и уби́йцу,/ и́же и царь бысть, и прише́дши, зле погуби́ его́./ Ты же при́сно ра́дуешися, пребыва́я у Христа́ Царя́ и Бо́га всех.</p>
<p><red>Богоро́дичен: </red>Из ко́рене Иессе́ева прозябла́ еси́, Влады́чице,/ и ко́рень породила́ еси́, всех Царя́, Христа́ Бо́га на́шего,/ от Него́же вси спасе́ние получа́ем./ Тем непреста́нно моли́ Его́ дарова́ти нам ве́лию ми́лость.</p>
<p><red>Конда́к, глас 8:</red></p>
<p>Возсия́ <red>Днесь</red> в сла́вней па́мяти твое́й ве́рным весе́лие,/ я́ко бо доброра́сленный грезн<a type="note" xlink:href="#note42">42</a>, прозя́бл еси́/ и Христу́ красе́н плод прине́сл еси́ себе́;/ те́мже и по убие́нии твое́м соблюде́ те́ло твое нетле́нно,/ страда́льчески обагре́ное кро́вию./ Благоро́дне свя́те Дими́трие,/ соблюда́й оте́чество твое́ и град твой невреди́м,/ тому́ бо еси́ утвержде́ние.</p>
<p><red>И́кос:</red></p>
<p>Я́ко а́гнец непоро́чен, кровь твою́ излия́л еси́, Богому́дре Дими́трие,/ и от Благода́теля всех Бо́га чуде́с дар прия́л еси́,/ и вме́сто тле́ннаго обре́л еси́ бога́тство нетле́нное,/ предстои́ши бо престо́лу сла́вы всех Царя́./ Ему́же о нас, му́чениче, моли́ся,/ да твои́ми моли́твами от бед свободи́вшеся, ра́достно возопие́м, глаго́люще:/ ра́дуйся, ве́рных прави́телю./ Ра́дуйся, ве́ры тве́рдое забра́ло./ Ра́дуйся, чу́до чуде́с пресла́вное/ и приста́нище ти́хое притека́ющих к тебе́./ Ра́дуйся, ко́реню ве́ры и моле́бниче о моля́щих ти ся./ Ра́дуйся, оте́честву твоему́ похвала́/ и во́инству на́шему на враги́ побо́рник./ Сохраня́й град твой невреди́м,/ тому́ бо еси́ утвержде́ние.</p>
<p><red>Песнь 7</red></p>
<p><red>Ирмо́с: </red><emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть,/ Христо́с же простре́ Богочести́вым отроко́м ро́су духо́вную,/ Сын благослове́н и препросла́влен.</emphasis></p>
<p>Собла́зн лука́ваго раба́ и того́ хи́тростей превы́ше,/ я́ко победи́тель изря́ден, му́чениче, бью, просла́вился еси́, зовы́й:/ Бо́же, благослове́н еси́.</p>
<p>Луча́ми, я́ко звезда́, Собо́рную Це́рковь чудесы́ просвети́л еси́,/ ве́рою же притека́ющим к ра́це моще́й твои́х исцеле́ние неоску́дно подае́ши, преблаже́нне, и зову́щим:/ Бо́же, благослове́н еси́.</p>
<p>А́ки а́гнец непоро́чен и кади́ло благоприя́тно,/ А́гнцу и́стинному и Па́стырю, му́чениче, прине́слся еси́ в приноше́ние всебога́тно/ и прия́тно всесожже́ние, Ему́же пое́м:/ благослове́н Бог оте́ц на́ших.</p>
<p><red>Богоро́дичен: </red>Невеще́ственнаго Све́та вселе́ние Твое́ чре́во быеть,/ светлостьми́ Боже́ственнаго ра́зума безбо́жие отгна́вшаго,/ Пречи́стая Богоневе́сто Отрокови́це./ Ему́же пое́м, взыва́юще:/ благослове́н Бог оте́ц на́ших.<red> </red></p>
<p><red>Ин </red></p>
<p><red>Ирмо́с: </red><emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Боже отец на́ших.</emphasis><red> </red></p>
<p>Мно́ги ко́зни умышля́ше на тя раб твой и уби́йца,/ да преда́ст тя непови́нней и лю́тей сме́рти, я́коже и бысть;/ по́слежде же сам живота́ своего́ гонза́ет<a type="note" xlink:href="#note43">43</a> и ца́рства отбыва́ет,/ ты же, страда́льче, во веки ца́рствуеши.</p>
<p>Из чре́ва ма́терия изы́де, и не во мно́зе вре́мени настоя́щее се житие́ ви́де,/ и лю́тою и непови́нною сме́ртию от о́наго раба́ своего́ и уби́йцы ко Го́споду оты́де,/ и в кро́вы Небе́сныя всели́ся.</p>
<p>Тече́т сла́ва, а́ки река́, в Росси́йстей земли́, пове́дающи и непови́нную смерть твою́:/ ка́ко повеле́нием о́наго раба́ твоего́/ таково́ю сме́ртию ве́чный живо́т себе́ получи́л еси́.</p>
<p><red>Богоро́дичен: </red>Род земны́х по достоя́нию воспе́ти Тя не мо́жет, Влады́чице,/ аз же, окая́нный и скве́рный, ка́ко могу́ простре́ти недосто́йныя устне́ мои́/ и воспе́ти Тя, Де́во Всепе́тая?<red> </red></p>
<p><red>Песнь 8 </red></p>
<p><red>Ирмо́с: </red><emphasis>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis><red> </red></p>
<p>Вшед, му́ениче, в небе́снаго кру́га тече́ния, на доброде́тельный возду́х,/ страда́ньми препоя́сан, Крест за ски́петр в десну́ю ру́ку име́я,/ сца́рствовати Христу́ сподо́бился еси́, Дими́трие царе́виче./ Моли́ спасти́ся нам, пою́щим:/ благослови́те, вся дела́ Госпо́дня, Го́спода.</p>
<p>Укра́шен ра́зумом, кра́сному Влады́це предстои́ши,/ све́тел при́сно, я́ко победоно́сец Богоприя́тен,/ укроти́ моли́твами твои́ми ва́рварская нахожде́ния/ и низложи́ муча́щее нас искуше́ние,/ согнета́ющее злом во глубину́ поги́бели, страстоте́рпче Дими́трие, пою́щих:/ благослови́те, вся дела́ Госпо́дня, Го́спода.</p>
<p>Пречестна́я твоя́ па́мять, освяща́ющи мир, приспе́, всехва́льне страстоно́сче,/ в ню́же мо́лимся получи́ти тобо́ю заступле́ние, Дими́трие,/ пою́щим сла́ву блага́го уго́дника:/ благослови́те, вся дела́ Госпо́дня, Го́спода.</p>
<p><red>Богоро́дичен: </red>Свяще́нных проро́к честны́й лик Тя пропису́ет, киво́т и несеко́мую го́ру,/ жезл и дверь, е́юже, я́ко весть, про́йде Вы́шний/ и па́ки затворе́ну оста́ви Тя Де́ву.</p>
<p><red>Ин</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Из отца́, благочести́ва царя́, благода́ти тезоиме́нна,/ ма́тере же цари́цы, госпожи́ нарече́нныя, произше́л еси́, благоро́дне Дими́трие,/ и самого́, ма́тере градово́м, Го́рняго Иерусали́ма, дости́гл еси́./ Того́ ра́ди мо́лим тя:/ не преста́й моли́ти о душа́х на́ших.</p>
<p>Я́ко а́гнец незло́бив, ничи́мже проти́вися рабу́ твоему́ и уби́йце,/ он же за́вистию диа́волею ят бысть/ и предаде́ тя непови́нней сме́рти,/ того́ ра́ди живота́ своего́ зле гонза́ет,/ ты же при́сно пребыва́еши во Ца́рствии Небе́снем.</p>
<p>Яви́ся пе́рвый враг в Росси́йстей земли́ по сме́рти твое́й,/ и́же пре́жде нося́й на себе́ о́браз и́ноческ,/ последи́ же све́рже его́ с себе́,/ и возложи́ на ся тезоимени́тство твое́, и бысть царь,/ Бог же моли́тв ра́ди твои́х до конца́ сего́ погуби́.</p>
<p><red>Богоро́дичен: </red>И́стинная еси́ Ма́ти Небе́снаго Царя́ и Бо́га всех, Влады́чице:/ Тобо́ю весь род челове́ч обнови́ся/ и от дре́вния кля́твы свободи́ся./ Те́мже и аз, недосто́йный, молю́ Ти ся:/ свободи́ и мене́, непотре́бнаго раба́ Твоего́, от содержа́щаго греха́ моего́.</p>
<p><red>Песнь 9</red></p>
<p><red>Ирмо́с: </red><emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная,/ тем Всепе́тую Богоро́дицу велича́ем.</emphasis></p>
<p>Обре́л еси́ от Христа́ возме́здие, му́дре му́чениче,/ пра́вды вене́ц прии́м и ра́дость неконча́емую,/ и, Небе́снаго селе́ния во дво́рех пребыва́я,/ держа́ву оте́чества твоего́ помина́й, му́чениче Дими́трие.</p>
<p>Егда́ принесе́ни бы́ша честны́я твоя́ мо́щи, страстоте́рпче Дими́трие,/ тогда́ святи́тели, обстоя́ще одр,/ царь же, и кня́зи, и вси росси́йстии наро́ди/ воскли́кнуша ку́пно па́мять ве́чную, Христа́ велича́юще.</p>
<p>Му́ченик <red>Днесь</red> сосло́вие, святы́х и пра́ведных ду́ши,/ я́ко победоно́сца тя и слико́вника прия́ша, му́чениче Дими́трие,/ с ни́миже ра́дуяся, пое́ши Бо́га в Тро́ице, спаса́ющаго ду́ши на́ша.</p>
<p><red>Богоро́дичен: </red>Разуме́вше издале́ча прозорли́выма очи́ма, проро́цы/ Тя я́ве провозвести́ша, хотя́щую Ма́терь бы́ти Вседе́телю и всех Влады́це./ Тем Тя пое́м, Всепе́тая Богоро́дице,/ и испове́дуем, я́ко вои́стинну су́щую Богоро́дицу.</p>
<p><red>Ин</red></p>
<p><red>Ирмо́с: </red><emphasis>Ужасе́ся о сем не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Тезоимени́т еси́, страда́льче, дре́внему великому́ченику Дими́трию Селу́нскому,/ его́же у́бо моли́твами сла́вный му́ченик Не́стор Ли́я уби́,/ ты же и́менем твои́м раба́ твоего́ и уби́йцу зле погуби́л еси́.</p>
<p>А́ще, а́ки клас незре́л, и пожа́лся еси́ теле́сне, благове́рне царе́виче Дими́трие,/ но благоро́дною твое́ю душе́ю невреди́м пребы́л еси́,/ и ны́не пребыва́еши в Небе́сных селе́ниих, ра́дуяся,/ и весели́шися, поя́ и славосло́вя Го́спода.</p>
<p>Во осмоле́тном во́зрасте ко Го́споду отше́д/ и со многому́чившимися му́ченики в ра́дость и весе́лие вшед,/ ра́дуешися с ни́ми и весели́шися у Христа́ и Бо́га всех,/ Его́же поя́, моли́ся о нас.</p>
<p>А́ще и не во мно́зем вре́мени пострада́л еси́, но во еди́ном часе́,/ сию́ лю́тую и непови́нную смерть претерпе́л еси́, страда́льче Дими́трие,/ сего́ ра́ди Бог введе́ тя в ве́чное весе́лие и неконча́емую ра́дость.</p>
<p><red>Богоро́дичен: </red>Соприсносу́щное Сло́во Отцу́ и Ду́ху во чре́ве Твое́м заче́нши/ и без се́мене поро́ждши, Ма́ти Де́во Чи́стая,/ от Него́же, ве́рнии, спасе́ние и просвеще́ние прие́млем душа́м и те́лом на́шим,/ Того́ моли́, да спасе́т ду́ши на́ша, я́ко Благ и Человеколю́бец.</p>
<p><red>Свети́лен:</red></p>
<p>Я́ко цвет красне́йший, от ца́рска прозя́бл еси́ ко́рене, прекра́сне Дими́трие,/ и обагре́нием страда́ния твоего́, я́ко ца́рскою порфи́рою, обагри́лся еси́ кро́вию./ Тем всечестну́ю твою́ па́мять любо́вию творя́щия от бед спаса́й.</p>
<p><red>Богоро́дичен:</red></p>
<p>Стоя́ще о́крест Тебе́ де́вы Богому́дрыя, Богороди́тельнице Мари́е,/ я́коже царе́вы дще́ре, Сы́ну Твоему́ приведо́шася невестоле́пно, Пречи́стая, я́ко Царю́ вся́ческих,/ Его́же, Ма́ти Де́во Отрокови́це, о нас моли́.</p>
<p><red>На хвали́тех стихи́ры на 4, глас 4.</red></p>
<p><red>Подо́бен: </red>Дал еси́ зна́мение:</p>
<p>Дал еси́ зна́мение Це́ркви Твое́й, Го́споди,/ новоявле́ннаго чудотво́рца,/ благове́рнаго царе́вича Дими́трия,/ непови́нно пострада́вшаго/ и кровь свою́, я́ко во́ду, пролия́вшаго:/ Тебе́ бо, все́ми владу́щаго, возлюби́в чи́стым се́рдцем,/ душе́ю сокруше́нною бысть побо́рник ве́ры/ и исто́чник чуде́с,/ потопи́ бесо́вская ополче́ния.</p>
<p>От ко́рене изра́сл еси́ благочести́ваго,/ розга́ благове́рная, Дими́трие,/ из младе́нства Крест, я́ко ору́жие, на ра́мо твое́ взем,/ ве́ру, я́ко щит, наде́жду, я́ко броня́,/ кро́тость и незло́бие, я́ко оско́рд<a type="note" xlink:href="#note44">44</a>,/ побежда́ющия враги́ и бесо́вская ополче́ния/ и тех прило́ги,/ сего́ ра́ди, лику́я со А́нгелы,/ непреста́нно моли́ о душа́х на́ших.</p>
<p>Я́ко звезда́ пресве́тлая,/ просвеща́ющи ду́ши ве́рных/ чуде́сными сия́нии,/ страстоно́сче Госпо́день, благове́рный Дими́трие,/ мрак страсте́й и боле́зней на́ших отгоня́еши,/ здра́вие же всем да́руеши,/ любе́зно целу́ющим многострада́льный твоя́ мо́щи,/ моли́твенниче о душа́х на́ших.</p>
<p><red>Сла́ва, глас 8:</red></p>
<p>Прииди́те <red>Днесь</red>, собо́ри Росси́йстии,/ и ви́дите незло́биваго а́гнца,/ закла́ннаго непови́нно,/ победоно́сца Дими́трия./ Те́лом у́бо во гро́бе погребе́н бысть, я́ко мертв,/ душе́ю же на Небесе́х со А́нгелы и с му́ченики ликовству́ет, я́ко жив,/ я́коже свиде́тельствуют и богодарова́нная его́ чудеса́./ Ему́же, пою́ще, возопие́м:/ страстоно́сче Христо́в Дими́трие,/ смоле́бники прии́м А́нгельския ли́ки и му́ченики,/ моли́ся Пресвяте́й Тро́ице/ ве́рно чту́щему тя наро́ду здра́вие дарова́ти, и на враги́ одоле́ние,/ и спасти́ ду́ши на́ша.</p>
<p><red>И ны́не, пра́здника.</red></p>
<p><red>На Литурги́и слу́жба му́ченическая.</red></p>
<p><red>Моли́тва</red></p>
<p>О пресла́вный и ди́вный в чудесе́х, красото́ му́чеников, страстоте́рпче царе́вичу кня́же Дими́трие! Ско́ро предста́ни Небе́сному Царю́ и му́ченическия твои́ ру́це о нас, гре́шных, моле́бне к Нему́ простри́, я́ко име́яй дерзнове́ние вели́ко; сохрани́ же твои́ми моли́твами град сей, и вся гра́ды и ве́си правосла́вныя, и Святе́йшаго Патриа́рха (и́мя рек) и преосвяще́нныя митрополи́ты, архиепи́скопы, епи́скопы и весь свяще́нный чин церко́вный, и в пала́те бра́тию на́шу, и вся правосла́вныя христиа́ны; всех нас приими́ во твое́ заступле́ние, и от всех бед и зол избавля́я, и от наше́ствия ви́димых и неви́димых борю́щих нас враго́в свобожда́я, и тех всяк наве́т и злохи́трство погубля́я и отгоня́я; та́же прегреше́ний на́ших проще́ние испроси́, и в век бу́дущий Небе́снаго Ца́рствия нас сподо́би, и спасе́нных Бо́гу предста́ви, благода́тию и человеколю́бием Го́спода и Спа́са на́шего Иису́са Христа́, Ему́же честь и поклоне́ние подоба́ет, ны́не, и при́сно, и во ве́ки веко́в. Ами́нь.</p>
</section>
