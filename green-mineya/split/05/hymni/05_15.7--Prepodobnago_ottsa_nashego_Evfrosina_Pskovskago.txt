<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Евфроси́на, Пско́вскаго чудотво́рца</p>
</title><p><red>НА ВЕЧЕ́РНИ</red></p>
<p>Блаже́н муж: <red>1-й антифо́н. На </red>Го́споди воззва́х:<red> стихи́ры глас 2.</red></p>
<p><red>Подо́бен: </red>Егда́ от Дре́ва:</p>
<p>О́тче Богому́дре Евфроси́не,/ ты от утро́бы ма́терии Христо́ви прибли́жися/ и, всем се́рдцем Тому́ прилежа́/ и от свои́х по́двиг Бо́гу Вседержи́телю/ плоды́ досто́йны принося́, преподо́бне,/ доброде́тельными венцы́ украша́емь,/ тем благи́х наслажде́ние и восприя́тие/ обре́те, досточу́дне.</p>
<p>Преподо́бне о́тче, прему́дре Евфроси́не,/ и́же пе́рвее к тебе́ в пусты́ню прише́дшу Серапио́ну безмо́лвствовати/ и ма́ло ему́ пребы́вшу,/ оты́де без благослове́ния от <red>Тебе</red>́/ и нача́ дре́вие сещи́, и́же, у твоея́ оби́тели,/ и се́чивом внеза́пу косну́ся нозе́ свое́й,/ и те́плою ве́рою па́дает на но́зе твоя́,/ проще́ние прося́ о согреше́нии./ Ты же, о́тче, Учи́телю своему́ Христу́ подо́бяся/ незло́бием и кро́тостию,/ Его́же ра́ди потруди́лся еси́ в жи́зни сей,/ проще́ние и исцеле́ние ему́ да́руеши,/ па́ки же и до исхо́да души́ своея́/ пребы́сть в послуша́нии у <red>тебе</red>́,/ и в воздержа́нии, и труде́х, е́же к Бо́гу./ Те́мже и мы твою́ па́мять любо́вию почита́ем, преподо́бне.</p>
<p>Преподо́бне о́тче, Евфроси́не всехва́льне,/ любо́вь име́л еси́ к соверше́нию доброде́телей./ Оби́тели своея́ врата́ отве́рзл еси́,/ и ни́щим бысть покро́в и прибе́жище,/ и всем всяк был еси́, по апо́столу:/ оби́димым помога́ше, печа́льныя утеша́ше, я́ко оте́ц чадолюби́в./ Сего́ ра́ди почита́ем тя/ и светоно́сную па́мять твою́ пра́зднуем, Богоблаже́нне.</p>
<p>О́тче преподо́бне, Евфроси́не че́стне,/ пло́ти тле́ния возненави́дел еси́,/ а́нгельски пожи́л еси́ на земли́,/ воздержа́нием и ве́рою,/ бде́нием же и моли́твами, и всено́щным стоя́нием/ ски́тским отце́м подо́бяся./ И бра́та, прише́дша в твою́ оби́тель, свяще́нства сан иму́ща,/ мня́щася свя́та и неве́рием одержи́ма/ о твое́м по Бо́зе доброде́тельном житии́,/ ты же неве́рствие его́ смири́л еси́/ и над смире́нными не возноси́тися рек ему́./ Тем и А́нгел земны́й обре́теся, блаже́нне,/ и Небе́сный челове́к./ Христа́ моли́ дарова́ти душа́м на́шим ве́лию ми́лость.</p>
<p><red>Сла́ва, глас 8:</red></p>
<p>Прииди́те, и́нок мно́жество, <red>Днесь</red>,/ псало́мская пе́ния и цве́ти духо́вныя принесе́м/ я́ко вои́стинну и́ноческому удобре́нию и преподо́бным сожи́телю,/ хва́ляще, си́це рцем:/ ра́дуйся, свети́льниче многосве́тлый,/ возводя́ ко Христу́ и́нок мно́жество./ Ра́дуйся, богохрани́мому гра́ду Пско́ву похвало́ и утвержде́ние,/ и всем ве́рным благоути́шное приста́нище,/ и очище́ние боля́щим во гресе́х,/ на Боже́ственное тех возвыша́я раче́ние./ Тем пречестну́ю твою́, и святу́ю, и А́нгелом гове́йную соверша́юще па́мять,/ преподо́бне о́тче наш Евфроси́не,/ Боже́ственнаго человеколю́бия про́сим получи́ти/ твои́ми к Бо́гу моли́твами/ и ми́ру смире́ние дарова́ти/ и душа́м на́шим ве́лию ми́лость.</p>
<p><red>И ны́не, Богоро́дичен: </red>Царь Небе́сный:<red> или́ пра́здника.</red></p>
<p><red>Вход. Проки́мен дне. И чте́ния 3 преподо́бническая <emphasis>(зри 21 мая)</emphasis></red></p>
<p><red>На лити́и стихи́ры глас 6. Самогла́сны:</red></p>
<p>О́тче Богому́дре Евфроси́не,/ а́ще и последи́ ле́ты тя новопросвеще́нная Ру́сская страна́ возрасти́,/ но дре́вних че́сти сподо́бися/ и дарова́ния чуде́с досто́йно от Го́спода прие́м,/ и́нок же мно́жества в твое́й оби́тели/ песносло́вием и пра́вою ве́рою Христа́ хва́лят,/ твои́м покаря́ющеся уче́нием,/ моли́ спасти́ся душа́м на́шим.</p>
<p>Преподо́бне о́тче Евфроси́не,/ любве́ ра́ди Христо́вы/ вся, я́же на земли́, преоби́дел еси́,/ и, в пусты́ню всели́вся,/ пло́ти по́хотное мудрова́ние умертви́л еси́,/ и по́стническими труды́ и зе́льным воздержа́нием/ свое́ житие́ уясни́л еси́./ Отоню́дуже и ученики́ собра́в,/ ревну́ющия твоему́ житию́,/ сих Христу́ приве́л еси́,/ Его́же моли́ спасти́ всех, тебе́ пою́щих.</p>
<p>Преподо́бне о́тче,/ теле́сныя стра́сти зе́льным воздержа́нием и чи́стыми моли́твами,/ по́том же поще́ния и смире́нием угаси́,/ и в чудесе́х сла́вна тя показа́ Пско́вская страна́,/ о́тче Евфроси́не./ Тем украси́ тя Небе́сными дарми́/ Иису́с Человеколю́бец и Спас душа́м на́шим.</p>
<p><red>Сла́ва, глас 8:</red></p>
<p>Весели́ся, богохрани́мый гра́де Пско́ве,/ прозябы́й такова́го граждани́на,/ и́же во блаже́нных блаже́ннаго Евфроси́на./ Сей у́бо, прему́дростию Свята́го Ду́ха украси́вся,/ вся́ко воздержа́ние доброде́тельным свои́м житие́м премину́<a type="note" xlink:href="#note45">45</a>,/ и бу́дущия ра́ди жи́зни над То́лвою реко́ю всели́ся,/ и огра́ду ве́лию сотвори́ и́ноком во спасе́ние,/ и ника́коже боя́ся неви́димых враг толче́ния,/ а́ще бо и мно́гажды нань приходя́щих,/ скрежета́нием зубны́м я́рость показу́юще./ Он же моли́твами свои́ми,/ я́ко дым, безве́стны сотвори́ их./ О, непоро́чныя души́ и кре́пкаго терпе́ния его́!/ Того́ и мы хода́тая приводя́ще, мо́лимся:/ умоли́ Христа́ от собла́зн льсти́ваго изба́витися нам/ и спасти́ся душа́м на́шим.</p>
<p><red>И ны́не, пра́здника.</red></p>
<p><red>На стихо́вне стихи́ры, глас 1.</red></p>
<p><red>Подо́бен: </red>Небе́сным чино́м:</p>
<p>Преподо́бне о́тче Евфроси́не,/ боля́щим ты яви́ся исцеле́ние и от бесо́в свобожде́ние,/ и всем, притека́ющим к тебе́ с ве́рою, к цельбоно́сному гро́бу твоему́,/ и прося́щим по́мощи и заступле́ния./ Ты же моли́твами свои́ми исцеле́ние неду́гов неоску́дно подае́ши,/ о́тче Богоприя́тне, моли́твенниче о душа́х на́ших.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Вне пло́ти и ми́ра доброде́телию быв/ и тем житие́м просла́вив на земли́/ Го́спода сла́вы, о́тче Богому́дре,/ по достоя́нию от Него́ просла́вися,/ исцеле́ний яви́ся Боже́ственный исто́чник,/ Евфроси́не Богоприя́тне, моли́твенниче о душа́х на́ших.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Смире́н и незло́бив, кро́ток, прост, молчали́в/ был еси́ па́че челове́ка вои́стинну/ и, невеще́ствен быв в ве́щи,/ храм Бо́жий яви́ся по достоя́нию,/ и́же от Него́ прибы́вшая тебе́ дарова́ния ми́лостивно подава́я нам,/ о́тче Евфроси́не преподо́бне, моли́твенниче о душа́х на́ших.</p>
<p><red>Сла́ва, глас 4:</red></p>
<p>И́же во пло́ти, безпло́тных житию́ поревнова́л еси́, блаже́нне,/ ми́ра отверже́нием ева́нгельски Христу́ после́довал еси́,/ трудолю́бно пожи́л еси́,/ и́ночествующих стезю́, веду́щу к Небе́сному Ца́рствию, показа́./ Сего́ ра́ди пра́зднуя честну́ю па́мять твою́,/ про́сим у Христа́ Бо́га Небе́снаго Ца́рствия прича́стником бы́ти/ моли́твами твои́ми, Евфроси́не преподо́бне, о́тче наш.</p>
<p><red>И ны́не, пра́здника.</red></p>
<p><red>Тропа́рь, глас 4:</red></p>
<p>Жите́йскую печа́ль и всяк мяте́ж ми́ра сего́/ любве́ ра́ди Христо́вы со дерзнове́нием отве́ргл еси́, блаже́нне,/ и повеле́нная распя́тым Го́сподем Иису́сом Христо́м/ вся испра́вил еси́,/ и, Того́ яре́м взем, во всем во́ли Его́ повину́лся еси́,/ и, благочести́в де́латель, живо́тным за́поведем Христо́вым/ благотру́дно прилежа́л еси́./ И сего́ ра́ди Бог просла́ви тя/ и по преставле́нии чудеса́ показа́ от честна́го гро́ба твоего́./ Те́мже и неоску́дно угобзи́ся оби́тель твоя́,/ и ни́щим бысть бога́тное приста́нище и покро́в,/ о́тче наш преподо́бне Евфроси́не,/ моли́ Христа́ Бо́га, да спасе́т ду́ши на́ша.</p>
<p><red>Ин тропа́рь, глас то́йже:</red></p>
<p>Изволе́нием Боже́ственнаго ра́зума всели́ся в пусты́ню/ и та́мо впери́в свой ум в Небе́сныя оби́тели/ и ра́вно А́нгелом житие́ пожи́в на земли́,/ в моли́твах, и в труде́х, и в поще́ниих о́браз бью свои́м ученико́м./ Те́мже Бог, ви́дев твое́ благо́е изволе́ние,/ умно́жи тебе́ ча́да в пусты́ни,/ слез твои́х ту́чами напая́ема,/ но, я́ко име́я дерзнове́ние к Бо́гу,/ помина́й ста́до свое́, е́же собра́л еси́, му́дре,/ и не забу́ди, я́коже обеща́лся еси́, посеща́я чад свои́х,/ Евфроси́не, преподо́бне о́тче наш.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, дважды. </red>Сла́ва,<red> свята́го. </red>И ны́не:<red> Богоро́дичен по гла́су тропаря́ свята́го или́ пра́здника.</red></p>
<p><red>По 1-м стихосло́вии седа́лен, глас 4.</red></p>
<p><red>Подо́бен: </red>Удиви́ся:</p>
<p>Ю́ность свою́, преподо́бне, воздержа́нием свои́м увяди́л еси́,/ стра́сти теле́сныя, я́ко пле́нника ху́да связа́в, ду́хови повину́л еси́,/ и сего́ ра́ди, о́тче Евфроси́не, Христо́с чудесы́ пресла́вно тебе́ венча́ет,/ Еди́н прославля́яй святы́х Свои́х.</p>
<p><red>Сла́ва, и ны́не, Богоро́дичен:</red></p>
<p>Умертви́ся вся кре́пость моя́ от мно́жества безме́рных зол мои́х/ и мно́гими скорбьми́ одержи́м, уже́ отча́яхся,/ но помози́ ми, Влады́чице, Евфроси́на блаже́ннаго предста́тельством,/ я́ко Ра́дость ро́ждшая, пла́чущим утеше́ние.</p>
<p><red>По 2-м стихосло́вии седа́лен, глас 4.</red></p>
<p><red>Подо́бен: </red>Вознесы́йся:</p>
<p>Пресве́тлая и светоно́сная, о́тче Богому́дре Евфроси́не, приспе́ твоя́ па́мять,/ созыва́ющи и́нок мно́жества просла́вити и пе́ти твое́ честно́е успе́ние,/ прося́щих у Христа́ хода́тайством твои́м ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Яви́лася еси́ вы́шши Вы́шних сил, Влады́ку ро́ждшая, Богоро́дице,/ земны́х естество́ возвы́сила еси́, Богоневе́стная./ Те́мже вои́стинну Тя Богороди́тельницу душе́ю и язы́ком, ве́рнии, сла́вим.</p>
<p><red>По полиеле́и седа́лен, глас 8.</red></p>
<p><red>Подо́бен: </red>Прему́дрости:</p>
<p>В пусты́ню, преблаже́нне, всели́вся,/ и в ней прече́стен храм трем святи́телем воздви́же,/ и мно́жество и́ночествующих та́мо собра́л еси́, Бо́гови с тобо́ю рабо́тающих,/ и́хже сохраня́й от вся́каго лука́ваго,/ да вси благода́рственно вопие́м ти:/ преблаже́нне Евфроси́не, моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́,/ и, я́ко Младе́нца, дои́ши Зижди́теля и Го́спода./ Тем, а́нгельский и челове́ческий род,/ досто́йно сла́вим пресвято́е рождество́ Твое́ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти покланя́ющимся ве́рою пресвято́му рождеству́ Твоему́.</p>
<p><red>Та́же степе́нна, 1-й антифо́н 4-го гла́са. Проки́мен: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 6:</red></p>
<p>Возложи́в себе́ к Бо́гу,/ от ю́ности, преподо́бне, ми́ра тле́нных нивочто́же вмени́в,/ па́че всего́ возлюби́л еси́ Христа́/ и, Тому́ от всея́ души́ любо́вию после́довав,/ я́ко светоза́рное со́лнце, в концы́ земли́ чудесы́ возсия́л еси́./ Ны́не со А́нгелы Престо́лу предстоя́,/ помина́й нас, я́ко обеща́лся еси́, да зове́м ти:/ ра́дуйся, на́ша похвало́, о́тче Евфроси́не.</p>
<p><red>Кано́н Богоро́дицы или́ пра́зднику, со ирмосо́м на 6, и преподо́бному кано́н на 8, глас 1. Его́же краегране́сие сицево́: </red>Евфроси́на похвали́ти ра́зум, Бо́же мой, да́руй ми.<red> Творе́ние Васи́лиево.</red></p>
<p><red>Песнь 1</red></p>
<p><red>Ирмо́с: </red><emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis></p>
<p>Но́во тебе́ пе́ние приношу́ моле́бно,/ во отверзе́ние уст мои́х, Евфроси́не Богому́дре,/ пода́ждь ми твои́ми моли́твами благода́ть, я́ко да воспою́ тя.</p>
<p>Страсте́й омраче́нием порабоще́на,/ све́тлыми моли́твами твои́ми, преподо́бне Евфроси́не, ны́не свободи́,/ да я́ко Христо́ва раба́ тя Боже́ственными воспою́ пе́сньми.</p>
<p>Авраа́мову страннолю́бному о́бразу ты уподо́бився, преподо́бне,/ всем оби́тели своея́ врата́ отве́рзл еси́,/ и всем всяк был еси́, утеша́я су́щия в печа́лех,/ и оби́тель твоя́, о́тче Евфроси́не, я́коже не́кое и́мя,/ че́стно ноша́шеся и во ины́х оби́телех, блаже́нне.</p>
<p>Христо́ви прилепля́яся от ю́ности, о́тче Евфроси́не,/ чи́стым умо́м и целому́дрием теле́сным ду́шу просвети́л еси́,/ я́ко безпло́тен, на земли́ пожи́в,/ ны́не в Вы́шних Бо́гови предстоя́, нас помина́й.</p>
<p><red>Богоро́дичен: </red>Яви́ся вы́шши А́нгел, Бо́га вопло́щши ро́ждшагося, и погребе́на,/ и ме́ртвым нетле́ние, Де́во Чи́стая, пода́вшаго,/ Его́же моли́ спасти́ся ве́рно сла́вящим Тя.</p>
<p><red>Катава́сия пра́здника.</red></p>
<p><red>Песнь 3</red></p>
<p><red>Ирмо́с: </red><emphasis>Да утверди́тся се́рдце мое́ в во́ли Твое́й, Христе́ Бо́же,/ И́же над вода́ми не́бо утвержде́й второ́е/ и основа́вый на вода́х зе́млю, Всеси́льне.</emphasis></p>
<p>Боже́ственным светоли́тием, Богому́дре, просвеща́емь/ о́тче преблаже́нне Евфроси́не,/ све́тлое и светоно́сное честно́е успе́ние твое́ любо́вию чту́щих,/ преподо́бне, твои́ми моли́твами просвети́.</p>
<p>Ума́ твоего́ о́ко, преподо́бне о́тче, от страсте́й мглы очи́стив,/ Пресвято́му Ду́ху прия́тно селе́ние яви́ся,/ чи́стым блиста́нием соде́лал еси́, Богоблаже́нне Евфроси́не.</p>
<p>Тве́рдостию ра́зума укрепля́емь, всеблаже́нне Евфроси́не,/ разли́чная мечта́ния враго́в обличи́л еси́, му́дре,/ и горды́ню тех возвы́шенную низложи́л еси́, преподо́бне.</p>
<p>Рачи́тель сый ми́лостиваго Христа́ своего́, о́тче Евфроси́не,/ не́коему и́ноку, в раска́яние впа́дшу о да́ннем сребре́ на сооруже́ние оби́тели твоея́,/ ты же повеле́л еси́ отда́ти,/ и, взем, отъи́де в и́ну оби́тель, и ослепе́, и приводи́м с ве́рою./ Ты же, о́тче, ми́лостивно наказу́я, Бо́жиею благода́тию да́руеши ему́ прозре́ние, я́коже при купе́ли.</p>
<p><red>Богоро́дичен: </red>И́же пре́жде век рожде́йся от Отца́/ напосле́док неизрече́нно из утро́бы Твоея́ про́йде/ и обожи́ на́ше естество́, Ма́ти Де́во,/ И́же преподо́бных ли́ки я́ве изводя́й.</p>
<p><red>Седа́лен, глас 8.</red></p>
<p><red>Подо́бен: </red>Прему́дрости:</p>
<p>От ю́ности, блаже́нне, вся оста́вль кра́сная же и ле́потная,/ усе́рдно после́довал еси́ Христу́, зва́вшему тя, со све́рстником свои́м./ Посто́м, отцы́ преподо́бнии, те́ло свое изнури́ли есте́,/ в моли́твах безпреста́ни бдя́ще./ Те́мже тя, о́тче, Всеве́дый Госпо́дь до́бре устроя́ет па́стыря Свои́м овца́м слове́сным./ Евфроси́не и Серапио́не, отцы́ Богоно́снии,/ моли́те Христа́ Бо́га грехо́в оставле́ние пода́ти/ чту́щим любо́вию святу́ю па́мять ва́шу.</p>
<p><red>Сла́ва, и ны́не, Богоро́дичен: </red>Я́ко Де́ву и еди́ну в жена́х:<red> <emphasis>(зри 15 мая) </emphasis></red></p>
<p><red>Песнь 4</red></p>
<p><red>Ирмо́с: </red><emphasis>Ду́хом прови́дя, проро́че Авваку́ме, Словесе́ воплоще́ние,/ пропове́дал еси́, вопия́:/ внегда́ прибли́житися ле́том </emphasis><emphasis> — позна́ешися,/ внегда́ приити́ вре́мени </emphasis><emphasis>—пока́жешися./ Сла́ва си́ле Твое́й, Го́споди.</emphasis></p>
<p>Зако́н Бо́жий сохраня́я невре́дно, преподо́бне,/ чистоту́ и смире́ние ты от младе́нства име́л еси́,/ и житие́ нескве́рно, и нрав ми́лостивей, о́тче досточу́дне Евфроси́не.</p>
<p>Возвы́сил еси́ к Бо́гу серде́чное жела́ние, и смири́л еси́ па́губныя стра́сти,/ и лука́вствия бесо́в низложи́л еси́, преподо́бне Евфроси́не,/ и́ночествующим недви́жимое основа́ние.</p>
<p>Звезда́ све́тлая яви́ся в конце́х, пусты́ню же град сотвори́л еси́/ и мно́жество учени́к собра́л еси́,/ Христу́ сраспя́лся еси́, крест свой на ра́мо взем,/ воздержа́нием сам себе́ изнури́л еси́, свя́те Евфроси́не,/ моли́ непреста́нно о всех нас.</p>
<p>В нищете́ пожи́в, преподо́бне, доброде́тельми обогати́лся еси́/ и, жития́ све́тлостию быв испо́лнен, преста́вися к Вы́шнему гра́ду, о́тче Евфроси́не,/ и мо́лишися изба́витися от бед ста́ду твоему́.</p>
<p><red>Богоро́дичен: </red>Святы́х Свята́го па́че смы́сла и естества́ породила́ еси́, Богоро́дице,/ освяще́ние, и избавле́ние, и оставле́ние грехо́в ве́рным хода́тайством Твои́м подаю́ща/ и́же Его́ сла́вящим воскресе́ние.</p>
<p><red>Песнь 5</red></p>
<p><red>Ирмо́с: </red><emphasis>Твой мир даждь нам,/ Сы́не Бо́жий:/ ино́го бо, ра́зве Тебе́, бо́га не зна́ем,/ И́мя Твое́ имену́ем,/ я́ко Бог живы́х и ме́ртвых еси́.</emphasis></p>
<p>Оте́ц си́рым был еси́ и пита́тель вдови́цам,/ скорбя́щим утеше́ние, оби́димым помо́щник,/ па́стырь и наста́вник ста́ду своему́, преподо́бне Евфроси́не,/ и ны́не приле́жно моли́ся Влады́це о нас.</p>
<p>И́нок и́стинен был еси́, простра́ннаго пути́ удаля́яся, те́сный предпочита́я;/ дости́гл еси́ широты́ ра́йския и дре́ву жи́зненному причаща́ешися,/ но и нас, ве́рою чту́щих тя, помина́й.</p>
<p>Се́рдце твое́ скрижа́ль чи́сту наше́д,/ Святы́й Дух, о́тче Евфроси́не, обре́те,/ дарова́ тебе́ сверше́ное безстра́стие, ве́ру тве́рду и любо́вь нелицеме́рну.</p>
<p>Ме́сто, е́же сподо́бися прия́ти честны́я мо́щи твоя́, преподо́бне Евфроси́не, освяти́ся/ и по мно́гим страна́м прославля́емо есть,/ я́ко в себе́ мо́щи твоя́ иму́ще.</p>
<p><red>Богоро́дичен: </red>Свяще́ния сень я́вльшися, Мари́е,/ оскверне́нную сластьми́ окая́нную мою́ ду́шу освяти́/ и Боже́ственныя сла́вы прича́стника мя сотвори́.</p>
<p><red>Песнь 6</red></p>
<p><red>Ирмо́с: </red><emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis></p>
<p>Стра́хом Христо́вым утверди́ся, преподо́бне,/ те́ло, и ум, и ду́шу очи́стив от вся́кия скве́рны,/ и́миже зарю́ прия́т, Богому́дре, трисо́лнечную, Евфроси́не, о́тче всеблаже́нне.</p>
<p>Весь распя́лся еси́ ми́рови, о́тче Евфроси́не,/ крест Христо́в на рамо взем, блаже́нне,/ и, Того́ страсте́м подо́бяся, прича́стник бысть воскресе́нию и сла́ве лу́чшей,/ в не́йже нас помина́й.</p>
<p>Стягну́в те́ло твое́ воздержа́нием и чистото́ю,/ в Вы́шняя селе́ния к широте́, о́тче, дости́гл еси́.</p>
<p>Храм тя, вси ве́рнии, Свято́му Ду́ху све́мы,/ храм бо благоле́пен воздви́гл еси́ Бо́гови,/ в том вселе́нских учи́телей именова́л еси́ и и́нок мно́жества совокупи́л еси́./ И ны́не моли́твами твои́ми всяк неду́г отгоня́ется.</p>
<p><red>Богоро́дичен: </red>Ви́девши, Его́же родила́ еси́, Бо́га, от ме́ртвых воста́вша,/ ра́дости испо́лнена яви́ся, Де́во Ма́ти Мари́е./ Того́ у́бо моли́ вся́ку печа́ль, Чи́стая, на́шего се́рдца до конца́ потреби́ти.</p>
<p><red>Конда́к, глас 8:</red></p>
<p>Бо́жиим светоли́тием просвеще́н, о́тче,/ по́стническое стяжа́в жи́тельство, преподо́бне,/ и́ноком предо́брый наста́вниче и по́стником благо́е украше́ние./ Сего́ ра́ди Госпо́дь, труды́ твоя́ ви́дев, да́ром чуде́с обогати́ тя,/ источа́еши бо исцеле́ния./ Мы же, ра́дующеся, вопие́м ти:/ ра́дуйся, о́тче Евфроси́не, и́ноком удобре́ние.</p>
<p><red>И́кос:</red></p>
<p>Ева́нгельский глас услы́шав, о́тче,/ вся оста́вил еси́ плотска́я мудрова́ния,/ бога́тство же и сла́ву, я́ко прах, нивочто́же вмени́в,/ и на стра́сти, я́ко безпло́тен, подвиза́ся,/ и безпло́тных ликостоя́ний чистоте́ уподо́бися,/ ра́зума дарова́ние от Го́спода прия́л еси́./ Те́мже и аз, недосто́йный и гре́шный, наде́юся прия́ти моли́твами твои́ми, преподо́бне, ми́лость в День су́дный/ и соде́янных мно́ю зол проще́ние получи́ти,/ но ты пода́ждь ми сло́во свято́е воспе́ти житие́ твое́, преблаже́нне:/ ра́дуйся, Евфроси́не, преподо́бне и Богоно́се,/ Небе́сный челове́че и земны́й А́нгеле./ Ра́дуйся, я́ко кроме́ ми́ра су́етнаго пусты́ню сотвори́л еси́,/ и оби́тель в ней соста́вив, и храм прече́стен трем святи́телем воздви́гл еси́,/ и в нем тобо́ю Бог сла́вится./ Ра́дуйся, я́ко измла́да Бо́гу послужи́л еси́/ и, мно́жество и́нок собра́в, от ни́хже слы́шиши сицева́я тебе́ глаго́лющих:/ ра́дуйся, спасе́нию на́шему хода́таю,/ и́же до́бре пасы́й ста́до свое́ от наве́т вра́жиих;/ ра́дуйся, посрами́вый бесо́в полки́./ Ра́дуйся, и́ночествующим пресве́тлый свети́льниче и сто́лпе терпе́ния;/ ра́дуйся, оте́честву своему́, гра́ду Пско́ву, похвало́ и утвержде́ние./ Ра́дуйся, всем скорбя́щим ми́лость и благоутро́бие отве́рзл еси́/ и ни́щим засту́пниче и корми́телю и уныва́ющим утеше́ние;/ ра́дуйся, приходя́щим с ве́рою к ра́це твое́й от наве́т вра́жиих изба́вителю,/ и помысло́в злых от них отгони́телю, и скорбя́щим сла́дкое утеше́ние./ Ра́дуйся, ра́дости Боже́ственныя пода́телю и чуде́с исто́чниче к тебе́ притека́ющим./ Ра́дуйся, предста́телю наш, о́тче Евфроси́не, и́ночествующим удобре́ние.</p>
<p><red>Песнь 7</red></p>
<p><red>Ирмо́с: </red><emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́, огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis></p>
<p>Смотря́я бу́дущую жизнь, блаже́нне Евфроси́не,/ ми́рови умертви́ся вои́стинну, я́ко со́лнце, возсия́в,/ страх Бо́жий восприи́м в се́рдцы свое́м,/ вселе́нную всю возвесели́л еси́ уче́ньми, вопия́:/ благослове́н Бог оте́ц на́ших.</p>
<p>Зря́ще муче́ния та́мошняя мы́сленными очи́ма и се́рдцем боле́знуя вы́ну,/ чи́сто житие́ пожи́в, Богоблаже́нне, к нестаре́ющейся пи́щи преста́вися;/ в не́йже чту́щия тя помина́й, о́тче Евфроси́не, вопия́:/ благослове́н Бог оте́ц на́ших.</p>
<p>Украси́в доброде́тельми свое́ житие́ и свя́то сконча́в свою́ жизнь,/ усну́л еси́, преподо́бне, сном ми́рным./ Те́мже спаса́й ста́до свое́ всегда́, твою́ па́мять пра́зднующих, вопию́щих:/ благослове́н Бог оте́ц на́ших.</p>
<p>По Боже́ственнем твое́м преставле́нии, о́тче Евфроси́не,/ чудеса́ сотвори́л еси́ о Христе́ и лю́дем по́мощь по́дал еси́, вопию́щим:/ благослове́н Бог оте́ц на́ших.</p>
<p><red>Богоро́дичен: </red>Прему́дрость Соста́вную и Сло́во Присносу́щное,/ Вра́ча душа́м и те́лом поро́ждшая,/ я́звы и гное́ния души́ моея́ уврачу́й лю́тыя/ и ле́тныя се́рдца моего́ исцели́ боле́зни, Де́во.</p>
<p><red>Песнь 8</red></p>
<p><red>Ирмо́с: </red><emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis></p>
<p>Подвиза́вся зако́нно на земли́,/ ны́не ра́дуешися, преподо́бне Евфроси́не, со святы́ми, Небе́сный обре́те поко́й,/ соприча́стник бысть весе́лию тех и ра́дости, взыва́я:/ благослови́те, лю́дие, Го́спода и превозноси́те Его́ во ве́ки.</p>
<p>Слеза́ми свои́ми, о́тче Евфроси́не, лице́ свое́ умыва́я,/ житие́ проше́л еси́ и те́ми мно́жество бесо́в потопи́л еси́;/ ве́рных же мы́сли возвесели́, пою́щих:/ благослови́те, лю́дие, Го́спода и превозноси́те Его́ во ве́ки.</p>
<p>Богохрани́мый град Псков, и́же тебе́ стяжа́вый,/ ра́достию ра́дуется, преподо́бне Евфроси́не,/ тебе́ бо, я́ко сте́ну име́я тве́рду и столп необори́м,/ Христа́ воспева́ет, И́же тебе́ сему́ дарова́вшаго, поя́:/ благослови́те, лю́дие, Го́спода и превозноси́те Его́ во ве́ки.</p>
<p>Посто́м ум очища́я, кро́ток и незло́бив я́влься,/ на земли́ кро́тких живе́ши, Богому́дре Евфроси́не,/ со все́ми преподо́бными и избра́нными поя́:/ Го́спода благослови́те, лю́дие, и превозноси́те Его́ во ве́ки.</p>
<p><red>Богоро́дичен: </red>Пощади́ нас, пою́щих Твое́, Го́споди, и́же от Де́вы неизрече́нное рождество́,/ изба́ви от стра́стных бед и скорбе́й рабы́ Своя́ мольба́ми Пречи́стыя Твоея́ Ма́тере,/ я́ко Милосе́рд и Человеколю́бец.</p>
<p><red>Песнь 9</red></p>
<p><red>Ирмо́с: </red><emphasis>Живоприе́мный исто́чник приснотеку́щий,/ светоно́сный свети́льник благода́ти,/ храм одушевле́нный, сень пречи́стую,/ Небесе́ и земли́ простра́ннейшую,/ Богоро́дицу, ве́рнии, велича́ем.</emphasis></p>
<p>Я́ко у́тро, я́ко со́лнце, возсия́ па́мять твоя́,/ тьму отгоня́я душетле́нных страсте́й,/ ю́же соверша́юще, благоче́стно восхваля́ем тя ра́достными пе́сньми.</p>
<p>Я́ко в раи́, о́тче, воздержа́ния процве́л еси́,/ я́ко ма́слина, псало́мски яви́ся,/ ли́ца и сердца́ на́ша помазу́я ма́слом трудо́в твои́х, о́тче Евфроси́не,/ благоче́стно чту́щих свяще́нную па́мять твою́.</p>
<p><red>Днесь</red> нам возсия́ честна́я па́мять твоя́, преблаже́нне,/ просвеща́я ду́ши и телеса́ и страсте́й мглу отгоня́я, преподо́бне./ Пода́ждь по́мощь моли́твами твои́ми, Евфроси́не о́тче,/ и наста́ви на стезю́ жи́зни,/ те́мже, досто́йно чту́ще тя, велича́ем.</p>
<p>Руко́ю мое́ю недосто́йною приноси́мое тебе́ с трудо́м хвале́ние,/ о́тче Евфроси́не, не пре́зри, но приими́/ и моли́ Творца́ своего́, Влады́ку и Го́спода, та́мошняго изба́вити ве́чнаго муче́ния/ тебе́ ве́рою почита́юща.</p>
<p>Певце́в, и́же тебе́, блаже́нне, и́скренно воспева́ющих/ и твою́ па́мять честну́ю, преподо́бне Евфроси́не, ве́рою прославля́ющих,/ освяти́, и просла́ви, и от бед избавля́й и напа́стей/ и и́же та́мо ве́чнаго, о́тче, муче́ния,/ да тебе́ всегда́ воспева́ют.</p>
<p><red>Богоро́дичен: </red>Приими́, Пречи́стая Отрокови́це, Боже́ственную песнь,/ воздаю́щи благода́ть на Тя наде́ющимся,/ и мир испроси́ Це́рквам при́сно пода́ти/ и ве́рным посла́ти на враги́ одоле́ния и побе́ды,/ да, всяк язы́к христиа́нский, Тя велича́ем.</p>
<p><red>Свети́лен: </red></p>
<p>Пусты́ню град сотвори́л еси́ прему́дрыми о́бразы,/ отце́м украше́ние, Евфроси́не Богому́дре,/ и сию́ соверши́л еси́, я́ко мы́сленный рай, принося́щ цве́ты Боже́ственныя,/ единообра́зных мно́жества, досто́йно твою́ творя́щих па́мять успе́ния.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Я́ко иму́щи милосе́рдие и ми́лость ве́лию,/ при́зри, Препе́тая Богоро́дице Де́во, на мое́ смире́ние,/ и страсте́й мглу и собла́зн жития́ разори́, Отрокови́це,/ и огня́ гее́нскаго изба́ви моли́твами Свои́ми.</p>
<p><red>На хвали́тех стихиры на 4, глас 2:</red></p>
<p><red>Днесь</red> похва́льную песнь в па́мяти твое́й,/ о́тче Евфроси́не,/ тебе́ принося́щия приими́/ и предвари́ к Бо́гу моли́твами свои́ми,/ изба́ви нас и́же ошу́юю стоя́ния/ и избра́нных ча́сти сочета́тися сподо́би нас,/ да тебе́ вси, я́ко те́плаго засту́пника,/ досто́йно ублажа́ем, о́тче преподо́бне.</p>
<p>В пусты́ннем ме́сте, над То́лвою реко́ю,/ я́ко пресве́тлая зве́зда, возсия́л еси́,/ преподо́бне Евфроси́не,/ и мра́чная ли́ца бесо́м посрами́л еси́./ Отоню́дуже вшед к Небесе́м,/ с дерзнове́нием Престо́лу Христо́ву предстоя́,/ помина́й пра́зднующих па́мять твою́, преподо́бне,/ ми́лости обрести́ нам в День су́дный моли́твами твои́ми.</p>
<p>Блаже́но ме́сто, иму́ще в себе́ честны́я мо́щи твоя́, преподо́бне,/ отоню́дуже истека́ют ве́рным исцеле́ния./ Блаже́ни же и ученицы́ твои́,/ и́же тебе́ такова́ учи́теля стяжа́вше/ и такова́ отца́ ча́да нареко́шася,/ Евфроси́не пречу́дне,/ моли́твенниче те́плый о душа́х на́ших.</p>
<p>Ны́не всечестно́е и свяще́нное те́ло твое́,/ преподо́бне Евфроси́не,/ во оби́тели твое́й лежа́ще,/ в не́йже еще́ в жи́зни сей мно́го потруди́ся,/ исцеле́ния оби́льно источа́ет ве́рою приходя́щим./ Те́мже мо́лим тя:/ душе́внаго здра́вия нам при́сно подава́й,/ тебе́ ублажа́ющих.</p>
<p><red>Сла́ва, глас 6:</red></p>
<p>Боже́ственною любо́вию распала́емь,/ преподо́бне Евфроси́не,/ мир оста́вил еси́/ и во́льныя стра́сти Го́спода ра́ди прия́л еси́,/ труды́ и по́двиги, жа́жду и глад,/ сту́день же и зной Христа́ ра́ди претерпе́л еси́/ ив посте́ и слеза́х препроводи́л еси́ дни своя́,/ до́ндеже и стра́сти теле́сныя умертви́л еси́./ Те́мже сподо́бился еси́ пра́ведных ра́дования,/ с ни́миже моли́ся спасти́ся душа́м на́шим.</p>
<p><red>И ны́не, Богоро́дичен или́ пра́здника. Славосло́вие вели́кое. И отпу́ст.</red></p>
<p><red>На Литурги́и слу́жба преподо́бническая.</red></p>
</section>
