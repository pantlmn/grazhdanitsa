<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го му́ченика Феодо́та, и́же в Анки́ре, и святы́х му́ченик Петра́, Диони́сия и и́же с ни́ми, и святы́х седми́ дев</p>
</title><p><red>Стихи́ры, глас 1.</red></p>
<p><red>Подо́бен: </red>Небе́сных чинов:</p>
<p>Ми́рным строе́нием удобря́емь,/ служи́ти всем, Феодо́те преблаже́нне,/ преподо́бно избра́н был еси́/ и, страда́льческим просве́щся венце́м,/ с пострада́вшими с тобо́ю лику́еши на Небесе́х,/ с ни́миже моли́ спасти́ся нам.</p>
<p>Возложи́вся Го́сподеви,/ я́коже свяще́нен сосу́д,/ и повину́яся словесе́м Его́, Богоблаже́нне,/ разда́л еси́ бога́тно, му́чениче му́дре,/ ни́щим бога́тство некра́домо,/ муче́ния разу́мно и чу́дно себе́ притворя́я.</p>
<p>Се река́ спасе́ния, се исто́чник жив,/ святы́х ковче́г показа́ся дев,/ те́мже, прииди́те усе́рдно,/ почерпе́м ны́не, боля́щий, исцеле́ние/ и ра́дость, и́же в ско́рби,/ моли́твами святы́х неве́ст Христо́вых.</p>
<p><red>Ины стихи́ры, глас 4</red></p>
<p><red>Подо́бен: </red>Дал еси́ зна́мение:</p>
<p>Заре́ю просвеща́еми трисо́лнечнаго Божества́,/ темноту́ претеко́сте мук/ и яви́стеся све́тлы зве́зды,/ Це́ркве Боже́ственное утвержде́ние,/ при́сно световодя́ще, святи́и му́ченицы,/ Те́мже светоза́рное ва́ше соверша́ем торжество́,/ покланя́ющеся моще́м и пе́рсти теле́сней.</p>
<p>Петра́, Диони́сия,/ Па́вла, Андре́я, Венеди́ма,/ до́блия адама́нты,/ Христи́ну, Иракли́я и Павли́на/ вси ра́достию ны́не ублажи́м, ве́рнии,/ по Тро́ице тве́рдо страда́вшия,/ и вся змии́на кова́рства попра́вшия,/ и тьму отгна́вшия и́дольскую благода́тию.</p>
<p>Кровьми́ искупи́сте Ца́рствие, блаже́ннии,/ Бо́жие недви́жимое,/ и приста́нища достиго́сте ти́хая,/ вся́ко треволне́ние подъе́мше лю́тых/ ра́зумом му́жеским, Богоблаже́ннии./ Тем ублажа́етеся и все́ми прославля́етеся,/ моля́щеся всегда́ обрести́ нам/ ми́лость в День су́дный.</p>
<p><red>Сла́ва, и ны́не, пра́здника</red></p>
<p><red>Кано́н му́ченика и святы́х жен, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Пои́м Го́сподеви,/ пресла́вно погрузи́вшему фарао́на в мо́ри, песнь побе́дную,/ я́ко просла́вися.</emphasis></p>
<p>Пое́м Го́сподеви, челове́ческую не́мощь на неви́димаго врага́ укре́пльшему/ и побе́дами венча́вшему.</p>
<p>Богода́нную, страстоте́рпче, побе́ду прие́м,/ не побежде́н супоста́ты яви́лся еси́, Феодо́те сла́вне, тех побежда́я.</p>
<p>Чистоты́ Боже́ственныя добро́тою укра́шени,/ в суди́лище, я́коже в неве́стник, де́вы внидо́сте,/ пою́ще Жениха́ Христа́.</p>
<p><red>Богоро́дичен: </red>Бы́хом, Богоро́дице, Твои́м Рождество́м вси о́бщницы Боже́ственныя сла́вы,/ и́же любо́вию сла́вяще Ма́терь Тя всех Бо́га.</p>
<p><red>Ин кано́н святы́х му́чеников, глас то́йже.</red></p>
<p><red>Песнь 1</red></p>
<p><red>Ирмо́с: </red><emphasis>Воспою́ Тебе́, Го́споди Бо́же мо́й,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis></p>
<p>Ве́ры побо́рницы, ве́рою свяще́нное ва́ше всегда́ творя́щия торжество́,/ страсте́й изба́вите и вся́каго обстоя́ния.</p>
<p>Ве́трилом впери́вшеся, Богоно́снии, кре́стным пресла́вно,/ немо́кренно пучи́ну муче́ний преплы́сте, враги́ пото́пльше.</p>
<p>Совокупи́стеся чино́м Небе́сным, претерпе́вше я́звы в телеси́, святи́и,/ те́мже Боже́ственную <red>Днесь</red> ва́шу па́мять почита́ем.</p>
<p>Зако́ном Боже́ственным утвержда́еми,/ беззако́ннующих сове́ты, му́дрии, упраздни́сте,/ пострада́вше же зако́нно, Бо́жию сла́ву улучи́сте.</p>
<p><red>Богоро́дичен: </red>Я́ко престо́л, Де́во, Царя́,/ на него́же всед, ве́рным седа́лище Небе́сное угото́ва,/ почита́ем и любо́вию Тя сла́вим.</p>
<p><red>Песнь 3</red></p>
<p><red>Ирмо́с: </red><emphasis>В Го́споде Бо́зе мое́м/ се́рдце мое́ утверди́ся,/ тем немощству́ющии препоя́сашася си́лою.</emphasis></p>
<p>О Го́споде Бо́зе твое́м укре́плься, му́чениче Феодо́те,/ враги́ супроти́вныя и́стиною уничижи́л еси́.</p>
<p>Дебельство́ плотско́е воздержа́нием отло́жше,/ к высоте́, страстоте́рпцы, страда́ния впери́стеся.</p>
<p>К ласка́нием враго́в слу́ха не прикло́ньше, пострада́сте зако́нно,/ зако́нов Боже́ственных послу́шавше.</p>
<p><red>Богоро́дичен: </red>На ка́мени, Де́во, Твое́ю наде́ждею утвержде́ни,/ ника́коже треволне́нием искуше́ний поколеби́мся.</p>
<p><red>Ин</red></p>
<p><red>Ирмо́с: </red><emphasis>Лук си́льных изнемо́же,/ и немощству́ющии препоя́сашася си́лою:/ сего́ ра́ди утверди́ся в Го́споде се́рдце мое́.</emphasis></p>
<p>Поста́вль на ка́мени ве́ры, Пе́тре, души́ твоея́ но́ги, блаже́нне,/ сопротивле́нием не победи́лся еси́ безбо́жных, всеблаже́нне.</p>
<p>Я́коже тя звезду́ сия́ющу, град твой, Пе́тре, ми́рови предлага́ет,/ отгоня́ща безбо́жия нощь Боже́ственною благода́тию.</p>
<p>Воззре́нием к Бо́гу вжиля́яся, Пе́тре, колесы́ и у́зами сокруша́емь/ и бие́мь непреста́нно, венцено́сец показа́лся еси́.</p>
<p>Пе́ние Бо́гови принося́ще,/ вся́ко, страстоте́рпцы, нанесе́ние мук претерпе́сте:/ сего́ ра́ди венце́в сподо́бистеся.</p>
<p><red>Богоро́дичен: </red>Еди́на де́вствуеши, ро́ждши,/ еди́на та́инства вели́каго вои́стинну Служи́тельница позна́лася еси́,/ Бо́га ро́ждши, Богоро́дице Ма́ти Де́во.</p>
<p><red>Седа́лен, глас 4</red></p>
<p><red>Подо́бен: Ско́ро предвари́:</red></p>
<p>Всем служи́тель, Ду́хом Боже́ственным пома́зався, был еси́, сла́вне,/ и, пострада́в тве́рдо, вельми́ просла́вился еси́./ Те́мже тя, соше́дшеся, Феодо́те, почита́ем,/ ве́рою соверша́юще святу́ю твою́ па́мять,/ в не́йже моли́твами твои́ми вся спаса́й.</p>
<p><red>Сла́ва, глас и подо́бен то́йже:</red></p>
<p>Му́ченическими кровьми́ удобре́ни,/ Го́сподеви предстоите́, всех Царю́, добропобе́днии му́ченицы./ Те́мже с весе́лием честну́ю ва́шу па́мять <red>Днесь</red> соверша́ем,/ долго́в разреше́ние прося́ще прия́ти ва́ми и ве́лию ми́лость.</p>
<p><red>И ны́не, пра́здника или́ Богоро́дичен:</red></p>
<p>Де́во Всенепоро́чная, Я́же Пресу́щнаго Бо́га ро́ждшая,/ со Безпло́тными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p><red>Крестобогоро́дичен:</red></p>
<p>На Кресте́ Тя возвы́шена я́ко узре́ Пречи́стая Ма́ти Твоя́, Сло́ве Бо́жий,/ ма́терски рыда́ющи, веща́ше:/ что́ но́вое и стра́нное сие́ чу́до, Сы́не Мой?/ Ка́ко, Жи́знь всех, вкуша́еши сме́рти,/ оживи́ти ме́ртвыя хотя́, я́ко Милосе́рд?</p>
<p><red>Песнь 4</red></p>
<p><red>Ирмо́с: </red><emphasis>Услы́шах слух Твоего́ смотре́ния,/ я́ко от Де́вы роди́лся еси́, ро́ждшую не опали́в:/ и просла́вих, Спа́се, снизхожде́ние Твое́.</emphasis></p>
<p>Ты, кровьми́ страда́льческими, я́коже в мо́ри, гони́теля, му́чениче, погру́жь,/ в нетле́ние наслажде́нии весели́шися, поя́ Христа́ Венцеда́вца.</p>
<p>Просия́ благохва́льный лик страстоте́рпиц, седмь му́дрых дев,/ многосве́тлы свещи́ вже́гше, в Христо́ве Боже́ственнем черто́зе.</p>
<p><red>Богоро́дичен: </red>Я́ко вене́ц Тя мы́сленный, де́вы страстоте́рпицы иму́ще,/ о Тебе́, Де́во, хва́лятся,/ пою́ще Сы́на и Бо́га Твоего́, Жениха́ и Влады́ку.</p>
<p><red>Ин</red></p>
<p><red>Ирмо́с: </red>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</p>
<p>Дрема́ние от ве́ждей душе́вных оттря́сше, е́же от ле́ности, бо́дростию Боже́ственною,/ все успи́сте безбо́жных зло́е умышле́ние.</p>
<p>Я́ко пречестни́и и Боже́ственнии Сло́ва ка́мение,/ уморе́ни бы́вше ка́мением, Андре́й, Па́вел и Диони́сий/ присносу́щныя жи́зни сподо́бишася.</p>
<p>Прекра́сное цве́тие благоче́стия и и́стинное и Боже́ственное Христо́во благово́ние/ ве́рою восхва́лим му́ченики <red>Днесь</red>.</p>
<p>До́льняя презре́вше жела́нием Боже́ственным/ и плотски́я боле́зни претерпе́вше до́блественне,/ ра́дующеся, к неболе́зненному животу́ преидо́ша.</p>
<p><red>Богоро́дичен: </red>Препе́тая Де́во Богороди́тельнице,/ пою́щия Тя спаса́й, на Тя упова́ющия,/ вся́каго обстоя́ния, и бед, и скорбе́й.</p>
<p><red>Песнь 5 </red></p>
<p><red>Ирмо́с: </red><emphasis>Возсия́вый Свет,/ и просвети́вый у́тро, и показа́вый день,/ сла́ва Тебе́, сла́ва Тебе́, Иису́се, Сы́не Бо́жий.</emphasis></p>
<p>От ча́ши, му́дре, души́ твоея́, пролива́я вино́ уче́ния,/ сердца́ возвесели́л еси́ благочести́вых, Феодо́те сла́вне.</p>
<p>Воздержа́ния, честны́я, напи́вшеся росы́,/ цве́ты чистоты́ разу́мно израсти́сте/ и Христо́во благово́ние яви́стеся.</p>
<p>Плотски́я боле́зни, я́ко наслажде́ние,/ де́вы Влады́чния ра́ди любве́ вменя́юще,/ Его́ ра́ди до́бле пострада́ша.</p>
<p><red>Богоро́дичен: </red>Изба́вльшеся пре́лести и́дольскаго беше́ния Рождество́м Твои́м Боже́ственным,/ Тя пое́м, Чи́стая, благи́х вину́ и Хода́таицу.</p>
<p><red>Ин</red></p>
<p><red>Ирмо́с: </red><emphasis>Просвеще́ние Твое́, Го́споди, низпосли́ нам,/ и от мглы́ прегреше́ний разреши́ ны, Бла́же,/ Твой мир да́руяй.</emphasis></p>
<p>Зна́менавшеся, му́ченицы, све́том разу́мным,/ муче́ния тьму́ и ночь злу́ю многобо́жия/ си́лою Боже́ственною непоткнове́нно преидо́сте.</p>
<p>Деви́ческими сия́ющи, Христи́но, добро́тами, я́звенными заря́ми све́тло украси́лася еси́/ и в мы́сленный Христо́в черто́г всели́лася еси́, ра́дующися.</p>
<p>Неи́стовне рачи́тельствующии те́ла твоего́, Христи́но му́ченице,/ сла́дким твои́м сло́вом жела́нию Бо́жию привя́зани,/ пострада́ша кре́пко.</p>
<p><red>Богоро́дичен: </red>Неве́сто Бо́жия Безневе́стная,/ Ея́же ра́ди ве́тхаго отреши́вшеся до́лга,/ сы́нове по благода́ти яви́хомся Отца́ Небе́снаго,/ пою́щия Тя сохраня́й.</p>
<p><red>Песнь 6</red></p>
<p><red>Ирмо́с: </red><emphasis>Я́коже проро́ка Ио́ну от ки́та изба́вил еси́, Христе́ Бо́же,/ и мене́ из глубины́ прегреше́нии возведи́/ и спаси́ мя, еди́не Человеколю́бче.</emphasis></p>
<p>Я́коже приста́нище тя Боже́ственно ве́рнии, Феодо́те, обре́тше,/ злочести́вых треволне́ния уклони́шася, пою́ще ко́рмчию Христа́.</p>
<p>Любле́нием Зижди́теля, есте́ственную укрепи́ша не́мощь,/ па́че есте́ственныя страстоте́рпицы по́двиги,/ и о сем до́бре претерпе́ша.</p>
<p>Седмосве́тлаго свети́льника равночи́сленны свещы́ вже́гше,/ я́коже в черто́зе, де́вы, внидо́сте в по́двиг страда́ния.</p>
<p><red>Богоро́дичен: </red>Земля́ от кля́твы изба́вися дре́вния, Де́во,/ Рождество́м Твои́м со живу́щими на ней./ Вину́ благослове́ния, всегда́ сла́вим Тя.</p>
<p><red>Ин</red></p>
<p><red>Ирмо́с: </red>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</p>
<p>Сла́вный до́блествовав Иракли́й,/ прия́т ве́лию сла́ву, рая́ граждани́н бью/ и честны́м лико́м соедини́вся страда́лец, ны́не ра́дуется.</p>
<p>Воспое́м с Павли́ном Боже́ственнаго Венеди́ма и Андре́я,/ Иракли́я и Диони́сия, Петра́ же, и Па́вла, и Христи́ну,/ Госпо́дни му́ченики.</p>
<p>Растерза́еми и ка́мением непра́ведно бие́ми,/ огне́м же скончава́еми, сла́внии му́ченицы,/ в Це́ркви пе́рвенец жи́ти сподо́бистеся.</p>
<p>Показа́вшему прему́дрыя страстоте́рпцы, сия́юще,/ я́коже зве́зды, на тве́рди церко́вней, благоче́стно пою́ще:/ Сы́ну Бо́жию поклони́мся.</p>
<p><red>Богоро́дичен: </red>Я́ко ни́ва, плодоно́сный клас прозябла́ еси́, Богоро́дице, живо́тный,/ жи́знию ве́рныя препита́ющаго/ и глас преле́стный от земли́ вои́стинну отвраща́ющаго.</p>
<p><red>Конда́к, глас 2,</red></p>
<p><red>Подо́бен: </red>Вы́шних ища́:</p>
<p>Страда́льчески подвиза́вся до́бре, со сострада́льцы твои́ми, Феодо́те,/ и венцы́ по́чести прия́сте с честны́ми страстоте́рпицами де́вами./ Те́мже Христа́ Бо́га моли́те непреста́нно о всех нас.</p>
<p><red>Песнь 7</red></p>
<p><red>Ирмо́с: </red><emphasis>Глаго́лавый на горе́ с Моисе́ом/ и о́браз де́вства явле́й в купине́,/ благослове́н еси́, Бо́же оте́ц на́ших.</emphasis></p>
<p>Кова́рствия враго́в, страстоте́рпче, му́дростию духо́вною изоблича́я,/ от сих пре́лести спасл еси́ пострада́вшия с тобо́ю му́ченики.</p>
<p>Нетле́нных благ любо́вию, де́вы, окрили́вше помышле́ния,/ по́двиги взыдо́сте к сим, воспева́юще Христа́.</p>
<p>Зло́бы обрета́теля, страстоте́рпицы, ника́коже ле́стию прекло́ньшеся,/ це́лу Зижди́теля, сла́вныя, за́поведь соблюдо́сте.</p>
<p><red>Богоро́дичен: </red>Ви́дети сла́ву из Тебе́ Рожде́ннаго и сея́ наслади́тися с му́ченики,/ Тя, Пречи́стая, пою́щия, Сего́ при́сно умоли́.</p>
<p><red>Ин</red></p>
<p><red>Ирмо́с: </red><emphasis>Авраа́мстии иногда́ в Вавило́не о́троцы/ пе́щный пла́мень попра́ша, пе́сньми взыва́юще:/ оте́ц на́ших Бо́же, благослове́н еси́.</emphasis></p>
<p>Ю́ным ревну́юще ве́рно в Вавило́не де́тем,/ во огнь усе́рдно внидо́сте, вопию́ще, блаже́ннии:/ оте́ц на́ших Бо́же, благослове́н еси́.</p>
<p>Не поклони́стеся истука́нным, страда́льцы сла́внии, небре́гше,/ приснопа́мятную смерть претерпе́сте, безсме́ртная наслажде́ния я́ве восприе́мше.</p>
<p>Му́жественною душе́ю и кре́постию нра́ва/ беззако́ннующих шата́ния низложи́ша му́ченицы, вопию́ще ве́рно:/ оте́ц на́ших Бо́же, благослове́н еси́.</p>
<p>Глаго́лы Боже́ственных му́ченик укре́плься, Павли́не,/ умре́ти произво́лил еси́, пресла́вне, вопия́ Сотво́ршему вся́ческая:/ оте́ц на́ших Бо́же, благослове́н еси́.</p>
<p><red>Богоро́дичен: </red>Киво́т Бо́жий, Боже́ственныя ма́нны ста́мну,/ златы́й све́щник и трапе́зу,/ го́ру святу́ю, Богоро́дицу вси пе́сненно сла́вим, ве́рнии.</p>
<p><red>Песнь 8</red></p>
<p><red>Ирмо́с: </red><emphasis>Царя́ Христа́,/ Его́же испове́даша плене́ннии о́троцы,/ в пещи́ глаго́люще ве́лиим гла́сом:/ вся дела́, по́йте Го́спода.</emphasis></p>
<p>Благоде́теля Христа́ име́я, Феодо́те, в боле́знех страда́ния,/ соблюда́юща и укрепля́юща при́сно тя во всем,/ пачеесте́ственныя по́двиги подъя́л еси́, поя́ Самого́ Бо́га и Царя́.</p>
<p>Благоволе́нием Христа́ до́брыя де́вы, ду́ши услади́вше,/ во след Сего́ теча́ху, пострада́вше до́блественно, и в ра́дости вопия́ху:/ Тя превозноша́ем, Христе́, во веки.</p>
<p>Соде́телю вся́ческих,/ Ты не́мощь укрепи́л еси́, Сло́ве, же́нскаго естества́ во страда́ниих, я́ко Бог,/ те́мже, до́бре страда́вше, поя́ху святы́я Тя, Бо́га и Царя́.</p>
<p><red>Богоро́дичен: </red>Новоде́тель челове́ча естества́, Чи́стая, из Тебе́ бо челове́ческое поне́сл,/ я́ко Человеколю́бец Бог и Творе́ц, естество́ созда́ на́ше,/ испове́дающих Тя, вои́стинну Богоро́дицу.</p>
<p><red>Ин</red></p>
<p><red>Ирмо́с: </red><emphasis>Изба́вителю всех Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis></p>
<p>Истка́нную от вы́шния благода́ти совлече́нием бре́ннаго телесе́/ страда́льцы в ри́зу облеко́шася, любо́вию вопию́ще:/ вся дела́, благослови́те, по́йте Го́спода.</p>
<p>Кропле́нием Боже́ственныя кро́ве, му́ченицы, очи́стившеся,/ кровь ва́шу за Христа́ излия́сте, пою́ще непреста́нно:/ вся дела́, благослови́те, по́йте Го́спода.</p>
<p>Красны́ гро́зды яви́стеся мы́сленнаго виногра́да, блаже́ннии,/ вино́ нам пролива́юще благоче́стия, любо́вию взыва́ющим:/ вся дела́, благослови́те, по́йте Го́спода.</p>
<p><red>Богоро́дичен:</red> Мы́сленное очисти́лище бысть, всех моли́твы прие́млющи/ и Сы́ну Твоему́, Пречи́стая, вознося́щи во избавле́ние пою́щим:/ вся дела́, благослови́те, по́йте Го́спода.</p>
<p><red>Песнь 9</red></p>
<p><red>Ирмо́с: </red><emphasis>Безсе́менное Рождество́ Твое́,/ Богоро́дице Чи́стая,/ Христа́ Бо́га на́шего пе́сньми немо́лчными велича́ем.</emphasis></p>
<p>Преле́стныя полки́ победи́, сла́вне, си́лою духо́вною/ и прия́т вене́ц побе́ды, Феодо́те.</p>
<p>Я́ко ма́сти, чудеса́ дыха́я, всех благоуха́еши, Феодо́те,/ ве́рою и любо́вию тя сла́вящия.</p>
<p>Заре́ю сия́юще чистоты́,/ красны́ показа́стеся добро́тою во страда́нии, доброде́вы.</p>
<p>Мольбу́ седмосве́тлую, честны́я, вже́гше,/ нас наста́вите к незаходи́мому све́ту Христа́ Бо́га.</p>
<p><red>Богоро́дичен: </red>Па́че вся́кия любве́ Твое́ жела́ние, Пречи́стая, су́щи,/ привлачи́т мя вопи́ти Тебе́ непреста́нно:/ ра́дуйся, Влады́чице.</p>
<p><red>Ин</red></p>
<p><red>Ирмо́с: </red><emphasis>Е́ва убо неду́гом преслуша́ния кля́тву всели́ла есть,/ Ты же, Де́во Богоро́дице,/ прозябе́нием чревоноше́ния/ мирови благослове́ние процвела́ еси́./ Тем Тя вси велича́ем.</emphasis></p>
<p>Поже́рше жела́нием са́ми себе́, му́ченицы до́блии,/ ра́дующеся, преда́ша кро́ви усе́рдно,/ и бога́тство неотъе́млемо прия́ша,/ и ны́не му́ченическим причто́стеся ликостоя́нием, всехва́льнии.</p>
<p>Яви́стеся цве́ти мы́сленнии, благоуха́юще, страстоно́сцы, благоче́стие,/ и Боже́ственнаго гра́да гра́ждане, приста́нища су́щим в бу́ри спаси́тельна,/ свети́льницы и́стины и побо́рницы,/ те́мже досто́йно блажи́ми есте́.</p>
<p>С Петро́м и Па́влом му́драго Иракли́я, Павли́на и Венеди́ма,/ вку́пе Андре́я, и Христи́ну, и Диони́сия почти́м,/ кре́пко за Христа́ пострада́вшия и ле́сть потре́бльшия.</p>
<p>Земля́ у́бо кро́ви ва́ша прия́т,/ излия́вшияся, великоимени́тии, за всех Благоде́теля,/ жили́ща же пра́ведных ду́хи,/ с ни́миже лику́юще, помяни́те помина́ющия вас всегда́.</p>
<p><red>Богоро́дичен: Глас Тебе́, ве́рнии, ра́достно приноша́ем А́нгелов, Богоневе́сто:/ ра́дуйся, Помо́щнице челове́ком,/ му́ченик и апо́стол утвержде́ние и всех проро́ков оглаше́ние,/ Богороди́тельнице Всенепоро́чная.</red></p>
</section>
