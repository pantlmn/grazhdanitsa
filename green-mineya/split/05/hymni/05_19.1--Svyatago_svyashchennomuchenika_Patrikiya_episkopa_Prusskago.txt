<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го священному́ченика Патрики́я, епи́скопа Пру́сскаго, и дружи́ны его́</p>
</title><p><red>Аллилу́ия.</red></p>
<p><red>Стихи́ры му́чеников, глас 6.</red></p>
<p><red>Подо́бен: </red>Всю отложи́вше:</p>
<p>Сло́вом окормля́еми,/ страсте́й треволне́ние удо́бно преплы́ша,/ священному́ченицы блаже́ннии,/ и те́плыми вода́ми челове́ком стра́сти цели́ти уве́ришася./ И́хже мо́щи, священноле́пно погребе́нныя,/ исцеле́ния излива́ют бога́тно тре́бующим,/ сих по достоя́нию почти́м непреста́нно, ве́рнии,/ со дерзнове́нием моля́щихся о душа́х на́ших.</p>
<p>Нося́ще от кро́ве му́ченическия багряни́цу,/ ски́петр же держа́ще Крест честны́й,/ ца́рствуют со Христо́м, ра́дующеся,/ за Него́же пострада́ти во́лею восхоте́ша,/ Боже́ственнии му́ченицы:/ священноявле́нный Полие́н, Ака́кий же и Мена́ндр/ с Патрики́ем Богому́дрым./ И ны́не, ра́дующеся, предстоя́т престо́лу Христо́ву,/ со дерзнове́нием моля́щеся о душа́х на́ших.</p>
<p>Жела́юще, му́ченицы, Христо́ва Ца́рствия,/ вре́менную смерть, я́ко пи́щу, вмени́ша, блаже́ннии,/ и глад претерпе́ша и я́звения боле́зней му́жески, до́блии./ Те́мже бы́ша всем ве́рным засту́пницы,/ душа́м же и телесе́м здра́вие устроя́юще незави́стно,/ я́же ны́не по до́лгу воспое́м, ве́рнии, ра́достно,/ я́ко Го́сподеви моля́щияся о душа́х на́ших.</p>
<p><red>А́ще пост, и пое́тся </red>Аллилу́ия, <red>тогда́ стихи́ры пре́жде Богоро́дицы, та́же святы́х.</red></p>
<p><red>Стихи́ры Богоро́дицы, глас и подо́бен то́йже:</red></p>
<p>Ра́дуйся, зако́на исполне́ние,/ ра́дуйся, хра́ме Святы́я Трои́цы,/ Неве́сто Нетле́нная,/ ра́дуйся, Боже́ственное носи́ло всех Царя́,/ ра́дуйся, огню́ невеще́ственный,/ я́ко клеще́ю нося́щи на руку́ Твое́ю У́гля,/ но́вый раю́ вертогра́да затворе́ннаго,/ трапе́за Боже́ственная и пресве́тлая,/ голуби́це нескве́рная,/ престо́ле Вы́шняго,/ одр Бо́жий мы́сленный,/ ю́же Дух Святы́й Отрокови́цу Тя осени́.</p>
<p>Уя́звена мя разбо́йническими бесо́вскими нахо́ды,/ и лежа́ща всего́ неде́йственна, Пренепоро́чная,/ на пути́ всегда́ непостоя́ннаго жития́,/ и ми́лости прося́ща,/ вско́ре посети́,/ вино́ излива́ющи и еле́й на неисце́льныя ра́ны,/ и ко здра́вию возведи́, я́ко да Тя сла́влю/ и любо́вию по до́лгу воспою́/ вели́чия Твоя́, Чи́стая, Ма́ти Присноде́во.</p>
<p>Нра́вом злым поползо́хся/ и порабоще́н ле́стию лука́вною, Богоневе́стная,/ к пречу́дному Твоему́ милосе́рдию и те́плому заступле́нию,/ Пресвята́я Отрокови́це, прибега́ю, окая́нный:/ сою́з мя изба́ви напа́стей и печа́лей,/ и спаси́ мя, Пренепоро́чная, бесо́вских прило́г,/ да прославля́ю Тя, и любо́вию пою́ и покланя́юся,/ и велича́ю Тя, Влады́чице, Присноблаже́нную.</p>
<p><red>Сла́ва, и ны́не, Богоро́дичен:</red></p>
<p>Ки́това чре́ва мя, лука́ваго греха́ изведи́, Влады́чице,/ во утро́бе вмести́вшая Невмести́маго,/ лю́тыя волны́ искуше́ний изба́ви,/ бу́ри паде́ний, Отрокови́це, исхити́,/ беззако́ний мои́х изсуша́ющи пучи́ну/ и уставля́ющи де́монскаго ополче́ния настоя́ния,/ Боже́ственным Твои́м посо́бием, Чи́стая,/ я́ко да непреста́нно сла́влю Тя, Присноблаже́нную.</p>
<p><red>Крестобогоро́дичен:</red></p>
<p>А́гнца Своего́ А́гница нескве́рная дре́вле и непоро́чная Влады́чица/ на дре́ве Кре́стнем я́ко узре́,/ ма́терски восклица́ше и, дивя́щися, вопия́ше:/ Ча́до сладча́йшее,/ что́ зре́ние сие́ но́вое и пресла́вное?/ Ка́ко сонм безблагода́тный суди́щу Пила́тову предаде́ Тя/ и осужда́ет на сме́рть Живота́ вся́ческих?/ Но воспева́ю Твое́ неизрече́нное, Сло́ве, снизхожде́ние.</p>
<p><red>Кано́н, творе́ние Феофа́ново, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis></p>
<p>Вся́ческими укра́шени благода́тьми, свяще́нства оде́ждею/ и обагре́нием а́бие муче́ния кро́вию украси́вшеся, сла́внии,/ и до́бре укра́шшеся, благоче́стия яви́стеся побо́рницы, тве́рди ве́рою.</p>
<p>Подвигополо́жник Христо́с, седя́й одесну́ю Отца́,/ страда́льцем всем подвиго́в три́знище отве́рзый,/ собра́ возра́стно сочета́нных, лик му́ченик четверочи́сленный,/ пе́сньми Того́ велича́ющия.</p>
<p>Це́ркве предста́тель, Патрики́е, я́коже па́стырь благ,/ по ней, блаже́нне, ду́шу твою́ положи́л еси́,/ со Ака́кием, Мена́ндром и Полие́ном Боже́ственным,/ прему́дрыми засту́пники обога́щся, пе́ние Бо́гу возсыла́я при́сно.</p>
<p><red>Богоро́дичен: </red>Глаго́лом Боже́ственных проро́к после́дующе,/ испове́даша Бо́жие Сло́во,/ плоть прие́мшаго, Бргоглаго́ливии му́ченицы, от Пречи́стыя Де́вы,/ Ю́же, Богоро́дицу, сла́вяще, пе́сньми при́сно блажи́м.</p>
<p><red>Песнь 3</red></p>
<p><red>Ирмо́с: </red><emphasis>Утвержде́й в нача́ле небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, еди́не Человеколю́бче.</emphasis></p>
<p>Ше́ствовавшия му́жески стезю́ муче́ния и сконча́вшия до́брое тече́ние/ ублажи́м, ве́рнии, я́ко победоно́сныя му́ченики,/ и вене́чники Боже́ственныя, и святи́тели Богому́дрыя.</p>
<p>Богогла́сный, разже́гся ре́вностию благоче́стия, увяди́ пла́мень пре́лести,/ вити́йствуя тве́рдо богослове́сная веле́ния/ и вразумля́я всех к Боже́ственному вои́стинну позна́нию.</p>
<p>Умерщвле́на ви́дев пия́нством нече́стия Патрики́й лю́таго иге́мона,/ вскочи́, вопия́ Богоразу́мия глаго́лы/ разсева́я всем Боже́ственное сло́во ве́ры.</p>
<p><red>Богоро́дичен: </red>Неискусобра́чно Сло́во Бо́жие, о Богоро́дице, породила́ еси́, из Тебе́ воплоще́нна,/ Его́же му́ченицы, Бо́га, му́жески испове́даша,/ я́ко во́ини Сего́ и вене́чницы бы́вше.</p>
<p><red>Седа́лен, глас 8</red></p>
<p><red>Подо́бен: </red>Прему́дрости:</p>
<p>С Мена́ндром Ака́кия му́драго,/ и Полие́на, ве́рою свяще́ннаго, почти́м пе́сньми, и вели́каго Патрики́я:/ свяще́нницы бо си́и Бо́га Вседержи́теля бы́вше, ве́рою Тому́ благоугоди́ша,/ те́мже муче́ния при кончи́не жития́ све́тло сподо́бишася и А́нгелом сочета́шася./ И́мже любо́вию вопие́м:/ моли́те Христа́ Бо́га согреше́ний оставле́ние дарова́ти/ чту́щим любо́вию святу́ю па́мять ва́шу.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Небе́сную дверь и киво́т, пресвяту́ю го́ру,/ све́тлый о́блак воспои́м, неопали́мую купину́, слове́сный ра́й,/ Е́вы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́ру/ и оставле́ние дре́вних согреше́ний./ Сего́ ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му рождеству́ Твоему́.</p>
<p><red>Крестобогоро́дичен:</red></p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Песнь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча,/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Си́лою Христо́вою оде́явся, Патрики́е,/ свяще́нник бо Сего́ был еси́ и, Того́ стопа́м я́ве после́довав,/ муче́нии прине́слся еси́ еди́ному Благоде́телю, благоче́стно взыва́я:/ си́ле Твое́й сла́ва, Человеколю́бче.</p>
<p>Священноде́йственник Боже́ствен показа́лся еси́, Ака́кие,/ Боже́ственныя зари́, о́тче, насыща́яся,/ и, Христо́в му́ченик и́стинен я́влься,/ и́дольскую ле́сть оплева́л еси́./ Те́мже и ра́достною со́вестию зове́ши:/ си́ле Твое́й сла́ва, Человеколю́бче.</p>
<p>С со́нмом, Христе́, Твои́х му́ченик Мена́ндр лику́я и ра́дуяся,/ луча́ми ны́не сия́ет Твои́ми, и светоли́тии ле́по украшае́мь,/ и та́мо Тебе́, Влады́це, ра́дуяся, взыва́ет:/ си́ле Твое́й сла́ва, Человеколю́бче.</p>
<p><red>Богоро́дичен: </red>Ору́жие, Христе́, Тя ро́ждшую Всенепоро́чную стяжа́вше,/ ле́сти победи́ша кова́рства му́ченицы му́дрии/ и томи́телей ласка́ния я́ве отри́нуша./ И ны́не, венцено́сцы я́вльшеся, вопию́т:/ си́ле Твое́й сла́ва, Человеколю́бче.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма́, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Умертви́вшеся ми́ру, му́ченицы Богому́дрии, боле́зньми воздержа́ния,/ Христу́ усе́рдно принесо́стеся заколе́ния соверше́ная, себе́ поже́рше, я́коже а́гнцы,/ Влады́чним предповину́стеся Боже́ственным повеле́нием.</p>
<p>Пострада́вше зако́нно, му́ченицы всехва́льнии, венча́стеся:/ претерпе́вше бо го́рькия боле́зни и ра́ны от беззако́нных,/ на Небесе́х наслажда́тися нетле́нныя жи́зни сподо́бистеся.</p>
<p>У́мно со А́нгелы ны́не живы́й, Патрики́е блаже́нне,/ соверша́ющих честну́ю па́мять твою́ помяни́,/ ко Влады́це твои́ми моли́твами приле́жно моля́ся/ от бед изба́вити, всехва́льне.</p>
<p><red>Богоро́дичен: </red>И́стинную Богоро́дицу вси Тя позна́вше, му́ченицы сла́внии,/ из Тебе́ рожде́ннаго Бо́га Сло́ва, ве́дяще,/ пропове́даша, проти́ву греху́ ю́ношески/ и до сме́рти сопроти́вльшеся, Отрокови́це Всепе́тая.</p>
<p><red>Песнь 6</red></p>
<p><red>Ирмо́с: </red><emphasis>Бе́здна грехо́в и прегреше́ний бу́ря мя смуща́ет/ и во глубину́ ну́жднаго ре́ет мя, отча́яния,/ но Твою́ кре́пкую ру́ку мне́ простри́, яко Петро́ви,/ о Упра́вителю, и спаси́.</emphasis></p>
<p>Лик страда́льческий, от четы́рех соста́влен му́ченик и святи́тель,/ досто́йно благоле́пно уясня́емый,/ лю́дие благочести́вии, ны́не соста́вльше лик, ра́достно восхва́лим.</p>
<p>Разреша́ют теле́сныя боле́зни, страда́льцы, неду́жным/ те́плых вод от гробо́в ва́ших излия́ния,/ и стра́сти душе́вныя ва́шими Боже́ственными моли́твами ве́рою приходя́щим изменя́ются.</p>
<p>У́тро ми у́мное, во тьме прегреше́ний лежа́щу/ и в скве́рней жи́зни пребыва́ющу, моли́твами, блаже́нне, твои́ми ны́не возста́ви,/ моля́ Изба́вителя Христа́, Патрики́е.</p>
<p><red>Богоро́дичен: </red>Просвети́ мою́ ду́шу, ро́ждшая сия́ние сла́вы О́тчи,/ Де́во Богоро́дице Всепе́тая:/ Твою́ бо страда́льцы благода́ть иму́ще, мучи́телей языкобо́лия отри́нуша.</p>
<p><red>Конда́к, глас 4.</red></p>
<p><red>Подо́бен: </red>Яви́лся еси́:</p>
<p>Я́ко светосия́нен добро́тою свяще́нства/ и муче́ния кро́вию преукра́шен,/ с пострада́вшими с тобо́ю, Патрики́е, Христу́ предстоя́,/ о нас помина́й,/ я́ко страда́лец честны́й.</p>
<p><red>Песнь 7</red></p>
<p><red>Ирмо́с:       </red><emphasis>Бо́жия снизхожде́ния/ огнь устыде́ся в</emphasis> <emphasis>Вавило́не иногда́,/ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>Сла́внии му́ченицы, свяще́нства укра́шени оде́ждею,/ свое́ю кро́вию сию́ свяще́ннейшу соде́лавше,/ в Боговиде́нии лику́юще, поя́ху:/ благослове́н еси́, Бо́же оте́ц на́ших.</p>
<p>Вити́йскую лю́тость, све́том Боже́ственным озаря́емь, изобличи́л еси́, блаже́нне,/ я́ко в пещи́ тепли́цах, в ни́хже не опали́лся еси́, взыва́я:/ благослове́н еси́, Бо́же оте́ц на́ших.</p>
<p>Не терпя́ще, сла́вне, му́дрых твои́х слове́с иге́мон го́рдый,/ и́миже обличи́л еси́ прескверна́выя и лжеимени́тыя бо́ги,/ и́хже поплева́в, пел еси́, ра́дуяся:/ благослове́н еси́, Бо́же оте́ц на́ших.</p>
<p><red>Богоро́дичен: </red>Се ны́не соверши́ся Дави́да Боже́ственнаго Боже́ственное прорече́ние,/ мо́лится бо любо́вию четвери́ца му́ченик Твоему́ лицу́, Чи́стая,/ воплоще́нному из Тебе́ взыва́ющи:/ благослове́н еси́, Бо́же оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский</emphasis> <emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Венцено́сныя му́ченики, святи́тели Богому́дрыя,/ прииди́те, ра́дующеся, ве́рнии, почти́м, Христа́ велича́юще,/ дарова́вшаго сим кре́пость злочести́вых не ужаса́тися мук, пою́щим:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Свяще́ния пома́занием, муче́ния же кро́вию добропобе́дных четвери́ца украси́ся/ и сия́ет чудесы́ разли́чно па́че све́та,/ Соде́телю и Изба́вителю вопию́щи:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Победи́вше, сла́внии, де́монския полки́ и мучи́телей преще́ния не убоя́вшеся,/ венцы́ прия́сте от Христа́, всехва́льнии,/ и, я́ко победоно́снии страда́льцы, поете́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен: </red>Да ра́дуется Мена́ндр, да весели́тся Ака́кий/ и с Полие́ном све́тлый Патрики́й, лик соста́вльше,/ воплоще́нное Сло́во О́тчее от деви́ческих неискусобра́чных ложе́сн/ да пою́т непреста́нно, свяще́нницы я́вльшеся,/ Того́ превознося́ще во вся ве́ки.</p>
<p><red>Песнь 9</red></p>
<p><red>Ирмбс: </red><emphasis>Ужасе́ся о сем Не́бо/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бы́сть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Удиви́шася, зря́ще страда́льцев главы́ посека́еми, мучи́тели,/ и ду́ши любо́вию предаю́щи терпели́вно./ Христо́с же прия́т сих, упоко́ив я у Себе́,/ и́миже и исцеле́ния источа́ют, я́ко от окри́на,/ непреста́нно притека́ющим.</p>
<p>Ви́дети тща́щеся жела́емых исто́чника,/ святи́тели и му́ченики, на Небесе́х,/ вся́ко достоя́ние, е́же на земли́, оста́вльше,/ взя́стеся к высо́кому вели́честву Боже́ственнаго Ца́рствия,/ пи́щи сподо́бльшеся, е́же па́че ума́ блаже́нства.</p>
<p>Проидо́сте во́ду искуше́ний, и огнь муче́ний премину́сте,/ и ны́не я́сно, ве́чнующий страда́льцы, поко́й прия́сте в Небе́сных ски́ниих,/ в ни́хже, венцено́сцы, лику́юще непреста́нно, от бед нас изба́вите.</p>
<p><red>Богоро́дичен: </red>Яко со́лнце, па́мять страда́льцев ве́рныя осиява́ет чудесы́,/ и́бо из Тебе́, Чи́стая Де́ва, рожде́йся Бог,/ Его́же благоче́стно пропове́даша святи́и,/ сия́ преосия́ све́тло,/ прославля́яй ве́рою Того́ прише́ствие поче́тшия, я́ко обеща́.</p>
</section>
