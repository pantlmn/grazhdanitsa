<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго Игна́тия Волого́дскаго</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры, глас 8:</red></p>
<p>Ны́не приспе́ день свята́го твоего́ успе́ния,/ я́ко со́лнце, возсия́ светоза́рная твоя́ па́мять,/ лучи́ испуща́я твои́х доброде́тельных дея́ний,/ преподо́бне треблаже́нне Игна́тие,/ све́том чуде́с твои́х ра́достно весели́т/ ду́ши приходя́щих тебе́ с ве́рою,/ исцеле́ния подава́я душа́м и телесе́м на́шим./ Тем и мы у́бо, гре́шнии,/ ра́достно моли́твы де́юще,/ насыща́еми твои́ми присеще́нии,/ ве́рно ублажа́ем тя, уго́дниче Христа́ Бо́га на́шего,/ Его́же моли́ от тли и бед спасти́ся рабо́м твои́м.</p>
<p>Ра́зум твой, блаже́нне Игна́тие,/ све́том Боже́ственным сия́я,/ не оскверни́ся плотски́ми во́лями,/ но вы́ше всех ми́ра быв,/ сего́ ра́ди и чи́стая твоя́ душа́/ правове́рием блиста́ющи яви́ся,/ озаря́ет ве́рных исполне́ние,/ бесо́вское же омраче́ние отгоня́ющи/ от приходя́щих тебе́ с ве́рою./ Тем я́ко прича́стника благода́ти/ вои́стинну тя ублажа́ем, досточу́дне,/ Христа́ Бо́га моли́/ от тли и бед спасти́ рабы́ твоя́.</p>
<p>Глаго́лом Боже́ственным после́дуя/ и сим вы́ну поуча́яся,/ неосла́бно претерпе́л еси́ и темни́цы боле́зненный затво́р./ Те́мже ны́не преждепросла́вленным отце́м бы́ти ра́вен сподо́бися от Бо́га,/ Ду́ху Свято́му вообрази́вшу тя светообра́зна,/ в чудесе́х показа́ тя,/ и сего́ ра́ди неоску́дно пролива́еши/ исто́чник приснотеку́щих исцеле́ний/ от святы́я твоея́ ра́ки/ со благове́рием прише́дшим ти, Игна́тие прему́дре,/ моли́ Христа́ Бо́га/ от тли и бед спасти́ся рабо́м твои́м.</p>
<p><red>Сла́ва, глас 6:</red></p>
<p>Ка́ко тя, преподо́бне Игна́тие, по достоя́нию воспое́м/ или́ ки́ими пе́сненными добро́тами венча́ем?/ Кто бо, слы́ша безме́рное твое́ смире́ние/ и терпе́ние, е́же в ско́рбех, не удиви́тся,/ и е́же ко всем кро́тостное и беззло́бное,/ и по святе́м твое́м преставле́нии/ к неду́гующим душе́ю ми́лование, исправле́ние,/ и к су́щим в беда́х и боле́знех ско́рое поможе́ние,/ и всех, благоле́пне, в ну́ждных посещение?/ И ны́не, соше́дшеся в па́мяти твое́й,/ честну́то твою́ и многоцеле́бную ра́ку облобыза́ем, глаго́люще:/ ра́дуйся, страстоте́рпче Христо́в,/ темни́чным озлобле́нием непобеди́мый,/ но при́сно победи́вый диа́вола свои́м кре́пким терпе́нием./ Ра́дуйся, блаже́нне,/ венце́м венча́ся от Вседержи́теля Бо́га,/ Его́же моли́ спасти́ся душа́м на́шим.</p>
<p><red>И ны́не, Богоро́дичен: Кто Тебе́ не ублажи́т:</red></p>
<p><red>Вход. Проки́мен дне. И чте́ния три преподо́бническая </red><emphasis><red>(зри 21 мая).</red></emphasis></p>
<p><red>На лити́и стихи́ры, глас 3:</red></p>
<p>Боже́ственным ра́зумом утверди́вся,/ от млады́х ногте́й, преподо́бне,/ Христу́ во след идти́ вожделе́л еси́,/ и сего́ ра́ди, я́ко и на Ио́сифа,/ враг искуше́ние наведе́ на тя,/ затво́ру темни́чному подклони́ тебе́ озлобле́ньми мно́гими,/ хотя́ от Бо́га преклони́ти ду́шу твою́./ Ты же, преподо́бне, укрепля́емь свы́ше благода́тию,/ непобеди́м обре́теся все́ми того́ приложе́нии,/ но, я́ко кре́пкий адама́нт, победи́ сего́ тве́рдым терпе́нием./ Тем и, возлю́бленне,/ по мно́зех доброде́телех, я́ко фи́никс, процве́л еси́,/ не даде́ себе́ поко́я, ни ослабле́ния,/ но при́сно удруча́ше плоть свою́ посто́м и моли́твами,/ день и нощь прилежа́ше Бо́гови,/ и на коне́ц жития́ украше́ние а́нгельское,/ вели́кий о́браз восприя́л еси́,/ оты́де ко Го́споду, ра́дуяся./ Ему́же о нас с ли́ки святы́х моли́ся,/ соверша́ющих при́сно па́мять твою́.</p>
<p>Ду́шу ми́лостиву име́я и чи́сто помышле́ние,/ се́рдце сокруше́нно и смире́нно, бо́дростию укра́шено,/ и к Бо́гу ве́ру непосты́дну со благоразсу́дным благодаре́нием/ во у́зных утесне́ниих и в ско́рбных нахожде́ниих,/ сего́ ра́ди скорбя́ща бра́та своего́ утеша́ше, глаго́ля:/ бра́те, не скорби́, но претерпи́м маловре́менное сего́ утесне́ния,/ да полу́чим от Бо́га ми́лость в день осужде́ния.</p>
<p>Ни ми́ра возмуще́ние, ни вла́сти удержа́ние,/ ни сла́ва вре́менная, ниже́ тле́емое бога́тство,/ твоея́ к Бо́гу любве́ не возмого́ша соврати́ти,/ но вся, я́же в ми́ре, оплева́в, отри́ну/ и темни́чный затво́р на мно́га ле́та,/ я́ко наслажде́ние све́та, ра́достно подъя́л еси́,/ те́мже ны́не Христо́ви предстои́ши со А́нгельскими ли́ки,/ моли́ непреста́нно град твой сохрани́ти/ и святу́ю твою́ оби́тель от злых прихожде́ний,/ и христоимени́тое мно́жество в ве́ре утверди́ти,/ и спасти́ ду́ши на́ша.</p>
<p><red>Сла́ва, глас 2:</red></p>
<p>Свяще́нное твое́ житие́/ све́том невеще́ственным трисо́лнечнаго Божества́ озари́вся,/ преподо́бне Игна́тие,/ нощь непостоя́ннаго жития́ сего́ пре́йде непоткнове́нно,/ чистото́ю сия́я, моли́твою и посто́м укра́шен яви́ся,/ я́ко со́лнце, сердца́ ве́рных озаря́я./ Свята́я твоя́ ра́ка чуде́с лучи́ испуща́ет/ приходя́щим ве́рою пра́вою и те́плым жела́нием,/ те́мже, припа́дающе, мо́лимся:/ испроси́ у Христа́ Бо́га стране́ на́шей/ безмяте́жное пребыва́ние от наве́т вра́жиих,/ побе́ды на враги́ дарова́ние,/ и умире́ние ми́рови,/ и спасе́ние душа́м на́шим.</p>
<p><red>И ны́не, пра́здника.</red></p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>Дом Свята́го Ду́ха —/ се́рдце свое́ к Бо́гу возложи́,/ воздыха́нии тя́жкими сие́ сломи́л еси́,/ преподо́бне Игна́тие,/ плоть соедини́в ду́хови.</p>
<p><red>Стих:    </red>Честна́ пред Го́сподем/ смерть преподо́бных Его́.</p>
<p>Дом ве́ры и терпе́ния,/ честна́я твоя́ ра́ка весели́т всех,/ приходя́щих с ве́рою/ во святу́ю твою́ оби́тель,/ чудеса́ оби́льно излива́ющи.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дом и жили́ще Христо́во,/ Богому́дре Игна́тие, был еси́,/ те́мже и нас/ Тому́ до́мы соде́лай,/ и́же святу́ю твою́ па́мять почита́ющих.</p>
<p><red>Сла́ва, глас 6:</red></p>
<p>Свята́го ко́рене ру́сскаго/ равноапо́стольнаго вели́каго кня́зя Влади́мира/ плод прекра́сен процвете́,/ преподо́бне Игна́тие,/ тем и в па́мяти твое́й пе́сньми и пе́нии восхва́лим/ и, ублажа́юще тя, глаго́лем:/ ра́дуйся, я́ко свята́я твоя́ чи́стая душа́ на Небеса́ востече́, веселя́ся,/ пра́ведных же ли́цы срето́ша ю, ра́достне вопию́ще:/ сла́ва Бо́гу, укре́пльшему тя,/ е́же одоле́ти врагу́, хотя́щему препя́ти во след Бо́га стопы́ твоя́,/ и сего́ ра́ди селе́ния Небе́сная прия́ша тя/ я́ко сожи́теля своего́,/ и и́стиннаго граждани́на Го́рняго Иерусали́ма,/ и предстоя́теля со святы́ми А́нгелы пресвяты́я сла́вы,/ ея́же велеле́пие насыща́яся,/ помина́й нас, чту́щих святу́ю па́мять твою́.</p>
<p><red>Тропа́рь, глас 2:</red></p>
<p>В житии́ свое́м мно́ги ско́рби претерпе́л еси́, блаже́нне,/ и терпе́ния ра́ди вене́ц от Бо́га прия́л еси́,/ и по сме́рти свое́й чудотво́рец показа́лся еси́,/ того́ ра́ди па́мять твою́ пе́сньми почита́ем,/ преподо́бне о́тче наш Игна́тие,/ моли́ся, предстоя́ Святе́й Тро́ице,/ держа́ве сро́дник твои́х богоуго́дней бы́ти/ и сыново́м Росси́йским спасти́ся.</p>
<p><red>Сла́ва, и ны́не, Богоро́дичен.</red></p>
<p><red>НА УТРЕНИ</red></p>
<p><red>На </red>Бог Госпо́дь:<red> тропа́рь пра́здника, два́жды. Сла́ва, святаго. </red>И ны́не,<red> пра́здника.</red></p>
<p><red>По 1-м стихосло́вии седа́лен, глас 8.</red></p>
<p><red>Подо́бен: </red>Прему́дрости:</p>
<p>Просвети́вся от ю́ности Христо́вою благода́тию, преподо́бне,/ целому́дрием и мно́гим терпе́нием житие́ сконча́л еси́ до́бре/ и того́ ра́ди по Боже́ственнем твое́м преставле́нии да́ром чуде́с обогати́ся./ Честна́я твоя́ ра́ка от Всеси́льнаго Бо́га исцеле́ние подава́ет с ве́рою приходя́щим и вопию́щим ти:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю твою́ па́мять.</p>
<p><red>Сла́ва, и ны́не, Богоро́дичен:</red></p>
<p>В кал грехо́вный впадо́х, и несть ми постоя́ния,/ лю́те погрузи́ мя бу́ря согреше́ний мои́х,/ но, я́ко ро́ждшая Сло́во, Еди́наго Человеколю́бца, на мя, раба́ Своего́, при́зри/ и изба́ви мя грехо́вных скверн, и страсте́й душе́вных, и вся́каго озлобле́ния,/ Богоро́дице Неискусому́жная, моли́ Христа́ Бо́га грехо́в оставле́ние дарова́ти,/ Тя бо и́мамы наде́жду, раби́ Твои́.</p>
<p><red>По 2-м стихосло́вии седа́лен, глас 1.</red></p>
<p><red>Подо́бен: </red>Ка́мени занеча́тану:</p>
<p>От ю́ности своея́, я́ко све́тел свети́льник, чистоты́ ра́ди просвети́вся, блаже́нне,/ удали́вся бу́их ю́нош сожи́тельства и всего́, сла́бящаго по́мысл,/ и зе́льным воздержа́нием умертви́в плотско́е свире́пство,/ те́мже и на высоту́ безстра́стия взы́де,/ я́ко А́нгел, пожи́л еси́, посрами́в бесо́вское шата́ние./ И мы у́бо ревну́ем, ели́ко по си́ле, преподо́бне Игна́тие, и зове́м:/ сла́ва Да́вшему ти кре́пость,/ сла́ва Венча́вшему тя,/ сла́ва Подава́ющему тобо́ю всем исцеле́ние.</p>
<p><red>Сла́ва, и ны́не, Богоро́дичен:</red></p>
<p>Гаврии́лу веща́вшу Тебе́, Де́во, ра́дуйся,/ со гла́сом воплоща́шеся всех Влады́ка/ в Тебе́, святе́м киво́те,/ я́коже рече́ пра́ведный Давид,/ яви́лася еси́ ши́ршая Небе́с,/ поноси́вши Зижди́теля Твоего́:/ сла́ва Все́льшемуся в Тя;/ сла́ва Проше́дшему из Тебе́;/ сла́ва Свободи́вшему нас рождество́м Твои́м.</p>
<p><red>По полиеле́и седа́лен, глас 8:</red></p>
<p>Укрепи́ тя Госпо́дь претерпе́ти в ми́ре сем ско́рбная,/ и сего́ ра́ди в доброде́телех, я́ко фи́никс, процве́л еси́,/ и Той тя преста́ви на ве́чныя оби́тели, с ли́ки преподо́бных весели́тися./ И честну́ю твою́ ра́ку на земли́ чудесы́ просла́ви Христо́с Бог наш,/ Его́же моли́, преподо́бне Игна́тие, согреше́нием оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию,/ вси ублажа́ем, ро́ди челове́честии,/ О́гнь бо всели́ся в Тя Божества́/ и я́ко Младе́нца дои́ши Зижди́теля и Го́спода./ Те́мже, А́нгельский собо́р и челове́ческий род, досто́йно сла́вим пресвято́е рождество́ Твое́ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ воспева́ющим пресвято́е рождество́ Твое́.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 8:</red></p>
<p>Ра́дуйся и весели́ся, преимени́тый гра́де Во́логда,/ красу́йся и лику́й, христоимени́тое ста́до богоизбра́нное,/ преподо́бнаго чудотво́рца Игна́тия зря́ще внутрь себе́,/ но́вое сокро́вище, Бо́гом дарова́нное,/ цельбоно́сный гроб чудотво́рный,/ в не́мже положе́н бысть ца́рскаго се́мене клас богодарова́нный,/ драго́е те́ло преподо́бнаго Игна́тия,/ весь мир озаря́ющее чуде́сными сия́нии,/ подаю́щее исцеле́ние ско́рое приходя́щим к нему́ с ве́рою,/ те́мже непреста́нно вопие́м:/ о всеблаже́нне Игна́тие,/ моли́ Христа́ Бо́га пода́ти нам на враги́ посо́бие,/ и ми́ру умире́ние, и спасе́ние душа́м на́шим.</p>
<p><red>Кано́н, глас 8 </red></p>
<p><red>Песнь 1</red></p>
<p><red>Ирмо́с: </red><emphasis>Пои́м Го́сподеви</emphasis>,/ <emphasis>прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis></p>
<p>Го́споди, Бо́же спасе́ния моего́,/ упра́ви ум мой и просвети́ о́чи се́рдца моего́,/ да воспою́ све́тло Твоего́ рачи́теля торжество́,/ в па́мяти его́ зове́м, веселя́щеся, сла́вно бо просла́вися.</p>
<p>Услы́шав, преподо́бне, Ева́нгельская словеса́ и сия́ насади́ в души́ свое́й,/ крест Хри́стов на ра́мо взем, после́дова Ему́ невозвра́тным по́мыслом, поя́:/ сла́вно бо просла́вися.</p>
<p>Сподо́бися от Бо́га возлю́блен бы́ши чистоты́ ра́ди се́рдца твоего́ и нра́ва пра́ваго,/ в ско́рбех и беда́х неосла́бнаго терпе́ния,/ и сих ра́ди венча́ тя Небе́сными венцы́, пою́щу ти:/ сла́вно бо просла́вися.</p>
<p><red>Богоро́дичен: </red>Я́ко ло́жницу Боже́ственную и ле́ствицу Небе́сную,/ кади́льницу же невеще́ственную, во светоно́сных ложесна́х Свои́х поне́сшую Христа́,/ Богоизбра́нную Отрокови́цу Мари́ю вси ублажи́м.</p>
<p><red>Песнь 3</red></p>
<p><red>Ирмо́с:    </red><emphasis>Утверди́ся се́рдце мое во Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,/ возвесели́хся о спасе́нии Твое́м.</emphasis></p>
<p>Подо́бен бысть А́нгелом, преподо́бне, жития́ чистото́ю укра́шен,/ поревнова́л еси́ пра́отцем: И́ову — во страсте́х, Ио́сифу — во искуше́ниих,/ терпе́ния ве́лий столп показа́ся, те́мже вопие́ши:/ утверди́ся се́рдце мое́ о Го́споде.</p>
<p>Укорени́ся в души́ твое́й, преподо́бне Игна́тие,/ моли́тва непреста́нна, разсужде́ние доброразсу́дное, па́мять сме́ртная,/ и сих ра́ди житие́ сие́ пре́йде без преткнове́ния от вра́жиих наве́т, вопия́:/ утверди́ся се́рдце мое́ о Го́споде.</p>
<p>Ле́вственно те́ло стяжа́в от младе́нства, преподо́бне Игна́тие,/ не умокри́вся вода́ми страсте́й,/ не возбуя́ся<a type="note" xlink:href="#note51">51</a> се́рдце твое́ ласкосе́рдыми сластолю́бии,/ весь возложи́ себе́ Бо́гови, вопия́:/ утверди́ся се́рдце мое́ о Го́споде.</p>
<p><red>Богоро́дичен: </red>Святы́х А́нгел су́щи святе́йши,/ сих Соде́теля во Свое́й утро́бе поне́сшая, родила́ еси́,/ Богоотрокови́це Чи́стая, Изба́вителя челове́ком,/ те́мже Ти согла́сно вопие́м:/ утверди́ся се́рдце мое́ о Го́споде.</p>
<p><red>Ин конда́к, глас 8:</red></p>
<p>Чи́сто житие́ на земли́ ножи́л еси́,/ ду́шу и те́ло без скве́рны соблю́л еси́/ и терпе́ния ра́ди своего́ мзду восприя́л еси́./ И ны́не на Небесе́х со А́нгелы веселя́ся, преподо́бне о́тче Игна́тие,/ моли́ся непреста́нно Христу́ Бо́гу о всех нас, почита́ющих па́мять твою́/ и притека́ющих к ра́це моще́й твои́х.</p>
<p><red>Седа́лен, глас 4:</red></p>
<p>Приспе́ честна́го твоего́ успе́ния светоно́сная па́мять, блаже́нне Игна́тие,/ просвеща́я ду́ши на́ша, пра́зднующих све́тло,/ и, в па́мяти твое́й веселя́щеся, Христа́ непреста́нно сла́вим.</p>
<p><red>Сла́ва, и ны́не, Богоро́дичен:</red></p>
<p>И́же на Престо́ле херуви́мстем седя́й, в не́дрех Оте́ческих пребыва́яй,/ я́ко на престо́ле святе́м Свое́м седи́т, Влады́чице, на ло́ну Твое́ю пло́тию,/ Бог бо вои́стинну воцари́ся над все́ми язы́ки, и разу́мно пое́м Ему́,/ Его́же моли́ спасти́ся рабо́м Твои́м.</p>
<p><red>Песнь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва,</emphasis> <emphasis>Человеколю́бче.</emphasis></p>
<p>И́же на земли́ Христа́ ра́ди смири́вся от млады́х ногте́й, преподо́бне Игна́тие,/ высоту́ благоро́дия оста́вль, те́сным путе́м и ско́рбным ше́ствуя в житии́ сем,/ сего́ ра́ди Небе́сных венце́в сподо́бися от Бо́га, зову́щу ти:/ си́ле Твое́й сла́ва, Человеколю́бче.</p>
<p>Бу́дущих благ жела́я наслади́тися, преподо́бне,/ плоть свою́ поработи́в ду́хови,/ и тем вы́ше всех мудрова́ний ми́ра сего́ бысть,/ освяще́нно Бо́жие жили́ще показа́ся,/ но и по святе́м твое́м преставле́нии с ли́ки безпло́тных вопие́ши Христо́ви:/ си́ле Твое́й сла́ва, Человеколю́бче.</p>
<p>Украси́ся, блаже́нне, де́йством Свята́го Ду́ха,/ взыска́л еси́ пре́жнее оте́чество, погубле́нное родонача́льники дре́вле,/ и дарова́ния терпе́ния ра́ди прия́т от Христа́ Бо́га — чуде́с де́йство,/ сего́ ра́ди пое́м непреста́нно:/ си́ле Твое́й сла́ва, Человеколю́бче.</p>
<p><red>Богоро́дичен: </red>Преукраше́нна Боже́ственною сла́вою/ И́же вся́ческая от не су́щих соста́вльшаго сло́вом,/ Бо́га сло́во родила́ еси́, Челове́ка вои́стинну бы́вша,/ Его́же о нас моли́ти не преста́й, Богоро́дице, Ма́ти Присноде́во, ве́рою Ти зову́щих:/ си́ле Твое́й сла́ва, Человеколю́бче.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Жела́нием, блаже́нне, Христу́ после́довав и Того́ любо́вию па́че огня́ распали́вся,/ в целому́дрии и незло́бии пре́йде жития́ сего́ пучи́ну,/ ко приста́нищу приста́л еси́ а́нгельскаго пребыва́ния, сего́ ра́ди и мы вопие́м:/ пути́ на́ша напра́ви, мо́лимся.</p>
<p>Естество́м, преподо́бне Игна́тие, кро́ток и ми́лостив,/ не оста́ви нас, чад свои́х, предстоя́щих святе́й твое́й ра́це и моля́щихся тебе́,/ покры́й нас от наве́т вра́жиих святы́ми твои́ми моли́твами и пути́ на́ша напра́ви.</p>
<p>Поуча́яся, блаже́нне, во псалме́х, и пе́ниих, и в пе́снех духо́вных день и нощь,/ тем и без поро́ка му́ченически жизнь свою́ препроводи́л еси́ в затво́ре темни́чнем./ Сего́ ра́ди и по сме́рти свята́я твоя́ ра́ка исцеле́ние подае́т с ве́рою зову́щим:/ пути́ на́ша напра́ви, мо́лимся.</p>
<p><red>Богоро́дичен: </red>Моли́ И́же из Тебе́ ро́ждшагося Го́спода, Де́во Отрокови́це Чи́стая,/ сохрани́ рабы́ Твоя́ от сопроти́вных обстоя́ний и бесо́вскаго озлобле́ния,/ и́же Тя и́стинную Ма́терь Бо́жию испове́дающих, Влады́чице,/ и пути́ на́ша напра́ви, мо́лимся.</p>
<p><red>Песнь 6</red></p>
<p><red>Ирмо́с: </red><emphasis>Очи́сти мя, Спа́се, </emphasis><emphasis>/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Основа́ние непоколеби́мое в души́ свое́й страх Бо́жий положи́в, преподо́бне,/ посто́м, и бде́нием, и моли́твами простира́яся,/ вся ско́рбная Его́ ра́ди в жи́зни сей претерпе́л еси́,/ тем и святу́ю ду́шу свою́ в ру́це Его́ чи́сте преда́, вопия́ше:/ к Тебе́, Го́споди, воззва́х, и услы́ша мя.</p>
<p>Мно́гими труды́ и по́ты, преподо́бне, зе́млю се́рдца своего́ обнови́в/ и сию́ насе́яв се́менем благоче́стия, прекра́сная Сло́ву пшени́ца яви́ся,/ плод принесе́ Ему́ себе́ стори́чный, вопия́:/ к Тебе́ воззва́х, и услы́ша мя.</p>
<p><red>Богоро́дичен: </red>Избра́ Тебе́ Госпо́дь во всех ро́дех,/ Благослове́нная в жена́х, Непоро́чная Де́во Богоро́дице,/ я́ко прекра́сное Бо́гу селе́ние, простра́нную Боже́ственную ло́жницу,/ и киво́т святы́ни, и све́щник, и трапе́зу, Чи́стая, и сего́ ра́ди аз вопию́:/ услы́ши мя, Влады́чице, спасе́ние мое́.</p>
<p><red>Конда́к, глас 8:</red></p>
<p>Изря́дная о́трасле благочести́ваго ко́рене,/ ди́вный благоро́дный цве́те,/ избра́нный от пеле́н благода́тию Христо́вою,/ возлю́бленный от ю́ности Ду́хом Святы́м,/ де́вственное процвете́ние, Игна́тие блаже́нне,/ <red>Днесь</red>, соше́дшеся, ве́рнии, в па́мять твою́,/ похва́льными венцы́ честну́ю твою́ главу́ венча́юще, зове́м:/ ра́дуйся, преподо́бне, сосу́де Свята́го Ду́ха, всея́ Росси́йской земли́ удобре́ние.</p>
<p><red>И́кос:</red></p>
<p>Си́лою укрепи́вся Всеси́льнаго Бо́га, блаже́нне,/ на стра́сти па́губныя, я́ко безпло́тен, подвиза́вся,/ и ра́вно А́нгелом житие́ пожи́л еси́, благоро́дия высоту́ оста́вль,/ и вся, я́же в ми́ре сла́дкая и кра́сная, возненави́де, чи́стым се́рдцем после́дова Христу́,/ те́мже от всех слы́шиши:/ ра́дуйся, преподо́бне Игна́тие, о́трасле от ко́рене свята́го царя́ Васи́лия,/ просвети́вшаго святы́м Креще́нием Ру́сскую зе́млю;/ ра́дуйся, отца́ благове́рна плод и ма́тере благочести́выя прозябе́ние;/ ра́дуйся, Христа́ ра́ди претерпе́вый темни́чный затво́р до́блественне;/ ра́дуйся, я́ко твоему́ терпе́нию А́нгели удиви́шася и челове́цы по́льзовашася твои́м незло́бием;/ ра́дуйся, Небе́сный челове́че и земны́й А́нгеле, Свята́го Ду́ха жили́ще;/ ра́дуйся, Го́рняго Иерусали́ма граждани́не и соприча́стниче преподо́бным;/ ра́дуйся, я́ко Тро́ице предстоя́, о нас мо́лишися непреста́нно;/ ра́дуйся, оте́честву на́шему похвало́ и утвержде́ние,/ его́же соблюди́ моли́твами твои́ми от враг ненаве́тно, да вси вопие́м ти:/ ра́дуйся, Игна́тие Богому́дре, всея́ Росси́йския земли́ удобре́ние.</p>
<p><red>Песнь 7</red></p>
<p><red>Ирмо́с: </red><emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>Иму́ще тя к Бо́гу христоимени́тии лю́дие кре́пка моли́твенника, блаже́нне,/ и в печа́лех засту́пника, побо́рника же нера́тна к проти́вных ополче́нию,/ от всех бед спаса́еми моли́твами твои́ми, сви́те, непреста́нно вопие́м:/ благослове́н Бог оте́ц на́ших.</p>
<p>Любо́вию Христо́вою, Богому́дре Игна́тие, просвети́вся,/ доброде́телей ве́лий храм Бо́жий показа́ся, не оскверни́в души́ своея́ добро́ты,/ тем и по честне́м твое́м преставле́нии, Святе́й Тро́ице со А́нгелы предстоя́, вопие́ши:/ благослове́н Бог оте́ц на́ших.</p>
<p>Услы́ши моле́ние раб твои́х, преподо́бне Игна́тие,/ хода́тайствуй Святе́й Тро́ице моли́твами твои́ми,/ да́руй правосла́вным лю́дем побе́ду и одоле́ние на вся враги́/ и вознеси́ рог ве́рных, вра́жия возноше́ния уничижи́ и возвесели́ пою́щия:/ благослове́н Бог оте́ц на́ших.</p>
<p><red>Богоро́дичен: </red>Его́же родила́ еси́, Го́спода, Влады́чице Чи́стая,/ не преста́й моля́щи изъя́ти мя при́сно от враг, оскорбля́ющих ду́шу мою́,/ и тя́жкое бре́мя грехо́в мои́х расточи́, Богоневе́стная,/ я́ко да, ра́дуяся, вопию́:/ благослове́н Плод чре́ва Твоего́.</p>
<p><red>Песнь 8</red></p>
<p><red>Ирмо́с: </red><emphasis>Победи́тели мучи́теля и пла́мене/ благода́тию Твое́ю бы́вше,/ за́поведем Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</emphasis></p>
<p>И́же весь Бо́гови от ю́ности освяти́вся, преподо́бне Игна́тие, и к Нему доброде́тельми прибли́жився,/ тле́нная бо вся, я́ко ме́рзость вмени́ и Небе́сное бога́тство насле́дова, вопия́:/ благослове́н Бог оте́ц на́ших.</p>
<p>Любо́вию приими́, блаже́нне, хвалу́ недосто́йных усте́н и скве́рнаго моего́ язы́ка,/ вем бо, о́тче, я́ко Святу́ю Тро́ицу чи́сте зри́ши, а́нгельская прие́мля хвале́ния,/ не пре́зри дете́й немова́ние, я́ко оте́ц чадолюби́в, вопия́:/ благослови́те, вся дела́ Госпо́дня, Го́спода.</p>
<p>Исцеле́ний благода́ть Христо́с тебе́ дарова́:/ больны́я исцеля́ти, слепы́м прозре́ние дарова́ти,/ хромы́м хожде́ние, сухи́м исправле́ние,/ и вся́ческая от Го́спода прия́т, я́ко че́стен до́бльственник, и венце́м от Него́ венча́ся, вопия́:/ благослови́те, вся дела́ Госпо́дня Го́спода.</p>
<p><red>Богоро́дичен: </red>И́же Ада́ма Соде́тель в ложесна́х Твои́х зи́ждится, Чи́стая,/ и млеко́м пита́ется Пита́яй вся́кое дыха́ние, Де́во Богоро́дице,/ те́мже Тя, я́ко Ма́терь Бо́жию, ве́рнии, прославля́ем и превозно́сим Чи́стую во ве́ки.</p>
<p><red>Песнь 9</red></p>
<p><red>Ирмо́с: </red><emphasis>Чи́стую сла́вно почти́м, лю́дие, Богоро́дицу,/ огнь Божества́ прии́мшую во чре́ве неопа́льно,/ пе́сньми велича́ем.</emphasis></p>
<p>И́же не в гада́нии, ни в се́ни, но чи́сто зри́ши Святу́ю Тро́ицу, преподо́бне Игна́тие,/ моли́, мо́лим ти ся, с Богома́терию, чи́сто ро́ждшею Христа́ Бо́га,/ дарова́ти правосла́вным лю́дем побе́ду на враги́ и грехо́в отпуще́ние.</p>
<p>Жития́ сего́ многому́тное мо́ре безпреткнове́нно преше́л еси́, преподо́бне,/ корми́тельницу Ма́терь Бо́жию име́я себе́, наставля́ющу тя,/ те́мже ны́не с ли́ки святы́х веселя́ся, моли́ Христа́ Бо́га,/ да пода́ст це́рквам благоле́пие, и ми́ру умире́ние, и душа́м на́шим ослабле́ние.</p>
<p>Потщи́ся на моли́тву ко Христу́, блаже́нне, с преподо́бным Дими́трием,/ смоле́бники прии́м А́нгельския ли́ки,/ да оте́чество твое́ це́ло и невреди́мо сохрани́т, от враг ви́димых ненаве́тно,/ да тя вы́ну ублажа́ем.</p>
<p><red>Богоро́дичен: </red>Све́та Боже́ственнаго прия́телище, и́же луча́ми Божества́ мир озари́вшаго,/ на руку́ поноси́вши, Богоблагода́тная,/ мост же и ле́ствица, на высоту́ возводя́щи земны́я, Де́во./ Те́мже, ве́рнии, ублажа́юще, Тя велича́ем.</p>
<p><red>Свети́лен:</red></p>
<p>Я́ко заря́ у́тренняя и я́ко пресве́тлое со́лнце, возсия́ па́мять твоя́, преподо́бне,/ я́же в ми́ре су́щим сердца́ озаря́ющи Боже́ственною све́тлостию,/ ты бо терпе́ния ра́ди све́та и дне сын вои́стинну показа́ся./ Те́мже, в па́мяти твое́й соше́дшеся, тебе́ велича́ем.</p>
<p><red>Сла́ва, и ны́не, Богоро́дичен:</red></p>
<p>Му́дрость соста́вную и Сло́во Пресу́щное,/ Врача́ всем — Христа́ ро́ждши, Де́во,/ стру́пы и я́звы души́ моея́ исцели́, лю́тыя и мно́го небрего́мыя,/ и се́рдца моего́ мно́гая стра́стная уста́ви помышле́ния.</p>
<p><red>На хвали́тех стихи́ры, глас 4.</red></p>
<p><red>Подо́бен: </red>Дал еси́ зна́мение:</p>
<p>Дал еси́, Го́споди Бо́же,/ терпе́ния му́жество уго́днику Своему́,/ его́же Дух Святы́й измла́да возлюби́,/ и, Сим наставля́емь, претерпе́ темни́чное озлобле́ние,/ доброде́телию и де́лы сия́я,/ целому́дрием украша́емь и кро́тостию,/ тем Твое́ человеколю́бное смотре́ние сла́вим,/ Иису́се Всеси́льне,/ Спа́се душ на́ших.</p>
<p>Дал еси́, Христе́, блаже́нному Игна́тию/ вся претерпе́ти ско́рбная, я́коже Ио́сифу,/ сего́ бо в темни́це сла́вна пред фарао́ном показа́/ и всему́ Изра́илю пита́теля,/ та́ко и преподо́бнаго сего́ просла́ви,/ обогати́в того́ чуде́с де́йством,/ дарова́ти неду́жным оби́льно исцеле́ния./ Тем Твое́ человеколю́бное смотре́ние сла́вим,/ Иису́се Всеси́льне,/ Спа́се душ на́ших.</p>
<p>Дал еси́, Влады́ко, уго́днику Своему́/ добро́ты разу́мныя увязе́ние,/ и ца́рствия благоле́пие,/ и вене́ц пра́вды терпе́ния ра́ди,/ и с ли́ки преподо́бных чи́сте зре́ти/ Божества́ Твоего́ сла́ву же и красоту́,/ и со А́нгелы весели́тися, вопия́:/ Твое́ человеколю́бное смотре́ние сла́вим,/ Иису́се Всеси́льне,/ Спа́се душ на́ших.</p>
<p><red>Сла́ва, глас 8:</red></p>
<p>Доброде́телей твои́х исправле́ния, Богому́дре Игна́тие,/ умасти́ша ве́рных сердца́,/ целому́дрием бо и благове́рием,/ я́ко багряни́цею многоце́нною, оде́явся непоро́чне,/ пра́вдою же и кротостию, яко Боже́ственным пресве́тлым венце́м, увязе́ся/ и темни́чным озлобле́нием, я́ко непобеди́м, просла́вися./ Те́мже и со стра́ждущими Христа́ ра́ди/ Ца́рство Небе́сное у Христа́ восприя́л еси́,/ Ему́же с ни́ми предстоя́,/ о нас моли́ся, свя́те,/ спасти́ся душа́м на́шим.</p>
<p><red>И ны́не, Богоро́дичен:</red></p>
<p>Влады́чице, приими́ моли́твы раб Твои́х,/ и изба́ви нас/ от вся́кия ну́жды и печа́ли.</p>
<p><red>Славосло́вие вели́кое и отпу́ст.</red></p>
<p><red>На Литурги́и слу́жба преподо́бническая.</red></p>
</section>
