<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го благове́рнаго кня́зя Дома́нта, нарече́ннаго во свято́м Креще́нии Тимофе́я, Пско́вскаго чудотво́рца</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры, глас 4.</red></p>
<p><red>Подо́бен: </red>Дал еси́ зна́мение:</p>
<p>Дал еси́, Христе́ Бо́же наш,/ гра́ду Твоему́ Пско́ву и лю́дем Твоего́ уго́дника,/ благове́рнаго кня́зя Тимофе́я Дома́нта,/ не от Иерусали́ма, ниже́ от Ри́ма прише́дша,/ но от стран и от язы́ка, не зна́ющаго Тя,/ в позна́ние Твоего́ и́стиннаго ра́зума,/ и ны́не Святе́й Тро́ице моле́бника, неотсту́пно предстоя́ща,/ Благове́рный кня́же Тимофе́е,/ моли́ся Святе́й Тро́ице/ спасти́ и просвети́ти души́ на́ша.</p>
<p>Преблаже́нне кня́же Тимофе́е,/ подо́бник был еси́ дре́внему патриа́рху Авраа́му:/ он бо слы́ша сыновца́ своего́ Ло́та плене́на,/ кре́пце пресеца́л еси́ полки́ иноплеме́нник;/ ты же, преблаже́нне кня́же Тимофе́е, и по сме́рти, я́ко жив,/ ва́рварская и лати́нская нахожде́ния побежда́еши/ и лю́ди, вруче́нныя тебе́, от вся́ких бед сохраня́еши/ и Пресвяте́й Тро́ице в дар приво́диши,/ Е́йже моли́ся, блаже́нне Тимофе́е,/ спасти́ и просвети́ти ду́ши на́ша.</p>
<p>Ди́вно позна́ние/ и ве́ра и́стинна к Бо́гу твоего́ обраще́ния,/ о благове́рне кня́же Тимофе́е,/ не́си бо слы́шал от роди́телей свои́х/ уче́ния по христиа́нстей ве́ре,/ но от старе́йшаго бра́та, во Святе́й Горе́ и́ночествующаго,/ словесы́ уве́рися,/ оста́вль оте́ческаго безбо́жия мра́чную тьму́,/ и прии́де ко све́ту Трисия́тельнаго Божества́/ и, я́ко муж соверше́н, в гра́де Пско́ве украси́ся/ оде́ждею Боже́ственнаго Креще́ния,/ те́мже и ны́не храм Пресвяты́я Тро́ицы тобо́ю красу́ется,/ име́я в себе́ ра́ку моще́й твои́х, блаже́нне,/ Е́йже моли́ся/ спасти́ и просвети́ти ду́ши на́ша.</p>
<p>Ду́хом Бо́жиим наставля́емь,/ вся оте́ческая нече́стия оста́вль,/ прише́л еси́ в богоспаса́емый град Псков,/ преблаже́нне кня́же Тимофе́е,/ и, напра́вив но́зе своя́ на богоуго́дну стезю́,/ притече́ ко свято́му Креще́нию,/ столп кре́пости от лица́ вра́жия был еси́,/ я́ко Небе́сный челове́к и земны́й А́нгел,/ ва́рварския и лати́нския полки́ побежда́я,/ град же и лю́ди от нахожде́ния сих избавля́я,/ и ны́не, блаже́нне кня́же Тимофе́е,/ моли́ся Святе́й Тро́ице/ спасти́ и просвети́ти ду́ши на́ша.</p>
<p><red>Сла́ва, глас 8:</red></p>
<p>Прииди́те, ру́сстии собо́ри,/ и ви́дите украше́ние ца́рское —/ благове́рнаго кня́зя Тимофе́я Дома́нта,/ псалмы́ и пе́нии, благоче́стно соше́дшеся,/ досто́йную че́сть, я́ко нача́льнику и храни́телю, воздади́м,/ многоцеле́бныя его́ мо́щи обстоя́ще,/ любе́зно облобыза́ем и возопие́м, глаго́люще:/ о благове́рный Тимофе́е,/ не от Ри́ма возсия́л еси́, ниже́ от Сио́на, Богоблаже́нне,/ но в Ру́сстей земли́ яви́лся еси́ чудотво́рец пресла́вен,/ исцеле́ния подава́еши неоску́дно всем, приходя́щим с ве́рою,/ я́ко богопочте́нный измла́да Христо́ве ве́ре споспе́шник,/ це́рквам засту́пник, пле́нным свободи́тель,/ от Бо́га обогати́ся нетле́нными венцы́,/ со А́нгелы святы́ми моли́ся Пресвяте́й Тро́ице, свя́те,/ сохрани́ти от вся́ких зол страну́ на́шу,/ град и лю́ди,/ и́же тя при́сно в пе́снех благоче́стно почита́ющия.</p>
<p><red>И ны́не, Богоро́дичен.</red></p>
<p><red>Вход. Проки́мен дне. И чте́ния 3 преподо́бническая <emphasis>(зри 21 мая)</emphasis></red></p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>Дом бы́сть Свята́го Ду́ха/ и споспе́шник благода́ти яви́ся в Ру́сстей земли́,/ во гра́де Пско́ве све́том сия́я Пресвяты́я Тро́ицы,/ благове́рный кня́же Тимофе́е,/ вси у́бо, соше́дшеся, тя ублажа́ем.</p>
<p><red>Стих: </red>Ди́вен Бог во святы́х Свои́х,/ Бог Изра́илев.</p>
<p>Богодухнове́нне кня́же Тимофе́е,/ потща́лся еси́ победи́ти се́ти лука́ваго,/ испо́лненныя неве́рия и сла́бости,/ не преста́й моля́ся о гра́де и лю́дех свои́х,/ в ни́хже святы́м Креще́нием просвети́лся еси́.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ди́вен яви́лся еси́,/ преблаже́нне кня́же Тимофе́е,/ в пресла́внем гра́де Пско́ве богоуго́дно поживе́/ и, от земли́ преста́вився, с ли́ки пра́ведных весели́шися,/ и ны́не моли́ спасти́ и просвети́ти души́ на́ша.</p>
<p><red>Сла́ва, глас 6:</red></p>
<p>Благоче́стно ны́не соше́дшеся,/ прииди́те, богопросвеще́нныя держа́вы, князе́й ру́сских собо́ри,/ псалмы́ и пе́нии досто́йную че́сть/ я́ко нача́льнику и те́плу храни́телю воздаю́ще/ и возопие́м, глаго́лющее/ Го́споди, моли́твами Твоего́ блаже́ннаго кня́зя Тимофе́я Дома́нта,/ спаси́ и уще́дри всех,/ и́же благоче́стно от души́ пою́щих Тя.</p>
<p><red>И ны́не, Богоро́дичен.</red></p>
<p><red>Тропа́рь, глас 8:</red></p>
<p>И́же о́тчее нече́стие возненави́дев,/ преблаже́нне кня́же Дома́нте,/ и но́щи стра́стныя избе́г, е́же к и́долом тща́ние,/ прии́де мы́слию к Со́лнцу сла́вы — Христу́,/ озари́вся благода́тию Боже́ственнаго Креще́ния,/ и ны́не во све́те Пресвяты́я Тро́ицы предстоя́,/ моли́ Христа́ Бо́га сохрани́ти и спасти́ правосла́вныя лю́ди/ и град твой от безбо́жных ага́рян,/ и лати́н наше́ствия, и междоусо́бныя бра́ни/ и спасти́ся душа́м на́шим.</p>
<p><red>Ин тропа́рь, глас 4:</red></p>
<p>Ду́хом Бо́жиим наставля́емь,/ о́тчее нече́стие отве́ргл еси́,/ святы́й благове́рный кня́же Тимофе́е,/ потща́лся еси́ приити́ в богоспаса́емый град Псков,/ в не́мже ду́шу твою́ благода́тию свята́го Креще́ния просвети́в,/ ве́рою и любо́вию оби́тель в себе́ сотвори́л еси́ Пресвяте́й Тро́ице,/ Е́йже непреста́нно моли́ся/ дарова́ти душа́м на́шим/ мир и ве́лию ми́лость.</p>
<p><red>НА У́ТРЕНИ</red></p>
<p><red>По 1-м стихосло́вии седа́лен, глас 5:</red></p>
<p>Тве́рдаго адама́нта, и столпа́ непоколеби́ма вра́жиими прило́ги,/ блаже́ннаго кня́зя Тимофе́я пе́сньми почти́м,/ Христо́вы бо ве́ры позна́нием и му́жества кре́постию/ посрами́вша сопроти́внаго врага́ и без ве́сти сотвори́т/ и ны́не моля́щагося о спасе́нии душ на́ших.</p>
<p><red>Сла́ва, и ны́не, Богоро́дичен:</red></p>
<p>Ты еси́ похвала́ и вене́ц святы́м всем, о Цари́це,/ Ты упова́ние на́ше и Помо́щница по Бо́зе,/ и на Тя наде́жду спасе́ния на́шего вси возложи́хом.</p>
<p><red>По 2-м стихосло́вии седа́лен, глас 8:</red></p>
<p>Христо́вым вожделе́в Боже́ственным за́поведем, я́ко еле́нь ко исто́чнику,/ Пресвяте́й Тро́ице ве́лий моле́бник бы́сть,/ и к ре́вности подража́тельства своего́ обраще́ния благочести́вых души́ воздви́гл еси́/ и гра́ду Пско́ву тверд храни́тель показа́лся еси́, блаже́нне кня́же Тимофе́е,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Тебе́ мо́лимся, Богоро́дице, я́ко Бо́жией Ма́тери:/ одожди́ нам, гре́шным рабо́м Твои́м,/ бога́тую и душеспаси́тельную ми́лость.</p>
<p><red>По полиеле́и седа́лен, глас 4:</red></p>
<p>Благоизво́лися пречи́стому Твоему́ о́бразу/ чудотво́рныя Твоея́ ико́ны, Богоро́дице, написа́тися зра́ка подо́бию/ и на́шего в бране́х тве́рдаго засту́пника кня́зя Дома́нта с благочести́вою супру́жницею,/ и́хже моли́твами спаси́ ду́ши на́ша.<a type="note" xlink:href="#note54">54</a></p>
<p><red>Сла́ва, и ны́не, то́йже.</red></p>
<p><red>Степе́нна, 1-й антифо́н 4-го гла́са. Проки́мен, глас 4: </red>Ди́вен Бог во святы́х Свои́х,/ Бог Изра́илев. <red>Стих: </red>В це́рквах благослови́те Бо́га, Го́спода от исто́чник Изра́илевых. Вся́кое дыха́ние:<red> Ева́нгелие от Иоа́нна, зача́ло 35 от полу́.</red></p>
<p><red>По 50-м псалме́ стихи́ра, глас 6:</red></p>
<p>Всяк град и страна́,/ сла́вному гра́ду на́шему Пско́ву сра́дуйтеся,/ и псало́мски рука́ми восплещи́те вку́пе,/ духо́вное торжество́ пра́зднующе/ благочести́ваго кня́зя Тимофе́я Дома́нта,/ пе́сньми похвали́те всечестны́й де́нь сей и рцы́те, моля́щеся:/ предста́ни Святе́й Пречестне́й Тро́ице,/ моля́ся за град свой,/ я́ко жив и по преставле́нии,/ е́же сохрани́тися ему́ от наве́т вра́жиих/ и невоева́ну бы́ти.</p>
<p><red>Кано́н свято́му, глас 4.</red></p>
<p><red>Пе́снь 1</red></p>
<p><red>Ирмо́с: </red><emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis></p>
<p>В Ца́рство Христо́во вшед, преблаже́нне кня́же Тимофе́е Дома́нте,/ возлюби́в ве́чная па́че вре́менных,/ сего́ ра́ди своему́ Влады́це сосу́д избра́н показа́ся, сла́вне.</p>
<p>Благочести́ваго ко́рене держа́внаго кня́зя Алекса́ндра исча́дию/ благоволе́нием Бо́жиим сочета́ся,/ с не́юже благоуго́дно пожи́в, преста́вльшеся,/ обрето́сте Христо́во нестаре́емое блаже́нство.</p>
<p>Христолюби́ваго нра́ва никогда́ же отлуча́яся,/ всем убо́гим ми́лостивый пода́тель был еси́, блаже́нне кня́же Дома́нте,/ и си́рым засту́пник.</p>
<p><red>Богоро́дичен: </red>Благодаре́ние но́во моли́твы Твоея́ пропове́дуем, Чи́стая, усты́ и ду́хом,/ я́ко Тебе́ ра́́ди от напа́стей, и тя́жких печа́лей,/ и греха́ страсте́й вси избавля́емся.</p>
<p><red>Пе́снь 3</red></p>
<p><red>Ирмо́с: </red><emphasis>В Го́споде Бо́зе мое́м/ се́рдце мое́ утверди́ся,/ тем немощству́ющии препоя́сашася си́лою. </emphasis></p>
<p>Царя́, все́ми ца́рствующего Небе́сными и земны́ми,/ после́дователь был еси́, блаже́нне Дома́нте,/ не возвра́щся вспя́ть, возло́ж ру́ку свою́ на ра́ло ве́ры Христо́вы,/ тем до́бре упра́влен бы́сть в Ца́рство Его́.</p>
<p>Всея́ Росси́и благочести́вым вели́ким кня́зем причте́ся ли́ку,/ а́ще и не от того́ су́щаго ко́рене рожде́ну ти,/ но хра́брость му́жества и благоче́стие ра́зума тем подо́бна показа́ тя.</p>
<p>В ле́та самоде́ржца вели́каго кня́зя Алекса́ндра Не́вскаго был еси́, кня́же Дома́нте,/ тем христоимени́тым лю́дем Росси́йскаго ца́рства забра́ла яви́стеся от нахожде́ния безбо́жных лати́н,/ я́коже в животе́, та́ко и по преставле́нии ва́шем, святи́и.</p>
<p><red>Богоро́дичен: </red>Написа́ся Сло́во О́тчим персто́м,/ не́когда богогла́сному проро́ку Твоего́ рождества́ та́йна, Богоро́дице,/ тем Тя молю́ в кни́зе мя написа́ти жи́зненней,/ лука́вое рукописа́ние грехо́в мои́х раздра́вши.</p>
<p><red>Седа́лен, глас 4:</red></p>
<p>Благослове́нному и светоно́сному торжеству́,/ я́ко со́лнцу, возсия́вшу во всем ми́ре, блаже́ннаго кня́зя Тимофе́я Дома́нта,/ к нему́же стеце́мся, ве́рнии, непреста́нно вопию́ще:/ а́ще и прише́л еси́ от земли́, свя́те,/ но та́мо со А́нгелы Пресвяте́й Тро́ице предстои́ши,/ Е́йже моли́ся спасти́ души́ на́ша.</p>
<p><red>Сла́ва, и ны́не, Богоро́дичен:</red></p>
<p>Позна́вше Тобо́ю неопи́санное Сло́во Бо́жие,/ Сы́на Единоча́днаго Вседержи́телева, вопие́м Ти, земни́и:/ ра́дуйся, Благослове́нная Богоро́дице, упова́ние душа́м на́шим.</p>
<p><red>Пе́снь 4</red></p>
<p><red>Ирмо́с: </red><emphasis>Любве́ ра́ди, Ще́дре, Твоего́ о́браза/ на Кресте́ Твое́м стал еси́, Им раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis></p>
<p>Фео́дора Стратила́та дерзнове́нию му́жества подо́бен был еси́/ и сего́ ра́ди че́сти о́наго от Бо́га сподо́бися,/ стражда́ изволе́нием.</p>
<p>Земля́ освяти́ся, прии́мши мо́щи твоя́, блаже́нне кня́же Дома́нте,/ челове́цы же, тобо́ю прие́млют исцеле́ние, Христа́ сла́вяще,/ И́же и́скренно тя просла́вльшаго.</p>
<p>Ре́вность Свята́го Ду́ха в се́рдцы прии́м,/ оте́ческое злове́рие возненави́дев,/ Христа́, И́стиннаго Бо́га, взыска́в,/ ба́нею Креще́ния омы́вся, ча́до Све́ту яви́ся./ Ему́же предстои́ши, моли́ся за рабы́ своя́, ве́рою сла́вящия тя.</p>
<p>Тебе́ мо́лимся, преблаже́нне Тимофе́е,/ сопроти́вных шата́ние низложи́ и неду́ги челове́ком обле́гчи, свя́те,/ я́ко да во гла́сех хвале́ния тебе́ воспева́ем.</p>
<p><red>Богоро́дичен: </red>Руко́ю милосе́рдия, Богоро́дице, защити́ мя от враг/ и ду́шу мою́, иста́явшую зно́ем греха́,/ прохлади́ хода́тайством Свои́м, Де́во,/ Еди́на бо еси́ челове́ком исправле́ние.</p>
<p><red>Пе́снь 5</red></p>
<p><red>Ирмо́с: </red><emphasis>Ча́сть моя́ еси́, Го́споди,/ и сла́ва лица́ моего́:/ Ты бо мя из тьмы́ неве́дения/ еди́н изба́вил еси́ Богоразу́мием,/ и Тебе́ молю́ся, Христе́:/ да́руй рабу́ Твоему́ мир,/ я́ко Человеколю́бец.</emphasis></p>
<p>Благослове́нием Святы́я Горы́ и́нока, единоутро́бнаго твоего́ бра́та,/ Бо́жий свет Трисо́лнечныя Тро́ицы всели́ся в твое́ се́рдце/ и Своего́ Божества́ дом тя показа́, блаже́нне.</p>
<p>И́же святу́ю Твою́ па́мять ра́достно от души́ творя́щих/ ско́рби премени́ и душеспаси́тельная пода́ждь проше́ния.</p>
<p>Зако́ном благове́рия научи́вся, прему́дре,/ ревни́тель благоче́стия сади́телю Влади́миру был еси́,/ и́дольскую ле́сть низложи́в,/ Тро́ицы был еси́ селе́ние Пречи́стей.</p>
<p><red>Богоро́дичен: </red>Многогре́шнаго Твоего́ раба́, Богоро́дице, не отри́ни моле́ния и проше́ния,/ а́ще и недосто́йне моля́щася, Влады́чице,/ изба́ви мя лю́тых страсте́й мои́х/ и уз прегреше́ния зла́го.</p>
<p><red>Пе́снь 6</red></p>
<p><red>Ирмо́с: </red><emphasis>Я́коже проро́ка Ио́ну/ от ки́та изба́вил еси́, Христе́ Бо́же,/ и мене́ из глубины́ прегреше́ний/ возведи́ и спаси́ мя, Еди́не Человеколю́бче.</emphasis></p>
<p>Святе́йшаго во святы́х Бо́га позна́в, прему́дре кня́же Дома́нте,/ о гра́де твое́м Пско́ве моли́ся,/ и о и́же ве́рою живу́щих в нем,/ изба́вится от вся́ких зол,/ да твою́ па́мять вси благоче́стно почита́ем.</p>
<p>Я́ко пресве́тлая дво́ице,/ я́ко пречестна́я верста́ и богосочта́нная,/ Христу́ от души́ порабо́тасте в жи́зни свое́й, пречестни́и,/ ходя́ще по за́поведей Его́.</p>
<p>Ца́рие и кня́зи, свяще́нницы и вельмо́жи,/ ста́рцы с ю́нотами и всяк во́зраст, све́тло предъигра́йте,/ па́мять прему́драго кня́зя Дома́нта в пе́снех велича́юще.</p>
<p><red>Богоро́дичен: </red>Служи́теля та́йне, Арха́нгела слы́шала еси́,/ в утро́бе вмеще́ние Невмести́маго прии́мши,/ мы же Гаврии́лово веща́ние прино́сим:/ ра́дуйся, Обра́дованная, Госпо́дь с Тобо́ю/ и Тебе́ ра́ди с на́ми.</p>
<p><red>Конда́к, глас 8:</red></p>
<p>Любо́вию Христо́вою уязви́ся, преблаже́нне кня́же Дома́нте,/ ум впери́в заре́ю Ду́ха,/ и́дольскую пре́лесть оте́ческаго нече́стия возненави́дев,/ порожде́нием святы́я купе́ли Тимофе́й нарече́н еси́,/ слеза́ми и ми́лостынею ко Христу́ присво́ився,/ и жи́зни сей тече́ние до́бре сконча́в,/ ве́ру непоро́чну соблю́д,/ и ны́не мо́лим тя:/ моли́ Пресвяту́ю Тро́ицу и Пречи́стую Богоро́дицу/ за град Псков и за всех, притека́ющих к ра́це моще́й твои́х,/ изба́вится нам от вся́ких зол,/ да тебе́ вси, я́ко те́пла засту́пника, непреста́нно почита́ем.</p>
<p><red>И́кос:</red></p>
<p>Вся́каго безбо́жия неи́стовства избе́г,/ удале́нную страну́ от Бо́га оте́чества весьма́ оста́вль,/ иде́же Бог не познава́шеся, но пре́лесть бесо́вская почита́ема бя́ше,/ вся сия́, оплева́в, попра́, апо́столу Фили́ппу подо́бен быв:/ он бо от Га́зскаго пути́ восхище́н во Азо́т,/ ты же — в богоспаса́емый град Псков;/ он у́бо, еди́наго ка́женика<a type="note" xlink:href="#note55">55</a> крести́в, удиви́,/ ты же вся стра́ны на́ша свои́м креще́нием возвесели́, блаже́нне Тимофе́е Дома́нте,/ и чуде́с де́йство безбо́жных нахожде́ния сокрушавши,/ и па́ки пребу́ди с на́ми защища́ти нас,/ да тебе́ вси, я́ко те́пла засту́пника, непреста́нно почита́ем.</p>
<p><red>Пе́снь 7</red></p>
<p><red>Ирмо́с: </red><emphasis>Не преда́ждь нас до конца́ И́мене Твоего́ ра́ди,/ и не разори́ Заве́та Твоего́,/ и не отста́ви ми́лости Твоея́ от нас,/ Го́споди, Бо́же оте́ц на́ших,/ препе́тый во ве́ки.</emphasis></p>
<p>Патриа́рха Авраа́ма нра́ву, преблаже́нне кня́же Дома́нте, подо́бник быв,/ вся́ко тре́бование ни́щим неоску́дно разда́л еси́,/ да Христа́ ми́лостива себе́ приобря́щеши.</p>
<p>Просвети́ твое́ житие́ всю вселе́нную пра́вым смы́слом,/ сия́я, в Руси́ я́ко со́лнце,/ Трисо́лнечнаго Божества́ заре́ю просвеща́емь, досточу́дне.</p>
<p>Це́ркви и гра́ду ты бы́сть прави́тель непрело́жный,/ вся́ку е́ресь и ле́сть бесо́<red>Вскую</red> отгоня́я,/ и со А́нгелы ны́не лику́еши,/ предстоя́ Святе́й Тро́ице в дерзнове́нии мно́зе.</p>
<p><red>Богоро́дичен: </red>Изба́ви, Богоро́дице, от обдержа́щих бед ду́ши на́ша/ и при́зри на смире́нныя рабы́ Своя́,/ и весе́лия мя испо́лни, Блага́я.</p>
<p><red>Пе́снь 8</red></p>
<p><red>Ирмо́с: </red><emphasis>На Кресте́ пло́тию пригвожде́ннаго/ и показа́вшаго нам ору́жие во спасе́ние,/ о́троцы, превозноси́те Христа́, Бо́га на́шего, во ве́ки.</emphasis></p>
<p>И́ова древняго милосе́рдию подо́бяся,/ не изы́де из до́му твоего́ никто́же ско́рбен:/ и́ноком, и свяще́нным, и просты́м, и всем, и́же в недоста́точестве,/ я́ко оте́ц чадолюби́в, был еси́.</p>
<p>В боле́зни к тебе́ прибега́ющих исцеля́й, преблаже́нне кня́же Тимофе́е,/ и пога́ных наше́ствия избавля́й рабы́ своя́, Бо́гу пою́щия:/ благослови́те Христа́ во вся ве́ки.</p>
<p>Весели́тся ны́не и торжеству́ет вели́кий град Псков и вси окре́стнии гра́ди и ве́си,/ тебе́ иму́ще покро́в и забра́ло,/ и крася́тся па́мятию твое́ю честно́ю,/ в нем бо пожи́в, венца́ от Бо́га сподо́бился еси́.</p>
<p><red>Богоро́дичен; </red>Предвари́шася уже́ беззако́ния моя́/ и, к концу́ жития́ прише́д, рыда́я, молю́ Тя, Богоро́дице Чи́стая:/ поне́ на ста́рость мою́, спаси́ мя, погиба́ющаго.</p>
<p><red>Пе́снь 9</red></p>
<p><red>Ирмо́с: </red><emphasis>Я́ко сотвори́ мне вели́чия Си́льный,/ и свя́то И́мя Его́,/ и ми́лость Его́/ в род и род боя́щимся Его́.</emphasis></p>
<p>Всея́ Росси́и вели́ким князе́м, благоче́стие храня́щим,/ соо́бщник был еси́, Богому́дре кня́же Дома́нте,/ с ни́ми зе́млю Ру́сскую сохраня́еши от безбо́жных ага́рян и латы́н наве́та,/ и ны́нешняго настоя́ния страсте́й нас изба́ви моли́твами свои́ми.</p>
<p>Чудесы́ свои́ми, я́ко цвет, процве́л еси́, Богому́дре кня́же Дома́нте,/ я́коже рече́ проро́к:/ пра́ведник, я́ко фи́никс, процвете́т./ Сего́ ра́ди тя ублажа́ем.</p>
<p>Певце́м, и́же Тебе́, пою́щим, Тро́ице Пресвята́я,/ согреше́ния на́ша оста́ви, во́льная и нево́льная,/ пребла́га чудотво́рца благове́рнаго кня́зя Дома́нта моли́твами.</p>
<p><red>Богоро́дичен: </red>Напои́тися бога́тно слеза́ми да́ждь бразда́м стра́стныя моея́ души́/ и плоды́ принести́ стори́чны, Влады́чице, сподо́би,/ се́рдце мое́ вся́каго весе́лия испо́лни,/ да сла́влю Тя, Храни́тельнице моя́.</p>
<p><red>Свети́лен:</red></p>
<p>Не челове́ком, ни от челове́к, но от Бо́га зва́ние прие́м,/ и́же пре́жде тьме́ сын,/ ны́не же ча́до и насле́дник Све́ту/ свои́м обраще́нием сотвори́ся, Дома́нте Богому́дре.</p>
<p><red>Сла́ва, и ны́не, Богоро́дичен:</red></p>
<p>Плод чре́ва Твоего́ и́же плодо́м попо́лзшагося/ па́ки ра́еве жи́теля, Чи́стая, соде́лал е́сть.</p>
<p><red>На хвали́тех стихи́ры, глас 4:</red></p>
<p>Наста́, Богоблаже́нне,/ со́лнца светле́йшей твой пра́здник,/ озаря́ет безсме́ртие и благоуха́ет приходя́щия к тебе́ ве́рою,/ душа́м же и те́лом источа́ет исцеле́ние/ от свята́го твоего́ гро́ба,/ кня́же Тимофе́е Дома́нте,/ моли́твенниче о душа́х на́ших.</p>
<p>Чу́вственныя стра́сти воздержа́ния бразда́ми,/ победи́л еси́ чудоде́йственне Тимофе́е,/ и ре́вность за град и лю́ди показа́л еси́,/ безбо́жных лати́н шата́ния му́жественне пресека́я,/ тем ны́не в све́те Пресвяты́я Тро́ицы водворя́ешися,/ моли́ся о душа́х на́ших.</p>
<p>Блаже́нне кня́же Тимофе́е Дома́нте,/ основа́ние положи́л еси́ доброде́тели,/ дре́вняго челове́ка совлече́ся с похотьми́/ и во Христа́ облече́ся святы́м Креще́нием./ Тем и по преставле́нии, я́ко жив,/ язы́ком шата́ния разруша́еши/ и от гро́ба неду́жным здра́вие да́руеши,/ моли́ спасти́ся душа́м на́шим.</p>
<p><red>Сла́ва, глас 6:</red></p>
<p>Блаже́н и преблаже́н град Псков,/ в не́мже благове́рне кня́же Дома́нте, жили́ще име́л еси́,/ и прече́стен и свяще́н храм Пресвяты́я Тро́ицы,/ в не́мже положе́но бы́сть честно́е те́ло твое́,/ пресла́вный кня́же Тимофе́е,/ Христо́ви моли́ся за град и лю́ди,/ е́же сохрани́ти от па́губы и мяте́жа и пога́н наше́ствия/ и стране́ на́шей дарова́ти мир/ и душа́м на́шим ве́лию ми́лость.</p>
<p><red>И ны́не, Богоро́дичен:</red></p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́/ Тебе́ мо́лимся/ моли́ся, Влады́чице, со святы́ми апо́столы/ поми́ловати души́ на́ша.</p>
<p><red>На Литурги́и слу́жба вся преподо́бническая.</red></p>
</section>
