<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Обре́тение честна́го телесе́ и́же во святы́х отца́ на́шего Лео́нтия епи́скопа, Росто́вскаго чудотво́рца</p>
</title><p><red>НА МА́ЛОЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 8.</red></p>
<p><red>Подо́бен: </red>О, пресла́внаго чудесе́:</p>
<p>О́тче Богому́дре Лео́нтие,/ ты от утро́бы к Бо́гу прибли́жив твой смысл,/ вседу́шно прилежа́л еси́ Царю́ Вседержи́телю,/ плоды́ досто́йны принося́ Ему́/ от твои́х по́двигов, преподо́бне,/ преукраша́емь доброде́тельными венцы́./ Тем, преблаже́нне,/ обре́л еси́ восприя́тие, досточу́дне.</p>
<p>О́тче Богоуго́дниче Лео́нтие,/ ты свяще́нников наказа́тель/ и всея́ страны́ Росто́вския звезда́ пресве́тлая,/ осия́ющая чудесы́ вся ве́рныя:/ тя бо Бог пре́жде избра́ от ю́ности, о́тче,/ па́стыря ове́ц слове́сных./ Тем преподо́бных лик тя восприя́т,/ с ни́миже моли́, прося́ ста́ду твоему́ грехо́в оставле́ние.</p>
<p>О́тче Богоприя́тне Лео́нтие,/ ты мона́шеским житие́м/ Бо́гу угоди́л еси́,/ от Ца́рскаго гра́да,/ я́коже со́лнце, гра́ду Росто́ву возсия́л еси́./ Те́мже неве́рныя уче́ньми твои́ми уве́рил еси́/ и, сих просвети́в, научи́л еси́/ богосло́вити Отца́, и Сы́на, и Ду́ха Единосу́щнаго.</p>
<p>О́тче святи́телю Лео́нтие,/ ты немощны́х врач/ сокро́вище неизги́блемо дарова́ний духо́вных,/ исто́чник исцеле́ний,/ спасе́ние ве́рным,/ чудотво́рец преизя́щен и боля́щих цели́тель,/ в напа́стех утеше́ние, нам же засту́пник,/ избавля́я от се́ти вра́жия ду́ши на́ша.</p>
<p><red>Сла́ва, глас 8:</red></p>
<p>Весели́ся и ра́дуйся, гра́де сла́вный Росто́ве,/ красу́йся и ра́дуйся, Це́рковь Бо́жия,/ и ди́вна в пра́вду,/ в не́йже лежи́т свята́я ра́ка,/ я́же и́мать в себе́ дар исцеле́ния благода́ти,/ честно́е те́ло твое́, святи́телю вели́кий Лео́нтие:/ ты бо смире́ние стяжа́в и целому́дрие./ Твои́ми моли́твами и посо́бием/ во́инство на́ше держа́вно побежда́ет пога́ныя супоста́ты./ Тебе́ Христо́с свети́ло вели́кое показа́ гра́ду Росто́ву,/ ты же и похвала́ ему́, ты и защище́ние,/ твой гроб безме́здна врачба́ предлежи́т:/ к нему́ бо слепи́и приходя́ще, ве́рою просвеща́ются,/ хроми́и, влеку́щеся, ска́чуще, отхо́дят,/ неду́жнии исцеля́ются, бесну́ющиися бесо́в избыва́ют./ Тем и мы дне́сь вси, почита́юще честно́е твое́ обре́тение,/ мо́лим тя, преподо́бне о́тче:/ мир ми́ру испроси́ и душа́м на́шим ве́лию ми́лость.</p>
<p><red>И ны́не, Богоро́дичен</red></p>
<p>Бу́ря прегреше́ний объя́т смире́нную мою́ ду́шу,/ во глубину́ отча́яния лю́то низложи́вши:/ ускори́, Чи́стая, и окорми́тельница бу́ди ми ти́ха/ в приста́нище Бо́жия во́ли,/ да прославля́ю мно́гая Твоя́ чудеса́ ве́село,/ Влады́чице Всенепоро́чная, Ма́ти Христа́ Бо́га.</p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>Яви́лся еси́,/ от млады́х ногте́й, Богоно́се,/ освяще́н сосу́д, Лео́нтие,/ и жили́ще/ Пресвята́го Ду́ха.</p>
<p><red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Ра́дуйся, святи́телей похвало́,/ о́тче Лео́нтие,/ свяще́нников сла́ва,/ пра́вило мона́хов,/ Це́ркве утвержде́ние.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Приими́ пе́ние ны́не/ чад твои́х, о́тче,/ и лю́бящим тя/ подава́й/ серде́чная проше́ния.</p>
<p><red>Сла́ва, и ны́не, Богоро́дичен:</red></p>
<p>Ра́дуйся,/ Я́же ра́дость ми́ру ро́ждшая,/ Христа́ Жизнода́вца,/ и отъе́мшая печа́ль,/ Де́во, прама́тернюю.</p>
<p><red>Тропа́рь пи́сан на вели́цей вече́рни.</red></p>
<p><red>Сла́ва, и ны́не, пра́здника или́ Богоро́дичен.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры, глас 5.</red></p>
<p><red>Подо́бен: </red>Ра́дуйся, по́стником:</p>
<p>Ра́дуйся, Лео́нтие преблаже́нне,/ святи́тельское честно́е украше́ние,/ зако́нов церко́вных вели́кое утвержде́ние,/ маломо́щных помо́щник,/ скорбя́щих же ра́достное утеше́ние,/ моле́бник те́плый в напа́стех стра́ждущих,/ тьму́ разжени́ неве́дения/ и во приста́нище ти́хое наста́ви,/ иде́же со Безпло́тными наслажда́ешися/ кра́сныя добро́ты Влады́чни,/ ве́рных се́рдца на пе́ние воздвиза́я./ Христу́ помоли́ся дарова́ти душа́м на́шим/ мир и ве́лию ми́лость.</p>
<p>Доброде́тельми све́тло процве́л еси́,/ я́ко ма́слина плодови́та в до́му Бо́жии,/ ту́чами твои́х пречи́стых моли́тв;/ отону́дуже, себе́ свещу́ вжег све́тло,/ вшел еси́ в Небе́сныя оби́тели,/ иде́же воздаде́ся тебе́ вене́ц за труд воздая́ния:/ не дал бо еси́ сна очи́ма твои́ма,/ ни ве́ждома твои́ма дрема́ния,/ до́ндеже усну́л еси́ сном о́бщим,/ преподо́бне святи́телю Лео́нтие./ Христу́ помоли́ся дарова́ти душа́м на́шим/ мир и ве́лию ми́лость.</p>
<p>Красу́йся и весели́ся, Лео́нтие,/ свяще́нниче и Богопропове́дниче благода́тный,/ блаже́нный ра́зум, святопрозя́бший грозд,/ виногра́да живо́тнаго вино́ иска́пал еси́,/ веселя́щее ве́рных се́рдца,/ дря́хлствующая омраче́нием ле́сти,/ упое́ная пия́нством идолонеи́стовства;/ святоблаже́нная главо́,/ честны́й наш учи́телю,/ прииди́ посети́ нас, озло́бленных грехо́вными страстьми́,/ Христу́ помоли́ся дарова́ти душа́м на́шим/ мир и ве́лию ми́лость.</p>
<p>Ра́дуйся, и весели́ся, гра́де сла́вный,/ прие́мый такова́го святи́теля,/ Богоблаже́ннаго Лео́нтия,/ Богопропове́дника благода́ти./ Сей бо, му́дростию Ду́ха Свята́го преукра́шся,/ вся́ку доброде́тель от ю́ности сотвори́,/ сосу́д бью Свята́го Ду́ха,/ теплото́ю моли́тв свяще́нства ма́сть Боже́ственную прии́м,/ лю́ди, омраче́нныя пре́лестию,/ научи́ ве́ровати во Христа́,/ и по святе́м свое́м преставле́нии/ источа́ет исцеле́ния с ве́рою приходя́щим,/ и Христу́ мо́лится дарова́ти душа́м на́шим/ мир и ве́лию ми́лость.</p>
<p><red>И́ны стихи́ры, глас 2.</red></p>
<p><red>Подо́бен: </red>Ки́ими похва́льными:</p>
<p>Ки́ими похва́льными венцы́ увязе́м святи́теля?/ Свяще́нства венца́, благоче́стия управле́ние,/ Це́ркве све́тлое украше́ние,/ исто́чника Боже́ственных исцеле́ний неисчерпа́емаго,/ проли́тие дарова́ний духо́вных,/ реку́ мно́гих чуде́с,/ зе́млю росто́<red>Вскую</red> веселя́щу тече́нием,/ Лео́нтия, бо́драго предста́теля на́шего и храни́теля.</p>
<p>Ки́ими смире́нными устна́ми воспое́м святи́теля?/ Ди́внаго в чудесе́х и Безпло́тным сожи́теля,/ освяще́ннаго от пеле́н,/ столпа́ Це́ркве недви́жима,/ весе́лие земли́ на́шея,/ пра́вды прави́теля, сиро́т пита́теля,/ оби́димых засту́пника,/ больны́х врача́ безме́здна.</p>
<p>Прииди́те, ве́рных собо́ри,/ псало́мски восплещи́те рука́ми,/ печа́льных уте́ху, отча́янных засту́пника,/ Боже́ственнаго Лео́нтия воспева́юще,/ похвалу́ земли́ Росси́йския/ и всего́ свяще́нства украше́ние,/ реку́ ми́лости вои́стинну,/ Боже́ственнаго Христо́ва смире́ния ревни́теля,/ подаю́щаго ми́рови ве́лию ми́лость.</p>
<p><red>Сла́ва, глас 8:</red></p>
<p>Я́коже проро́к Дави́д, похваля́я, пое́т:/ честна́ пред Го́сподем сме́рть преподо́бных Его́,/ и мы тя ублажа́ем, Христо́ва рачи́теля./ Ты у́бо челове́к сый естество́м,/ я́ко А́нгел, на земли́ яви́лся еси́/ си́лою Ду́ха Свята́го/ и чистото́ю разу́мнаго се́рдца,/ в моли́твах бде́нием,/ при́сно ви́дя лице́ во све́те живу́щаго Бо́га,/ и, Того́ возлюби́в,/ обре́л еси́ жела́емое/ в Небе́сных жили́щах, со Безпло́тными си́лами./ Моли́ся за лю́ди правове́рующия/ и за святи́тели, любо́вию сла́вящия твою́ па́мять;/ вся же лю́ди, све́тлое твое́ торжество́ пра́зднующия,/ моли́ храни́ти от вся́каго гне́ва зло́бна./ О блаже́нная главо́!/ О честны́й наш учи́телю,/ святи́телю Лео́нтие!/ Не преста́й прося́ ми́ра ми́рови/ и спасе́ния душа́м на́шим.</p>
<p><red>И ны́не, Богоро́дичен:</red></p>
<p>Ца́рь Небе́сный:</p>
<p><red>Проки́мен дне, чте́ния 3, святи́тельская</red></p>
<p><red>На лити́и стихи́ры, глас 4:</red></p>
<p>Я́коже бога́тство,/ гроб твой честно́е держи́т те́ло,/ обогаща́я чудесы́ притека́ющих к тебе́ ве́рно,/ блаже́нне святи́телю Лео́нтие;/ я́ко име́я о́бласть разреша́ти и вяза́ти, преподо́бне,/ вся разреши́ согреше́ния/ Боже́ственное твое́ обре́тение све́тло пра́зднующих/ и Ца́рствия Небе́снаго сподо́би моли́твами твои́ми.</p>
<p>Я́ко украше́ние ца́рско,/ Росто́в град обре́те твое́ те́ло, святи́телю Лео́нтие,/ о не́мже украша́ется и, хваля́ся о словесе́х твои́х,/ вселе́нную созыва́ет на весе́лие Боже́ственных дарова́ний/ и неизрече́нных чуде́с твои́х, сотворя́емых вы́ну,/ велегла́сно зовы́й:/ Ты прояви́л еси́, Влады́ко,/ сицева́го святи́теля гра́ду на́шему.</p>
<p><red>Глас 6: </red>Егда́ обре́тение честна́го твоего́ те́ла, о́тче, бе́яше,/ тогда́ мно́жество ве́рных, обступи́вше гроб,/ с тре́петом зря́ху тебе́,/ о́вии же, зря́ще на те́ло,/ стра́хом одержи́ми бе́яху./ Кня́зь же Андре́й со слеза́ми вопия́ше:/ о Влады́ко, что Ти возда́м проти́ву Твоему́ благодаре́нию,/ е́же нам дарова́л еси́, удивля́яся?/ Но у́бо, святи́телю Лео́нтие,/ моли́ся приле́жно Христу́ Бо́гу на́шему,/ я́ко спасти́ся гра́ду твоему́ невоева́ну.</p>
<p><red>Сла́ва, глас 6:</red></p>
<p>Излия́ся благода́ть во устнах твои́х,/ преподо́бне о́тче святи́телю Лео́нтие,/ и был еси́ па́стырь Христо́вы Це́ркве,/ уча́ слове́сныя о́вцы ве́ровати в Тро́ицу Единосу́щную/ во Еди́ном Божестве́.</p>
<p><red>И ны́не, Богоро́дичен.</red></p>
<p><red>На стихо́вне стихи́ры, глас 8:</red></p>
<p>Святи́телю Лео́нтие,/ разу́мнаго све́та заре́,/ церко́вное свети́ло,/ святи́тельская похвало́,/ красото́ мона́шескаго по́стнаго жития́/ и и́стинное пра́вило,/ нам же засту́пник,/ свобожда́й от губи́теля ду́ши на́ша.</p>
<p><red>Стих: </red>Уста́ пра́веднаго поуча́тся прему́дрости/ и язы́к его́ возглаго́лет суд.</p>
<p>Святи́телю Лео́нтие,/ вели́ку о́бласть от Бо́га прия́л еси́,/ мно́жество лука́вых бесо́в моли́твою твое́ю отго́ниши,/ от сих озлобле́ния исцеля́я всех,/ ве́рою к тебе́ притека́ющих.</p>
<p><red>Стих: </red>Уста́ моя́ возглаго́лют прему́дрость/ и поуче́ние се́рдца моего́ ра́зум.</p>
<p>Святи́теля вели́каго Лео́нтия ка́ко досто́йно воспое́м?/ Чи́стаго ума́, Богоза́рнаго све́та, освеща́ющаго ны/ и Боже́ственный ра́зум подаю́щаго,/ та́ин глуби́нных пове́дателя./ Ему́же согла́сно вси рцем:/ ра́дуйся, о́тче отце́в, Лео́нтие.</p>
<p><red>Сла́ва, глас 6:</red></p>
<p>Ты еси́ па́стырь до́брый и учи́тель те́плый,/ святи́телю Лео́нтие,/ тя всегда́ похваля́юще, вопие́м ти:/ тобо́ю украси́ Бог це́рковь Ма́тере Своя́/ и те́ло твое́, многоле́тно покрове́нное в земли́,/ нетле́нно яви́ лю́дем твои́м./ Те́мже моли́ся непреста́нно о хва́лящих тя/ и чту́щих па́мять твою́,/ прося́ оставле́ния грехо́в/ и спасе́ния душа́м на́шим.</p>
<p><red>И ны́не, Богоро́дичен: </red>Богоро́дице, Ты еси́ лоза́ и́стинная:</p>
<p><red>На благослове́нии хле́бов тропа́рь свята́го два́жды и </red>Богоро́дице Де́во:<red> еди́ножды.</red></p>
<p><red>Тропа́рь свята́го, глас 4:</red></p>
<p>Апо́столом соприча́стник/ и к Бо́гу моле́бник ве́рен,/ доброде́тельми возше́д на Небе́сная,/ и любо́вь возложи́л еси́ к Лю́бящему тя,/ и неве́рныя лю́ди обрати́л еси́ в ве́ру./ Тем ны́не, со А́нгелы лику́я,/ предстои́ши престо́лу сла́вы всех Царя́ Христа́ Бо́га:/ моли́ся, святи́телю Лео́нтие,/ да спасе́т ду́ши на́ша.</p>
<p><red>НА У́ТРЕНИ</red></p>
<p><red>По 1-й стихоло́гии седа́лен, глас 1.</red></p>
<p><red>Подо́бен: </red>Гроб Твой:</p>
<p>Служи́тель быв Христу́, вся́ческих Влады́це,/ научи́л еси́ лю́ди и просвети́л еси́ Боже́ственным креще́нием,/ к разуме́нию сего́ наста́вль, святи́телю./ Те́мже пропове́дника тя и́стины вси имену́ем, святи́теля и уго́дника Христо́ва.</p>
<p><red>Сла́ва, и ны́не, Богоро́дичен:</red></p>
<p>Безневе́стная Чи́стая Богоро́дице Де́во, еди́на ве́рных Предста́тельнице и покро́ве,/ бед, и скорбе́й, и лю́тых обстоя́ний всех изба́ви,/ на Тя упова́ние, Отрокови́це, иму́щих,/ и ду́ши на́ша спаси́ Боже́ственными моли́твами Твои́ми.</p>
<p><red>По 2-й стихоло́гии седа́лен, глас 4.</red></p>
<p><red>Подо́бен: </red>Ско́ро предвари́:</p>
<p>От ю́ности взем крест твой, благочести́вно Христу́ после́довал еси́,/ увяди́в плотско́е мудрова́ние воздержа́нием;/ те́мже, на святи́тельстем седа́лищи сед, святи́телю,/ возвели́чил еси́ Влады́ку и Того́ Пречи́стую Ма́терь,/ разли́чными дарова́нии твою́ украси́вша ра́ку, Лео́нтие Богоблаже́нне.</p>
<p><red>Сла́ва, и ны́не, Богоро́дичен:</red></p>
<p>Де́во Всенепоро́чная, Я́же Пресу́щнаго Бо́га ро́ждшая,/ со святи́телем Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p><red>По полиеле́и седа́лен, глас 8,</red></p>
<p><red>Подо́бен: </red>Прему́дрости:</p>
<p>Над страстьми́ ца́рствовав плотски́ми, святи́тель яви́лся еси́ Богоподо́бен,/ па́ству твою́ пресла́вно упа́сл еси́, преподо́бне,/ креще́нием же просвети́л еси́ и наказа́л еси́ сла́вити Еди́наго Бо́га в Трие́х Ипоста́сех,/ те́мже источа́еши исцеле́ния и по кончи́не/ ве́рою приходя́щим ко святе́й Бо́жией це́ркви и к ра́це моще́й твои́х,/ святи́телю Лео́нтие, моли́ Христа́ Бо́га согреше́ний оставле́ние пода́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Небе́сную две́рь и киво́т, пресвяту́ю го́ру,/ све́тлый о́блак воспои́м, неопали́мую купину́, слове́сный рай,/ Е́вы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́рови и оставле́ние дре́вних согреше́ний./ Сего́ ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му рождеству́ Твоему́.</p>
<p><red>Степе́нна, 1-й антифо́н 4-го гла́са. Проки́мен: </red>Уста́ моя́ возглаго́лют прему́дрость/ и поуче́ние се́рдца моего́ ра́зум. <red>Стих: </red>Услы́шите сия́, вси язы́цы, внуши́те, вси, живу́щии по вселе́нней. <red>Ева́нгелие от Иоа́нна, зача́ло 35, от полу́.</red></p>
<p><red>По 50-м псалме́ стихи́ра, глас 6:</red></p>
<p>Святи́телей удобре́ние и отце́в сла́ву,/ исто́чника исцеле́ний/ и ве́рных засту́пника вели́каго,/ соше́дшеся, празднолю́бцы,/ пе́сньми и похвала́ми воспои́м, глаго́люще:/ ра́дуйся, Росто́ву храни́телю, и наста́вниче честны́й,/ и сто́лпе неподви́жимый;/ ра́дуйся, свети́льниче всесве́тлый,/ и́же ми́ра концы́ просвеща́яй чудесы́;/ ра́дуйся, скорбя́щих Боже́ственное утеше́ние/ и оби́димых те́плый побо́рниче./ И ны́не, преблаже́нне Лео́нтие,/ не преста́й моля́ся Христу́ Бо́гу, спасти́ся душа́м на́шим.</p>
<p><red>Кано́н дне или́ Богоро́дицы, на 6, и святи́теля, на 8. Творе́ние Иоа́нна епи́скопа. Глас 6.</red></p>
<p><red>Пе́снь 1</red></p>
<p><red>Ирмо́с: </red><emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь/ пои́м, вопия́ше.</emphasis></p>
<p>Све́том Твоего́ Божества́, Христе́,/ мрак неве́дения души́ моея́ озари́в, просвети́, Ми́лостиве,/ и да́ждь ми сло́во, Сло́ве, да воспою́ све́тло Твоего́ рачи́теля торжество́.</p>
<p>Ма́стию свяще́нною пома́зан быв от руки́ Вседержи́теля Бо́га,/ святи́телю сла́вне Лео́нтие, моли́ о хва́лящих твою́ па́мять,/ получи́ти грехо́в проще́ние и напа́стей избавле́ние.</p>
<p>Души́ самово́льное житие́, и доброро́дство ве́ры стяжа́в,/ богопоруче́нныя тебе́ лю́ди, и че́стно наказа́в, преблаже́нне, свяще́нне Лео́нтие,/ приве́л еси́ я ко Христу́ Бо́гу.</p>
<p><red>Богоро́дичен: </red>Язы́ком избавле́ние Тобо́ю яви́ся, Пречи́стая Влады́чице,/ пре́жде па́дшим во тлю пра́деда Ада́ма преступле́нием:/ Ты бо Христа́ породила́ еси́, вся́ческих Творца́ и Го́спода.</p>
<p><red>Пе́снь 3</red></p>
<p><red>Ирмо́с: </red><emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Свобо́ден сый ум от страсте́й соблю́д,/ сосу́д освяще́н Ду́ха Пресвята́го был еси́,/ всего́ себе́ пригво́ждь к Вы́шнему любо́вию, преблаже́нне.</p>
<p>Твой Богоглаго́ливый язы́к бы́сть,/ прие́м Христа́ вну́трь, в се́рдцы глаго́лющ, Бо́жий вити́я, Лео́нтие,/ Тому́ помоли́ся за ны.</p>
<p>Креста́ Госпо́дня си́лою укрепля́яся, блаже́нне,/ поще́нием бо ве́рныя твоея́ моли́твы стремле́ния бесо́вская низложи́в, пове́ргл еси́.</p>
<p><red>Богоро́дичен: </red>Вели́ка сла́ва церко́вная, па́че дре́вняго собо́ра Изра́илева:/ Ты бо Це́рковь Бо́жия, Богоро́дице,/ в не́йже Христо́с пожи́в, спасе́ние соде́ла.</p>
<p><red>Седа́лен, глас 8.</red></p>
<p><red>Подо́бен: </red>Прему́дрости:</p>
<p>Тве́рдостию ра́зума украша́яся, плотски́я тя́гости горды́ню попра́л еси́,/ и был еси́ оби́телище избра́нно Ду́ха Пресвята́го,/ неукло́нным ра́зумом простира́яся к Лю́бящему тя,/ тем и ре́вностию Боже́ственною разгара́яся, сла́вне,/ многоко́зненнаго стре́лы притупи́л еси́/ и яви́вся А́нгелом собесе́дник, святи́телю Лео́нтие,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не пра́здника или́ Богоро́дичен:</red></p>
<p>Я́ко Всенепоро́чная Неве́сто Творцу́,/ я́ко неискусому́жная Ма́ти Изба́вителя,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище и бесо́м игра́лище в ра́зуме бы́вша,/ потщи́ся от тех злоде́йства мя изба́вити/ и све́тлое жили́ще доброде́телей соверши́,/ Светоно́сная, Нетле́нная,/ отжени́ о́блак страсте́й и Вышняго прича́стия сподо́би/ и Све́та невече́рняго моли́твами Твои́ми.</p>
<p><red>Пе́снь 4</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь, честна́я Це́рковь/ боголе́пно пое́т, взыва́ющи,/ от смы́сла чи́ста/ о Го́споде пра́зднующи.</emphasis></p>
<p>Христа́ да похва́лим, вси ве́рнии, такова́го святи́теля да́вшаго,/ пречестно́е удобре́ние сла́вней це́ркви Своея́ Пречи́стыя Ма́тере.</p>
<p>Ду́ха дарова́нии благода́тию, сла́вне, в ри́зу свы́ше облача́яся,/ а́ки Ааро́н, незло́бием, преподо́бием и пра́вдою/ предста́л еси́ престо́лу Христо́ву.</p>
<p>Духо́вен стяжа́в язы́к же и уста́ ти́хая честны́ми твои́ми словесы́,/ я́ко от пото́ка пи́щна, точа́ща уче́ния медото́чная,/ жи́знь безконе́чную исхода́тайствуй нам.</p>
<p><red>Богоро́дичен: </red>Христа́ нам, Бо́жию си́лу и му́дрость,/ Ты породи́вши, Пречи́стая Влады́чице, Богора́дованная Де́во,/ спаси́ лю́ди и град, на Тя упова́ющия, Богоро́дице Пренепоро́чная.</p>
<p><red>Пе́снь 5</red></p>
<p><red>Ирмо́с: </red><emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Блаже́н ты яви́лся еси́, и добро́ ти бы́сть,/ я́ко в моли́твах чи́стое и во бде́ниих кре́пкое,/ успе́шно пострада́л еси́, свяще́нный святи́телю, о́тче Лео́нтие:/ та́ко бо благослови́тся всяк, боя́йся Го́спода.</p>
<p>Бо́жиим хране́нием блюдо́мо веечестно́е те́ло твое́, преблаже́нне Лео́нтие,/ мно́гими ле́ты земле́ю покрове́но, яви́ся невреди́мо,/ я́ко цвет неувяда́емь, ве́рных сердца́ веселя́що.</p>
<p>Гроб честна́го твоего́ телесе́ показа́ся, ве́рных люде́й душа́м благослове́ние/ и телесе́м исцеле́ние, оби́льно излива́я, то́чит/ и вся́кия стра́сти тьму́ отгоня́ет.</p>
<p><red>Богоро́дичен: </red>Бо́жиим укра́шена све́том, Богопрера́дованная Ма́ти:/ Ты бо породила́ еси́ красне́йша па́че всех сыно́в челове́ческих, и́стиннаго Бо́га,/ от ле́сти мир изба́вльшаго.</p>
<p><red>Пе́снь 6</red></p>
<p><red>Ирмо́с: </red><emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis></p>
<p>Еди́нство Тро́ицы пропове́дал еси́ я́сно, святи́телю Лео́нтие,/ и нему́дрых сердца́ волну́ема укроти́л еси́,/ ра́вно славосло́вит ро́ждшагося Сло́ва, сопресто́льна Отцу́ и Ду́ху Свято́му.</p>
<p>Не терпя́ ви́дети враг ле́стное его́ погиба́ющее се́тование,/ подви́же устремле́ние людско́е на святопома́занную твою́ главу́,/ ты же моли́твами твои́ми разсла́блены и не́мощны пове́ргл еси́ я.</p>
<p>Богоразу́мием све́тло име́юще души́ своея́ у́мное,/ кра́сят ра́ку моще́й твои́х, стека́ющеся к похвале́нию чуде́с твои́х празднолю́бцы,/ свяще́нный наш учи́телю.</p>
<p><red>Богоро́дичен: </red>Диви́т ум же и слух Твое́ чревоноше́ние, Де́во Господоимени́тая:/ ражда́еши бо Неви́димаго Бо́га,/ се уже́ ви́дима в на́шем существе́ я́ко Челове́ка,/ спаса́ющаго челове́ки.</p>
<p><red>Конда́к, глас 4</red></p>
<p><red>Подо́бен: </red>Яви́лся еси́:</p>
<p>Жития́ ра́ди чистоты́,/ Всеви́дец Госпо́дь свет Свой насади́ в души́ твое́й,/ вразуми́ти лю́ди мно́гия/ твои́ми уче́нии,/ Лео́нтие преподо́бне.</p>
<p><red>И́кос:</red></p>
<p>Новоразу́мному язы́ку, великоимени́тей стране́, блаже́нней земли́/ святоразу́мен пропове́дник показа́лся еси́ боголе́пныя ве́ры Христо́вы:/ омраче́нная на́ша се́рдца озари́в, из глубины́ нече́стия исто́ргл еси́;/ пре́жде бо ны неве́жды су́щия, слове́с благода́тию укроти́в,/ наказа́л еси́ сла́вити пра́ведное и вели́кое в Тро́ице Божество́./ Свяще́нный наш учи́телю,/ от кру́га Небе́снаго посеща́й моли́твами твои́ми хва́лящия твою́ па́мять,/ Лео́нтие преподо́бне.</p>
<p><red>Пе́снь 7</red></p>
<p><red>Ирмо́с: </red><emphasis>Росода́тельну у́бо пе́щь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis></p>
<p>Уче́ньми кре́пкими прему́дрых слове́с твои́х, я́ко чадолюби́вый оте́ц,/ незло́бивых дете́й мно́жество усвоив Це́ркви, увеща́л еси́ вопи́ти:/ благослове́н Бог оте́ц на́ших.</p>
<p>Тобо́ю освяти́ Госпо́дь град вели́кий сла́вный Росто́в, венцено́сче Лео́нтие,/ лю́дие бо его́, вразумле́ни тобо́ю, пою́т Христу́:/ благослове́н Бог оте́ц на́ших.</p>
<p>Гасяща у́бо свещу́ у честны́я твоея́ ра́ки, блаже́нне, устраши́в/ и не глаго́лати сотвори́в,/ твоея́ же святы́ни моли́твою исцеле́ние прия́т./ С ни́мже и мы, веселя́щеся, вопие́м Христу́:/ благослове́н Бог оте́ц на́ших.</p>
<p><red>Богоро́дичен: </red>Умертви́ся пресмыка́емый змий Твои́м Рождество́м, Пречи́стая Де́во,/ поро́ждши невмести́маго Бо́га небесы́./ Спаси́ от бед хва́лящия Тя, благослове́нная Чи́стая Присноде́во.</p>
<p><red>Пе́снь 8</red></p>
<p><red>Ирмо́с: </red><emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis></p>
<p>Лику́ют чи́ни а́нгельстии на Небесе́х,/ и ве́рных со́нмища на земли́,/ твою́ па́мять похваля́юще, святи́телю Лео́нтие,/ Христа́ превозно́сят во ве́ки.</p>
<p>Тле́нныя ве́щи оттря́с и в Небе́сныя ду́шу твою́ впери́в,/ я́ко же́ртва благоприя́тна, в воню́ благово́ния прине́слся еси́ Христу́,/ Его́же превозно́сим во ве́ки.</p>
<p>Воспое́м усе́рдно пе́сньми Христа́ Бо́га, преподо́бнаго торжество́ ви́дяще, сла́вим./ Вся бо де́йствует Христо́с, ели́ко хо́щет:/ Его́ бо сла́вящия прославля́ет во ве́ки.</p>
<p><red>Богоро́дичен: </red>На Тя, Богома́ти Пречи́стая,/ Небе́сный До́ждь сни́де, омыва́ющий скве́рну душ на́ших,/ тем Тя блажи́м, Чи́стую, во ве́ки.</p>
<p><red>Пе́снь 9</red></p>
<p><red>Ирмо́с: </red><emphasis>Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во</emphasis>́<emphasis>и/ Тя ублажа́ем.</emphasis></p>
<p>Я́ко звезда́ светоно́сная, яви́лся еси́, луча́ми духо́вными ве́рных сердца́ просвеща́я,/ све́том ра́зума Боже́ственнаго, Богому́дре Лео́нтие./ Тем, ны́не со А́нгелы водворя́яся, спаса́й хва́лящия твою́ па́мять.</p>
<p>Де́лы духо́вными укра́шен, в пи́щи ра́йстей веселя́ся,/ помяни́ хва́лящия твою́ па́мять,/ заступа́я от бед и скорбе́й, преблаже́нне священносвяти́телю Лео́нтие,/ да непреста́нно тя ублажа́ем.</p>
<p>Име́я Ца́рство непреме́нно, Царю́ сый Вы́шних сил, Христе́,/ десни́цы Твоея́ кре́постию враг нечести́вых вы́ю низверзи/ под но́зе во́инству на́шему.</p>
<p><red>Богоро́дичен: </red>Егда́ су́диши, Ми́лостиве, я́ростию не обличи́ мене́,/ ни гне́ва же сотвори́ проти́ву беззако́нием./ А́ще ли обличи́ши, то кто постои́т?/ Моли́твами ро́ждшия Тя Чи́стыя Ма́тере огня́ гее́нскаго изба́витися мо́лимся/ и прича́стником бы́ти Ца́рства Небе́снаго.</p>
<p><red>Свети́лен.</red></p>
<p><red>Подо́бен: </red>Посети́л ны:</p>
<p>Сла́вно кра́сится дне́сь светоза́рное твое́ торжество́:/ во све́те сла́вы лица́ Бо́жия предстоя́, святи́телю,/ помяни́ нас, хва́лящих твою́ па́мять.</p>
<p><red>Богоро́дичен:</red></p>
<p>По Бо́зе упова́ние иму́ще на Тя, Пречи́стая Богоро́дице, мо́лимся:/ к Ро́ждшемуся из Тебе́ мольба́ми невреди́мых нас да́же до конца́ сохрани́.</p>
<p><red>На хвали́тех стихи́ры, на 4, глас 8.</red></p>
<p><red>Подо́бен: </red>О, пресла́внаго чудесе́:</p>
<p>Преподо́бне о́тче Лео́нтие,/ ты, возше́д на ле́ствицу Боже́ственнаго ра́зума/ и к Бо́гу приближа́яся,/ усыне́ния от Него́ дар прия́л еси́,/ исцеля́ти неду́ги неисце́льныя/ и отгоня́ти ду́хи омраче́нныя./ Тем твое́ успе́ние пра́зднуем,/ ра́достию се́рдца Христа́ велича́юще,/ велича́ющаго Своего́ уго́дника.</p>
<p>Преподо́бне о́тче Богому́дре,/ ты вои́стинну яви́лся еси́ други́й Моисе́й,/ свобожда́я и наставля́я но́ваго Изра́иля/ от пре́лести лю́таго фарао́на/ и преводя́ на зе́млю обетова́ния,/ в Небе́сныя огра́ды,/ иде́же ны́не лику́еши у престо́ла всех Царя́,/ за ны непреста́нно к Нему́, о́тче, моля́ся,/ преблаже́нне Лео́нтие.</p>
<p>Ра́дуйся, всекра́сне Лео́нтие,/ ты измла́да Христа́ возлюби́л еси́,/ куми́р возгнуша́вся/ и ме́рзских идолослуже́ний,/ храм себе́ освяти́л еси́/ и оби́тель был еси́ Пресвята́го Ду́ха:/ Его́же исполня́яся,/ Тро́ицу во Еди́ном Божестве́ пропове́дал еси́./ Е́йже за твоя́ ча́да, о́тче, помоли́ся.</p>
<p><red>Сла́ва, глас 8:</red></p>
<p>Святи́телю Лео́нтие,/ высото́ доброде́телей, Бо́жие процвете́ние,/ му́дрости орга́не,/ правове́рных сла́во,/ злове́рия обличи́телю,/ де́вственнаго ли́ка вели́кое спаси́тельное и ди́вное мудрова́ние,/ Христа́ Бо́га моли́/ дарова́ти душа́м на́шим ве́лию ми́лость.</p>
<p><red>И ны́не, Богоро́дичен. </red></p>
<p><red>Славосло́вие вели́кое. И отпу́ст. </red></p>
<p><red>НА ЛИТУРГИ́И</red></p>
<p><red>Блаже́нны, пе́сни 3-я и 6-я. Проки́мен: </red>Уста́ моя́ возглаго́лют прему́дрость/ и поуче́ние се́рдца моего́ ра́зум.<red> Стих: </red>Услы́шите сия́, вси язы́цы, внуши́те, вси, живу́щии по вселе́нней. <red>Апо́стол ко Евре́ем, зача́ло 318, от полу́. </red>Аллилу́ия: Уста́ пра́веднаго поуча́тся прему́дрости,/ и язы́к его́ возглаго́лет суд. <red>Ева́нгелие от Матфе́я, зача́ло 11. Прича́стен: </red>В па́мять ве́чную:</p>
<p><red>Моли́тва</red></p>
<p>О свяще́нная главо́, пресла́вный чудотво́рче, первопа́стырю святы́я Росто́вския Це́ркве, святи́телю о́тче Лео́нтие! К тебе́ припа́даем и мо́лимся мы, смире́ннии и гре́шнии и, я́ко отца́ чадолюби́ваго, про́сим: всели́ в сердца́ на́ша любо́вь твою́, е́юже к Бо́гу и бли́жним твои́м при жи́зни твое́й преиспо́лнен был еси́, я́ко и ду́шу твою́ за па́ству твою́ положи́л еси́, му́ченически пострада́в от идолослужи́телей, научи́ нас, о́тче, тебе́ подража́ти ве́рно, Бо́га и бли́жних на́ших люби́ти и́скренно и за́поведи Госпо́дни соверша́ти непогреши́тельно, да бу́дем и мы ча́да твоя́ не по и́мени то́кмо, но са́мым де́лом и всем житие́м на́шим. Моли́ся, уго́дниче Бо́жий, ко Христу́ Бо́гу о святе́й Правосла́вной Це́ркви и держа́ве Росси́йской: да пребу́дут в ми́ре и благостоя́нии и процвета́ют в благоче́стии христиа́нстем непоколеби́мы. Соблюди́ град твой Росто́в и вся гра́ды и ве́си страны́ Росси́йския невреди́мы от вся́каго зла. При́зри благоутро́бно на вся́ку ду́шу христиа́нскую, ми́лости и по́мощи от <red>Тебе</red>́ и́щущую, бу́ди всем нам в боле́знех цели́тель, в ско́рбех уте́шитель, в печа́лех изба́витель, в беда́х помо́щник, в час сме́ртный покрови́тель; да при по́мощи моли́тв твои́х святы́х сподо́бимся и мы, гре́шнии, спасе́ние ве́чное получи́ти и Ца́рствие Христо́во унасле́довати. Ей, святи́телю Христо́в! не посрами́ упова́ния на́шего, е́же по Бо́зе и Пресвяте́й Богоро́дице на тя кре́пко возлага́ем, но яви́ нам твое́ многомо́щное заступле́ние, да хва́лим, сла́вим и велича́ем вели́кое человеколю́бие ди́внаго во святы́х Свои́х Бо́га Отца́, и Сы́на, и Свята́го Ду́ха, во ве́ки веко́в. Ами́нь.</p>
</section>
