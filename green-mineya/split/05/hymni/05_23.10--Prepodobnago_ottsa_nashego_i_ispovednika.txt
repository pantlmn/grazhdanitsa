<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего и испове́дника Михаи́ла, епи́скопа Сина́дскаго </p>
</title><p><red>Стихи́ры преподо́бнаго Михаи́ла, глас 8.</red></p>
<p><red>Подо́бен: </red>О, преславнаго чудесе́:</p>
<p>О́тче Михаи́ле Богодохнове́нне,/ благи́х исто́чниче,/ жела́ний же коне́чных жела́ния исполне́ние/ и и́стинное блаже́нство,/ е́же вся́ко естество́ вои́стинну жела́ет,/ ви́дети, блаже́нне, досто́йно сподо́бился еси́./ О, кра́снаго твоего́ удобре́ния, сла́вне!/ Сим же Христу́, ра́дуяся, ны́не предстои́ши,/ я́ко святи́тель све́тел.</p>
<p>О́тче Михаи́ле Богоприя́тне,/ в свяще́ния оде́жду обле́кся,/ поте́кл еси́ на му́ченическое суди́ще/ и Христу́ приве́лся еси́,/ сугу́быми венцы́, блаже́нне, укра́шен,/ святи́тельския чи́ны зря./ О, несказа́ннаго твоего́ весе́лия, прему́дре!/ Его́же приобщи́тися/ вои́стинну сподо́бился еси́, Богоблаже́нне.</p>
<p>О́тче Михаи́ле Богому́дре,/ искуше́ний тебе́ о́гнь, ороша́емь свы́ше,/ боголе́пно погаси́л еси́/ и премину́л еси́ неискуше́н,/ приложи́лся еси́, ра́дуяся, блаже́нне,/ к пре́жним святи́телем, священному́чениче, све́тло./ О, неизрече́ннаго твоего́ и све́тлаго селе́ния!/ во́ньже тя Христо́с ны́не всели́,/ я́ко святи́теля честна́.</p>
<p><red>Стихи́ры Богоро́дицы, глас и подо́бен то́йже:</red></p>
<p>Ра́дуйся, душ просвеще́ние,/ согреша́ющих проще́ние, неради́вых исправле́ние./ Ра́дуйся, утеше́ние и ра́дость, скорбя́щих Помо́щнице./ Ра́дуйся, Блага́я, немощны́х душ исцеле́ние./ Ра́дуйся, примире́ние к Бо́гу и Хода́таице,/ Серафи́м всех я́ко су́ща святе́йши, Чи́стая.</p>
<p>Пло́ть от крове́й Твои́х прие́м, Преве́чный Бог/ Тя Предста́тельницу показа́ челове́ком, Чи́стая./ Те́мже изба́ви рабы́ Твоя́ от вся́кия беды́ и обстоя́ния/ и се́тей лука́ваго врага́/ и сия́ния причасти́тися сподо́би избра́нныя,/ вся сла́вящия и покланя́ющияся Тебе́.</p>
<p>Спаси́ мя, Влады́чице Пречи́стая,/ Я́же Спа́са Христа́ неизрече́нно ро́ждшая:/ Тя бо еди́ну стяжа́х Предста́тельницу,/ и необори́мую сте́ну,/ и покро́в, и ра́дование,/ и души́ моея́ Боже́ственное утеше́ние,/ Ты у́бо мя изба́ви неусыпа́ющаго че́рвия/ и огня́ ве́чнующаго, Ма́ти Христа́ Бо́га.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Да гла́сы велича́ю Тя ра́достными, Чи́стая,/ и сла́влю пучи́ну человеколю́бия Твоего́,/ от бед спаси́/ и изми́ мя душетле́нных стрел/ неви́димаго и вселука́ваго врага́,/ Тя бо предлага́ю на́нь, Богоневе́сто,/ ору́жие тве́рдо и непобеди́мо,/ Ма́ти Христа́ Бо́га.</p>
<p><red>Крестобогоро́дичен:</red></p>
<p>Тя ви́дящи, пригвожда́ема на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, — вопия́ше, — Ча́до сла́дкое!/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p><red>Кано́н, глас 2.</red></p>
<p><red>Пе́снь 1</red></p>
<p><red>Ирмо́с: </red><emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть,/ препросла́вленный Госпо́дь, сла́вно бо просла́вися.</emphasis></p>
<p>Неизглаго́ланным возсия́ просвеще́нием, о́тче, воздержа́ния,/ святи́тель Бо́жий был еси́, Михаи́ле чу́дне, ца́рское нося́ свяще́ние/ и Христо́ву пасы́й ты Це́рковь, преблаже́нне.</p>
<p>Вити́йствуя усты́ све́тлыми, всем сказа́л еси́/ благоче́стно боговеща́нная уче́ния, Михаи́ле пребога́те,/ ересе́й облича́я хулы́, и благоче́стия побо́рник был еси́, преблаже́нне.</p>
<p>Дарова́ний Боже́ственных быв, блаже́нне, сосу́д,/ всем ве́рным проявле́ние ты пре́дал еси́, Михаи́ле всехва́льне,/ богоподо́бно житие́ стяжа́в и пра́вдою оде́ян, я́ко ри́зою.</p>
<p>Свяще́нному о́бразу Христо́ву и Бо́жия Ма́тере че́стне покланя́яся,/ пребы́л еси́, Михаи́ле всеосвяще́нне,/ и ху́льное языкобо́лие низложи́л еси́ ерети́чествующих,/ словесы́ и страда́нии побежда́я.</p>
<p><red>Богоро́дичен: </red>Из чре́ва Твоего́, Пресвята́я Чи́стая, возсия́в нам со́лнце,/ богоде́льными блиста́нии уясни́, отгна́в вся́ку де́монскую темнообра́зную молву́,/ препросла́вленный Госпо́дь, сла́вно бо просла́вися.</p>
<p><red>Пе́снь 3</red></p>
<p><red>Ирмо́с: </red><emphasis>На ка́менимя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ не́сть свят, я́коже Бог наш,/ и не́сть пра́веден, па́че Тебе́, Го́споди.</emphasis></p>
<p>Теку́щими притяжа́л еси́, Богоглаго́ливе, непреходи́мая и пребыва́ющая во ве́ки,/ разли́чно бо пожи́л еси́, взыва́я:/ не́сть свят, я́коже Бог наш, и не́сть пра́веден, па́че Тебе́, Го́споди.</p>
<p>Излия́ся во устна́х твои́х Боже́ственная благода́ть, разшири́в уста́ твоя́,/ и прия́л еси́ прему́дрости дарова́ния, и вопия́л еси́:/ не́сть свят, я́коже Бог наш, и не́сть пра́веден, па́че Тебе́, Го́споди.</p>
<p>Покори́л еси́ стра́сти воздержа́нием, просвети́л еси́ ум твой виде́нием,/ был еси́ де́телен, взыва́я:/ не́сть свят, я́коже Бог наш, и не́сть пра́веден, па́че Тебе́, Го́споди.</p>
<p><red>Богоро́дичен: </red>Мари́ю, Пречи́стую Богоро́дицу, воспое́м,/ я́ко Хода́таицу спасе́ния я́вльшуюся, Богому́дрии, и вопие́м:/ не́сть непоро́чны, я́коже Ты, Всенепоро́чная, и не́сть пречи́сты, па́че Тебе́, Влады́чице.</p>
<p><red>Седа́лен, глас 1.</red></p>
<p><red>Подо́бен: </red>Гроб Твой, Спа́се:</p>
<p>Освяти́в себе́ житие́м соверше́нным, яви́лся еси́ свяще́нник Бо́га Вы́шняго,/ от Него́же укрепля́емь, ерети́чествующих уста́ загради́л еси́,/ на Христо́ву ико́ну отверза́емая,/ и, го́ним, о́тче, тече́ние сконча́л еси́.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Безневе́стная Чи́стая Богоро́дице Де́во,/ еди́на ве́рных Предста́тельнице и покро́ве,/ бед, и скорбе́й, и лю́тых обстоя́ний всех изба́ви,/ на Тя упова́ние, Отрокови́це, иму́щих,/ и ду́ши на́ша спаси́ Боже́ственными моли́твами Твои́ми.</p>
<p><red>Крестобогоро́дичен:</red></p>
<p>Зря́щи Тя, Христе́, Всенепоро́чная Ма́ти, ме́ртва на Кресте́ просте́рта, вопия́ше:/ Сы́не Мой, Собезнача́льне Отцу́ и Ду́ху,/ что неизрече́нное Твое́ сие́ смотре́ние,/ и́мже спасл еси́ пречи́стых рук Твои́х, Ще́дре, созда́ние?</p>
<p><red>Пе́снь 4</red></p>
<p><red>Ирмо́с: </red><emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis></p>
<p>Жела́я венца́ сла́вы,/ оста́вил еси́ пло́ти угожде́ние, священнотаи́нниче преизря́дне,/ все же житие́ твое́, я́ко благово́нну же́ртву, Бо́гу прине́сл еси́.</p>
<p>Охро́мше от пра́выя стези́, впадо́ша в ров е́реси,/ и́же ны́не я́вльшеся отчужде́ни, и́хже обличи́л еси́,/ Христо́в почита́я о́браз, преблаже́нне.</p>
<p>Восприя́л еси́ твои́х страда́ний бога́тно воздая́ния, Михаи́ле всече́стне,/ с Небе́сными си́лами ны́не веселя́ся и лику́я со А́нгелы, досточу́дне.</p>
<p>Язы́к твой показа́ся Ду́ха тро́сть, Михаи́ле пресла́вне,/ смотре́ние плотско́е писа́ти поучи́вся Вседержи́теля Сло́ва, всехва́льне.</p>
<p>Сия́я свяще́нною и честно́ю оде́ждею свяще́ния твоего́,/ испове́данием украси́лся еси́,/ позо́р<a type="note" xlink:href="#note63">63</a> быв А́нгелов и челове́ков, всече́стне.</p>
<p><red>Богоро́дичен: </red>Напра́ви, Богоро́дице, жи́знь мою́,/ повеле́нии Боже́ственными управля́ющи вопло́щшагося Сло́ва из Тебе́,/ и к све́ту наста́ви, Де́во Ма́ти, Мари́е Богоневе́сто.</p>
<p><red>Пе́снь 5</red></p>
<p><red>Ирмо́с: </red><emphasis>Просвеще́ние во тьме́ лежа́щих,/ спасе́ние отча́янных, Христе́ Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м:/ ино́го бо, ра́зве Тебе́, бо́га не зна́ю.</emphasis></p>
<p>От ю́ности возложи́вся Сло́ву, священноявле́нне,/ Боже́ственно бо возложе́ние я́влься, украси́лся еси́ де́йственным виде́нием/ и, прему́дрости плод собра́в, был еси́ па́стырь, Михаи́ле, достоприя́тен.</p>
<p>Глаго́л Бо́жий, бога́тно всели́выйся в тя, Богому́дре,/ ре́ки источи́ уче́ний,/ и́миже пита́ющеся, весели́мся, блаже́нне,/ тя хода́тая я́ве иму́ще, ми́лостива нам Христа́ содева́юща.</p>
<p>И́же Боже́ственною си́лою вся украси́в, тя ны́не, Богоявле́ние,/ свяще́ния та́йнаго украси́ ми́ром, прове́дый твою́ све́тлость:/ яви́лся бо еси́ свяще́нник Бо́жий велему́др.</p>
<p><red>Богоро́дичен: </red>Ра́вен нам по всему́ бы́ти сподо́бивыйся, в Тя всели́ся, Богома́ти,/ преве́чно от Отца́ возсия́вый и роди́ся из Тебе́, Всенепоро́чная,/ Челове́к вку́пе и Бог всеси́лен.</p>
<p><red>Пе́снь 6</red></p>
<p><red>Ирмо́с: </red><emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>В спаси́тельную оде́жду, прехва́льне, Боже́ственнаго весе́лия оде́явся,/ испове́дания вене́ц от Бо́га прия́л еси́ досто́йно.</p>
<p>Претерпе́в го́рькая заточе́ния, му́дре,/ в простра́нную широту́ дости́гл еси́ рая́,/ с му́ченики лику́я, Богому́дре пребога́те.</p>
<p>Учени́к быв Христа́ Бо́га,/ Сего́ страсте́м, блаже́нне, поревнова́л еси́,/ беды́ прие́мля до́блественне за Це́рковь Его́, Богодухнове́нне.</p>
<p><red>Богоро́дичен: </red>У́мно научи́шася несказа́нному вси проро́цы Твоему́, Пречи́стая, Рождеству́,/ духо́вно вообража́юще и предглаго́люще всем бу́дущая.</p>
<p><red>Конда́к, глас 8.</red></p>
<p><red>Подо́бен: </red>Я́ко нача́тки:</p>
<p>Я́ко архиере́й всече́стен и благоче́стия священнострада́лец,/ преще́ния злоимени́таго не убоя́вся,/ ерети́ческое того́ противле́ние победи́л еси́,/ свобо́дным гла́сом велегла́сно вопия́:/ ико́не покланя́юся Христо́ве и Пречи́стыя Того́ Ма́тере./ Сего́ ра́ди тя почита́ем, Михаи́ле.</p>
<p><red>Пе́снь 7</red></p>
<p><red>Ирмо́с: </red><emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ е́сть,/ Христо́с же простре́ Богочести́вым отроко́м ро́су духо́вную,/ Сын благослове́н и препросла́влен.</emphasis></p>
<p>Не терпя́ше язы́ка твоего́ Боже́ственнаго веща́ния зве́рь злоимени́тый, Михаи́ле свяще́нне,/ но в заточе́ниих тя осужда́ет да́льных:/ оба́че стыдя́шеся, твою́, священнопропове́дниче, зря тве́рдость.</p>
<p>Направля́ется, прему́дре, уче́нии твои́ми Христо́в всесвяще́нный правосла́вный сонм:/ был бо еси́ орга́н, священноде́йственниче Михаи́ле, Ду́хом бряца́я,/ вопия́ вели́чия Вседержи́теля.</p>
<p>Му́дре обличи́л еси́ злоимени́тых пита́телей, Ма́нента ху́льное нече́стие,/ Христо́ву пречи́стую, о́тче, ико́ну я́сно и Богома́тере пропове́дуя и святы́х,/ Михаи́ле преподо́бне.</p>
<p><red>Богоро́дичен: </red>Воплоще́ния была́ еси́ Бо́жия Сло́ва, и Де́во Всенепоро́чная, красе́н сосу́д:/ из Тебе́ бо воеприя́т, за милосе́рдие мно́гое, всего́ мя, челове́ка./ Сый благослове́н и препросла́влен.</p>
<p><red>Пе́снь 8</red></p>
<p><red>Ирмо́с: </red><emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода,/ и превозноси́те во вся ве́ки.</emphasis></p>
<p>На суди́щи став, Богопропове́дниче Михаи́ле, не устраши́лся еси́ преще́ния беззако́нных,/ но свобо́дным гла́сом вопия́л еси́:/ ико́ну пречи́стую чту Спа́са Христа́ и святы́х всех.</p>
<p>Нра́вом тве́рдым и кре́пким спле́тся, му́дре, с богобо́рцы,/ победи́тель яви́лся еси́,/ де́лом и сло́вом я́вль, я́коже бя́ше ле́по/ ико́ну пречи́стую чти́ти Спа́са Христа́ и святы́х всех.</p>
<p>На первообра́зную ве́дый ико́нную че́сть, священноявле́нне, преходя́щу, о́тче,/ Богодухнове́нным Писа́нием после́дуя, вся учи́л еси́/ чти́ти ико́ну Христо́ву и всех святы́х.</p>
<p><red>Богоро́дичен: </red>Струю́ исцеле́ний нам непреста́нно ве́рным, Чи́стая, источа́еши:/ ея́же оби́льную благода́ть почерпа́юще, Твое́ пое́м рождество́ пречи́стое/ и превозно́сим во вся ве́ки.</p>
<p><red>Пе́снь 9</red></p>
<p><red>Ирмо́с: </red><emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis></p>
<p>Безме́рным сия́я ны́не просвеще́нием, пребога́те,/ Све́ту вели́кому я́ко предстоя́,/ жела́нный тебе́ коне́ц получи́ти, о́тче, сподо́бился еси́,/ к нему́же, тща́ся, текл еси́, благоче́стно пожи́в, преблаже́нне.</p>
<p>Ви́дети сподо́бился еси́ па́че ума́ све́тлость,/ ю́же на земли́ проявле́нно, о́тче, стяжа́л еси́,/ но, хода́тайствуя, изба́вити твоя́ ученики́ Христа́ умоли́,/ тя ны́не хва́лящия и чту́щия, досточу́дне.</p>
<p>Укре́плься Боже́ственною благода́тию,/ му́дрости твоея́ сия́нии богобо́рных на́глость, му́дре, погаси́л еси́,/ заря́ми отону́дными, я́ко исто́чник, вну́трь стяжа́в,/ Михаи́ле чу́дне, христопропове́дниче свяще́нне.</p>
<p><red>Богоро́дичен: </red>Я́коже руно́, Пренепоро́чная, До́ждь Небе́сный во утро́бе прие́мши,/ нам родила́ еси́ безсме́ртие даю́щаго,/ благоче́стно Того́ воспева́ющим и Тя, Всепе́тую Богоро́дицу, пропове́дающим.</p>
</section>
