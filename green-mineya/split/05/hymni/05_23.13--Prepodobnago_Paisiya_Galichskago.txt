<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго Паи́сия Га́личскаго</p>
</title><p><red>НА МА</red>́<red>ЛОЙ ВЕЧЕ</red>́<red>РНИ</red></p>
<p><red>На </red>Го́споди, воззва́х:<red> стихи́ры, глас 1: 1. </red>Небе́сным чино́м подо́бен был еси́, преподо́бне:<red> 2. </red>Небе́сных чино́в ликостоя́ние премину́л еси́, о́тче преподо́бне:<red> 3. </red>Небе́снии чи́нове многоочи́тии и шестокрила́тии: <red>зри на хвали́тех.</red></p>
<p><red>Сла́ва, глас 5:</red></p>
<p>Вторы́й Моисе́й яви́лся еси́, преподо́бне,/ он бо дре́вле, ше́ствуя чрез пусты́ню,/ фарао́на потопи́ со всем во́инством его́ в Чермне́м мо́ри;/ ты же — го́рдаго мучи́теля диа́вола,/ со всем во́инством его́ потопи́л еси́/ в мо́ри слез твои́х;/ он победи́ Амали́ка мучи́теля,/ ты же — мы́сленнаго амали́ка низложи́л еси́, я́ко жезло́м желе́зным,/ тве́рдою во Христа́ ве́рою и кре́пким терпе́нием,/ и прия́л еси́ побе́ды своея́ по́чести вене́ц неувяда́емый на Небесе́х,/ и со а́нгельскими чи́нми ликостоя́ние,/ с ни́миже моли́ся Го́сподеви/ спасти́ и просвети́ти ду́ши на́ша.</p>
<p><red>И ны́не, Богоро́дичен.</red></p>
<p><red>На стихо́вне стихи́ры, глас 2:</red></p>
<p>Дом прекра́сный Влады́це Христу́/ себе́ соде́лал еси́, преподо́бне,/ и ны́не во дво́рех Небе́сных жи́тельствуеши.</p>
<p><red>Стих: </red>Честна́ пред Го́сподем/ сме́рть преподо́бных Его́.</p>
<p>Звезда́ многосве́тлая яви́лся еси́, Паи́сие,/ просвеща́я нас луча́ми чуде́с твои́х,/ призыва́ющих тя с ве́рою.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́ка моще́й твои́х,/ иде́же лежи́т трудолюбе́зное твое́ те́ло,/ чуде́с дара́ми обогаща́ет нас.</p>
<p><red>Сла́ва, глас то́йже:</red></p>
<p>Небе́снаго Царя́ Престо́лу/ со а́нгельскими чи́нми предстоя́, Паи́сие,/ моли́ о чту́щих и прославля́ющих тя, преподо́бне.</p>
<p><red>И ны́не, Богоро́дичен:</red></p>
<p>Небе́снаго Царя́ Ма́ти,/ Небе́снаго Иерусали́ма жи́телей бы́ти сподо́би нас/ и сла́дости таковы́я получи́ти,/ ея́же жела́ет ви́дети о́ко а́нгельское.</p>
<p><red>Тропа́рь зри на вели́цей вече́рни.</red></p>
<p><red>НА ВЕЛИ́ЦЕЙ ВЕЧЕ</red>́<red>РНИ</red></p>
<p><red>На </red>Го́споди, воззва́х:<red> стихи́ры, глас 2:</red></p>
<p>Ки́ими похва́льными венцы́/ венча́ем преподо́бнаго Паи́сия?/ И́же пло́тию на земли́ жи́вша/ и ду́хом гоня́ща Небе́сная,/ чистоту́ зело́ возлю́бльшаго и равноа́нгельно пожи́вшаго,/ и́ноком су́ща предводи́теля и благоче́стию ревни́теля,/ земна́го а́нгела, Небе́снаго челове́ка,/ его́же ра́ди шата́ния враго́в Христо́с низложи́,/ име́яй ве́лию ми́лость.</p>
<p>Ки́ими пе́сненными похвала́ми/ похва́лим отца́ на́шего Паи́сия?/ Преподо́бным лико́м соприча́стника и Безпло́тным сожи́теля,/ це́рковь себе́ Святе́й Тро́ице соде́лавша,/ и Свята́го Ду́ха прии́ти сподо́бльшася,/ и вся́кими благи́ми де́лы ду́шу свою́ украси́вшаго,/ и вся вра́жия наве́ты попра́вшаго,/ его́же ра́ди сих шата́ния Христо́с низложи́,/ име́яй ве́лию ми́лость.</p>
<p>Ки́ими проро́ческими пе́сньми/ похва́лим преподо́бнаго Паи́сия?/ И́же не от Ри́ма, ни от Иерусали́ма к нам прише́дшаго,/ но в честне́й оби́тели Бо́жия Ма́тере,/ близ гра́да Га́лича в после́днем ро́де возсия́вшаго,/ и мно́жество учени́к ко Христу́ приве́дшаго,/ его́же ра́ди моле́ния гра́ду на́шему и всей стране́/ Христо́с подае́т ве́лию ми́лость.</p>
<p>Ки́я похвалы́ и да́ры духо́вныя/ принесе́м отцу́ на́шему Паи́сию?/ Он бо со А́нгелы вку́пе и со святы́ми/ вы́ну за род христиа́нский Го́сподеви Бо́гу и Бо́жии Ма́тери мо́лится,/ дарова́ти всей вселе́нней мир,/ Це́рквам единомы́слие, святи́телем благо́е согла́сие,/ лю́дем на́шим на ва́рвары побе́ду/ и всему́ христиа́нскому во́инству на враги́ одоле́ние,/ земли́ благопло́дие/ и душа́м на́шим ве́лия ми́лости.</p>
<p><red>Сла́ва, глас 6:</red></p>
<p>Возсия́ дне́сь пресве́тлая и всепра́зднственная па́мять твоя́,/ пресла́вне Паи́сие,/ созыва́ющи многочи́сленное по́стник сосло́вие,/ и преподо́бных ликостоя́ние,/ ра́ка бо твоя́ честна́я,/ иде́же лежи́т трудолюбезное и свято́е те́ло твое́,/ исцеле́ния неоску́дно подава́ет приходя́щим с ве́рою/ и душетле́нныя стра́сти исцеля́ет,/ бесо́вския полки́ прогоня́ющи,/ ве́рных же чудесы́ удивля́ющи,/ тем, пречестну́ю твою́ и А́нгелом гове́йную обстоя́ще ра́ку,/ ра́достно от души́ вопие́м ти:/ Богоблаже́нне преподо́бе Паи́сие,/ моли́ тебе́ просла́вльшаго Христа́ Бо́га/ спасти́ся душа́м на́шим.</p>
<p><red>И ны́не, Богоро́дичен: </red>Кто Тебе́ не ублажи́т:</p>
<p><red>Вход. Проки́мен дне, и чте́ния три преподо́бническая <emphasis>(зри 23 мая)</emphasis></red></p>
<p><red>На лити́и стихи́ры, глас 3:</red></p>
<p>Преподо́бне о́тче Паи́сие,/ кто досто́йно доброде́телей твои́х испове́сть побе́ды,/ ка́я уста́ изреку́т терпе́ния твоего́ по́двиги,/ и́миже проти́ву неви́димых мучи́телей во́инствовал еси́,/ и хра́брством твои́м мучи́теля врага́ низложи́л еси́,/ и всю си́лу его́ нога́ма свои́ма попра́л еси́,/ и благоугоди́л еси́ Христо́ви,/ от Него́же побе́дным венце́м увя́злся еси́,/ моли́ за правосла́вныя лю́ди,/ почита́ющих досто́йно святу́ю па́мять твою́,/ спасти́ся душа́м на́шим.</p>
<p><red>Сла́ва, глас 4:</red></p>
<p>Прииди́те, вси концы́ земли́,/ псалмы́ и пе́сньми и пе́ньми духо́вными,/ свяще́нное и честно́е торжество́,/ преподо́бнаго отца́ на́шего Паи́сия/ дне́сь благоче́стно восхва́лим;/ а́ще бо и последи́ возсия́,/ но дре́вних оте́ц че́сти сподо́бился еси́/ и мо́лится Го́сподеви/ спасти́ся душа́м на́шим.</p>
<p><red>И ны́не, Богоро́дичен.</red></p>
<p><red>На стихо́вне стихи́ры, глас 5:</red></p>
<p>Ра́дуйся, свяще́нная главо́,/ преподо́бне о́тче наш Паи́сие,/ Тро́ицы честны́й сосу́де,/ Бо́жия Ма́тере служи́телю,/ Безпло́тных сожи́телю,/ Це́ркви Христо́ве честно́е украше́ние,/ свяще́нства пра́вило изве́стное,/ и́ноком наста́вниче,/ во́ине Христо́в всеизря́дне,/ от Него́же и дар чудотворе́ния прия́л еси́/ и подае́ши всем исцеле́ние,/ притека́ющим с ве́рою к ра́це моще́й твои́х.</p>
<p><red>Стих: </red>Честна́ пред Го́сподем/ сме́рть преподо́бных Его́.</p>
<p>Ра́дуйся, всечестна́я кинови́е,/ иму́щи в себе́ ра́ку преподо́бнаго отца́ на́шего Паи́сия,/ в не́йже не би́серие, ниже́ ка́мни драгоце́нныя блиста́ют,/ но трудолюбе́зныя мо́щи сокрове́нны,/ весели́ся и ра́дуйся и́нок тоя́ оби́тели совокупле́ние,/ такова́ стяжа́вши себе́ засту́пника/ и к Бо́гу моле́бника те́пла,/ су́щим в но́щи грехо́вней свети́льника,/ и́же на ве́рсе чудотворе́ния положи́ся/ от Христа́ Бо́га и Спа́са душ на́ших.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, Росси́йския митропо́лии,/ богоспаса́емый гра́де Галиче,/ иму́ще таково́е бога́тство,/ мо́щи преподо́бнаго отца́ на́шего Паи́сия,/ и́же не изда́вна сокрове́нна,/ но в после́днем ро́де в страна́х твои́х возсия́вша,/ и, благода́ть от Бо́га име́я,/ исцеля́ет стра́сти и неду́ги прогоня́ет/ и подае́т всем исцеле́ние/ с ве́рою прося́щим от Христа́ Бо́га и Спа́са душ на́ших.</p>
<p><red>Сла́ва, глас 8:</red></p>
<p>Прииди́те, вси наро́ди от гра́да на́шего и всея́ страны́/ и от всея́ Росси́йския митропо́лии,/ му́жие и жены́ боголюби́выя и до ссу́щих младе́нец,/ духо́вно возвесели́мся в наро́читом пра́зднице/ но́ваго чудотво́рца, преподо́бнаго Паи́сия,/ и многоцеле́бную его́ ра́ку обстоя́ще, любе́зно облобыза́ем,/ и того́, я́ко цве́ты, пе́сньми и хвала́ми увязе́м, реку́ще:/ ра́дуйся, сла́вне Небе́сный челове́че,/ земны́й а́нгеле и Ду́ха Свята́го оби́телище,/ я́ко ева́нгельскому гла́су после́довал еси́,/ и восприя́л еси́ в тле́нных ме́сто нетле́нная,/ и прише́л еси́ от си́лы в си́лу,/ от тле́нныя и вре́менныя сла́вы во сла́ву безконе́чную,/ ра́дуйся, правосла́вным лю́дем похвала́ и утвержде́ние,/ и всей Росси́йстей земли́ пресве́тлый свети́льниче,/ и моли́твенниче о душа́х на́ших.</p>
<p><red>И ны́не, Богоро́дичен.</red></p>
<p><red>Тропа́рь преподо́бнаго, глас 8:</red></p>
<p>Дне́сь возсия́ нам па́мять твоя́, сла́вне Паи́сие,/ я́ко со́лнце светоза́рное, луча́ми озаря́ющи ве́сь мир,/ та́ко и ты, преподо́бне,/ чудесы́ свои́ми тьму́ но́щи злых духо́в от нас отгоня́я;/ дне́сь Небе́сныя си́лы, и святы́х А́нгел,/ и ду́ши пра́ведных мы́сленно торжеству́ют, ра́дующеся;/ дне́сь и мы, гре́шнии, припа́дающе честно́му твоему́ о́бразу мо́лимся:/ о преподо́бне Паи́сие,/ Христа́ Бо́га моли́ непреста́нно/ спасти́ град и лю́ди, и́же тебе́ почита́ющия.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь преподо́бному два́жды. </red>Сла́ва, и ны́не,<red> Богоро́дичен.</red></p>
<p><red>По 1-м стихосло́вии седа́лен пра́здника.</red></p>
<p><red>По 2-м стихосло́вии седа́лен свята́го, глас 3:</red></p>
<p>Зна́емо бы́сть и́мя твое́, блаже́нне, по всей стране́ га́личестей,/ чуде́с ра́ди быва́ющих от <red>Тебе</red>́,/ Христо́с бо тя свети́льника нам дарова́,/ просвеща́юща нас луча́ми чуде́с твои́х,/ Ему́же предстоя́, вы́ну моли́ спасти́ся душа́м на́шим.</p>
<p><red>Сла́ва, и ны́не, Богоро́дичен:</red></p>
<p>Красоте́ де́вства Твоего́ и пресве́тлой чистоте́ Твое́й/ Гаврии́л удиви́вся, вопия́ше Ти, Богоро́дице:/ ку́ю Ти похвалу́ принесу́ досто́йную?/ Что же возъимену́ю Тя?/ Недоумева́ю и ужаса́юся./ Те́мже, я́ко повеле́н бых, вопию́ Ти:/ ра́дуйся, Благода́тная.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ сме́рть преподо́бных Его́. <red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 6:</red></p>
<p>Прииди́те, празднолю́бцы вси́,/ воспое́м отца́ на́шего преподо́бнаго Паи́сия,/ земна́го а́нгела и Небе́снаго челове́ка Бо́жия,/ насажде́н бо бысть в до́му Госпо́дни/ и процвете́ пра́ведно,/ и я́ко кедр умно́жил е́сть ста́до Христо́во слове́сных ове́ц/ в преподо́бии и пра́вде,/ и ны́не, предстоя́ Престо́лу Христо́ву,/ просвеща́ет нас чудесы́ свои́ми/ и мо́лится о нас непреста́нно/ поми́ловатися душа́м на́шим.</p>
<p><red>Кано́н, глас 4.</red></p>
<p><red>Пе́снь 1</red></p>
<p><red>Ирмо́с: </red><emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis></p>
<p>А́гнче Бо́жий, взе́мляй грехи́ всего́ ми́ра,/ возми́ от <red>мене</red>́, недосто́йнаго раба́ Твоего́, бре́мя тя́жкое грехо́вное/ и да́руй ми свет, да возмогу́, све́том Твои́м просве́щся,/ воспе́ти Твоему́ уго́днику, преподо́бному Паи́сию.</p>
<p>Боже́ственный глас во свяще́нном Ева́нгелии егда́ услы́шав, преподо́бне Паи́сие,/ повелева́ющ вся тле́нная ми́ра сего́ оста́вити и Христу́ после́довати,/ тогда́ ре́вностию Боже́ственною разже́гся, вся кра́сная ми́ра нивочто́же вмени́в,/ еди́наго то́чию Христа́ возлюби́л еси́.</p>
<p>Возжеле́л еси́, блаже́нне, вы́ну со Христо́м бесе́довати,/ и сего́ ра́ди уклони́лся еси́ мирски́я суеты́,/ и в ти́хое приста́нище дости́гл еси́ и́ночествующих оби́тели,/ и, ве́тхаго челове́ка отложи́в, в но́ваго обле́клся еси́,/ да пе́рвое оте́чество Небе́сное, из него́же преступле́нии спадо́хом, насле́дствуеши.</p>
<p><red>Богоро́дичен: </red>Госпоже́, Де́во Богоро́дице, при́зри на мое́ недосто́инство/ и умоли́ Сы́на Своего́ и Бо́га моего́,/ да Твоего́ ра́ди моле́ния, да́руй ми сло́во во отверзе́ние уст мои́х,/ на похвалу́ уго́дника Твоего́ преподо́бнаго Паи́сия.</p>
<p><red>Други́й кано́н, глас 8.</red></p>
<p><red>Пе́снь 1</red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя</emphasis>́<emphasis>й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спа́се,/ пе́снь Бо́гови воспева́юща.</emphasis></p>
<p>Тро́ице Свята́я, Единосу́щная и Неразде́льная, бтче, и Сы́не, и Душе́ Святы́й,/ приими́ мою́ гре́шную мольбу́, приноси́мую Тебе́ от скве́рных и недосто́йных уст мои́х,/ и да́руй ми по́мысл благ твори́ти во́лю Твою́/ моли́тв ра́ди уго́дника Твоего́, преподо́бнаго Паи́сия.</p>
<p>Руко́ю мое́ю недосто́йною и любо́вию серде́чною/ приноси́мое тебе́ мое́ ны́не ма́лое моле́ние приими́, блаже́нне о́тче Паи́сие,/ и ру́ку мне да́ждь по́мощи, да не потопи́т мене́ бу́ря грехо́вная,/ и приведи́ мя к ти́хому приста́нищу покая́ния твои́ми моли́твами.</p>
<p><red>Богоро́дичен: </red>Две́ре Благода́тная, отве́рзшая ве́рным две́ри Небе́сныя,/ покая́ния две́ри светоза́рный отве́рзи ми, Влады́чице,/ и врат сме́ртных свобо́да, да не прииду́ в зе́млю пла́ча,/ да не ви́жду ме́ста тьмы́,/ да не свя́зан бу́ду рука́ма и нога́ма и изве́ржен вне черто́га Христо́ва,/ оде́жду нетле́ния оскверне́ну име́я греха́ми всестра́стный.</p>
<p><red>Пе́снь 3</red></p>
<p><red>Ирмо́с: </red><emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis></p>
<p>Дом Пресвяты́я Тро́ицы себе́ соде́лал еси́, преподо́бне,/ посто́м и моли́твою, слеза́ми и всено́щным стоя́нием,/ на земли́ лега́нием и вся́кими благи́ми де́лы ду́шу свою́ украси́в, я́ко пала́ту,/ в жили́ще всех Царя́, Христа́ Бо́га.</p>
<p>Еди́ному Влады́це Христу́ на земли́ рабо́тал, еси́, блаже́нне Паи́сие,/ <red>вся</red> дни живота́ твоего́ нело́жно/ и сего́ ра́ди возме́здие от Него́ восприя́л еси́,/ е́же на Небесе́х жи́тельствовати со А́нгелы вку́пе и со святы́ми.</p>
<p><red>Богоро́дичен: </red>Зол мои́х пучи́ну изсуши́, Богоро́дице Де́во, милосе́рдия ро́ждши пучи́ну и Изба́вителя и Го́спода,/ и плени́цы зол мои́х разруши́ пре́жде кончи́ны,/ да воспою́ пе́снь Сы́ну Твоему́ и Бо́гу:/ не́сть свят па́че Тебе́, Го́споди.</p>
<p><red>Ин</red></p>
<p><red>Ирмо́с: </red>Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,/ возвесели́хся о спасе́нии Твое́м.</p>
<p>Ско́рбных наведе́ния обурева́ют смире́нную мою́ ду́шу/ и напа́стей о́блацы мое́ покрыва́ют се́рдце,/ но ты, преподо́бне о́тче, предстоя́ све́ту Трисо́лнечнаго Божества́,/ моли́ся Небе́сному Влады́це, да возсияет мне свет ра́достный.</p>
<p>Твоему́ о́бразу предстоя́, молю́ся, преподо́бне о́тче,/ и, к ра́це твои́х моще́й припа́дая со слеза́ми от се́рдца призыва́ю тя:/ при́зри на мя ми́лостивым свои́м о́ком,/ и клеветы́ наве́тник, и поноше́ние челове́ческое отъими́ от <red>мене</red>́,/ и, нестерпи́мую мою́ печа́ль преложи́в, ра́дость ско́рую пода́ждь ми.</p>
<p><red>Богоро́дичен: </red>А́ще и оскверне́н по́мыслы и окаля́н мно́гими паде́ньми аз, окая́нный,/ оба́че, наде́явся на Твое́ благоутро́бие, Ма́ти Бо́жия, молю́ Тя:/ Ты, Еди́на Нескве́рная, уще́дри и спаси́ мя, блу́днаго, хода́тайством Свои́м.</p>
<p><red>Седа́лен, глас 4.</red></p>
<p><red>Подо́бен: </red>Ско́ро предвари́:</p>
<p>Стра́стное покори́л еси́ плотско́е мудрова́ние/ и го́ршая порабо́тив лу́чшему, о́тче Паи́сие пресла́вне,/ сокруши́л еси́ бесо́вския ко́зни посто́м и возсия́л еси́ в ми́ре, я́ко луча́ со́лнечная, сия́нии твои́х доброде́телей,/ сего́ ра́ди тя воспева́ем.</p>
<p><red>Сла́ва, и ны́не, Богоро́дичен:</red></p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы Тя Моли́твенницу./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p><red>Пе́снь 4</red></p>
<p><red>Ирмо́с: </red><emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis></p>
<p>Име́я во уме́ свое́м сме́ртный час, и неумы́тное суди́ще, и му́ки гре́шников,/ вы́ну от о́чию свое́ю сле́зы излива́я и моли́твы возсыла́я к Бо́гу, преподо́бне,/ да изба́вит ду́ши гре́шных ве́чнаго муче́ния и сподо́бит их Ца́рствия Своего́.</p>
<p>Кто не удиви́тся твоему́, преподо́бне, смире́нию,/ или́ кто не похва́лит свято́е твое́ на земли́ пребыва́ние,/ ужаса́ется ми ум, ка́ко с пло́тию безпло́тным а́нгельским си́лам уподо́бился еси́;/ с ни́ми же ны́не предстоя́ Пресвяте́й Тро́ице, моли́ о нас непреста́нно.</p>
<p><red>Богоро́дичен: </red>Ми́лости Твое́й сподо́би мя,/ И́же Бо́га ми́лостиваго ро́ждши, Благослове́нная Влады́чице,/ и, в час су́дный предста́вши, изба́ви та́мошняго осужде́ния.</p>
<p><red>Ин</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Ны́не наде́яся прибего́х к ра́це твое́й честне́й, о преподо́бне,/ пред не́юже, коле́на своя́ преклоня́я, пла́чу, и стеню́, и боле́зненно зову́ ти:/ да́ждь ми по́мощь, рабу́ твоему́ смире́нному и окая́нному,/ твоего́ заступле́ния и́щущему те́пле.</p>
<p>Ненави́дящии мя всу́е стре́лы, и мечи́, и ров угото́виша,/ и и́щут всеокая́ннаго моего́ те́ла исто́ргнута и низвести́ в зе́млю жела́ют,/ но ты, преподо́бне, моле́бно ру́це свои́ ко Христу́ просте́рше,/ от сих ловле́ния изба́ви и спаси́ мя.</p>
<p><red>Богоро́дичен: </red>Кре́пким гла́сом испове́даю Тя, Влады́чице, И́стинную Богоро́дицу,/ и не умолчу́ вопи́ти ясне́йши вели́чия Твоя́,/ а́ще бы не Ты всегда́ предстоя́ла, о мне моля́щи Сы́на Твоего́ и Бо́га моего́,/ кто бы от толи́кия бу́ри и лю́тых бед изба́вил мя.<red> </red></p>
<p><red>Пе́снь 5</red></p>
<p><red>Ирмо́с: </red><emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis></p>
<p>Небе́снаго Влады́ки Христа́ во́ин изря́ден был еси́, преподо́бне Паи́сие,/ и сего́ ра́ди па́стыря слове́сным овца́м во оби́тели Пречи́стыя Свое́й Богома́тере тебе́ поста́ви,/ ты же, прему́дре, наказу́я их до́бре,/ чи́сты ко Христу́ приве́л еси́.</p>
<p>Ору́жие кре́пко на диа́вола крест Госпо́день стяжа́в,/ му́жественно ополчи́лся еси́ проти́ву всего́ во́инства его́/ и, неусы́пно бдя о ста́де свое́м, с проро́ком Иса́ией вопия́л еси́:/ от но́щи у́тренюет дух мой к Тебе́, Го́споди Бо́же мой.</p>
<p><red>Богоро́дичен: </red>Ро́су Твоего́ благоутро́бия пода́ждь ми, Пренепоро́чная Чи́стая, грехо́вным зно́ем та́ющему,/ и печа́ль Сама́ устужа́ющи ми,/ и ра́дость Боже́ственную подаю́щи.</p>
<p><red>Ин</red></p>
<p><red>Ирмо́с: </red><emphasis><red>Вскую</red> мя отри́нул еси́/ от лица́ Твоего́, Све́те Незаходи́мый,/ и покры́ла мя е́сть чужда́я тьма́, окая́ннаго,/ но обрати́ мя и к све́ту за́поведей Твои́х/ пути́ моя́ напра</emphasis><emphasis>́ви, молю́ся.</emphasis></p>
<p>А́ще и досто́ин есмь прия́ти му́ки, преступи́в за́поведи Творца́ моего́ и Бо́га,/ но на щедро́ты Его́ наде́яся, прибего́х к тебе́, преподо́бне о́тче,/ ты, у́бо предстоя́ Престо́лу Его́ с ли́ки А́нгел и Арха́нгел и со все́ми святы́ми,/ моли́ о мне, непотре́бнем и сквернем,/ да избу́ду зде́шняго и та́мошнеяо осужде́ния.</p>
<p>Утеше́ние в ско́рбех свои́х вем тя, преподо́бне,/ и неду́гов мои́х врача́ тя зна́ю всесоверше́нна/ и сего́ ра́ди к ра́це моще́й твои́х прибего́х, моля́ся,/ да мя не пре́зриши окая́ннаго, тре́бующаго твоея́ по́мощи.</p>
<p><red>Богоро́дичен: </red>Где про́чее обря́щу заступле́ние?/ Ка́мо прибе́гну, где же и спасу́ся?/ Ку́ю те́плую возъи́мам Помо́щницу,/ скорбьми́ жите́йскими и бу́рями, увы́ мне, коле́блему?/ На Тя еди́ну упова́ю, и дерза́ю, и хвалю́ся,/ и притека́ю к покро́ву Твоему́, Де́во, спаси́ мя.</p>
<p><red>Пе́снь 6</red></p>
<p><red>Ирмо́с: </red><emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо</emphasis><emphasis>́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis></p>
<p>Сле́зныя пото́ки, я́ко многово́дныя ре́ки, от о́чию твое́ю истеко́ша, преподо́бне,/ и́хже ра́ди блаже́нства от Христа́ сподо́бился еси́,/ и, я́ко ре́чными быстрина́ми, во град Царя́ Небе́снаго, в Го́рний Иерусали́м доплы́л еси́.</p>
<p>Твоя́ мо́щи, преподо́бне Паи́сие, а́ще и земли́ по преставле́нии твое́м преда́шася,/ оба́че нетле́нием и чудесы́ Христо́с просла́вил е́сть,/ источа́ют бо чудесы́ и неду́жным подаю́т исцеле́ние, призыва́ющим тя с ве́рою.</p>
<p><red>Богоро́дичен: </red>Фарисея, вознесе́ннаго умо́м, превзыдо́х,/ возноша́емь при́сно, и про́пастей соедине́н,/ но Ты, Пречи́стая, умоли́ Сы́на Твоего́ и Бо́га,/ уще́дрити мя безме́рными прегреше́ньми смири́вшагося лю́те/ и изба́ви о́гненнаго муче́ния.</p>
<p><red>Ин</red></p>
<p><red>Ирмо́с: </red><emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо</emphasis><emphasis>́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>А́ще и не́смь дово́лен исчи́слити твоя́ благодея́ния, я́же на мне бы́вшая, о преподо́бне,/ но, наде́явся на твое́ беззло́бие, с любо́вию тя чту, и с ве́рою покланя́юся ра́це моще́й твои́х,/ и всем пропове́дую твое́, е́же ко мне благодея́ние.</p>
<p>Кий дар благодаре́ния принесу́ тебе́,/ или́ ки́има устна́ма воспою́ тя, о́тче преподо́бне?/ Ка́ко ли изреку́т уста́ моя́ твою́ ко мне, убо́гу и стра́нну, ми́лость и благодея́ние,/ и́хже в ско́рби мое́й наслади́хся твои́м посеще́нием?</p>
<p><red>Богоро́дичен: </red>Ра́дость Тебе́, Чи́стая, яви́, с небесе́ прише́д, Гаврии́л Арха́нгел, егда́ благовести́ рек:/ Бог изы́дет пло́тию из Тебе́, Де́во Пречи́стая,/ и аз ны́не арха́нгельский глас приношу́ Ти, вопия́:/ ра́дуйся, Благода́тная; ра́дуйся, всех ра́досте;/ ра́дуйся, христиа́ном непобеди́мое в беда́х храни́лище и ско́рое от бед избавле́ние,/ ра́дости испо́лни мя, мно́ю жела́нныя.</p>
<p><red>Конда́к, глас 3:</red></p>
<p>Возсия́, Го́споди, гра́ду Твоему́ Га́личу,/ я́ко светоза́рное со́лнце, уго́дник Твой Паи́сий,/ ра́достно вселе́нную озаря́я свои́ми чудесы́,/ и приходя́щих с ве́рою ко гро́бу его́ свято́му;/ та́ко моли́твами Пречи́стыя Богоро́дицы от бед всех нас изба́ви,/ и упраздни́ ва́рварская шата́ния,/ я́ко мы, лю́дие Твои́, Го́споди,/ и град наш и страна́ вельми́ Тобо́ю хва́лится,/ и спаса́ется моли́твами преподо́бнаго Паи́сия.</p>
<p><red>И́кос:</red></p>
<p>А́нгела во пло́ти су́ща тя зна́ем, о́тче преподо́бне,/ и сего́ ра́ди призыва́ем тя:/ предста́ни нам ско́ро в по́мощь и изба́ви нас от вся́каго зла, да тобо́ю спа́сшеся, всегда́ вопие́м ти:/ ра́дуйся, от утро́бы ма́терния освяще́нный;/ ра́дуйся, све́том богове́дения просвеще́нный./ Ра́дуйся, я́ко ми́ра сего́ красоту́ нивочто́же вмени́вый;/ ра́дуйся, я́ко а́нгельское житие́ возлюби́вый./ Ра́дуйся, я́ко собра́л еси́ и́нок мно́жество;/ ра́дуйся, я́ко научи́л еси́ име́ти кре́пкое му́жество./ Ра́дуйся, я́ко уче́нием твои́м мно́зи получи́ша спасе́ние;/ ра́дуйся, я́ко тобо́ю получи́ша о́бщее Небе́сное селе́ние./ Ра́дуйся, я́ко чи́сте зри́ши Святу́ю Тро́ицу;/ ра́дуйся, я́ко всегда́ о нас мо́лиши Пресвяту́ю Богоро́дицу./ Ра́дуйся, я́ко вся проше́ния на́ша исполня́ются;/ ра́дуйся, Паи́сие преподо́бне.</p>
<p><red>Пе́снь 7</red></p>
<p><red>Ирмо́с: </red><emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем опаля́еми, взыва́ху:/ благослове́н еси́ в хра́ме сла́вы Твоея</emphasis><emphasis>́, Го́споди.</emphasis></p>
<p>Христо́ву Престо́лу предстоя́, преподо́бне,/ не преста́й моли́тися о ста́де свое́м и о всех, с ве́рою притека́ющих к ра́це моще́й твои́х,/ да моли́твами твои́ми получи́м спасе́ние/ и от вся́ких бед и скорбе́й избавле́ние.</p>
<p>О́тче преподо́бне Паи́сие, твои́х ра́ди чуде́с, быва́ющих у ра́ки твоея́ честны́я,/ повсю́ду и́мя твое́ сла́вится/ и не́сть, и́же бы кто, призва́в тя на по́мощь, не услы́шан был./ Сего́ ра́ди проела́вльшему тя Христу́ вопие́м:/ благослове́н Бог оте́ц на́ших.</p>
<p><red>Богоро́дичен: </red>Чи́стая Де́во Богоро́дице,/ Ты еси́ ко́рень де́вства и неувяда́емый цвет чистоты́,/ моли́ Сы́на Своего́ и Бо́га пода́ти нам грехо́в оставле́ние и житию́ исправле́ние.</p>
<p><red>Ин</red></p>
<p><red>Ирмо́с: </red><emphasis>Бо́жия снизхожде́ния/ о́гнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, порху:/ благослове́н еси́, Бо́же оте́ц на́ших.</emphasis></p>
<p>И́щущи ду́шу мою́ погуби́ти,/ а́ки пси безсту́днии, обступи́ша мя и ра́ны соде́яша мне,/ и не́сть в челове́цех помога́ющаго,/ к тебе́ еди́ному прибега́ю и на тя наде́юся, о́тче преподо́бне,/ ты мя от сих ла́яния изба́ви и ско́рую по́мощь пода́ждь, молю́ся ти.</p>
<p>Льва́ люте́йши рыка́ют врази́ мои́,/ и и́щут ду́шу мою́ изъя́та от скве́рнаго моего́ те́ла,/ и растерза́ти мя лю́те в две растерза́нии,/ но ты, преподо́бне, победи́вый льва́ о́наго, началозло́бнаго диа́вола/ и сих сокруши́ востаю́щих на мя, молю́тися.</p>
<p><red>Богоро́дичен: </red>К кому́ прибе́гну ино́му, Чи́стая, где притеку́, про́чее, и спасу́ся?/ Ка́мо иду́? Ко́еже обря́щу прибе́жище? Ко́е те́плое заступле́ние?/ На Тя Еди́ну упова́ю, и о Тебе́ Еди́ной хвалю́ся, и на Тя дерза́я, прибего́х.</p>
<p><red>Пе́снь 8</red></p>
<p><red>Ирмо́с: </red><emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по</emphasis><emphasis>́йте Го́спода.</emphasis></p>
<p>Ше́ствовал еси́, преподо́бне, у́зкий и приско́рбный пу́ть, в тле́ннем телеси́ живу́ще,/ и сего́ ра́ди дости́гл еси́ широ́каго и простра́ннаго оте́чества Небе́снаго,/ и со А́нгелы Влады́чню Престо́лу предстоя́,/ помина́й нас, чту́щих любо́вию святу́ю па́мять твою́.</p>
<p>Ще́драго и Человеколюби́ваго Бо́га моли́ о мне вы́ну, преподо́бне Паи́сие,/ и́бо постиго́ша мя ра́ны тя́жкия и неду́ги разли́чныя смуща́ют мя./ Сих мя твои́ми моли́твами ско́ро изба́ви и пе́ти сотвори́:/ вся дела́, Го́спода по́йте и превозноси́те во вся ве́ки.</p>
<p><red>Богоро́дичен: </red>Ю́же дре́вле провозвести́ проро́ческий собо́р — ру́чку и жезл, и скрижа́ль, и несеко́мую го́ру, —/ Мари́ю Богоотрокови́цу, ве́рно восхва́лим дне́сь, с Гаврии́лом зову́ще:/ ра́дуйся, Обра́дованная.</p>
<p><red>Ин</red></p>
<p><red>Ирмо́с: </red><emphasis>Седмери́цею пе́щь/ халде́йский мучи́тель/ Богочести́вым неи́стовио разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще</emphasis><emphasis>́нницы, воспо</emphasis><emphasis>́йте,/ лю́дие, превозноси́те во вся ве́ки.</emphasis></p>
<p>О благоутро́бия Твоего́, Христе́,/ о неизрече́ннаго Твоего́ смотре́ния,/ реши́ши бо безме́рныя печа́ли и напа́сти, призыва́ющим Тя в ну́жде и обстоя́нии;/ те́мже и аз, гре́шный, молю́ Тя:/ печа́ль мою́ на ра́дость преложи́/ моли́тв ра́ди уго́дника Твоего́, преподо́бнаго Паи́сия.</p>
<p>Да постыдя́тся врази́ Твои́, ви́девше Твою́ на мне ми́лость,/ и да разуме́ют Твою́, е́же по мне, сопроти́в их борю́щую си́лу,/ моли́тв ра́ди уго́дника Твоего́, преподо́бнаго Паи́сия,/ и да загради́тся всяк язы́к, лука́вым поуча́яйся на мя,/ устны́ же льсти́выя и уста́ непра́ведно глаго́лющая да умолча́т во ве́ки.</p>
<p><red>Богоро́дичен: </red>Ада́ма от уз а́дских свободи́ла еси́ рождество́м Твои́м, Богоро́дице Де́во,/ и ве́сь род челове́ч изведе́ из тьмы́ и се́ни сме́ртныя,/ те́мже и аз молю́ Тя:/ свобо́да мя от уз, и печа́ли, вы́ну мя одержа́щия,/ и ра́дость ско́рую пода́ждь мне моли́твами Свои́ми.</p>
<p><red>Пе́снь 9</red></p>
<p><red>Ирмо́с: </red><emphasis>Ка́мень нерукосе́чный/ от несеко́мыя го́ры, Тебе́, Де́во,/ краеуго́льный отсече́ся,/ Христо́с, совокупи́вый разстоя</emphasis>́<emphasis>щаяся естества́./ Тем, веселя́щеся, Тя, Богоро́дице, велича́ем.</emphasis></p>
<p>О коли́ка туга́ одержи́т мя от стреля́ний бесо́вских,/ и я́звы терпе́ти ми не́сть мо́щно,/ пла́стыря приложи́ти не́сть врача́,/ но Ты ми, Бо́же, приложи́ пла́стырь/ и еле́й милосе́рдия Твоего́ изле́й на мя,/ моли́тв ра́ди Твоего́ уго́дника, преподо́бнаго Паи́сия.<red> <emphasis>(Два́жды)</emphasis></red></p>
<p><red>Богоро́дичен: </red>Пси лю́тии нападо́ша на мя, окая́ннаго,/ и, уя́звеннаго греха́ми, е́ле жи́ва оста́виша;/ но Ты, Ми́лостивая, ро́ждшая Врача́ душ и теле́с на́ших,/ стру́пы грехо́в мои́х исцели́, молю́тися.</p>
<p><red>Ин</red></p>
<p><red>Ирмо́с: </red><emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis></p>
<p>Твою́ ми́лость, на мя излия́нную, ка́ко изрещи́ по досто́инству возмогу́,/ или́ ки́я пе́сни похва́льныя принесу́ ти, недоуме́юся?/ Но то́чию благода́рно вопию́ ти:/ ра́дуйся, Паи́сие преподо́бне, немощству́ющих по́моще и оскорбля́емых ра́досте.</p>
<p>Объя́ша мя иногда́ боле́зни сме́ртныя, беды́ а́довы обыдо́ша мя,/ и, не́мощен на одре́ лежа́в, призва́х тя в по́мощь, преподо́бне,/ ты же ми́лостивно услы́ша моле́ние мое́/ и в не́мощи мое́й дарова́ ми утеше́ние.</p>
<p><red>Богоро́дичен: </red>Тя пе́сньми немо́лчными ублажа́ем, Де́во,/ я́ко от Тро́ицы Еди́наго родила́ еси́, Богоро́дице,/ и но́сиши на Боже́ственную ру́ку Пребога́тое Сло́во, непреме́нно и неизме́нно.</p>
<p><red>На хвали́тех стихи́ры, глас 1:</red></p>
<p>Небе́сным чино́м подо́бен был еси́, преподо́бне Паи́сие,/ <red>вся</red> дни живота́ своего́,/ о́ко разу́мныя свое́я души́/ во стране́ при́сно живу́щих упа́сл еси́,/ и ны́не в Небе́сных черто́зех жи́тельствуя,/ моли́ся о нас ко Го́споду.</p>
<p>Небе́сных чино́в ликостоя́ние/ премину́л еси́, о́тче преподо́бне Паи́сие,/ и в ди́вныя селе́ния вни́де невозбра́нно,/ иде́же сия́ет свет Трисия́ннаго Божества́,/ и, та́мо живу́щи,/ моли́ся о нас непреста́нно.</p>
<p>Небе́снии чи́нове многоочи́тии и шестокрила́тии,/ закрыва́ют ли́ца своя́,/ не сме́юще зре́ти сла́вы Небе́снаго Царя́,/ ты же, преподо́бне,/ чи́сте зре́ти Сего́ сподо́бился еси́,/ Его́же моли́ спасти́ся душа́м на́шим.</p>
<p><red>Сла́ва, глас 6:</red></p>
<p>Прииди́те, и́нок мно́жество,/ пе́сньми венча́ем страда́льца Христо́ва,/ преподо́бнаго отца́ на́шего Паи́сия,/ той бо к неви́димым мучи́телем му́жественно во́инствова,/ и вме́сто кро́ве мно́ги по́ты излия́,/ и, я́ко ре́ки, сле́зы испусти́,/ и бы́сть, я́ко дре́во насажде́но при исходя́щих вод,/ принося́ Христо́ви стори́чный плод,/ и ны́не, предстоя́ Престо́лу Христо́ву,/ мо́лится о нас непреста́нно,/ дарова́ти душа́м на́шим ве́лию ми́лость.</p>
<p><red>И ны́не, Богоро́дичен.</red></p>
<p><red>Славосло́вие вели́кое.</red></p>
<p><red>На Литурги́и слу́жба вся преподо́бному</red></p>
</section>
