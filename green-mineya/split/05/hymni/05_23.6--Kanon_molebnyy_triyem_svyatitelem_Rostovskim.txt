<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Кано́н моле́бный трие́м святи́телем Росто́вским Лео́нтию, Иса́ии и Игна́тию</p>
</title><p><red>Тропа́рь, глас 4:</red></p>
<p>Апо́стольским преда́нием, и́стинней ве́ре пропове́дницы,/ и от тьмы́ к све́ту Богоразу́мия челове́ком наста́вницы,/ и за ны к Бо́гу моле́бницы,/ на Небе́сная любо́вь возложи́сте к Лю́бящему вы./ И ны́не на Небеси́ со А́нгелы и со все́ми святы́ми ликовству́юще/ у Престо́ла сла́вы всех Царя́, Христа́ Бо́га на́шего,/ святи́и чудотво́рцы Лео́нтие, и Иса́ие, и Игна́тие,/ моли́те дарова́ти стране́ на́шей мир,/ на враги́ одоле́ние,/ Це́ркви единомы́слие/ и душа́м на́шим ве́лию ми́лость.</p>
<p><red>Кано́н о́бщий трие́м святи́телем, глас 6.</red></p>
<p><red>Пе́снь 1</red></p>
<p><red>Ирмо́с: </red><emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь пои́м, вопия́ше.</emphasis></p>
<p>Ми́лостивным Боже́ственным манове́нием/ и трисо́лнечнаго Све́та сия́нием просия́ете/ и свяще́нною ма́стию пома́завшеся от руки́ Вседержи́теля Бо́га, святи́и чудотво́рцы,/ простри́те о нас ко спасе́нию ру́це свои́,/ спасти́ся нам от вся́ких бед и зол, мо́лимся.</p>
<p>А́нгельстии чи́ни удиви́шася на Небесе́х пресла́вному ва́шему чудотворе́нию,/ ка́ко в бре́ннем телеси́ безпло́тнаго врага́ победи́сте,/ и, вку́пе с ни́ми Престо́лу Бо́жию предстоя́ще,/ моли́теся Го́сподеви спасти́ся нам.</p>
<p>Удивля́ют же ся и на земли́ вся́ко чинонача́лие и христолюби́вых мно́жество,/ я́ко обрето́шася честны́й ва́ша телеса́,/ мно́гими ле́ты земле́ю покрове́ны и ничи́м же вреди́мы./ Приходя́щии же с ве́рою прие́млют, исцеле́ние моли́твами ва́шими.</p>
<p><red>Богоро́дичен: </red>Я́ко заче́нши Преве́чное и Безнача́льна Отца́ Сло́во/ и пло́тию ро́ждши па́че сло́ва, Де́во, Ма́ти Преве́чнаго Бо́га,/ Того́ моли́ поми́ловати нас, гре́шных и недосто́йных раб Свои́х.</p>
<p><red>Пе́снь 3</red></p>
<p><red>Ирмо́с: </red><emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла</emphasis>́<emphasis>же,/ и утверди́вый нас на ка́мени/ испове́дания Твоего́.</emphasis></p>
<p>Христа́ Бо́га и Спа́са и Изба́вителя ми́ра моли́те,/ да пода́ст Госпо́дь в ве́ре утвержде́ние,/ архиере́ом же, свяще́нником и мона́хом/ по благода́ти, да́нней им от Бо́га же и Царя́, и́стины исправле́ние<a type="note" xlink:href="#note60">60</a>,/ да Боже́ственными светлостьми́, и ра́зумы, и нетле́нным бога́тством обогатя́тся во ве́ки.</p>
<p>Боже́ственными пресве́тлыми сия́нии и му́дростию украси́стеся, святи́и чудотво́рцы,/ моли́твами свои́ми спаси́те град сей, и лю́ди,/ и вся страны́ благочести́выя, сла́вящия Христа́/ и чту́щия ва́шу пресла́вную па́мять.</p>
<p>Моли́те, святи́и, Ми́лостиваго Бо́га о спасе́нии всего́ ми́ра,/ да посла́л бы Госпо́дь свет повеле́ния Своего́ в сердца́ на́ша,/ и просвети́л о́чи серде́чныя зре́ти Го́спода пред собо́ю всегда́/ и твори́ти повеле́нная Им и Христо́м Бо́гом,/ да свети́льницы благоче́стия не помрача́тся/ и неве́рнии и ерети́цы да посра́мятся.</p>
<p><red>Богоро́дичен: </red>Пое́м, Де́во, Богома́ти Чи́стая Мари́е,/ па́че естества́ Твое́ рождество́ и чистоту́ нетле́нную,/ и́бо в Тебе́ сочета́ся де́вство и рождество́/ и безсме́ртие нам дарова́ся.</p>
<p><red>Пе́снь 4</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста, о Го́споде пра́зднующи.</emphasis></p>
<p>Испроси́те нам от Христа́ Бо́га досто́йная му́дрствовати Небе́снаго зва́ния,/ е́же Сам Госпо́дь запове́да друг дру́га с подоба́ющею че́стию приима́ти,/ и оби́димая избавля́ти, и неиму́щим подава́ти, и вся пра́во твори́ти,/ да вси вку́пе Го́спода возвели́чим.</p>
<p>Све́том благода́ти Бо́жия, до́льная возненави́девше,/ Го́рняя же достиго́сте, святи́и чудотво́рцы,/ и бы́сте гра́ждане Царя́ Небе́снаго, земни́и А́нгели, Небе́снии челове́цы,/ моли́твами свои́ми спаси́те ду́ши пою́щих вас.</p>
<p>Уго́дницы Спа́совы, умоли́те Христа́ Бо́га,/ да пода́ст Госпо́дь утверже́ние во граде́х и во оби́телех святы́х,/ по преда́нию святы́х оте́ц и по обеща́нию твори́ти о Христе́,/ да моли́твами ва́шими спасе́мся и ве́чнаго огня́ гее́нскаго свободи́мся.</p>
<p><red>Богоро́дичен: </red>Безневе́стная Неве́сто и Браконеиску́сная Чи́стая Де́во Мари́е,/ Ма́ти Христа́ Бо́га,/ Того́ моли́ спасти́ рабы́ Своя́, пою́щия Тя.</p>
<p><red>Пе́снь 5</red></p>
<p><red>Ирмо́с: </red><emphasis>Бо́жиим све́том Твои́м, Бли́же,/ у́тренюющих Ти души́ любо</emphasis>́<emphasis>вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Лучеза́рными светлостьми́ сия́юще, святи́и чудотво́рцы,/ моли́твами ва́шими отжени́те от нас собла́зны лука́вствия и наси́лие,/ преизоби́ловати же ся в дово́льстве уро́ки свои́ми, да́нными от Бо́га и Царя́,/ да обря́щем ми́лость от Го́спода ны́не и в Де́нь су́дный.</p>
<p>Ми́лостива сотвори́те Влады́ку всех, Христа́ Бо́га на́шего,/ да не отврати́т от нас Свята́го лица́ Своего́,/ и не уклони́тся гне́вом от раб Свои́х,/ и пода́ст при́сно с Небесе́ во вре́мя теплоту́ со́лнечную, ро́су благоути́шную/ и прозябе́ние земли́ на умноже́ние и собра́ние плодо́в земны́х,/ я́ко ми́лостив е́сть Бог наш.</p>
<p>Врачи́ нам показа́ вас Христо́с, святи́и чудотво́рцы,/ те́мже боле́зни на́ша душе́вныя и теле́сныя и грехо́вныя, неисце́льныя я́звы исцели́те,/ к вам прибега́ющим и ве́рою па́мять ва́шу почита́ющим.</p>
<p><red>Богоро́дичен: </red>Роди́тельнице Безму́жная, Чи́стая Богома́ти, Де́во Мари́е, мо́лим Тя, Госпоже́:/ спаси́ рабы́ Своя́, Всенепоро́чная Влады́чице.</p>
<p><red>Пе́снь 6</red></p>
<p><red>Ирмо́с: </red><emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis></p>
<p>Священнотаи́нницы де́йством Пресвята́го Ду́ха, Богопропове́дницы,/ бы́сте на земли́ во еди́ной це́ркви Бо́жия Ма́тере./ Ны́не же на Небесе́х вку́пе со А́нгелы и со все́ми святы́ми Святе́й Тро́ице предстоя́ще,/ моли́теся спасти́ся нам, гре́шным.</p>
<p>Смиренному́дрием благоче́стия це́рковь Бо́жия Ма́тере, я́ко Го́рний Иерусали́м, украси́сте,/ град Росто́в це́рквами честны́ми и оби́тельми, я́ко виногра́д Христо́в, насади́сте,/ мо́лим вас: неотсту́пно с на́ми пребыва́йте/ и от вся́ких зол нас спаса́йте моли́твами свои́ми.</p>
<p>Прему́дрый учи́телие Росто́встей и Су́ждальстей о́бласти бы́сте, святи́и,/ Бо́га сла́вяще словесы́ и де́лы./ Тем ва́шу па́мять почита́ем и мо́лим:/ да́руйте нам по́мощь и спасе́ние,/ вы бо есте́ всем нам пода́телие.</p>
<p><red>Богоро́дичен: </red>Я́ко Цари́цу, Царя́ всех ро́ждшую, ве́рнии,/ со Арха́нгелом Благослове́нную возвели́чим Бо́жию Ма́терь:/ ра́дуйся, Ма́ти Де́во Творца́ тва́ри.</p>
<p><red>Конда́к, глас 8:</red></p>
<p>Я́ко во вселе́нней трие́ вели́цыи святи́телие,/ бы́сте вы благоче́стием и доброде́телию наста́вницы Росто́ву/ и, благове́рием прии́мше па́ству, ста́до Христо́во упасо́сте/ и ве́чный поко́й насле́довасте./ Мо́лим вас, святи́и чудотво́рцы,/ пода́ти доброде́телей исправле́ние,/ и боле́знем на́шим исцеле́ние, и собла́зном избавле́ние,/ и душа́м спасе́ние, да зове́м вам:/ ра́дуйтеся, гра́ду на́шему Росто́ву похвала́ и утвержде́ние.</p>
<p><red>И́кос:</red></p>
<p>Ка́ко возмогу́ аз, гре́шный и скве́рный вку́пе ду́шею и те́лом,/ равноа́нгельное ва́ше житие́ и пресла́вная чудеса́ просла́вити,/ поне́же, я́ко трисо́лнечная луча́, в ми́ре просия́ете, и во тьме́ неве́рных просвети́сте,/ и на па́житех живоно́сных ста́до Христо́во упасо́сте, и нетле́нныя венцы́ от Го́спода прия́ете,/ со А́нгелы и со все́ми святы́ми лику́юще у Престо́ла всех Царя́, Христа́ Бо́га./ Тем мо́лим вас, святи́и чудотво́рцы Лео́нтие, и Иса́ие, и Игна́тие:/ спаси́те рабы́ своя́ от всех зол, да зове́м вам:/ ра́дуйтеся, гра́ду на́шему Росто́ву похвала́ и утвержде́ние.</p>
<p><red>Пе́снь 7</red></p>
<p><red>Ирмо́с: </red><emphasis>Росода́тельну у́бо пе́щь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н' еси́, Бо́же оте́ц на́ших.</emphasis></p>
<p>Трие́ вели́цыи святи́телие, на Небесе́х пребыва́юще, ра́дуетеся,/ на земли́ же ва́ша честны́я мо́щи приходя́щим подаю́т исцеле́ния,/ те́мже мо́лим:/ спаси́те ду́ши пою́щих вас,/ я́ко благослове́н Бог и препросла́влен во ве́ки.</p>
<p>Иму́ще дерзнове́ние ко Христу́ Бо́гу, святи́и чудотво́рцы Росто́встии,/ три вели́цыи свети́льницы — Лео́нтие, и Иса́ие, и Игна́тие,/ моли́теся за правосла́вныя лю́ди, е́же спасти́ся непреста́нно ве́рою и любо́вию чту́щим и пою́щим вы:/ благослове́н Бог оте́ц на́ших.</p>
<p>Святи́тели прему́дрыя вси в пе́снех, ве́рнии, восхва́лим, глаго́люще:/ Богоно́снии и святи́и отцы́ и пресла́внии чудотво́рцы/ Лео́нтие, и Иса́ие, и Игна́тие,/ приле́жно моли́те спасти́ся нам, вопию́щим и благословя́щим Бо́га оте́ц на́ших.</p>
<p><red>Богоро́дичен: </red>И́же нас ра́ди Рожде́йся от Де́вы Чи́стыя Богоро́дицы Мари́и/ да моли́твами Ея́ мир от истле́ния и врага́ изба́вит, взыва́ющих:/ благослове́н Бог оте́ц на́ших.</p>
<p><red>Пе́снь 8</red></p>
<p><red>Ирмо́с: </red><emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis></p>
<p>Ко́е досто́йное похвале́ние принесе́м вам, святи́и чудотво́рцы,/ я́ко Моисе́ю подо́бящеся, и на го́ру безстра́стия превзыдо́сте,/ во мрак разу́мный и благода́тный,/ прия́сте от Христа́ зако́н и мно́гия лю́ди к Богоразу́мию приведо́сте,/ воспева́ти Христа́ во ве́ки.</p>
<p>Христо́вы лю́ди упа́сше, святи́и отцы́,/ я́ко еги́петския льсти́ и страстна́го Вавило́на нече́стия изба́висте,/ Сио́на же Вы́шняго обре́тше жили́ще себе́ во вся ве́ки.</p>
<p>Свяще́нную ва́шу па́мять, ве́рнии, соверша́ем,/ я́ко наста́вницы и просвети́тели гра́ду на́шему/ и учи́тели пресла́внии, святи́телие Госпо́дни./ Пе́нием и пе́сньми вам пра́зднуем,/ сла́вяще Христа́ во ве́ки.</p>
<p><red>Богоро́дичен: </red>Роди́выйся от Де́вы, Христе́ Бо́же, мир просвети́/ и мене́, окая́ннаго, от злых мои́х прегреше́ний изба́ви/ и моли́твами Рожде́ния Тя и Небе́сных сил и всех ра́ди святы́х поми́луй и спаси́ нас.</p>
<p><red>Пе́снь 9</red></p>
<p><red>Ирмо́с: </red><emphasis>Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis></p>
<p>Возсия́ всечестна́я ва́ша па́мять, святи́и чудотво́рцы,/ я́ко церко́вная свети́ла свята́я, в пе́снех и пе́ниих почита́ем вас/ и, к ра́це моще́й ва́ших притека́юще, немо́лчно вопие́м, досто́йно вас велича́юще.</p>
<p>Святи́и чудотво́рцы Лео́нтие, и Иса́ие, и Игна́тие, мо́лим вас:/ моли́те Ми́лостиваго Бо́га пода́ти наро́ду на́шему здра́вие,/ и пред собо́ю всегда́ зре́ти сы́ны сыно́в свои́х,/ и на враги́ одоле́ние, и ве́ре утвержде́ние,/ и вся́ческих исполне́ние, и грехо́в проще́ние.</p>
<p>Душе́ моя́ окая́нная, душе́ стра́стная, воспряни́ и ви́ждь:/ близ е́сть де́нь Госпо́день,/ гряде́т неисце́льною я́ростию и гне́вом вселе́нную всю пу́сту сотвори́ти,/ гре́шники же погуби́ти, пра́ведным же венцы́ пода́ти./ Подви́гнися, окая́нная,/ го́рдость отложи́, ле́ность отри́ни, к Бо́гу припади́ и усе́рдно со слеза́ми возопи́:/ Го́споди, согреши́х, прости́ мя/ и Богоро́дицы ра́ди и сих уго́дников, Росто́вских святи́телей, моле́нием поми́луй нас.</p>
<p><red>Богоро́дичен: </red>Прииди́те, вси ве́рнии, во святу́ю це́рковь Бо́жия Ма́тере,/ честна́го и сла́внаго Ея́ Успе́ния,/ и возвели́чим и воспое́м я́ко Цари́цу,/ Царя́ всех Бо́га ро́ждшую на спасе́ние на́ше и обновле́ние.</p>
</section>
