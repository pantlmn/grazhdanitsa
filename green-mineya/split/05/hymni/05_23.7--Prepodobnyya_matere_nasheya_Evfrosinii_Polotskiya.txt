<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бныя ма́тере на́шея Евфроси́нии По́лотския</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 6:</red></p>
<p>А́нгелом честну́ю и вселюбе́зную чистоту́ возлюби́вши,/ преподо́бная ма́ти Евфроси́ние,/ Христу́ от ю́ности своея́ себе́ уневе́стила еси́./ Ему́же ны́не со А́нгелы предстоя́щи,/ моли́ о чту́щих благоче́стно па́мять твою́.</p>
<p>А́нгельскому житию́ подража́ющи,/ посто́м и моли́твами Христу́, я́ко безпло́тна, послужи́ла еси́./ Ны́не со а́нгельскими чи́нми водворя́ющися/ в черто́зе Безсме́ртнаго Жениха́ твоего́,/ моли́, Его́же возлюби́ла еси́,/ о чту́щих ра́достно всечестну́ю па́мять твою́.</p>
<p>Ангелоподо́бное житие́ восприе́мши,/ сла́ву вре́менную, и бога́тство,/ и дом о́тчий, и обру́чника земна́го оста́вила еси́/ и сих ра́ди воздая́ние ве́чное на Небеси́ восприя́ла еси́,/ иде́же со А́нгелы ра́дующися,/ моли́ о чтущих любо́вию па́мять твою́.</p>
<p><red>И́ны стихи́ры, глас то́йже.</red></p>
<p><red>Подо́бен: </red>Тридне́вен:</p>
<p>Из ко́рене благоро́дна/ благоро́дством и мно́гими добро́тами плод процвела́ еси́,/ возра́стши лоза́ по всей земли́ Ру́сской/ и в По́лотсте гра́де,/ осеня́ющи и вино́м весе́лия напоя́ющи, Евфроси́ние,/ при́сно моля́щих ти ся.</p>
<p>Я́ко виногра́д Ру́сския земли́,/ По́лотску гра́ду насади́в Бог пре́жде,/ тебе́ ны́не же принесе́ и преложи́в в зе́млю обетова́нную,/ преподо́бная Евфроси́ние, мона́хов удобре́ние.</p>
<p>Умертви́вши те́ло, душе́ю ожила́ еси́,/ из земли́ оте́ческия, По́лотска гра́да, воздви́гшися,/ в Сио́н прии́де,/ и все свое́ бога́тство раздала́ еси́ та́мо,/ и прие́млеши Небе́сная.</p>
<p>Дави́да и Рома́на в му́ченицех/ и в преподо́бных блаже́ннаго Феодо́сия, Евфроси́ние, венча́нных ви́девши,/ себе́ я́ко же́ртву, да́вши Бо́гови,/ от князе́й ру́сских По́лотския земли́/ потща́лася еси́ бра́тии единомы́слити, блаже́нная,/ и княги́нинскаго ли́ка нача́ток самообеща́н прино́сится Бо́гу,/ да с те́ми восприя́ти обеща́нная блага́я,/ его́же ра́ди труди́вшися.</p>
<p><red>Сла́ва, глас то́йже:</red></p>
<p>Мона́шескаго чи́на удобре́ние/ и чернори́зиц похвалу́ ра́достно воспои́м дне́сь,/ Царя́ Христа́ Бо́га на́шего восхваля́юще:/ Сей бо, я́ко Освяти́тель святы́х и похвала́ преподо́бных,/ просла́ви нетле́нием мо́щи преподо́бныя Евфроси́нии,/ и́мже благове́рнии лю́дие благогове́йно предстоя́ще/ и с любо́вию лобыза́юще я,/ исцеле́ния в боле́знех прие́млют/ и в ско́рбех утеше́ние/ и ра́достно со умиле́нием глаго́лют:/ ра́дуйся, Евфроси́ние, неве́сто Христо́ва всечестна́я.</p>
<p><red>И ны́не, Богоро́дичен: </red>Кто Тебе́ не ублажи́т:</p>
<p><red>Вход. Проки́мен дне. И чте́ния.</red></p>
<p>Прему́дрости Соломо́новы чте́ние<red> (глава́ 3):</red></p>
<p>Пра́ведных ду́ши в ру́це Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие сокруше́ние;/ они́ же су́ть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т:/ су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние<red> (главы́ 5 и 6):</red></p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние Свое́/ и вооружи́т тва́рь в ме́сть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ Пои́дут праволу́чныя стре́лы мо́лниины/ и, я́ко от благокру́гла лука́ облако́в, на наме́рение полетя́т./ И, от каменоме́тныя я́рости испо́лнь, паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́,/ внуши́те держа́щии мно́жества/ и гордя́щиися о наро́дех язы́к,/ я́ко дана́ е́сть от Го́спода держа́ва вам/ и си́ла от Вы́шняго.</p>
<p><red>Прему́дрости Соломо́новы чте́ние (глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же е́сть му́дрость челове́ком/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бы́сть/ и живы́й посреде́ гре́шник, преста́влен бы́сть./ Восхище́н бы́сть, да не зло́ба измени́т ра́зума его́,/ или́ ле́сть прельсти́т ду́шу его́./ Раче́ние бо зло́бы помрача́ет до́брая,/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же, ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p><red>На лити́и стихи́ры, глас 7:</red></p>
<p>Преподо́бная ма́ти Евфроси́ние,/ житие́ твое́ на земли́ богоуго́дно соверши́ла еси́,/ пра́ведна и во всех оправда́ниих Госпо́дних безпоро́чна./ Прииди́те у́бо, мона́шествующих собо́ри,/ пе́сньми и пе́нии духо́вными све́тло ликовству́им дне́сь,/ си́це зову́ще:/ ра́дуйся, апо́стольских и оте́ческих преда́ний ревни́тельнице;/ ра́дуйся, По́лотскаго гра́да похвало́;/ ра́дуйся, Евфроси́ние всечестна́я,/ ты бо смире́нием и чистото́ю/ Ца́рствие Небе́сное в чи́не а́нгельском насле́довала еси́./ И ны́не Го́споду предстоя́,/ моли́ Его́ дарова́ти нам ве́лию и бога́тую ми́лость.</p>
<p>По до́лгу ублажа́ем тя,/ я́ко на́шу похвалу́ и А́нгела во пло́ти,/ житие́ бо твое́, Евфроси́ние, че́стно/ и успе́ние со святы́ми:/ просия́ла бо еси́ де́лы благи́ми/ и мно́гих ко Христу́ привела́ еси́;/ и Крест честне́й твое́й оби́тели завещала еси́;/ по да́ру благода́ти Бо́жия, обита́вшия в тебе́,/ проро́чески прови́дящи по разруше́нии ея́ па́ки чрез Крест возобновле́ние,/ е́же ны́не и соверши́ся./ Те́мже мы, с ра́достию ублажа́юще тя, припа́даем ти,/ со умиле́нием моля́щеся:/ моли́ся за ны, ма́ти преподо́бная, ко Го́споду,/ да пода́ст душа́м на́шим ве́лию и бога́тую ми́лость.</p>
<p><red>И́ны стихи́ры, глас 4.</red></p>
<p><red>Подо́бен: </red>Я́ко до́бля:</p>
<p>И́же Е́ву прельсти́вшаго зми́евым о́бразом,/ свои́ма нога́ма сего́ попра́ла еси́;/ сла́сть бо преложи́ша же́нскую душе́ю му́жескою,/ соверше́ние му́жества во́зраста испо́лнена Иису́са Христа́,/ и, до́бле укре́пльшися, Евфроси́ние,/ врага́ преоби́дела еси́ в же́нстем телеси́.</p>
<p>Дрема́ния очи́ма свои́ма, Евфроси́ние, не дала́ еси́,/ ни па́ки у́бо поко́я свои́ма бровмя́, приснохва́льная,/ зако́ну своего́ Зижди́теля поуча́ющися/ и псало́мски подвиза́ющися,/ ду́хом восприе́млющи сия́ние,/ неотсту́пно Тро́ическаго прича́стия зря́щи/ и па́че ума́ чистоты́.</p>
<p>От пеле́н возжеле́вши прекра́снаго удобре́ния/ и Жениха́ нетле́нна душе́внаго — Иису́са,/ Сему́ уязви́лася еси́ любо́вию/ и, ра́дующися, притекла́ еси́ в сре́тение Его́,/ возжига́ющи душе́вный свети́льник де́вственнаго еле́я,/ и возшла́ еси́ с Ним в черто́г Небе́сный, пресла́вная.</p>
<p><red>Сла́ва, глас 7:</red></p>
<p>Дне́сь све́тло красу́ется дре́вний град По́лотск/ Боже́ственным сокро́вищем Креста́ Госпо́дня,/ его́же усе́рдием твои́м устро́ила еси́,/ преподо́бная Евфроси́ние,/ и оби́тель твоя́ ра́дуется о возвраще́нии ей Честна́го и Животворя́щего Креста́,/ и́же чрез мно́гая ле́та сохране́н бы́сть Про́мыслом Госпо́дним;/ ему́ же покланя́ющеся с ве́рою и любе́зно его́ лобыза́юще,/ исцеле́ния душе́вная и теле́сная прие́млем,/ Христа́ непреста́нно велича́юще.</p>
<p><red>И ны́не, Богоро́дичен:</red></p>
<p>Богоро́дице Де́во,/ упова́ние христиа́ном,/ покры́й и соблюди́ ны/ Твои́ми к Сы́ну Твоему́ и Бо́гу моли́твами/ от ве́яния ну́жды и печа́ли.</p>
<p><red>На стихо́вне стихи́ры, глас 8:</red></p>
<p>Преподо́бная ма́ти Евфроси́ние,/ ты Христу́ Го́споду во смире́нии и кро́тости послужи́ла еси́,/ и мно́гих ко спасе́нию наста́вила еси́,/ и сего́ ра́ди от Го́спода воздая́ние восприя́ла еси́,/ Его́же моли́ спасти́ся душа́м на́шим.</p>
<p><red>Стих: </red>Ди́вен Бог во святы́х Свои́х,/ Бог Изра́илев.</p>
<p>Преподо́бная ма́ти Евфроси́ние,/ с любо́вию ублажа́ем тя,/ Ева́нгелия и́стинную испове́дницу,/ Правосла́вия ревни́тельницу,/ воздержа́ния учи́тельницу,/ А́нгелом собесе́дницу,/ ни́щих и сиро́т пита́тельницу,/ ю́же венча́ Христо́с венце́м Небе́сным,/ Его́же моли́ спасти́ся душа́м на́шим.</p>
<p><red>Стих: </red>Честна́ пред Го́сподем/ сме́рть преподо́бных Его́.</p>
<p>Преподо́бная ма́ти Евфроси́ние,/ ра́достно соверша́юще па́мять твою́,/ прославля́ем по́двиги твоя́:/ во труде́х бо от ю́ности Христу́ послужи́ла еси́,/ а́нгельский чи́ны удиви́вши;/ на земли́, я́ко безпло́тна,/ в посте́х и моли́твах, и всено́щных стоя́ниих,/ и в Богомы́слии пребыва́ла еси́./ Те́мже и Ду́ха Свята́го в ду́шу твою́ прия́ла еси́.</p>
<p><red>Сла́ва, глас то́йже:</red></p>
<p>Све́тло украси́вши свети́льник твой еле́ем чистоты́ и ми́лости,/ в Небе́сный Черто́г с му́дрыми де́вами ко Христу́ возшла́ еси́,/ к Жениху́ твоему́ Безсме́ртному./ Ему́же приле́жно моли́ся/ о соверша́ющих любо́вию па́мять твою́.</p>
<p><red>И ны́не, Богоро́дичен: Безневе́стная Де́во:</red></p>
<p><red>Тропа́рь, глас 4:</red></p>
<p>Подража́ющи дванадесятоле́тна дванадесятоле́тну Христу́,/ учи́вшему во святи́лищи Бо́жию сло́ву,/ после́довала еси́, Евфроси́ние./ Сла́ву вре́менную и земна́го обру́чника оста́вльши/ и вся мирска́я презре́вши,/ красне́йшему па́че всех Христу́ себе́ уневе́стила еси́,/ крест взе́мши, путе́м а́нгельскаго жития́ ше́ствующи/ и мно́гия к Нему́ наставля́ющи,/ во благоуха́нии ми́ра в Небе́сный Черто́г востекла́ еси́,/ иде́же моли́, Его́же возлюби́ла еси́,/ о чту́щих благоче́стно па́мять твою́.</p>
<p><red>Ин тропа́рь, глас то́йже:</red></p>
<p>Бога́тство свое́ ни́щим расточи́вши/ и сла́ву кня́жескую ни во что же вмени́вши,/ обру́чника вре́меннаго, кра́сная де́во, возгнуша́лася еси́/ и, уневе́стившися Жениху́ Христу́,/ Тому́, я́коже ве́но<a type="note" xlink:href="#note61">61</a>, чистоту́ душе́вную и теле́сную принесла́ еси́, Евфроси́ние./ Ему́же ны́не в весе́лии предстоя́,/ помина́й нас, чтущих па́мять твою́.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь, два́жды. </red>Сла́ва, и ны́не:<red> </red>Е́же от ве́ка утае́ное:</p>
<p><red>По 1-м стихосло́вии седа́лен, глас 1:</red></p>
<p>За́поведи Госпо́дни возлюби́вши,/ от ю́ности твоея́, преподо́бная ма́ти, мно́гим была́ еси́ наста́вница мона́шескаго жития́,/ мно́гия ко Христу́ привела́ еси́;/ те́мже дне́сь пра́зднующе всечестну́ю па́мять твою́,/ прославля́ем Бо́га, прославля́ющаго святы́я Своя́.</p>
<p><red>Сла́ва: </red>Внуши́вши Дави́да бряца́юща, —/ приведе́тся Царе́ви де́вы по Тебе́, —/ пречестна́я Евроси́ния притече́, я́ко добра́ и бли́жняя во след Тебе́,/ возже́гши де́вственную свещу́.</p>
<p><red>И ны́не, Богоро́дичен:</red></p>
<p>Уста́ми и се́рдцем велича́ем Тя, Ма́терь Бо́жию:/ Ты же, ро́ждшая Бо́га, не отри́ни нас от Твоего́ заступле́ния.</p>
<p><red>По 2-м стихосло́вии седа́лен, глас 1:</red></p>
<p>Де́вства чистото́ю украси́вши твою́ ду́шу, преподо́бная Евфроси́ние,/ со свети́льником горя́щим возшла́ еси́ во дворы́ Го́спода твоего́,/ Его́же моли́ непреста́нно, да и мы сподо́бимся причте́ни бы́ти к ли́ку избра́нных.</p>
<p><red>Сла́ва: </red>Пою́щу Дави́ду — забу́ди лю́ди Твоя́ в до́му Отца́ Твоего́ —/ приклони́ла еси́ у́хо твое́, я́ко дщи Царе́ва во Ду́се,/ возлюби́ бо Всекра́снаго и Всемогу́щаго Царя́, Христа́ Бо́га на́шего.</p>
<p><red>И ны́не, Богоро́дичен:</red></p>
<p>Ско́рая в беда́х Засту́пнице, гото́вое обурева́емых приста́нище,/ сохрани́ мя, Ма́ти Бо́жия, от потопле́ния жите́йскаго/ и не да́ждь ми сокруши́тися о ка́мень па́губы душе́вныя.</p>
<p><red>По полиеле́и седа́лен, глас 8:</red></p>
<p>Просия́ла еси́ а́нгельским житие́м твои́м, преподо́бная Евфроси́ние,/ украша́ющися красото́ю нра́ва, воздержа́нием и милосе́рдием,/ поуча́ющи духо́вныя се́стры твоя́ словесы́ душеспаси́тельными,/ и, приме́ром сло́во утвержда́юши, мно́гих ко спасе́нию привела́ еси́;/ те́мже, приснопа́мятная Евфроси́ние, предстоя́щи Престо́лу Вседержи́теля,/ моли́ дарова́ти грехо́в оставле́ние чту́щим любо́вию па́мять твою́.</p>
<p><red>Сла́ва, и ны́не, Богоро́дичен:</red></p>
<p>Проро́цы Тя предвозвести́ша, апо́столи пропове́даша,/ му́ченицы просла́виша, святи́телие ублажи́ша,/ те́мже и мы с ни́ми Богоро́дицу Тя испове́дующе, благоче́стно велича́ем.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ сме́рть преподо́бных Его́. <red>Стих: </red>Что возда́м Го́сподеви о всех, я́же воздаде́ ми?<red> Ева́нгелие от Матфе́я, зача́ло 104.</red></p>
<p><red>По 50-м псалме́ стихи́ра, глас 7:</red></p>
<p>Блага́я и ве́рная рабо́ Госпо́дня,/ и́го Христо́во благо́е на себе́ восприе́мши,/ и бре́мя Его́ ле́гкое на себе́ усе́рдно поне́сши,/ и ны́не в Небе́снем Ца́рствии водворя́ющися,/ о нас помоли́ся, да сподо́бимся ве́лия и бога́тыя ми́лости.</p>
<p><red>И́на стихи́ра, глас 6:</red></p>
<p>Прииди́те, любому́дреннии,/ пе́сньми богокра́сными воспои́м/ достохва́льную и смире́нную Евфроси́нию всечестну́ю,/ и исто́чники слез омы́емся, рыда́юще и пла́чуще:/ не́гли<a type="note" xlink:href="#note62">62</a> Госпо́дь и Бог рыда́ние и плач восприи́мет,/ и а́ще те́ло и ду́шу ея́ прия́,/ поне́же Его́ смире́ния сама́ изво́лила еси́,/ нам мо́жет да́ти с ду́хом ея́ совокупи́тися, притека́ющим,/ я́ко достохва́льную и доброкра́сную моли́тву ея́ восприи́мет,/ мно́го бо мо́жет моли́тва пра́веднаго поспешеству́ема./ Молю́ же вы, бра́тие,/ не лени́ви бу́дем, в но́щь и в де́нь моля́щеся к Небе́сному и земно́му Творцу́,/ я́ко Дух Святы́й по́слет в стяжа́ние,/ и моли́твами блаже́нныя Евфроси́нии/ нас изба́вит от се́ти вра́жия/ и спасе́т ду́ши на́ша.</p>
<p><red>Кано́н, глас 6.</red></p>
<p><red>Пе́снь 1</red></p>
<p><red>Ирмо́с: </red><emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь пои́м, вопия́ше.</emphasis></p>
<p>От ю́ности поуча́ющися свяще́нным за́поведей Госпо́дним/ и жела́ющи Ему́ Еди́ному послужи́ти,/ презре́ла еси́ сла́ву и бога́тство ми́ра сего́.</p>
<p>Христа́ возлюби́вши,/ роди́телей и сро́дников твои́х и обру́чника земна́го оста́вила еси́, преподо́бная,/ и мона́шеское житие́ восприя́ла еси́.</p>
<p>Ско́рби испо́лнися се́рдце отца́ и ма́тере твоея́,/ егда́ во и́ночестем о́бразе узре́ша тя, возлю́бленную дще́рь свою́,/ ты же словесы́ благи́ми, вразумля́ющу тя Свято́му Ду́ху, уте́шила еси́ их.</p>
<p>Я́же в ма́сле доброде́телей свешу ума́сленну на сре́тение, ма́ти, Жениха́ твоего́ возжже́,/ просвети́ о́чи се́рдца моего́,/ но́щию жите́йскою омраче́нная,/ да досто́йно тя похвалю́.</p>
<p>Ум ста́рый в младе лет, ма́ти, добы́вши,/ дерза́емо те́ло душе́ покори́ла еси́, от ю́ности впря́гши под и́го Христо́во/ и благода́тное бре́мя ле́гкое прие́мши.</p>
<p><red>Богоро́дичен: </red>Ско́рбных наведе́ния обурева́ют смире́нную мою́ ду́шу,/ и напа́стей о́блацы мое́ покрыва́ют се́рдце, Богоневе́стная,/ но, Свет ро́ждшая Боже́ственный и Преве́чный,/ возсия́й ми свет ра́достный.</p>
<p><red>Пе́снь 3</red></p>
<p><red>Ирмо́с: </red><emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>В безмо́лвии со еди́ным Го́сподем моли́твою жела́ющи соедини́тися,/ при святе́й це́ркви Святы́я Софи́и в те́сней ке́ллии водвори́лася еси́, преподо́бная.</p>
<p>От труда́ рук твои́х, преподо́бная, послужи́ла еси́ Христу́, Спаси́телю на́шему,/ богоуго́дно упражня́ющися в преписа́нии книг святы́х,/ и цено́ю, взе́млемою за них, утеша́ла еси́ ни́щую бра́тию Христо́ву.</p>
<p>В кро́тости и смире́нии, в посте́х и моли́твах,/ в труде́х, и нощны́х бде́ниих, и моли́твенных коленопреклоне́ниих,/ усе́рдно послужи́ла еси́ Го́споду твоему́, всечестна́я.</p>
<p>Сна не дала́ еси́ очи́ма, ни ве́ждома дрема́ния, Евфроси́ние,/ до́ндеже обрела́ еси́ во твое́м се́рдце ме́сто досто́йнаго оби́тельства.</p>
<p>Пустынелю́бица го́рлица бы́вши, Евфроси́ние,/ и уединя́ющася пти́ца на зда́нии,/ гнездо́ духо́вное птенце́м твои́м создала́ еси́/ и пожила́ еси́ от ю́ности житие́м а́нгельским, в телесе́ бу́дучи.</p>
<p><red>Богоро́дичен: </red>Удиви́ла еси́ вои́стинну ны́не на мне, Влады́чице,/ благодея́ния Твоя́, Богоотрокови́це, и ми́лости Твоя́,/ те́мже сла́влю Тя, и воспева́ю,/ и почита́ю мно́гое и безме́рное е́же о нас смотре́ние Твое́.</p>
<p><red>Ин конда́к, глас 8:</red></p>
<p>Чи́стое свое́ де́вство и честно́е/ ми́лостынею, я́ко свети́льник еле́ем, украси́вшую/ и с му́дрыми де́вами в пресве́тлый черто́г Христо́в вше́дшую,/ Евфроси́нию сла́вную ублажи́м/ и, припа́дше к честны́м ея́ моще́м, наслади́мся ея́ благоуха́ния/ и уми́льне к ней возопие́м:/ я́ко име́я дерзнове́ние ко Христу́ Бо́гу/ моли́ изба́вится злово́ния страсте́й и спасти́ся душа́м на́шим.</p>
<p><red>Ин конда́к, глас 4.</red></p>
<p><red>Подо́бен: </red>Вознесы́йся:</p>
<p>Превита́вши от земли́ По́лотския,/ оте́чество свое́, я́ко Авраа́м, насле́довавши, Евфроси́ние,/ зе́млю высоку́ сообра́зну — Го́рний Сио́н,/ те́мже те́ло твое́ душе́вным благому́жествием, страда́нием по́стным/ я́ко же́ртву приноси́ла еси́/ милосе́рдием Свои́м, Да́вшему Себе́ за челове́ки Же́ртву благоприя́тну.</p>
<p><red>Ин и́кос:</red></p>
<p>Прему́дрость Соломо́н прии́м от Бо́га,/ хва́лит бо в при́тчах мужелюби́ву жену́,/ я́ко своему́ му́жеви дво́е ри́зы сотворя́ющу,/ аз же ны́не в пе́снех хвалю́ боголю́бицу Евфроси́нию,/ в но́щь и в де́нь подыма́ющу преподо́бнии дла́ни к Бо́гу,/ да огня́ изба́вит негаси́маго, зубна́го же скре́жета и всея́ му́ки/ нас ра́ди, ве́рующих, Да́вшему Себе́ Же́ртву Отцу́ благоприя́тну.</p>
<p><red>Седа́лен, глас 4:</red></p>
<p>А́нгельскаго виде́ния сподо́билася еси́, преподо́бная ма́ти Евфроси́ние,/ трикра́тно бо посети́ тя А́нгел, возвеща́я ти во́лю Госпо́дню,/ да и́деши на ме́сто, нарица́емое Сельце́,/ и устро́иши та́мо оби́тель дев, Бо́гу освяще́нных.</p>
<p><red>Сла́ва, и ны́не, Богоро́дичен:</red></p>
<p>Еди́на и́стинная христиа́н Покрови́тельнице,/ вся́ких лю́тых обстоя́ний, бед и скорбе́й нас изба́ви/ и моли́твами Твои́ми спаси́ ду́ши на́ша.</p>
<p><red>Пе́снь 4</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis></p>
<p>А́нгел возвести́ бы́вшему во дни твоя́ святи́телю Илии́ о тебе́, преподо́бная,/ да́ти ме́сто, во е́же оби́тель устро́ити.</p>
<p>Я́коже возлежи́т на главе́ ца́рстей вене́ц,/ та́ко почива́ет Дух Святы́й на тебе́, преподо́бная, —/ си́це возвести́ А́нгел святи́телю.</p>
<p>И я́ко ми́ро восхо́дит к Бо́гу, та́ко восхо́дит моли́тва преподо́бныя,/ и я́ко со́лнце сия́ет на тве́рди небе́сней, та́ко просия́ житие́ Евфроси́нии пред А́нгелы Бо́жиими, —/ глаго́ла А́нгел в виде́нии святи́телю.</p>
<p>Оде́жда наги́м и бога́тство ни́щим,/ корми́тельница а́лчущим была́ еси́ и си́рым ма́ти,/ лю́тых избавля́ющи к тебе́ прибега́ющия,/ те́мже твоя́ во ве́ки па́мять пребыва́ет,/ Евфроси́ние, По́лотскому гра́ду похвало́.</p>
<p>Неве́ста Христо́ва, ма́ти, яви́ся,/ ма́сло многоблагоуха́нно совокупи́вши в де́встве/ и обою́ду возвели́чивши его́./ И ны́не ра́дуешися ве́чно, в оби́тель Небе́сную водворя́ющися/ и Боже́ственную све́тлость приима́ющи.</p>
<p><red>Богоро́дичен: </red>И где про́чее ино́е обря́щу заступле́ние?/ ка́мо прибе́гну? где же и спасу́ся?/ ку́ю те́плую возъи́мам Помо́щницу,/ скорбьми́ жите́йскими и бу́рями, увы́ мне! коле́блему?/ На Тя Еди́ну упова́ю, и дерза́ю, и хвалю́ся,/ и притека́ю к Покро́ву Твоему́: спаси́ мя.</p>
<p><red>Пе́снь 5</red></p>
<p><red>Ирмо́с: </red><emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Ра́дости и удивле́ния о виде́нии а́нгельском испо́лнися архиере́й Госпо́день/ и призва́ше тя, преподо́бная, возвести́ти ти чу́дное явле́ние.</p>
<p>Во́лю Го́спода твоего́ со усе́рдием испо́лнила еси́, преподо́бная,/ и пришла́ еси́ на ме́сто, пока́занное ти А́нгелом,/ и та́мо водвори́лася еси́.</p>
<p>На еди́наго Го́спода возложи́вши тве́рдое упова́ние,/ ничто́же стяжа́ла еси́ от име́ний,/ но в нищете́ ева́нгельстей пребыва́ла еси́.</p>
<p>На разу́мнем ка́мени хра́мину неподви́жиму создала́ еси́, сла́вная,/ и треволне́ния страсте́й отбе́гла еси́,/ благоуте́шным Ду́хом Паракли́товым подъе́млема в Вы́шнюю и Боже́ственную оби́тель.</p>
<p>Небре́гши о́тчия сла́вы и гордения,/ но одино́кое житие́ и неиме́ние, Евфроси́ние, возлюби́ла еси́/ и, крест Христо́в на ра́мо взе́мши, после́довала еси́ Ему́, зову́щему тя.</p>
<p><red>Богоро́дичен: </red>Кий Тебе́ дар принесу́ благодаре́ния/ за, и́хже наслади́хся, Твои́х дарова́ний и Твоея́ безме́рныя благосты́ни?/ Те́мже сла́влю, пееносло́влю и велича́ю Твою́ неизрече́нную ко мне ми́лость.</p>
<p><red>Пе́снь 6</red></p>
<p><red>Ирмо́с: </red><emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis></p>
<p>Ви́девше ангелоподо́бное твое́ житие́,/ мно́гия де́вы восхоте́ша обручи́тися Христу́/ и в чи́стом де́встве Ему́ Еди́ному послужи́ти.</p>
<p>Сестра́ твоя́, княжна́ Звенисла́ва, подража́ющи тебе́,/ отве́ржеся сла́вы и наслажде́ний ми́ра сего́/ и к тебе́ притече́, и́го Христо́во благо́е на себе́ восприя́ти.</p>
<p>Ви́дя умножа́ющияся сестры́ твоя́ духо́вныя, Евфроси́ние всечестна́я,/ возжела́ла еси́ соорудите храм Го́споду Вседержи́телю,/ честна́го и сла́внаго Его́ Преображе́ния.</p>
<p>В ча́ши свое́й вино́ все́ю душе́ю черпа́вши/ и столп дово́лен поста́вивши, воспе́ла еси́:/ хлеб мой я́ждьте и вино́ вси пи́йте, жа́ждающии.</p>
<p>Утреневавши к Бо́гу, голуби́це,/ была́ еси́ посре́брена све́тло крило́ма, сла́вная,/ зла́том же блеща́щи междура́мия разли́чным дея́нием.</p>
<p><red>Богоро́дичен: </red>Утеше́ние в ско́рбех вем, и неду́гов исцеле́ние Тя зна́ю, Богома́ти,/ и всесоверше́нное сокруше́ние сме́рти,/ и реку́ живота́ неисчерпа́емую,/ и всех, су́щих в напа́стех, ско́рое и бы́строе заступле́ние.</p>
<p><red>Конда́к глас 8:</red></p>
<p>Избра́нней Бо́гом от самаго́ рожде́ния/ и призва́нней на служе́ние Ему́,/ в чи́не а́нгельстем Го́сподеви послужи́вшей свя́то,/ и преподо́бно пожи́вшей,/ и ны́не с Небе́сными си́лами Го́спода восхваля́ющей,/ о нас же, гре́шных, пред Го́сподем хода́тайствующей,/ с ра́достию и любо́вию воззове́м:/ ра́дуйся, Евфроси́ние, неве́сто Христо́ва всечестна́я.</p>
<p><red>И́кос:</red></p>
<p>А́нгельски на земли́ житие́ соверши́ла еси́,/ чистото́ю и смире́нием, кро́тостию и терпе́нием,/ милосе́рдием и воздержа́нием Го́сподеви угоди́ла еси́,/ и ны́не во све́тлостех святы́х почива́ющи последи́ трудо́в свои́х,/ приими́ от нас пе́ние сие́:/ ра́дуйся, де́вственнице душе́ю и те́лом;/ ра́дуйся, наста́внице преди́вная иноки́нем;/ ра́дуйся, еще́ на земли́ сподо́бльшаяся а́нгельскаго виде́ния;/ ра́дуйся, от Го́спода чрез А́нгела устро́ити оби́тель повеле́ние прие́мшая;/ ра́дуйся, со усе́рдием во́лю Госпо́дню испо́лньшая;/ ра́дуйся, вся земна́я наслажде́ния ми́ра сего́ Христа́ ра́ди отве́ргшая;/ ра́дуйся, Небе́сному Жениху́, Иису́су Сладча́йшему, себе́ обручи́вшая;/ ра́дуйся, в чистоте́, посте́х и моли́твах Тому́ послужи́вшая;/ ра́дуйся, безце́нное сокро́вище — пречестны́й Крест оби́тели свое́й во освяще́ние и утвержде́ние стяжа́вшая;/ ра́дуйся, в труде́х дневны́х и нощны́х житие́ свое́ соверши́вшая;/ ра́дуйся, в невече́рнем дни Ца́рствия Бо́жия ны́не пребыва́ющая;/ ра́дуйся, Евфроси́ние, неве́сто Христо́ва всечестна́я.</p>
<p><red>Пе́снь 7</red></p>
<p><red>Ирмо́с: </red><emphasis>Росода́тельну у́бо пе́щь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis></p>
<p>Не о свое́м то́чию спасе́нии прилежа́ше ти попече́ние, преподо́бная ма́ти,/ по о всех, и́хже ти вве́рил е́сть Госпо́дь,/ и́хже поуча́ла еси́ в зако́не Госпо́дни, твори́ти во́лю Его́.</p>
<p>О́браз была́ еси́ слове́сному твоему́ ста́ду, всечестна́я Евфроси́ние,/ де́лы благи́ми, смире́нием возвыша́яся, и кро́тостию привлека́я,/ и терпе́нием утвержда́я пребыва́ти непрекло́нными в любви́ ко Го́споду.</p>
<p>Егда́ соверша́шеся созида́ние хра́ма Госпо́дня,/ А́нгел возбужда́ше строи́теля, глаго́ля:/ Иоа́нне, иди́ на строе́ние хра́ма Вседержи́телева.</p>
<p>Я́ко пра́ва учени́ца смире́ннаго и ми́рнаго Христа́,/ князе́м сро́дником, друг на дру́га дерза́ющим подъя́ти меч, возбрани́ла еси́,/ я́ко ору́жием обоюдоо́стрым, пресека́ющим, сло́вом Бо́жиим устраша́ющим.</p>
<p>Издале́ча собира́ющи Боже́ственное бога́тство,/ я́ко дале́че ходя́й кора́бль,/ борзопи́счими персты́ до́бре писа́ла еси́, Богодухнове́нная,/ пое́млющи ота́й и даю́щи ни́щим.</p>
<p><red>Богоро́дичен: </red>Все́ю душе́ю, и мы́слию, и се́рдцем, и устна́ми Тя сла́влю,/ наслади́вся Твои́х вели́ких дарова́ний, и Твоея́ благосты́ни,/ и безме́рных Твои́х чуде́с.</p>
<p><red>Пе́снь 8</red></p>
<p><red>Ирмо́с: </red><emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти,/ Тя превозно́сим во вся ве́ки.</emphasis></p>
<p>С ве́рою и тве́рдым упова́нием помоли́лася еси́, преподо́бная, ко Го́споду,/ и услы́ша Госпо́дь моле́ние ве́рныя рабы́ Своея́,/ и чу́дне соверши́ся созда́ние хра́ма Его́.</p>
<p>Ра́дости и весе́лия исполни́лася еси́, преподо́бная Евфроси́ние,/ егда́ соверши́ся освяще́ние хра́ма,/ в не́мже о е́же проше́нием на́шим услы́шанным бы́ти от Го́спода/ со слеза́ми моли́лася еси́.</p>
<p>Мо́щна бе пред Господам моли́тва твоя́,/ зане́ храм, воздви́гнутый тобо́ю, чрез мно́гая ле́та цел и невреди́м сохрани́ся.</p>
<p>Избавле́ние обре́тши, Го́споди, го́рькаго осужде́ния,/ е́же вкуше́ния ра́ди дре́ва разу́мнаго Твои́м распя́тием,/ Евфроси́ния постя́щися бы́сть во вся среды́ и пятки́,/ те́ло умерщвля́ющи, а ду́шу оживля́ющи/ потща́нием, божеству́ющим в безвеще́ственнем те́ле.</p>
<p>Плодоле́тными ве́рбами теле́сное дея́ние, я́ко на Вавило́нстей реце́, пове́сивши,/ в бу́ри жите́йстей возопи́ла еси́:/ а́ще забу́ду тя, Иерусали́ме, не предложи́вши в нача́ле весе́лия,/ забве́на бу́ди десни́ца моя́/ и язы́к мой прильпни́ горта́ни моему́ по пра́вде.</p>
<p><red>Богоро́дичен: </red>Обстоя́ния, и ско́рби, и ну́жды обрето́ша мя, Чи́стая,/ и напа́сти жите́йския, и искуше́ния отвсю́ду мя обыдо́ша,/ но предста́ни ми и покры́й мя святы́м Твои́м Покро́вом.</p>
<p><red>Пе́снь 9</red></p>
<p><red>Ирмо́с: </red><emphasis>Бо́га/ челове́ком невозмо́жно ви́дети,/ на Него́же не сме́ют чи́ни А</emphasis>́<emphasis>нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во</emphasis>́<emphasis>и Тя ублажа́ем.</emphasis></p>
<p>Возжела́ла еси́ име́ти во оби́тели твое́й ико́ну Пречи́стыя Богома́тере,/ ю́же и получи́ла еси́,/ и, ра́достно ту́ю прие́мши,/ мно́гая благодаре́ния Го́споду и Пречи́стей Ма́тери Его́ воздала́ еси́.</p>
<p>Крест честны́й устро́ила еси́ усе́рдием твои́м, преподо́бная,/ и ка́плю Боже́ственныя Кро́ве Христа́ Спаси́теля/ и ча́сть Животворя́щаго Дре́ва в нем положи́ла еси́/ на освяще́ние и спасе́ние всем, покланя́ющимся ему́/ и целу́ющим его́ с любо́вию и стра́хом.</p>
<p>Мно́гая ле́та в те́сной ке́ллии, при хра́ме Госпо́днем,/ в моли́твах и коленопреклоне́ниих препроводи́ла еси́, преподо́бная Евфроси́ние,/ я́ко безпло́тна, на земли́ пребыва́ющи.</p>
<p>Текла́ еси́, я́коже цари́ца не Ю́жская,/ но с тре́петом ви́девше рукотво́рную це́рковь и гроб,/ в не́йже тридне́вный Всетворе́ц, Бо́жия Му́дрость всели́ся,/ и та́мо благослови́ Бог прия́ти тя, до́брая де́во.</p>
<p>Лива́н, и сми́рну, и зла́то волсви́ Творцу́ Тебе́ принесо́ша,/ Евфроси́ния же — ду́шу, и те́ло, и житие́ непоро́чно,/ сраспе́ншися Тебе́, Христе́, и совоскре́сши Тебе́ и в безконе́чнем Ца́рствии с Тобо́ю ца́рствующи.</p>
<p><red>Богоро́дичен: </red>Ра́дость от А́нгела Прие́мшей и мы, по прорече́нию Твоему́, Пресвята́я Де́во,/ ублажа́юще Тя со все́ми ро́ды, ева́нгельски вопие́м:/ ра́дуйся, Благода́тная, Госпо́дь с Тобо́ю.</p>
<p><red>Свети́лен, глас 8:</red></p>
<p>Преподо́бная Евфроси́ние, сла́вна па́мять твоя́,/ вои́стинну бо на тебе́ испо́лнися сло́во Ду́ха Свята́го:/ в па́мять ве́чную бу́дет пра́ведник./ Те́мже и нас, соверша́ющих па́мять твою́ с любо́вию,/ спаса́й от вся́кия беды́ и напа́сти.</p>
<p><red>Сла́ва: </red>И́же дре́вле пропове́даша, ра́дуется ве́чно Евфроси́ния о Го́споде,/ у́зы плотски́я отреши́вши, и Тебе́, Зижди́теля, лице́м к лицу́ ви́дящи, ви́дима Тобо́ю,/ и моля́щи изба́витися от вся́кия лю́тости в пе́снех при́сно <red>ю</red> похваля́ющим.</p>
<p><red>И ны́не, Богоро́дичен:</red></p>
<p>Ра́дуйся, престо́ле огнезра́чный Госпо́день;/ ра́дуйся, Боже́ственная и манноприе́мная ру́чко;/ ра́дуйся, златы́й свети́льниче;/ ра́дуйся, свеще́ неугаси́мая;/ ра́дуйся, де́вам сла́во и ма́терем украше́ние и похвало́, Богороди́тельнице.</p>
<p><red>На хвали́тех стихи́ры, глас 8:</red></p>
<p>Земны́я пи́щи наслажде́ние,/ бога́тство и сла́ву ми́ра сего́ презре́вши,/ Небе́снаго Жениха́ возлюби́ла еси́,/ Евфроси́ние всечестна́я:/ до́бре по́двиг твой на земли́ во и́ночестем чи́не соверши́ла еси́,/ с му́дрыми де́вами возшла́ еси́ к Жениху́ Христу́,/ Ему́же в ра́дости ны́не предстоя́,/ непреста́нно моли́ся о душа́х на́ших.</p>
<p>Христу́, от Чи́стыя Де́вы вопло́щшемуся,/ после́довала еси́, Евфроси́ние,/ в де́встве Тому́ от ю́ности твоея́ послужи́ла еси́/ и мно́гим ко спасе́нию пу́ть показа́ла еси́./ Сестры́ моя́ возлю́бленныя, — глаго́лала еси́,/ те́сен и приско́рбен пу́ть, вводя́й в живо́т,/ но ве́чно воздая́ние;/ те́мже подвиза́йтеся неле́ностно,/ и́мате бо помога́ющаго, Сама́го Подвигополо́жника Христа́,/ подаю́щаго живо́т нетле́нный.</p>
<p>Бо́гом избра́нная, Евфроси́ние,/ я́ко звезда́ пресве́тлая,/ от ро́да своего́ возсия́вшая,/ страну́ сию́ просвеща́ющая,/ о всех, к тебе́ усе́рдно притека́ющих,/ и моли́тв твои́х ко Го́споду прося́щих,/ и любо́вию целу́ющих честны́й твой о́браз,/ бу́ди моли́твенница и изба́ви нас от вся́кия ско́рби,/ от вся́кия боле́зни, душе́вныя же и теле́сныя,/ ве́рою и любо́вию соверша́ющих/ па́мять честна́го преставле́ния твоего́.</p>
<p>Торжество́ дне́сь преподо́бныя Евфроси́нии пра́зднующе,/ прииди́те, ве́рнии, воспое́м по́двиги и труды́ ея́,/ восхва́лим серафи́мскою любо́вию Иису́са Сладча́йшаго возлюби́вшую/ и Ему́ усе́рдно послужи́вшую,/ и с ве́рою и любо́вию воззове́м к ней:/ ра́дуйся, Евфроси́ние всечестна́я,/ красото́ и похвале́ние мона́шескаго чи́на,/ неве́сто Христо́ва избра́нная,/ со А́нгелы и все́ми святы́ми в невече́рнем дни Ца́рствия Бо́жия водвори́вшаяся;/ моли́ся же спасти́ся гра́ду твоему́,/ земли́ на́шей и всем правосла́вным лю́дем.</p>
<p><red>Сла́ва, глас то́йже:</red></p>
<p>Во святы́й град Иерусали́м поклони́тися гро́бу Госпо́дню возжела́вши/ и дости́гши земна́го Иерусали́ма,/ в ра́дости святы́м ме́стом Гро́бу благогове́йное поклоне́ние воздала́ еси́, Евфроси́ние,/ прося́ у Го́спода благода́ти,/ да прии́мет дух твой на ме́сте святе́м;/ и услы́ша Госпо́дь моли́тву твою́,/ и посла́ А́нгела,/ и́же возвести́ ти о преше́ствии твое́м/ от земна́го Иерусали́ма в Го́рний Иерусали́м Небе́сный,/ иде́же ра́достно лику́ющи со де́вственными ли́ками,/ помина́й нас, с любо́вию пра́зднующих святу́ю па́мять твою́.</p>
<p><red>И ны́не, Богоро́дичен:</red></p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p><red>Славосло́вие вели́кое и отпу́ст.</red></p>
<p><red>На Литурги́и слу́жба вся преподо́бней жене́.</red></p>
<p><red>Моли́тва</red></p>
<p>О преподо́бная и приснопа́мятная, всехва́льная ма́ти Евфроси́ние, А́нгеле во пло́ти, Богоизбра́нный сосу́де Святого Ду́ха, Це́ркве Христо́вы похвало́ и украше́ние, мона́шествующих сла́во и утвержде́ние, оте́честву, оби́тели твое́й и всей стране́ по́моще, покро́ве и защи́тнице! Ты еси́, я́ко дре́во, насажде́нное при исхо́дищих вод, плоды́ доброде́телей твои́х и благода́тными дарова́нии Свята́го Ду́ха украше́нная, наста́внице де́лом и сло́вом, избра́нная, непоро́чная и до́брая. Услы́ши ны, моля́щияся тебе́ и призыва́ющия и́мя твое́, и́маши бо дерзнове́ние у Го́спода. Испроси́ нам преспе́яние в жи́зни доброде́тельней, огради́ се́рдца на́ша ве́рою, наде́ждою и любо́вию и стра́хом Бо́жиим. Пода́й нам по́мощь в труде́х и ско́рбех на́ших и, я́коже попече́ние име́ла еси́ в житии́ твое́м о оби́тели твое́й и и́ночествующих, та́ко и ны́не потщи́ся о нас, благопоспеши́ти нам во всем: и оби́тель твою́ огради́ ми́ром и защити́ от враг ви́димых и неви́димых, да преуспева́ет и процвета́ет в доброде́телех. Изми́ ны от вся́кия ну́жды и тесноты́, от лю́тых боле́зней и от неча́янныя сме́рти и приведи́ ны ко и́стинному покая́нию при исхо́де из жи́зни сея́; испроси́ нам у Го́спода Бо́га кончи́ну ми́рну, безболе́зненну, непосты́дну, святы́х Та́ин прича́стну и преведи́ ны чрез мыта́рства возду́шная, да не похи́тят нас истяза́телие гро́знии по грехо́м на́шим, но да твои́м заступле́нием и по́мощию возмо́жем безбе́дно проити́ истяза́ние возду́шное, и ми́лость получи́ти, и предста́ти неосужде́нно стра́шному Престо́лу, и на Стра́шнем Суди́щи сподо́битися одесну́ю ста́ти Пра́веднаго Судии́, и насле́довати пра́ведных ча́сть. Ей, госпоже́, всечестна́я ма́ти, преподо́бная Евфроси́ние, помози́ нам моли́твами твои́ми, огради́ нас и заступи́ от вся́ких ко́зней вра́жиих, да сподо́бимся прейти́ вре́мя жи́зни сея́ непреткнове́нно и спасе́ние получи́ти моли́твами твои́ми у Христа́ Го́спода, Его́же и сподо́бимся пе́ти и славосло́вити со Безнача́льным Отце́м и со Святы́м Ду́хом во ве́ки веко́в. Ами́нь.</p>
</section>
