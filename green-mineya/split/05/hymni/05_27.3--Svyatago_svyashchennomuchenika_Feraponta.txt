<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го священному́ченика Ферапо́нта</p>
</title><p><red>НА ВЕЧЕ́РНИ</red></p>
<p><red>Стихи́ры свята́го, глас 8.</red></p>
<p><red>Подо́бен: </red>Му́ченицы Твои́, Го́споди:</p>
<p>Ферапо́нт всесла́вный,/ Боже́ственными дея́ньми просве́щся,/ серде́чными очесы́ ви́дети добро́ту сподо́бися Христо́ву,/ Сему́ угоди́в страда́нием;/ те́мже цели́т стра́сти всегда́/ душ же и теле́с благода́тию/ ве́рою притека́ющих к нему́.</p>
<p>Ферапо́нт пребога́тый,/ живы́я воды́ исто́чник сый,/ струи́ исцеле́ний источа́ет/ и отмыва́ет до конца́ скве́рну неду́гов тя́жких/ всех, притека́ющих с ве́рою./ Того́ мольба́ми, Го́споди,/ всем пода́ждь ве́лию ми́лость.</p>
<p>Ферапо́нт чу́дный,/ обагре́нии кро́вными окропле́н,/ оде́жду соде́ла светле́йшу свяще́ния вои́стинну,/ в ню́же боголе́пно оде́явся,/ внутрь святы́х вни́де./ Того́ моли́твами, Го́споди,/ всем пода́ждь ве́лию ми́лость.</p>
<p><red>Стихи́ры Богоро́дицы, глас и подо́бен то́йже:</red></p>
<p>Исхити́ мя, Влады́чице,/ из руки́ зми́я человекоуби́йцы,/ борю́щаго мя ле́стию пожре́ти до конца́,/ сокруши́ че́люсти сего́, молю́ся,/ и кова́рствия разори́,/ я́ко да изба́влься сего́ ногте́й,/ велича́ю си́лу Твою́.</p>
<p>Аз есмь дре́во непло́дное, Всенепоро́чная,/ неплодя́щее плода́ спасе́ннаго,/ те́мже и трепе́щу посече́ния,/ да не ка́ко вве́ржен бу́ду в огнь негаси́мый, окая́нный./ Те́мже Ти припа́даю:/ сего́ изба́ви мя/ и плодоно́сна покажи́, Чи́стая, Сы́ну Твоему́/ хода́тайством Твои́м.</p>
<p>Уязви́ се́рдце мое́ стрела́ жела́ния смертоно́сная,/ и уязви́хся от неразу́мия, и неисце́льно болю́./ Ма́ти Бо́жия, не пре́зри мене́, отча́яннаго,/ но исцеле́ние даждь ми,/ я́ко ро́ждши Го́спода и Спа́са, еди́наго Милосе́рда.</p>
<p><red>Сла́ва, и ны́не, Богоро́дичен:</red></p>
<p>Помышле́ния нечи́ста, и усты́ льсти́вы,/ дела́ же моя́ вся оскверне́на, и что сотворю́?/ Ка́ко усря́щу Судию́?/ Влады́чице Де́во, моли́ Сы́на Твоего́,/ и Зижди́теля, и Го́спода,/ я́ко да в покая́нии прии́мет дух мой,/ я́ко еди́н Благоутро́бен.</p>
<p><red>Крестобогоро́дичен:</red></p>
<p>Не терплю́, Ча́до,/ ви́дящи Тя на Дре́ве усну́вша,/ бо́дрость всем подаю́щаго,/ я́ко да и́же дре́вле преступле́ния плодо́м/ сном поги́бельным усну́вшим,/ Боже́ственную и спаси́тельную бо́дрость пода́си, —/ Де́ва глаго́лаше, пла́чущися,/ Ю́же велича́ем.</p>
<p><red>Кано́н, творе́ние Ио́сифово, глас 6.</red></p>
<p><red>Песнь 1</red></p>
<p><red>Ирмо́с: </red><emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь/ пои́м, вопия́ше.</emphasis></p>
<p>Со свяще́нными ли́ки на Небесе́х лику́я всегда́,/ чту́щия на земли́ святу́ю па́мять твою́,/ страсте́й и бед лю́тых, Ферапо́нте, изба́ви.</p>
<p>Простира́емо в ми́ре свяще́нное и честно́е твое́ страда́ние,/ возставля́ет ве́рныя в то,/ сла́вити тя, све́тло до́блествовавша, му́дре Ферапо́нте, благода́тию.</p>
<p>Богосия́нну тя звезду́, мы́сленное со́лнце показа́в,/ по́двиг твои́х све́том и чуде́с сия́нием ве́рныя озаря́ет,/ свяще́нно восхваля́ющия тя.</p>
<p><red>Богоро́дичен: </red>Свяще́нный лик проро́ческий предсказа́ше издале́ча,/ хотя́щу Тя бы́ти Бо́жию Роди́тельницу, Чи́стая,/ вы́шшу Херуви́м и вся́кия тва́ри.</p>
<p><red>Песнь 3</red></p>
<p><red>Ирмо́с: </red><emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Уго́дник был еси́ Христо́в,/ и́стинно нося́ и подо́бно, му́чениче, твое́ зва́ние вои́стинну,/ и цели́ши душ и теле́с всегда́ неду́ги.</p>
<p>Кровь, с ма́стию сме́шшися, твое́ свяще́нство светле́йше твори́т,/ святи́телю и па́стырю, му́чениче и врачу́ боля́щих,/ те́мже восхваля́ем тя.</p>
<p>Цели́ши стра́сти лю́тыя ве́рно приступа́ющих, и неду́ги уставля́еши,/ и духо́в лука́вых очища́еши вред Христо́вым призыва́нием Боже́ственным, всеблаже́нне.</p>
<p><red>Богоро́дичен: </red>Разуме́ти рождества́ Твоего́, Чи́стая,/ неизглаго́ланную глубину́ недоуме́ет ум челове́ч:/ Бог бо, излия́в Себе́ за милосе́рдие, во утро́бе Твое́й, всего́ мя обнови́.</p>
<p><red>Седа́лен, глас 1.</red></p>
<p><red>Подо́бен: </red>Гроб Твой:</p>
<p>Уго́дниче Христо́в, пострада́в зако́нно,/ яви́лся еси́ и́стинен святи́тель и му́ченик./ Те́мже мо́лим тя:/ душ на́ших, свя́те, ны́не уврачу́й неудобьисце́льныя стра́сти,/ Человеколю́бца и Воли́теля ми́лости Христа́ умоля́я.</p>
<p><red>Сла́ва, и ны́не, Богоро́дичен:</red></p>
<p>Наста́ви нас на путь покая́ния,/ укло́ньшияся при́сно к безпу́тием зол/ и Преблага́го прогне́вавшия Го́спода,/ Неискусобра́чная благослове́нная Мари́е,/ прибе́жище отча́янных челове́ков, Бо́жие жили́ще.</p>
<p><red>Крестобогоро́дичен:</red></p>
<p>Зря́щи Тя, Христе́, Всенепоро́чная Ма́ти,/ ме́ртва на Кресте́ просте́рта, вопия́ше:/ Сы́не Мой, собезнача́льне Отцу́ и Ду́ху,/ что́ неизрече́нное Твое́ сие́ смотре́ние,/ и́мже спасл еси́ пречи́стых рук Твои́х, Ще́дре, созда́ние?</p>
<p><red>Песнь 4</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь, честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis></p>
<p>Очи́стив пе́рвее от страстны́я молвы́ ду́шу,/ прия́л еси́, священноде́йственне, пома́зание Боже́ственно свя́то/ и при кончи́не страда́льческим украси́лся еси́ венце́м.</p>
<p>Зна́мении всегда́ и Боже́ственными чудесы́ сия́я, ви́дишися/ и облиста́еши всю подсо́лнечную, благода́ть от Бо́га прие́м,/ святи́телю досточу́дне.</p>
<p>Упа́сл пе́рвее лю́ди благода́тию,/ безкро́вными же́ртвами, я́ко святитель, свяще́нно освя́щ/ и, я́ко а́гнец, закла́н быв, Го́сподеви приведе́ся.</p>
<p><red>Богоро́дичен: </red>Я́ко дверь, веду́щую к Боже́ственному вхо́ду,/ я́ко рай Боже́ственный, я́ко разу́мно ме́сто освяще́ния,/ я́ко добро́ту Иа́ковлю, Де́ву ублажи́м.</p>
<p><red>Песнь 5</red></p>
<p><red>Ирмо́с: </red><emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Боже́ственным сия́нием озари́вся, яви́лся еси́ пресве́тлая звезда́,/ просвеща́я подсо́лнечную Боже́ственными зна́мении Бо́жиим Ду́хом,/ Ферапо́нте, святи́телю Богоблаже́нне.</p>
<p>Я́ко всесожже́ние свяще́нно,/ я́ко приноше́ние, о́тче, прия́тно и же́ртва соверше́нна,/ пло́тию пострада́вшему Сло́ву прине́слся еси́, Ферапо́нте святи́телю,/ му́ченик быв.</p>
<p>Ча́шу налия́в всекрасно́ испове́дания вои́стинну,/ кре́пким твои́м страда́нием всех напоя́еши, Ферапо́нте преподо́бне,/ с высо́ким пропове́данием призыва́я.</p>
<p><red>Богоро́дичен: </red>По рожде́нии стра́шнем пребыла́ еси́ Де́вою, я́коже пре́жде:/ Бог бо бе рожде́йся, устроя́яй вся во́лею,/ безневе́стная Мари́е, Богоблагода́тная.</p>
<p><red>Песнь 6</red></p>
<p><red>Ирмо́с: </red><emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis></p>
<p>Житие́ твое́ Боже́ственно, жизнь боголе́пна/ и сла́вна смерть, му́ченическими сия́я добро́тами,/ чуде́с светлостьми́ озаря́я сердца́ пою́щих тя.</p>
<p>Плодови́ту ло́зу тя виногра́да и́стиннаго, разу́мнаго позна́хом,/ испове́дания гро́здие и́стинно принося́,/ источа́ющее терпе́ния, Богому́дре, вино́ изря́дно.</p>
<p>Храм твой показа́ся врачевство́ свяще́нно,/ облегча́я благода́тию вся́кия боле́зни немощны́х/ и реша́ неду́ги, святи́телю Богому́дре, досточу́дне.</p>
<p><red>Богоро́дичен: </red>Сло́во во утро́бе Твое́й одебеле́ без се́мене,/ и Челове́к яви́ся соверше́н, обновля́я естество́ богоподо́бно,/ я́коже еди́н весть, Боговмести́мая две́ре, Всенепоро́чная.</p>
<p><red>Песнь 7</red></p>
<p><red>Ирмо́с: </red><emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее веле́ние Бо́жие/ мучи́теля увеща́ вопи́ти:/ благослове́н еси́, Бо́же оте́ц на́ших.</emphasis></p>
<p>Страсте́й треволне́ние укроти́в воздержа́нием, преподо́бне,/ пострада́в же, наводне́нием погаси́л еси́ твои́х крове́й пре́лести запале́ние,/ священному́чениче Христо́в, Ферапо́нте преподо́бне.</p>
<p>Соверши́лся еси́ ми́ром пома́зания, священнотаи́нниче преподо́бне,/ и, соверши́в свяще́нники и наро́д, я́ко па́стырь,/ соверши́л еси́ тече́ние до́брое, закла́н быв за Христа́,/ Ферапо́нте, му́чениче му́дре.</p>
<p>Тече́нием крове́й твои́х погрузи́л еси́ вра́жия полки́,/ чуде́с же сия́нием мрак страсте́й разоря́еши, Ферапо́нте,/ вои́стинну чудоде́йственник я́влься и врач немощны́х.</p>
<p><red>Богоро́дичен: </red>Седя́й в не́дрех Роди́теля неопи́санно, Чи́стая,/ в не́дрех Твои́х ны́не сиди́т, опи́сан, Твои́м обложе́н зра́ком,/ за е́же спасти́ Ада́ма, нов Ада́м быв.</p>
<p><red>Песнь 8</red></p>
<p><red>Ирмо́с: </red><emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis></p>
<p>Безкро́вны же́ртвы Бо́гу прине́сл еси́/ и поже́рлся еси́, я́ко а́гнец чист, непоро́чен;/ де́монския же́ртвы потреби́л еси́,/ красота́ страда́льцев, Ферапо́нте святи́телю.</p>
<p>Рая́ жи́тель Боже́ствен быв,/ и святы́х А́нгелов яви́лся еси́ соприча́стник, му́ченическою сия́я све́тлостию,/ му́чениче страстоно́сче и служи́телю Спа́сов.</p>
<p>Го́рдаго зми́я ты смири́л еси́ смире́нием се́рдца,/ сопроти́влься сему́ му́жески/ и му́ченическою кро́вию обагри́в, святи́телю, свяще́нную оде́жду твою́.</p>
<p><red>Богоро́дичен: </red>Изба́вльшеся пе́рвыя кля́твы Рождество́м Твои́м,/ Всеблагослове́нная Отрокови́це Богора́дованная, Гаврии́лов Тебе́ глас возсыла́ем:/ ра́дуйся, вино́вная всех спасе́нию.</p>
<p><red>Песнь 9</red></p>
<p><red>Ирмо́с: </red><emphasis>Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти;/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis></p>
<p>Ви́дети сла́ву Вседержи́теля жела́я, непра́ведную претерпе́л еси́ смерть,/ и твое́ю возше́л еси́ кро́вию, святи́телю сла́вне, я́коже на колесни́це,/ и, к Небесе́м восте́к, ра́дуяся, почи́л еси́.</p>
<p>Я́ко свет, я́ко у́тро, нам возсия́л еси́ све́тлыми заря́ми, озаря́я концы́,/ святи́телю и па́стырю Богодохнове́нне,/ и страсте́й реши́ши омраче́ние./ Те́мже тя почита́ем и благоче́стно ублажа́ем.</p>
<p>Сый с ли́ки, Богоблаже́нне, патриа́рх и му́ченик,/ апо́стол, и пра́ведник, и преподо́бных,/ с си́ми моли́ся разреше́ние согреше́ний всем дарова́ти,/ творя́щим благоче́стно Боже́ственную па́мять твою́.</p>
<p>Твоего́ хра́ма, му́чениче, благоле́пие, блиста́нии чуде́с всегда́ просвеща́емо,/ ве́рою приступа́ющим в ду́се разреша́ет страсте́й мрак, уставля́ет неду́ги,/ му́чениче святи́телю и па́стырю досточу́дне.</p>
<p><red>Богоро́дичен: </red>Све́том Твои́м, Богоблагода́тная, в жена́х Де́во,/ просвети́ мя, молю́ся, и огня́ ве́чнаго мя изба́ви;/ я́ко да велича́ю Тя, я́ко да Тя сла́влю,/ я́ко да по до́лгу воспою́ вели́чия Твоя́.</p>
</section>
