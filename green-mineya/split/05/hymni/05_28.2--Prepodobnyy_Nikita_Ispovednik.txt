<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподобный Никита Исповедник</p>
</title><p>Преподобный Никита Исповедник жил во второй половине VIII века. За свою святую и добродетельную жизнь он был возведен в сан епископа Халкидонского. Святитель Никита отличался милосердием, всегда помогал нищим, принимал в своем доме странников, заботился о сиротах и вдовах, заступался за обижаемых. В царствование иконоборца Льва Армянина (813–820) святитель Никита мужественно обличал иконоборческую ересь и убеждал своих пасомых благоговейно поклоняться святым иконам Господа Иисуса Христа, Божией Матери и угодников Божиих. За свое исповедничество святитель перенес много страданий от нечестивого императора и его единомышленников-иконоборцев, был подвергнут мучениям и отправлен в ссылку. После смерти императора святой Никита возвратился на святительскую кафедру.</p>
<p>Скончался святой Никита Исповедник в начале IX века. У мощей, которые находились в Халкидоне, совершались чудесные исцеления и другие различные знамения. «Знаменьми различными твою украсивша раку, богоблаженне, целение желающим источавши», — свидетельствует об этом богослужебный текст. В каноне службы святителю, написанном константинопольским пресвитером и песнописцем Иосифом, прославляется также брат святителя Никиты? святой Игнатий.</p>
<p> Литература: </p>
<p id="p1"> 1. Святитель Димитрий, митрополит Ростовский. Жития святых. Т. 9. М., 1908.</p>
<p id="p2"> 2. Филарет (Гумилевский), архиепископ Черниговский. Жития святых, чтимых Православной Церковью. Май. СПб., 1885.</p>
<p id="p3"> 3. Дестунис С. Жития святых. Май. СПб., 1892.</p>
<p id="p4"> 4. Настольная книга священнослужителя. Т. 3. М., изд. Московской Патриархии, 1979.</p>
<p><red>И́же во святы́х отца́ на́шего Игна́тия епи́скопа, Росто́вскаго чудотво́рца</red></p>
<p><red>На </red>Го́споди, воззва́х:<red> стихи́ры, глас 8.</red></p>
<p><red>Подо́бен: </red>О, пресла́внаго чудесе́:</p>
<p>Преподо́бне о́тче Игна́тие,/ ты еще́ во утро́бе ма́терии/ святи́тельства прозва́ние/ и́мя прие́м в нарече́нии./ Ты измла́да Христа́ возлюби́л еси́,/ прие́м па́ству слове́сных ове́ц,/ до́бре пасл еси́ Це́рковь Христо́ву,/ тем твое́ пра́зднуем успе́ние,/ ра́достию Христа́ велича́юще,/ возвели́чившаго тебе́, Своего́ уго́дника.</p>
<p>Преподо́бне о́тче Игна́тие,/ испроси́ к Бо́гу моли́твами твои́ми Це́ркве утвержде́ние:/ святи́тели покры́й ми́лостию твое́ю,/ христолюби́вому во́инству побе́ды да́руй на враги́ и одоле́ние,/ и недви́жиму и необори́му сохрани́тися гра́ду на́шему,/ и ве́рным лю́дем грехо́в оставле́ние,/ всем притека́ющим к ра́це моще́й твои́х,/ све́тло творя́щих пра́зднество успе́ния твоего́:/ за ны, свя́те, помоли́ся.</p>
<p>Преподо́бне о́тче, Богому́дре святи́телю Игна́тие,/ ты бо вои́стинну яви́лся еси́,/ просвеща́я всех омраче́нная сердца́,/ наставля́я на путь и́стинный./ Ты был еси́ убо́гих, и си́рых и вдови́ц засту́пник,/ вельмо́ж тве́рдое наказа́ние и утвержде́ние,/ и всем, ве́рою притека́ющим под кров Пречи́стыя Бо́жия Ма́тере,/ испроси́, свя́те, грехо́в оставле́ние,/ моля́ся за ны ко Влады́це.</p>
<p><red>Сла́ва, глас то́йже:</red></p>
<p>Апо́столом ревни́теля,/ Игна́тия, преблаже́ннаго отца́ и учи́теля,/ соше́дшеся, восхва́лим,/ и́мже Христа́ Бо́га позна́хом/ и, от тьмы к све́ту приближа́ющеся,/ о́чи и сердца́ просвеща́ем,/ в па́мять его́ ликовству́юще, ку́пно весели́мся,/ обре́тше вожда́ правове́рна во Ца́рствие Христо́во.</p>
<p><red>И ны́не, Богоро́дичен.</red></p>
<p><red>Вход. Проки́мен дне. И чте́ния 3 святи́тельская </red></p>
<p><red>На стихо́вне стихи́ры, глас 1.</red></p>
<p><red>Подо́бен: </red>Всехва́льнии:</p>
<p>Богому́дре Игна́тие,/ твоя́ мо́щи, ра́дующеся, пресве́тло целу́ем/ и почерпа́ем благода́ть цельба́м, любе́зно тя хва́ляще/ и ве́рою непреста́нно моля́щеся:/ Христу́ моли́ся дарова́ти душа́м на́шим/ мир и ве́лию ми́лость.</p>
<p><red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Исцеле́ний во́ды твоя́ ра́ка притека́ющим источа́ет всегда́,/ святи́телю досточу́дне,/ и омыва́ет стра́сти,/ и потопля́ет полки́ бесо́вския/ де́йством Свята́го Ду́ха./ Те́мже моли́ся дарова́ти/ душа́м на́шим мир и ве́лию ми́лость.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Апо́столом сопресто́льна,/ иера́рхом единому́дренна,/ по́стником единоревни́теля восхва́лим,/ учи́телей печа́ть и Боже́ственное изображе́ние Христо́вых та́ин,/ святи́телю блаже́нне./ Ему́же моли́ся дарова́ти душа́м на́шим/ мир и ве́лию ми́лость.</p>
<p><red>Сла́ва, глас 6:</red></p>
<p>Правосла́вныя ве́ры/ духо́вныя ра́ди му́дрости/ учи́тель яви́лся еси́, Игна́тие блаже́нне,/ Христа́ обре́т наста́вника,/ сове́ты злосла́вныя ерети́чества разсы́пал еси́./ Тем мо́лим тя, свя́те:/ моли́ся Христу́ Бо́гу о нас,/ до конца́ е́же от <red>Тебе</red>́ изве́ствованную пра́вую ве́ру/ недви́жиму сохрани́ти/ и получи́ти ве́лию ми́лость.</p>
<p><red>И ны́не, Богоро́дичен.</red></p>
<p><red>Тропа́рь, глас 4:</red></p>
<p>Благове́рия просве́щся уче́нии,/ святи́тельства прие́м па́ству/ и апо́столов насле́дник быв,/ тем прия́л еси́ от Бо́га дар чуде́с,/ святи́телю о́тче Игна́тие,/ моли́ Христа́ Бо́га,/ да спасе́т ду́ши на́ша.</p>
<p><red>Кано́н, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>О́тче Богому́дре, святи́телю Игна́тие,/ отве́рзи ми, недосто́йному, устне́ воспе́ти тя/ и приими́, я́ко кади́ло, от убо́жества моего́,/ е́же ти принесо́х, недосто́йный.</p>
<p>Воспое́м вси свяще́ннаго святи́теля Игна́тия,/ почти́м засту́пника, и утвержде́ние гра́ду на́шему Росто́ву,/ и храни́теля неусы́пна.</p>
<p>Спаси́тельным Христо́вым за́поведем после́довал еси́, прему́дре святи́телю Игна́тие:/ вдови́цам и си́рым был еси́ засту́пник/ и гра́ду на́шему вели́кое защище́ние.</p>
<p><red>Богоро́дичен: </red>Пречи́стая Богоро́дице, Соде́теля и Спа́са поро́ждши всем, пою́щим Тя,/ спаси́ от бед град Твой Росто́в,/ непреста́нно моля́щи Сы́на Твоего́ за ны и Бо́га на́шего.</p>
<p><red>Песнь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю ве́рных утвержде́ние,/ еди́не Человеколю́бче.</emphasis></p>
<p>Сокруши́ супоста́ты безбо́жныя, преподо́бне, моле́нием твои́м к Творцу́ и Бо́гу/ и си́лу их, вооруже́нную на ны,/ пога́нская наше́ствия покори́ под но́ги ве́рному во́инству на́шему.</p>
<p>Ты прояви́л еси́, Влады́ко, после́днему ро́ду на́шему чудотво́рца святи́теля Игна́тия,/ гра́ду Росто́ву утвержде́ние,/ Це́ркви Твое́й и́стовое пра́вило,/ иере́йскому же чи́ну наста́вника.</p>
<p>Прикосну́вшуся, свя́те, пречестна́го те́ла твоего́ Стефа́ну архимандри́ту,/ пе́рсту ручно́му, к дла́ни прико́рчившуся от рожде́ния,/ Бо́жиею благода́тию дал еси́ простира́тися.</p>
<p><red>Богоро́дичен: </red>Бу́ди ми, Де́во, прибе́жище, и приста́нище,/ и стена́ необори́ма, и Засту́пница,/ Я́же Бо́га поро́ждши пло́тию, Пречи́стая,/ Изба́вителя всеще́драго и Спа́са пою́щим Тя, Богоневе́стная.</p>
<p><red>Седа́лен, глас 8.</red></p>
<p><red>Подо́бен: </red>Прему́дрости:</p>
<p>Украша́яся прему́дростию ра́зума,/ горды́ню низложи́л еси́ плотски́я тяготы́/ и был еси́ оби́телище Ду́ха Пресвята́го,/ непреме́нным простира́яся ра́зумом к Лю́бящему тя./ Тем, ре́вностию Боже́ственною разгара́яся, сла́вне,/ си́рых, и убо́гих, и вдови́ц был еси́ засту́пник,/ гра́да же Росто́ва утвержде́ние,/ яви́вся А́нгелом собесе́дник, святи́телю Игна́тие,/ моли́ Христа́ Бо́га грехо́в оставле́ние дарова́ти,/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Небе́сную дверь и киво́т,/ пресвяту́ю го́ру, све́тлый о́блак воспои́м,/ неопали́мую купину́, слове́сный рай, Е́вы воззва́ние,/ вселе́нныя всея́ вели́кое сокро́вище,/ я́ко спасе́ние в Ней соде́лася ми́рови и оставле́ние дре́вних согреше́ний./ Сего́ ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся Всесвято́му Рождеству́ Твоему́.</p>
<p><red>Песнь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Благода́тию Богоно́сец нарица́емь вои́стинну, Игна́тие,/ во Христа́ обле́клся еси́ жития́ ра́ди чистоты́/ и научи́л еси́ сла́вити в Тро́ице Еди́наго Бо́га.</p>
<p>Изба́ви ста́до твое́ от грехо́вныя бу́ри, Игна́тие святи́телю, бед же и скорбе́й,/ приводя́ в приста́нище Боже́ственныя́ во́ли Его́.</p>
<p>Яви́лся еси́ вои́стинну Христо́в уго́дник, о́тче Игна́тие:/ моля́ся не преста́й от напа́стей, и бед, и скорбе́й изба́вити ста́до твое́,/ от ну́жды и печа́ли.</p>
<p><red>Богоро́дичен: </red>Свяще́нно сла́вят Тя святи́тельстии собо́ри и всех преподо́бных ли́цы:/ Зижди́теля бо их я́ко Младе́нца на руку́ Твое́ю понесла́ еси́, Богоро́дице.</p>
<p><red>Песнь 5</red></p>
<p><red>Ирмо́с: </red><emphasis>Вcку́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>О́крест стоя́ще ра́ки твоея́ святи́телю Игна́тие,/ тя име́ем к Бо́гу хода́тая, и заступле́ние гра́да твоего́ Росто́ва,/ и утвержде́ние необори́мо.</p>
<p>Ми́лостив быв убо́гим, ми́лость душе́вную испроси́, прехва́льне,/ ми́лостыню стяжа́в, о́тче Игна́тие,/ свешу́ све́тлу устро́ил еси́.</p>
<p>Жили́ще бью Пресвята́го Ду́ха вои́стинну, блаже́нне Игна́тие,/ Того́ явле́нными Боже́ственными дарми́ до́бре обогати́лся еси́.</p>
<p><red>Богоро́дичен: </red>Ми́ро та́йное Тя имену́ем, Пречи́стая,/ я́ко ро́ждши Бо́га пло́тию,/ источа́ющаго Боже́ственное ми́ро всем, притека́ющим под кров Твой.</p>
<p><red>Песнь 6</red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Житие́ твое́ целому́дренно, священноявле́нне, соверши́в, пра́вдою украси́лся еси́,/ и му́жеством смы́сла доброде́тели сочта́в себе́,/ преблаже́нне святи́телю Игна́тие.</p>
<p>Сохрани́ град твой Росто́в, преблаже́нне святи́телю Игна́тие,/ от безбо́жных и чужеве́рных нахожде́ний и усо́бныя ра́ти,/ моля́ся не преста́й Влады́це Христу́ о ста́де твое́м.</p>
<p>Ты у́бо по сме́рти, я́ко жив,/ на погребе́нии твое́м прие́м сви́тки твои́ма рука́ма,/ и́хже свяще́нники в животе́ твое́м освяти́л еси́ Бо́гу,/ рече́ бо Госпо́дь:/ прославля́ющаго Мя просла́влю.</p>
<p><red>Богоро́дичен: </red>Превы́шши бысть Вы́шних сил, Богоблагода́тная,/ заче́ншая Сло́во Бо́жие неизрече́нно, вся́ческая сло́вом сотво́ршее,/ от Отца́ пре́жде век ро́ждшееся,/ Того́, Чи́стая, ро́ждшая неизрече́нно.</p>
<p><red>Конда́к, глас 4.</red></p>
<p><red>Подо́бен: </red>Яви́лся еси́:</p>
<p>Яви́ся <red>Днесь</red> пресве́тлая па́мять твоя́,/ святи́телю преблаже́нне Игна́тие,/ в ми́ре све́тло сия́ющи и явля́ющи всем Боже́ственное сия́ние.</p>
<p><red>И́кос:</red></p>
<p>Из чре́ва ма́терия освяще́ннаго святи́теля Госпо́дня/ похва́лим ны́не вси, преподо́бнаго Игна́тия,/ гра́да Росто́ва утвержде́ние,/ благода́тныя да́ры прии́мша Боже́ственныя сла́вы и в чудесе́х сла́внаго,/ вси, ве́рою те́плою притека́юще к ра́це моще́й его́./ Тем и аз, недосто́йный и гре́шный, наде́юся/ моли́твами его́ ко Влады́це и Пречи́стей Его́ Ма́тери ми́лость прия́ти в День су́дный/ соде́янных мно́ю зол и проще́ние получи́ти,/ явля́ющи всем Боже́ственное сия́ние.</p>
<p><red>Песнь 7</red></p>
<p><red>Ирмо́с: </red><emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Отве́рзи ми дверь покая́ния, святи́телю Игна́тие,/ да омы́ю скве́рну окая́нныя моея́ души́/ и те́ла моего́ вся чу́вства,/ да приношу́ песнь Го́сподеви, све́тло зовя́:/ оте́ц на́ших Бо́же, благослове́н еси́.</p>
<p>Иму́ще тя твои́ раби́ засту́пника те́пла/ и сте́ну необори́му, гра́да Росто́ва утвержде́ние,/ не убои́мся супоста́тных враго́в,/ но побежда́ем си́лою Христо́вою, взыва́юще:/ оте́ц на́ших Бо́же, благослове́н еси́.</p>
<p>Уста́вы оте́ческими утверди́л еси́, му́дре,/ це́рковь Пречи́стыя Ма́тере Бо́жия,/ и свяще́нства ле́потою преукра́шенно сохрани́л еси́,/ и уче́ньми твои́ми наказа́л еси́ взыва́ти:/ оте́ц на́ших Бо́же, благослове́н еси́.</p>
<p><red>Богоро́дичен: </red>Спаси́тельное приста́нище, Богоро́дице Де́во, Тя иму́ще,/ жите́йских бед и бу́ри избе́гаем,/ к приста́нищу тишины́ Твоея́ приходя́ще и Сы́ну Твоему́ вопию́ще:/ оте́ц на́ших Бо́же, благослове́н еси́.</p>
<p><red>Песнь 8</red></p>
<p><red>Ирмо́с: </red><emphasis>На горе́ святе́й просла́вльшася/ и в купине́ огне́м Приноде́вы/ Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis></p>
<p>Побежде́н быв враго́м прегреше́ньми мно́гими молв жите́йских,/ ве́рою прихожду́ и, я́ко Манасси́я, вопию́ Ти, Христе́,/ святи́теля моле́нием спаса́емь, зову́:/ Го́спода по́йте и превозноси́те Его́ во ве́ки.</p>
<p>Вооружа́ются на ны, смире́нныя лю́ди твоя́,/ святи́телю пречестны́й Игна́тие, сы́нове Ага́рины,/ но сокруши́ их неви́димою си́лою,/ моле́нием твои́м ко Влады́це за при́сныя рабы́, пою́щия:/ Го́спода по́йте и превозноси́те Его́ во ве́ки.</p>
<p>Моли́твы, преблаже́нне, и моле́ния творя́ща тебе́/ приле́жно к Бо́гу при́сно за рабы́ твоя́,/ в печа́лех засту́пника и побо́рника имуще тя к Бо́гу, от всех бед спаса́емся,/ Го́спода пою́ще и превознося́ще Его́ во ве́ки.</p>
<p><red>Богоро́дичен: </red>Влады́чице, Де́во Чи́стая Препросла́вленная,/ со святи́телем к Сы́ну Твоему́, Царю́, моли́ся приле́жно,/ от вся́кия ну́жды и беды́ изба́вится гра́ду Твоему́ Росто́ву,/ Тебе́, Госпоже́, ве́рою блажа́щу, и пою́щу,/ и превознося́щу во вся ве́ки.</p>
<p><red>Песнь 9</red></p>
<p><red>Ирмо́с: </red><emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Вельми́ ра́дуется о тебе́, честны́й о́тче, святи́телю Игна́тие, при́сный твой град Росто́в,/ име́я тя на вся́ко вре́мя помо́щника и засту́пника,/ и ны́не не отходи́ от нас, моли́твы творя́ за ны к Бо́гу,/ я́ко да от безбо́жных ва́рвар нас изба́виши, тя велича́ющих.</p>
<p>Я́ко блудни́ца, и мыта́рь, и разбо́йник вопию́ ти от се́рдца:/ согреши́х, прости́ мя, Влады́ко, мно́гих мои́х злых прегреше́ний/ и изба́ви от вся́каго зла святи́теля моле́нием Игна́тия,/ я́ко да Твою́ ми́лость непреста́нно велича́ем.</p>
<p>Прииди́те, собере́мся, вси росто́встии наро́ди,/ к блаже́нней ра́це преподо́бнаго Игна́тия/ и со слеза́ми возопие́м к Бо́гу моля́щеся:/ изба́ви, Го́споди, лю́ди Твоя́/ и не даждь достоя́ния Твоего́ ро́ду исма́ильтескому,/ я́ко да возвели́чим ми́лость Твою́ во ве́ки.</p>
<p><red>Богоро́дичен: </red>Мари́е Богоневе́сто, Влады́чице,/ омраче́нное мое́ се́рдце с душе́ю мольба́ми Твои́ми просвети́/ и жи́зни ве́чныя сподо́би мя, Госпоже́,/ не помина́ющи мои́х безчи́сленных зол,/ Сы́на и Бо́га Твоего́ моли́ за мя, окая́ннаго,/ и певцы́ Твоя́ сохрани́, Пречи́стая.</p>
<p><red>Свети́лен.</red></p>
<p><red>Подо́бен: </red>Ученико́м:</p>
<p>Чу́днаго и сла́внаго святи́теля, Игна́тия вели́каго,/ прииди́те, пе́сньми свяще́нными да похва́лим,/ я́ко росто́вцем па́стыря и а́нгельским чино́м сослуже́бника бы́вша.</p>
<p><red>На хвали́тех стихи́ры на 4, глас 1.</red></p>
<p><red>Подо́бен: </red>Небе́сных чино́в:</p>
<p>На небеси́ препочи́л еси́, веселя́ся,/ моля́ за ны Пресвяту́ю Тро́ицу,/ ми́лость пода́ти нам/ и ми́рно житие́ и безгре́шно,/ я́ко в Ту ве́рующим при́сно,/ ско́рби гонза́ти и ра́дование улучи́ти.</p>
<p>Милосе́рдия ра́ди твоего́/ исто́чник нам да́руй благода́ти,/ вско́ре ра́дости испо́лнь,/ пода́ждь нам утеше́ние, су́щим в печа́лех,/ моля́ Христа́, всесла́вне,/ спасти́ся душа́м на́шим.</p>
<p>Да в весе́лие вшед нетле́емо,/ весе́лия да́ти моли́/ и спасти́ рабы́ твоя́:/ мо́жеши бо, Игна́тие,/ призыва́ющих тя беды́ вся разгна́ти,/ моля́ Христа́, исцели́ти боля́щия.</p>
<p><red>Сла́ва, глас 1:</red></p>
<p>От зако́ннаго ко́рене прозя́бш, возра́сл еси́,/ усыне́ния вода́ми напое́н я́сно, Игна́тие:/ и́бо Христо́вы Це́ркве, я́ко фи́никс высокове́рхий, процве́л еси́ нам,/ преуцве́товая ве́рныя./ Тем, ны́не со святи́тели предстоя́,/ Христу́ моли́ся о душа́х на́ших.</p>
<p><red>И ны́не, Богоро́дичен.</red></p>
<p><red>На Литурги́и слу́жба сего́ ме́сяца в 23-й день святи́телю Лео́нтию Росто́вскому</red></p>
</section>
