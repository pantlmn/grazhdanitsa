<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Исаа́кия, оби́тели Далма́тския</p>
</title><p><red>Стихи́ры, глас 1.</red></p>
<p><red>Подо́бен: </red>Небе́сных чино́в:</p>
<p>Ра́йския добро́ты зря,/ и бога́тно насла́ждся нетле́нных цвете́ц,/ прозя́бл еси́ ми́рови ра́зум Бо́жий:/ ему́же прича́щшеся, преподо́бне,/ духо́вною любо́вию,/ ду́ши возрасти́м, Исаа́кие.</p>
<p>Воздержа́нием те́ло огра́ждь,/ страстна́я движе́ния умертви́л еси́, о́тче,/ моли́твами и бде́нии./ Те́мже я́же в тебе́/ духо́вная си́ла осени́вши,/ показа́ тя мы́сленна свети́льника и всеми́рна.</p>
<p>Мона́шеское житие́ ты уясни́л еси́,/ от пусты́ни, о́тче, возсия́в гра́ду,/ я́коже со́лнце./ Те́мже ве́рныя уче́нии твои́ми просвети́л еси́,/ благослови́ти Отца́, и Сы́на,/ и Ду́ха Единосу́щнаго.</p>
<p><red>Стихи́ры Богоро́дицы, глас и подо́бен то́йже:</red></p>
<p>Одержи́ми паде́нии ненаде́жными, Чи́стая,/ Тя Предста́тельницу еди́ну иму́ще, Де́во,/ вопие́м благода́рственно:/ очи́сти ны, Пресвята́я Богоневе́сто,/ Ты бо еси́ ми́ру прибе́жище/ и заступле́ние ро́ду на́шему.</p>
<p>Жезло́м Твоего́ предста́тельства, Богороди́тельнице Чи́стая,/ звери́ныя стра́сти окая́нныя души́ моея́ отжени́ вско́ре,/ ми́рно живо́т мой управля́ющи,/ и свято́му мя ста́ду избра́нных Твои́х ове́ц причти́.</p>
<p>Согреше́ний пучи́ною потопля́емь,/ к ти́хому приста́нищу Пречи́стыя Твоея́ моли́твы, Богороди́тельнице, прибе́г,/ взыва́ю Ти:/ спаси́ мя, держа́вную Твою́ пода́вши десни́цу/ рабу́ Твоему́, Пренепоро́чная.</p>
<p><red>Сла́ва, и ны́не, Богоро́дичен:</red></p>
<p>Нра́вом гнилы́м попо́лзся, ниц лежу́/ и к Твое́й, Де́во, притека́ю тишине́:/ от бу́ри сопроти́вныя/ и искуше́ний многообра́зных мя изба́ви,/ да пою́ Твою́ благода́ть непреста́нно,/ Богоро́дице, Ма́ти Присноде́во.</p>
<p><red>Крестобогоро́дичен:</red></p>
<p>У Креста́ предстоя́щи Сы́на и Бо́га Твоего́/ и долготерпе́ние Того́ смотря́ющи,/ глаго́лаше, пла́чущи, Ма́ти Чи́стая:/ увы́ Мне, Ча́до сладча́йшее,/ что́ сия́ стра́ждеши непра́ведно, Сло́ве Бо́жий,/ да спасе́ши челове́чество?</p>
<p><red>Кано́н, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Изра́иля от рабо́ты изба́вил еси́, Го́споди,/ десни́цею Твое́ю держа́вною,/ я́ко о́наго спасл еси́,/ ны́не нас спаси́.</emphasis></p>
<p>От пусты́нных преде́л прини́кнув, преподо́бне,/ собра́ние е́реси расплени́в, свя́те,/ утверди́л еси́ ве́ру Христо́ву.</p>
<p>Дави́дски пред цари́, сла́вне, глаго́ля, никогда́же постыде́лся еси́,/ Христо́ву хотя́ Це́рковь утверди́ти.</p>
<p>В ти́не пре́лести, приве́ргся, прехва́льне,/ я́ко би́сер, просия́л еси́, заре́ю Ду́ха уяеня́емь, сла́вне.</p>
<p><red>Богоро́дичен: </red>Во утро́бе заче́нши Безле́тнаго, Пречи́стая, от Отца́ рожде́нна Сы́на,/ Младе́нца Сего́, Непоро́чная Де́во, породила́ еси́.</p>
<p><red>Песнь 3</red></p>
<p><red>Ирмос: </red><emphasis>Утверди́ наш ум и сердца́,/ Небеса́ сло́вом утвержде́й,/ во е́же пе́ти и сла́вити Тя,/ во спасе́ние душ на́ших.</emphasis></p>
<p>Труба́ слове́сна Ду́ха яви́лся еси́, о́тче, вся созыва́ющи,/ я́коже на брань, вра́жиим ополче́нием проти́ву ста́ти по́мощию Спа́са Христа́.</p>
<p>Ле́ствица мы́сленная показа́лся еси, Богоно́се,/ к ца́рству веду́щи Вы́шнему восходя́щия́ ве́рою,/ уче́нии твои́ми утвержда́емы в Ду́се.</p>
<p>Гора́ и́стинно я́вствовался еси́ уче́ния, Богоно́се, любо́вию Влады́ки,/ ко Христо́ве Це́ркви вся собира́я,/ сопряже́нныя доброде́тельми к Нему́.</p>
<p><red>Богоро́дичен:</red> Ма́ти и́стинно показа́лася еси́, о Де́во,/ Емману́ила ро́ждши, Бо́га Сло́ва,/ Его́же моля́щи не преста́й, безму́жная Неве́сто,/ благослове́нная Богоро́дице Чи́стая.</p>
<p><red>Седа́лен, глас 4.</red></p>
<p><red>Подо́бен: </red>Прему́дрости:</p>
<p>Тучено́сный о́блак духо́вный яви́лся еси́, преблаже́нне, су́щим на земли́,/ напая́я, я́ко бразду́, ве́рных сердца́:/ обте́к же концы́ Боже́ственными словесы́ твои́ми,/ дождь уче́ний источи́л еси́, прему́дре,/ те́мже, я́ко пото́ки, всех сердца́ благово́ние Ду́ха/ богому́дренно израсти́л еси́, Богоно́се Исаа́кие,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Я́ко Всенепоро́чная Неве́ста Творцу́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище и бесо́м игра́лище в ра́зуме бы́вша,/ потщи́ся от тех злоде́йства мя изба́вити/ и све́тлое жили́ще доброде́телей соверши́, Светоно́сная Нетле́нная,/ отжени́ о́блак страсте́й и Вы́шняго прича́стия сподо́би/ и Све́та невече́рняго моли́твами Твои́ми.</p>
<p><red>Крестобогоро́дичен:</red></p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Песнь 4</red></p>
<p><red>Ирмо́с: </red><emphasis>Услы́шах слух си́лы Твоея́,/ и возвесели́ся се́рдце мое́/ о Го́споде.</emphasis></p>
<p>Ангелоподо́бно на земли́ показа́вый житие́,/ лику́еши с Небе́сными си́лами.</p>
<p>Пе́рвее ты мона́хов настоя́тель быв,/ из пусты́ни, Богому́дре, су́щим во гра́де о́браз показа́лся еси́, сла́вне.</p>
<p>Па́мять твоя́ вои́стинну ны́не, Исаа́кие о́тче,/ весели́т сердца́ пою́щих тя.</p>
<p><red>Богоро́дичен: </red>Богоро́дице, и ны́не, я́ко при́сно,/ от враг беззако́нных моли́твами Твои́ми свободи́ рабы́ Твоя́.</p>
<p><red>Песнь 5</red></p>
<p><red>Ирмо́с: </red><emphasis>От но́щи неве́дения/ Богове́дением просвети́вый концы́,/ просвети́ мя у́тром человеколю́бия Твоего́, Го́споди.</emphasis></p>
<p>От пусты́ни вои́стинну, я́коже звезда́ светла́, возсия́л еси́/ и ерети́ческую нощь уче́нии твои́ми отгна́л еси́.</p>
<p>Бразды́ удержа́в коня́ Ва́лентова, прехва́льне,/ ско́тский ра́зум обличи́л еси́, я́ве посрами́в его́.</p>
<p>Главу́ твою́, о́тче, же́злием положи́л еси́ ураня́тися,/ мы́сленно ве́ры твоея́ главу́ держа́, Христа́ Бо́га.</p>
<p><red>Богоро́дичен: </red>Херуви́м я́вльшися честне́йши, Де́во Всепе́тая,/ моли́ Сы́на Твоего́ спасти́ ду́ши пою́щих Тя.</p>
<p><red>Песнь 6</red></p>
<p><red>Ирмос: </red><emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis></p>
<p>Проре́кл еси́ Ва́ленту, му́дре, ме́рзкую смерть проразуме́нием Ду́ха/ и яви́лся еси́ вои́стинну проро́к сла́вен.</p>
<p>Лопа́тою ве́ры ве́рных, я́ко пшени́цу, собра́л еси́,/ Ва́лента, я́ко пле́вы в пле́внице, запали́л еси́ моли́твами твои́ми, му́дре.</p>
<p>Угла́дил еси́ скрижа́ли серде́чныя ве́рою послу́шающих тебе́, Богому́дре Исаа́кие,/ начерта́в на них правосла́вия о́браз.</p>
<p><red>Богоро́дичен: </red>Я́же еди́на сло́вом пло́тию Сло́во ро́ждши,/ изба́ви, мо́лимся, сете́й вра́жиих ду́ши на́ша.</p>
<p><red>Конда́к, глас 8.</red></p>
<p><red>Подо́бен: Я́ко нача́тки:</red></p>
<p>Я́ко уго́дник Бо́жий ве́рный,/ по Христо́ве Це́ркви ре́вностию разже́гся,/ бразды́ Ва́лентовы удержа́в,/ проро́чески тому́ о затворе́нии Це́ркве па́губную смерть предре́кл еси́, преподо́бне./ Те́мже при́сно моли́ о нас, чту́щих тя, Исаа́кие преподо́бне.</p>
<p><red>Песнь 7</red></p>
<p><red>Ирмо́с: </red><emphasis>В нача́ле зе́млю основа́вый/ и небеса́ сло́вом утверди́вый,/ благослове́н еси́ во ве́ки,/ Го́споди Бо́же оте́ц на́ших.</emphasis></p>
<p>Пода́вый преподо́бному Твоему́ сло́во обличи́тельно к мучи́телеве зло́бе,/ благослове́н еси́ во ве́ки, Го́споди Бо́же оте́ц на́ших.</p>
<p>Во све́тлей пра́ведных сла́вно оби́тели водворя́лся, о́тче, вопие́ши Зижди́телю:/ благослове́н еси́ во ве́ки, Го́споди Бо́же оте́ц на́ших.</p>
<p>О́тче честны́й, Спа́су моли́ся о нас немо́лчно, не престая́,/ изба́вится вся́кия беды́ и неотъе́млемыя жи́зни улучи́ти ста́ду твоему́.</p>
<p><red>Богоро́дичен: </red>Иже́ во утро́бу Де́вы всели́выйся и в ней Ада́ма назда́вый,/ благослове́н еси́ во ве́ки, Го́споди Бо́же оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>Безнача́льнаго Царя́ сла́вы,/ Его́же трепе́щут Небе́сныя си́лы,/ по́йте, свяще́нницы,/ лю́дие, превозноси́те во вся ве́ки.</emphasis></p>
<p>Показа́вшаго правосла́вныя ве́ры побо́рника, Исаа́кия,/ вси по́йте, свяще́ннии, лю́дие, превозноси́те во вся ве́ки.</p>
<p>Я́ко овча́ слове́сное, от пусты́ни прише́л еси́,/ отгоня́ зве́ри от ста́да Христо́ва,/ водворя́тися в ме́стех пусты́х прогоня́.</p>
<p>Не убоя́лся еси́ Ва́лентовы, о́тче, лю́тыя и злы́я я́рости кро́тостию души́,/ де́йствоваше бо в тебе́ Дух И́стины.</p>
<p><red>Богоро́дичен: </red>Жи́зни из Тебе́ отсече́ся Ка́мень, я́коже пи́шет,/ без руки́ челове́чи, Пресвята́я Чи́стая,/ Бог, благоволи́вый в Тя всели́тися.</p>
<p><red>Песнь 9</red></p>
<p><red>Ирмо́с: </red><emphasis>Тя, Богоро́дицу,/ Ма́терь Све́та,/ в пе́снех велича́ем.</emphasis></p>
<p>Сокруши́л еси́ си́лы безбо́жных держа́вно/ кре́постию Боже́ственнаго Ду́ха.</p>
<p>Разруши́л еси́ ве́ры сою́зом/ сою́зныя ересе́й полки́.</p>
<p>Исаа́кие Богому́дре,/ помина́я к Бо́гу не преста́й, е́же спасти́ нас.</p>
<p><red>Богоро́дичен: </red>Рождество́ Твое́, Де́во,/ е́же в печа́лех рожде́ние Е́вы претвори́.</p>
</section>
