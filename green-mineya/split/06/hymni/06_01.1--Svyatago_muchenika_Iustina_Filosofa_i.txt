<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Иусти́на Филосо́фа, и друга́го му́ченика Иусти́на, и и́же с ни́ми</p>
</title>
<p>
<red>Аллилуия или тропарь.</red>
</p>
<p>
<red>На</red> Го́споди, воззва́х:
<red> а́ще пост, пое́м стихи́ры Богоро́дицы 3, глас 2, подо́бен:</red>
Егда́ от Дре́ва:
<red>И святаго 3, глас и подобен тойже:</red> </p>
<p>Егда́ неразу́мия лед/ всю обдержа́ше тварь наве́ты вра́жиими/ и служи́мо бя́ше и́дольское мно́жество,/ тогда́, сла́внии му́ченицы, усе́рдным се́рдцем/ и теплото́ю Боже́ственныя ве́ры сие́ уста́висте,/ любо́вию пролива́ющее кровь/ за излия́вшаго Свою́ кровь на Кресте́ я́ве.</p>
<p>Егда́ манове́нием Боже́ственным/ к вышеесте́ственным подвиго́м отлучи́стеся,/ телесе́ тле́ющаго отве́ргшеся,/ тогда́, си́лою укрепля́еми Всеси́льнаго,/ огня́ не ужасо́стеся, ни меча́ посека́ющаго./  Те́мже, Бо́гу вы́и прекло́ньше, блаже́ннии,/ кончи́ну с ра́достию прия́сте.</p>
<p>Пео́н, до́блий страда́лец,/ Валериа́н, и Харито́н, и Хари́та с ним,/ и Боже́ственный Иусти́н, Еве́лпист и Иера́кс сла́вный,/ оде́жду от крове́й Боже́ственных обагри́вший,/ и, оде́явшеся вку́пе,/ Влады́це всех на Небесе́х со А́нгелы,/ Царю́ Христу́, предстоя́т.</p>
<p>
<red>И́ны стихи́ры Богоро́дицы, глас и подо́бен то́йже:</red>
</p>
<p>Ра́дуйся, солнцезра́чная звездо́,/ ра́дуйся, вино́вная всех до́брых, Пренепоро́чная;/ ра́дуйся, вмести́вшая Бо́га Невмести́маго,/ я́же клас прозя́бшая безсме́ртия;/ ра́дуйся, Боже́ственное носи́ло и две́ре всесве́тлая./ Ра́дуйся, кля́твы убие́ние прароди́тельныя на́шея, Отрокови́це,/ благи́х Хода́таица су́щи.</p>
<p>Всех скорбя́щих Ра́досте,/ и оби́димых Предста́тельнице,/ и убо́гих Пита́тельнице,/ стра́нных же утеше́ние и же́зле слепы́,/ немощны́ посеще́ние,/ тружда́ющихся покро́ве и Засту́пнице/ и си́рых Помо́щнице,/ Ма́ти Бо́га Вы́шнего/ Ты еси́, Пречи́стая,/ потщи́ся, мо́лимся, спасти́ся рабо́м Твои́м.</p>
<p>Покро́в и заступле́ние нам, христиа́ном, Ты еси́/ и прибе́жище держа́вно,/ Ма́ти Бо́га Вы́шнего./ Но и ны́не, я́ко при́сно, бо́дренною Твое́ю моли́твою/ не преста́й моля́ спасти́ рабы́ Твоя от обстоя́ний всех,/ я́ко Тя с Бо́гом и́мамы/ заступле́ние, вси христиа́не, и прибе́жище.</p>
<p>
<red>Сла́ва, и ны́не, Богоро́дичен:</red>
</p>
<p>Ино́го держа́внаго прибе́жища,/ и кре́пости столпа́, и стены́необори́мыя/ вои́стинну не стяжа́хом,/ ра́зве Тебе́, Пречи́стая,/ к Тебе́прибега́ем и Тебе́вопие́м:/ Влады́чице, помози́, да не поги́бнем,/ покажи́ Твою́ благода́ть на ны, и кре́пости сла́ву,/ и милосе́рдия Твоего́ вели́чество.</p>
<p>
<red>Крестобогоро́дичен:</red>
</p>
<p>Дре́ву Кре́стному Тя, Иису́се,/ пригвожде́на зря́щи Неискусобра́чная,/ пла́чущи, глаго́лаше:/ Ча́до сла́дкое,/ почто́ оста́вил еси́ Мене́, ро́ждшую Тя, еди́ну,/ Све́те непристу́пный Пребезнача́льнаго Отца́?/ Потщи́ся и просла́вися,/ я́ко да сла́ву получа́т Боже́ственную/ и́же Боже́ственныя стра́сти Твоя́ сла́вящий.</p>
<p>
<red>На стихо́вне Окто́иха.</red>
</p>
<p>
<red>Тропа́рь, глас 4:</red>
</p>
<p>Му́ченицы Твои́, Го́споди,/ во страда́ниих свои́х венцы́ прия́ша нетле́нный от <red>Тебе</red>́, Бо́га на́шего:/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p>
<red>Кано́н, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петский,/ я́ко просла́вися.</emphasis>
</p>
<p>Му́ченическими укра́шени светлостьми́,/ чи́стому предстоите́, му́ченицы, Престо́лу Влады́ки всех,/ на́ших согреше́ний разреше́ние подаю́ще.</p>
<p>Благочести́вии и́стины побо́рницы,/ пред мучи́тельским суди́щем подви́гшеся единому́дренно,/ низложи́ша пре́лесть диа́волю си́лою духо́вною.</p>
<p>Ра́нами, и я́звами, и скорбьми́/ благозва́ннии искупи́ша великому́ченицы Христо́во Ца́рство,/ в не́мже венцено́сцы ны́не живу́т.</p>
<p>
<red>Богоро́дичен:</red> Ущедря́я Твои́х рук созда́ние, в ми́лости бога́тый,/ во утро́бу всели́лся еси́ Неискусому́жныя Де́вы/ и Сию́ Предста́тельницу нам показа́л еси́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis>
</p>
<p>Утвержде́ние Христа́ в се́рдцы твое́м нося́,/ му́жески сопроти́вился еси́, Иусти́не, истяза́ющему,/ беззако́нновати пребеззако́нно тебе́веля́щему.</p>
<p>Лик богосия́нен, во́инство богоизбра́нное святы́х му́ченик,/ святы́й собо́р собра́вся ны́не, победи́ враги́ безпло́тныя с те́лом.</p>
<p>Те́ло ра́нам веледу́шнии преда́вше, ра́довахуся,/ прозря́ще ве́чное наслажде́ние, и бу́дущую сла́ву, и све́тлость.</p>
<p>
<red>Богоро́дичен:</red> Облаки души́ моея́ разори́,/ Со́лнца сла́вы ле́гкий о́блаче,/ и ум мой све́том наста́ви, почерне́нием зло́бы омраче́нный.</p>
<p>
<red>Седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Иусти́н и Харито́н, Пео́н, Еве́лпист,/ Хари́та, и Иера́кс, и Валериа́н, свети́льницы све́тлии,/ озаря́ющий концы́ земны́я луча́ми подвиго́в свои́х,/ велегла́сно да восхва́лятся ве́рою, Христу́ моля́щеся спасти́ся нам.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая Предста́тельнице и непобеди́мая, упова́ние изве́стное и непосты́дное,/ стено́, и покро́ве, и приста́нище прибега́ющим к Тебе́, Присноде́во Чи́стая,/ Сы́на Твоего́ и Бо́га моли́ со А́нгелы/ умире́ние да́ти ми́рови, и спасе́ние, и ве́лию ми́лость.</p>
<p>
<red>Крестобогоро́дичен:</red>
</p>
<p>На Кресте́ зря́щи Тя, Христе́, Ма́ти Твоя́,/ во́лею посреде́ разбо́йнику ви́сяща,/ растерза́ющися утро́бою ма́терски, глаго́лаше:/ безгре́шный Сы́не, ка́ко непра́ведно на Кресте́, я́коже злоде́й, пригвожде́н еси́,/ челове́ческий род хотя́ оживи́ти, я́ко Благоутро́бен?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услые́шах, Го́споди,/ слух Твоего́смотре́ния/ и просла́вих Тя,/ Еди́не Человеколю́бче.</emphasis></p>
<p>Иусти́на, и Харито́на, и Хари́ты,/ и Пео́на страда́нием А́нгельстии чи́нове удиви́шася.</p>
<p>Сокруша́ема телеса́ ра́нами/ Боже́ственное исхода́тайствоваша до́блим блаже́нство.</p>
<p>Я́коже мы́сленное у́глие, Боже́ственным огне́м попали́сте лесть/ и свети́ла ми́ра, му́ченицы, яви́стеся.</p>
<p>Еве́лписта, Иера́кса, непрекло́нных му́ченик му́жеству/ тьмы кня́зи убоя́шася.</p>
<p>
<red>Богоро́дичен:</red> Я́же огнь Божества́ во утро́бе, Де́во, прие́мшая,/ огня́ мя изба́ви и му́ки.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Све́та Пода́телю/ и веко́в Тво́рче, Го́спода/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis></p>
<p>Ду́ха Боже́ственнаго испо́лнився,/ лука́вствия лю́тыя ду́хи тече́нии крове́й твои́х, му́чениче Иусти́не,/ удави́л еси́, блаже́нне, пострада́в кре́пко.</p>
<p>Благода́ти тезоимени́тая, благода́ти Бо́жия испо́лнена бысть,/ и, же́нскую забы́вши я́ве не́мощь,/ пострада́ зако́нно, и сла́ву получи́.</p>
<p>Облагода́тив ду́шу испове́дании свяще́нными,/ притупи́л еси́ ве́тхаго врага́ зло́бу, Харито́не страда́льне,/ Боже́ственных страстоте́рпец честно́е удобре́ние.</p>
<p>
<red>Богоро́дичен:</red> Я́же Спа́са Христа́, уподо́бльшася земны́м, ро́ждшая,/ премно́жеством бога́тства милосе́рдия,/ Того́, я́ко Бо́га, Чи́стая, моли́ спасти́ рабы́ Твоя́.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>Иусти́на и Харито́на, Пео́на и Валериа́на,/ Хари́ты же, и Иера́кса, и Еве́лписта/ вси пресве́тлую па́мять просла́вим.</p>
<p>Безво́лненно муче́ния пучи́ну Боже́ственным правле́нием проидо́сте, му́ченицы,/ и ко приста́нищу благоути́шному Христо́ва Ца́рства доидо́сте.</p>
<p>Я́коже неле́стныя зве́зды, сия́юще Це́ркви честны́м утвержде́нием,/ вселе́нную всю светосия́нием страда́ния просвеща́ете.</p>
<p>
<red>Богоро́дичен:</red> Безме́рнаго окамене́ния изба́ви мя,/ одержи́маго мно́гими согреше́нии, Богороди́тельнице Влады́чице,/ и гее́нскому огню́ подлежа́щаго.
<style name="color-red"/></p>
<p>
<red>Кондак, глас 2:</red>
</p>
<p>Прему́дростию Боже́ственных твои́х слове́с, Иусти́не,/ Це́рковь Бо́жия вся украси́вшися,/ жития́ твоего́ све́тлостию мир освеща́ет,/ излия́ния же ра́ди кро́ве вене́ц прие́м/ и со А́нгелы предстоя́ Христу́,/ моли́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Тее́лу злато́му прему́дрыя де́ти не послужи́ша,/ и в пла́мень са́ми поидо́ша, и бо́ги их обруга́ша,/ среди́ пла́мене возопи́ша, и ороси́ я А́нгел:/ услы́шася уже́ уст ва́ших моли́тва.</emphasis></p>
<p>Пре́лести глубину́ крове́й реко́ю изсуши́сте, то́ки чуде́с источи́сте,/ угаша́юще у́глие, му́ченицы, лю́тых страсте́й вопию́щим всегда́:/ благослове́н Бог оте́ц на́ших.</p>
<p>Божества́ огне́м любве́, му́дрии, вещь зло́бы доблему́дренно попали́сте/ и, я́ко огнесия́нни, возсия́вше, всех вопию́щих сердца́ благоче́стно просвети́сте:/ благослове́н Бог оте́ц на́ших.</p>
<p>Му́дростию Бо́жиею Иусти́н му́дрый укра́шен,/ е́ллинское обуи́ мудрова́ние благода́тию,/ уве́рив покланя́тися Тро́ице и правосла́вно зва́ти:/ благослове́н Бог оте́ц на́ших.</p>
<p>
<red>Богоро́дичен:</red> Де́во Честна́я, Неискусобра́чная, Чи́стая, Благослове́нная,/ низпа́дающих исправле́ние, согреша́ющих проще́ние,/ спаси́ мя, блу́днаго, спаси́ Сы́ну Твоему́ зову́ща:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода,/ и превозноси́те во вся ве́ки.</emphasis></p>
<p>Я́коже в пещи́ о́гненней, в му́ках терпели́вно искуси́вшеся, страстоте́рпцы Госпо́дни,/ па́че зла́та вои́стинну боже́ственно облиста́сте, вопию́ще:/ Христа́ превозно́сим во вся ве́ки.</p>
<p>Со Иусти́ном му́дрым да воспое́тся Хари́та, и Харито́н,/ и Пео́н, и Иера́кс вели́кий, с Валериа́ном,/ страда́нием лесть отгна́вшии и А́нгельским лико́м совоку́пльшиися.</p>
<p>К ве́чней жи́зни ведо́ми, му́дрии,/ доблему́дренно вы́и мечу́ единомы́слием души́ вси преклони́сте, му́ченицы,/ я́ко же́ртвы, Бо́гу приве́дшеся.</p>
<p>
<red>Богоро́дичен:</red> Живота́ су́щи исто́чник, я́ко во́ду жи́зни поро́ждши,/ ду́шу мою́, иста́явшую грехо́вным пла́менем, Де́во Богоро́дице, напо́й,/ да Тя сла́влю во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
<emphasis>
<style name="color-red"/></emphasis>
</p>
<p>Боже́ственною сия́юще сла́вою,/ сту́день пре́лести разруши́сте, до́блии страда́льцы,/ и о́бщницы бы́сте свяще́нных страсте́й плоть прии́мшаго нас ра́ди,/ с Ним ве́чно на Небесе́х ра́дуетеся.</p>
<p>Иусти́нове му́дрости, и Хари́ты му́жеству, и Харито́нове де́рзости вои́стинну,/ Пео́ны же и Иера́кса до́блим подвиго́м/ и Валериа́на к лю́тым мно́гому терпе́чнию и А́нгели чуди́шася.</p>
<p>Я́коже на колесни́цу Боже́ственную все́дше сла́вно,/ кро́вию ва́шею к Небеси́ ра́достно востеко́сте/ и руко́ю живоно́сною побе́дныя прия́сте, му́дрии, венцы́,/ непреста́нно о нас моля́щеся.</p>
<p>
<red>Богоро́дичен:</red> Неискусому́жно Сло́во па́че сло́ва ро́ждшая,/ Де́во Неискусобра́чная, Чи́стая,/ напа́стей изми́ нас, и вся́ких бед, и вре́да душетле́нна, и страсте́й,/ и ве́чнующего пла́мене, и осужде́ния.
<style name="color-red"/></p>
</section>
