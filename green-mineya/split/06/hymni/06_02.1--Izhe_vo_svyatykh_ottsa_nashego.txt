<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Ники́фора, Патриа́рха Константи́ня гра́да, испове́дника</p>
</title>
<p>
<red>Стихи́ры испове́дника, глас 4.</red>
</p>
<p>
<red>Подо́бен:</red> Я́ко до́бля:
<style name="color-red"/></p>
<p>Истины водруже́ние,/ и ве́ры утвержде́ние,/ и догма́тов предложи́теля тя зна́ем,/ благоче́стия согла́сника,/ чистоты́селе́ние/ и прия́телище избра́нное,/ благово́ние Ду́ха,/ и превели́кое сокро́вище уче́ний,/ и основа́ние Христо́вы Це́ркве,/ священноявле́нне Богодухнове́нне.</p>
<p>Апо́столов прее́мника,/ страда́льцев единонра́вна,/ по́стников единоревни́теля восхваля́ем тя,/ и учи́телей печа́ть,/ и Боже́ственное изображе́ние,/ Христо́ва тайноводи́теля,/ святи́телю блаже́нне,/ и богото́чную реку́ разуме́ний,/ беззако́нников и ху́льников мы́сли потопля́юща, прему́дре.</p>
<p>Прему́дрости тала́нт/ умно́жив, пребога́те,/ ра́дости сподо́бился еси́ Го́спода твоего́, испещре́н благода́тию/ Боже́ственнаго сия́ния, и, за́рею мы́сленно сия́я духо́вною,/ ны́не предстои́ши десни́це жизноно́сней,/ отту́ду луча́ми/ всегда́ облиста́емь, сла́вне.</p>
<p>
<red>И́ны стихи́ры, глас 8.</red>
</p>
<p>
<red>Подо́бен:</red> О, преславнаго чудесе:
</p>
<p>В Боже́ственных незаходи́мых внутрь,/ и́стинныя же ски́нии,/ ю́же Госпо́дь водрузи́,/ я́ко свяще́нник зако́нен/ вшел еси́, преподо́бне,/ не чужде́ю, о́тче, кро́вию, но твое́ю/ Христу́ подо́бяся,/ сове́тному не поко́рься томле́нию,/ е́юже Бо́гу, о́тче, угоди́л еси́ до конца́.</p>
<p>Сло́вом и дея́нием укра́шен,/ и свяще́нною твое́ю оде́ждею,/ и уче́ния пра́востию,/ Ники́форе всему́дре,/ прему́дрости пита́телю,/ испове́данием сих приял еси́,/ заточе́нии истяза́емь,/ терпе́л еси́ усе́рдно/ по́мысла кре́постию лю́тая,/ вся приходя́щая, блаже́нне.</p>
<p>Орга́н яви́лся еси́ Ду́ха,/ Богодохнове́нными гла́сы оглаша́емь свы́ше/ и возглаша́я несказа́нное Спа́са та́инство,/ и Боже́ственная труба́,/ вои́стинну и наро́читая,/ велегла́сно нам пропове́дающи Сло́ва воплоще́ние,/ е́же па́че достиже́ния,/ и вы́ше ума́ вся,/ и по́мысла, прече́стне.</p>
<p>
<red>Сла́ва, и ны́не, Богоро́дичен:</red>
</p>
<p>Спаси́ мя, Влады́чице Пречи́стая,/ Я́же Спа́са Христа́ неизрече́нно ро́ждшая:/ Тя бо еди́ну стяжа́х Предста́тельницу,/ и необори́мую сте́ну,/ и покро́в, и ра́дование,/ и души́ моея́ Боже́ственное утеше́ние./ Ты у́бо мя изба́ви неусыпа́ющаго че́рвия/ и огня́ ве́чнующаго, Ма́ти Христа́ Бо́га.</p>
<p>
<red>Крестобогоро́дичен:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, — вопия́ше, —/ Ча́до сла́дкое,/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Тропа́рь, глас 4:</red>
</p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́/ Яже веще́й И́стина<a type="note" xlink:href="#note1">1</a>:/ сего́ ра́ди стяжа́л еси́ смире́нием высо́кая, нището́ю бога́тая, о́тче Ники́форе,/ моли́ Христа́ Бо́га/ спасти́ся душа́м на́шим.</p>
<p>
<red>Ин Тропа́рь, глас 4:</red>
</p>
<p>Иже перворо́днаго Ца́рства оте́ц,/ правове́рныя слу́жбы и́стинный па́стырь бысть, преподо́бне,/ Царя́ гра́да, Це́ркви всех ма́тере яви́ся свети́льник, Ники́форе, моли́ Христа́ Бо́га, да спасе́т ду́ши на́ша.</p>
<p>
<red>Кано́н, его́же краегране́сие: </red>
Ники́фора я́ко победоно́сца пе́сньми пою́.
<red>Феофа́н, глас 4.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мое́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis></p>
<p>Дея́ние виде́ния показа́л еси́, я́ве восхожде́ние:/ ду́шу бо согласи́л еси́ де́тельно, Ники́форе пребога́те,/ к виде́нию изря́дно кра́йнему возлете́л еси́.</p>
<p>Умертви́в я́же на земли́ мудрова́ния воздержа́нием,/ ты и ду́шу напра́вил еси́ прилежа́нием, Ники́форе Богодохнове́нне,/ ко приста́нищем дости́гл еси́ невла́емаго<a type="note" xlink:href="#note2">2</a> наслажде́ния.</p>
<p>Неду́говав мамо́ны е́ресию Лев окая́нный/ и к тве́рдому тебе́ ка́мени прира́жся, Ники́форе Богоприя́тне,/ разсы́пася вско́ре при а́де пребезу́мный.</p>
<p>
<red>Богоро́дичен:</red> Исцели́ сокруше́ние, Пренепоро́чная, челове́чества,/ Творца́ ро́ждши, вся ны испра́вльшаго,/ низве́рженныя паде́нием пра́отец, Богоневе́стная.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою,/ и бога́тством хва́лимся,/ но Тобо́ю, О́тчею ипоста́сною му́дростию, Христе́:/ несть бо свят, па́че Тебе́,/ Человеколю́бче.</emphasis>
</p>
<p>Украси́в доброде́тельми твои́ми житие́ твое́ и свети́льник/ сло́ва жи́зни я́ве храни́тель быв,/ Христо́во всесвяще́нное ста́до наста́вил еси́.</p>
<p>Богоглаго́ливый о́гненный язы́к твой Боже́ственный/ огне́м разу́мным терно́вныя попали́ е́реси,/ Богому́дре отче́ сла́вне.</p>
<p>Любому́дрием прему́дрости глубину́ испыта́в,/ уче́ний твои́х плени́цами отмета́ющияся о́браза Христо́ва/ я́сно придави́л еси́, досточу́дне.</p>
<p>
<red>Богоро́дичен:</red> Испове́дающе Отцу́ Преве́чному Сы́на Собезнача́льна,/ напосле́док из Твоея́ утро́бы ро́ждшася, Пречи́стая,/ вои́стинну сла́вим Тя, Бо́жию Ма́терь.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Слове́с твои́х благода́ть разу́мных и уче́ний высота́ та́йных/ Боже́ственнаго нам бысть восхожде́ния ле́ствица:/ духо́вну бо, о́тче, стяжа́в трубу́, се́ю пропове́дал еси́ Боже́ственная уче́ния./ Те́мже и на ме́сте всели́лся еси́ зла́чне,/ зве́ря отгна́в пра́щею слове́с твои́х, Ники́форе блаже́нне,/ моли́ Христа́ Бо́га грехо́в оставле́ние пода́ти/ чту́щим всечестну́ю твою́ па́мять.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́ши на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Вознесе́на Тя ви́дящи Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis></p>
<p>Си́лою Боже́ственною че́люсти, священноявле́нне, нечести́вых сокруши́л еси́,/ тве́рдым твои́м сло́вом сих победи́в,/ и чествова́ти научи́л еси́ Боже́ственный Спа́са о́браз.</p>
<p>Испове́данием Боже́ственное свяще́нство све́тло уясни́л еси́, о́тче Ники́форе,/ Льво́во суровство́ загражда́я,/ таи́нниче неизрече́нных Богоприя́тне.</p>
<p>Ю́ношески проти́влься, Ники́форе, благочести́выми уче́нии честны́я Це́ркве,/ ра́ною слове́с твои́х во́лки отгна́л еси́,/ ве́ру пра́вую корче́мствующия
<a type="note" xlink:href="#note3">3</a>
.</p>
<p>
<red>Богоро́дичен:</red> Воплоще́на Безпло́тнаго пе́рвее ро́ждши, Сло́ва Бо́жия,/ Всенепоро́чная Обра́дованная, мир обнови́ла еси́./ Те́мже Тя, Богоневе́сто, ве́рою правосла́вною почита́ем.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Гое́споди, мой Свет,/ в мир прише́л еси́, Свет Святы́й, обраща́яй из мра́чна неве́дения/ ве́рою воспева́ющий Тя.</emphasis></p>
<p>Ум име́я чист, на Небеса́ восходя́щ, ра́зума и прему́дрости неувяда́ющий цвет объя́л еси́, всеблаже́нне.</p>
<p>Исцеле́ние душа́м правосла́вным ороси́л еси́, словеса́ твоя́, Богоявле́нне,/ зе́млю же неразу́мных опрове́ргл еси́ твои́ми уче́нии.</p>
<p>Сло́во де́ятельно и живо́т име́я неотъе́млемь,/ я́ко со́лнце облиста́я, честны́я Це́ркве просвеща́вши утвержде́ние.</p>
<p>
<red>Богоро́дичен:</red> Разреше́ние кля́твы прама́тере Ты была́ еси́, Пренепоро́чная,/ заче́нши нас благослове́ньми Боже́ственными Венча́вшаго.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
<emphasis>
<style name="color-red"/></emphasis>
</p>
<p>Светоно́сно заря́ми сия́я духо́вными,/ Це́рквам, Богому́дре, яви́лся еси́ столп, Небеси́ ра́вен,/ и о́блак, к насле́дию веды́й Небе́сному.</p>
<p>Всю твою́ жизнь Бо́гу освяти́л еси́,/ пребыва́я по всей вселе́нней нача́льник,/ просла́вился еси́, священноявле́нне о́тче блаже́нне.</p>
<p>Растерза́ет плете́ния безбо́жных ересе́й/ твое́ Богодохнове́нное сло́во обою́ду о́стрым мече́м Уте́шителя,/ свет же и́стины всем предпоказа́.</p>
<p>
<red>Богоро́дичен:</red> Зако́ни пресла́вно естества́ разреша́ются:/ Де́ва бо ражда́ет и пита́ет Отрокови́ца,/ неискусобра́чно заче́нши всех Зижди́теля и Го́спода.
<style name="color-red"/></p>
<p>
<red>Кондак, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:
<style name="color-red"/></p>
<p>Побе́ды вене́ц с Небесе́, о Ники́форе пресла́вне, я́ко прие́м от Бо́га,/ спаса́й ве́рою почита́ющия тя,/ я́ко священнонача́льника Христо́ва и учи́теля.</p>
<p>
<red>Икос:</red>
</p>
<p>Я́коже невоева́н град Бо́жий на горе́,/ вели́кий иера́рх стоя́ водруже́н яви́ся, соблюда́я мир моли́твами,/ полки́ безбо́жных победи́в, пребы́сть невреди́мь, от враго́в стреля́нии неуя́звен,/ всех Царя́ и Го́спода внутрь в се́рдцы нося́./ Те́мже и уясня́ет чту́щия Христа́ на ико́не,/ с высоты́ доброде́телей и столпа́ дел пра́щею мета́ет на полки́ враго́в,/ две́ри же милосе́рдием отверза́ет ве́рою пою́щим сего́,/ я́ко святи́теля Христо́ва и учи́теля.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
<style name="color-red"/></p>
<p>Це́рковь тя жи́ву Бо́га Жива́го ве́мы,/ внутрь я́ко свети́льника иму́ща златоза́рна, Тро́ицы позна́ние:/ благослове́н еси́ в хра́ме сла́вы Твоея́, Го́споди.</p>
<p>Ерети́чествующих языкобо́лия низложи́л еси́,/ уверя́я чти́ти ико́ну Христо́ву, Ники́форе, взыва́ющия:/ благослове́н еси́ в хра́ме сла́вы Твоея́, Го́споди.</p>
<p>Прему́дрости бога́тство и жити́е име́я Боже́ственно,/ все премину́л еси́ чу́вство мы́сленно, Христу́ ны́не бесе́дуеши:/ благослове́н еси́ в хра́ме сла́вы Твоея́, Го́споди.</p>
<p>
<red>Богоро́дичен:</red> Не разделя́юще соедине́ная, ниже́ слива́юще, еди́наго Христа́ сла́вим,/ из Тебе́ воплоще́ннаго Сло́ва, зову́ще:/ благослове́н еси́ в хра́ме сла́вы Твоея́, Го́споди.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ убо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся веки,</emphasis>
<style name="color-red"/>
</p>
<p>Кро́вию Христо́вою изба́влен, ра́зумом и́же Его́ ра́ди подъя́т смерть,/ со́вести прине́сл еси́ муче́ние, испове́дания благода́тию сия́я:/ Го́спода по́йте, дела́, взывая́, и превозноси́те Его́ во вся ве́ки.</p>
<p>Те́лом и душе́ю очище́н, Сло́ву Всеви́дцу слово́м поже́рл еси́,/ Сие́ пре́жде безпло́тно и безнача́льно показу́я/ и ми́лостивно бы́вша Челове́ка по́слежде,/ Го́спода по́йте, дела́, взыва́я, и превозноси́те Его́ во вся ве́ки.</p>
<p>Да насле́дие Небе́сное и сла́ву неизме́нную улучи́ши, сла́вне,/ сла́ву увяда́емую, о́тче, оста́вил еси́,/ изгна́ние и озлобле́ние терпя́ до́блественне, му́дре, взы́вая:/ Го́спода по́йте, дела́, и превозноси́те Его́ во вся ве́ки.</p>
<p>
<red>Богоро́дичен:</red> Еди́ну Голуби́цу чи́сту Тя Жени́х мы́сленный обре́те, Всенепоро́чная,/ крин благово́ннейший, цвет прекра́снейший и светоно́сен черто́г, Неве́сту приведе́./ Те́мже Тя, Де́ву, пое́м и превозно́сим во вся ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Кае́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́,/ тем, веселя́щеся, Тя, Богоро́дице, велича́ем.</emphasis>
<style name="color-red"/></p>
<p>Обре́л еси́ блаже́нный коне́ц, преше́дшим зерца́лом/ и и́стине я́вльшейся виде́нием нетле́нныя добро́ты,/ ея́же ны́не насыща́яся, твои́ми моли́твами нас помина́й.</p>
<p>Ра́ку обступи́вше Боже́ственную Богоно́снаго Ники́фора,/ прииди́те, христоно́снии, усе́рдно я́ко победоно́сца сего́ воспои́м/ и того́ торжество́ с весе́лием пра́зднуим.</p>
<p>Вся́ку доброде́тель удержа́в,/ при кончи́не подвиго́в испове́дания венце́м, священному́чениче, яви́лся еси́ укра́шен,/ и́мже удобре́н, твоему́ Влады́це ны́не предстои́ши.</p>
<p>
<red>Богоро́дичен:</red> Я́ко ко́рень, и исто́чник, и вину́ нетле́ния/ Тя, Де́во, вси ве́рнии, ве́дуще, хвала́ми почита́ем:/ Ты бо ипоста́сное Безсме́ртие нам источи́ла еси́.</p>
<p>
<red>Свети́лен.</red> </p>
<p>
<red>Подо́бен:</red> Ученико́м зря́щим:</p>
<p>Я́ко победоно́сец изря́ден страсте́й, Ники́форе,/ вене́ц сугу́б прия́л еси́ от Христа́ Спа́са:/ я́ко е́ресь богобо́рную Боже́ственный ико́ны отмета́ющих, прему́дре, низлага́я, святи́телю,/ и страда́лец, я́ко благоче́стия побо́рник, о́тче./ О нас у́бо моли́, чту́щих тя, блаже́нне.</p>
<p>
<red>Богоро́дичен:</red>
</p>
<p>Оте́ческих не оста́вль недр, а́ще и воплоти́лся еси́ от Де́вы, Го́споди,/ и́бо спасти́ мене́, па́дшаго, преклони́в небеса́, соше́л еси́/ и исхи́тити хотя́ от уст зве́ря мы́сленнаго и его́ удавле́нии держи́маго./ Те́мже, изба́влься, сла́влю Твою́ си́лу.</p>
</section>
