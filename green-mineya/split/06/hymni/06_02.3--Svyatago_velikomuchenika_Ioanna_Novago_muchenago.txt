<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго великомученика Иоанна Новаго, мученаго в Белеграде</p>
</title>
<p>
<red>НА МАЛОЙ ВЕЧЕРНИ</red> </p>
<p>
<red>Поста́вим стихи́ 4 и пое́м стихи́ры, глас 1.</red> </p>
<p>
<red>Подо́бен:</red> Небе́сных чино́в:
<style name="color-red"/></p>
<p>Небе́сных чино́в слико́вника/ и му́чеником сострада́льца,/ прему́драго во́ина благоче́стия/ и и́стиннаго пропове́дника Христо́ва,/ Иоа́нна великоимени́таго,/ восхва́лим, ве́рнии, ра́дующеся.</p>
<p>Христиа́н забра́ло кре́пкое,/ столпа́, непоколеби́маго мучи́тельскими ласка́нии,/ купца́ всеизря́днаго,/ на нетле́нных измени́вшаго тле́нная/ и нас свы́ше назира́юща,/ ве́рно ублажи́м.</p>
<p>Пе́рваго пострада́теля вси Иоа́нна,/ све́тлаго храбо́рника,/ ны́не нам возсия́вшаго/ и́стиннаго страда́ния луча́ми,/ воспое́м, веселя́щееся/ и того́ моще́м кла́няющеся.</p>
<p>
<red>Сла́ва, глас 6:</red> </p>
<p>Прииди́те, мучениколю́бцы вси,/ прииди́те, лик соста́вим,/ венцы́ похвала́ми плету́щее/ и честну́ю главу́ Иоа́нна венча́юще:/ сей бо всехрабо́рник,/ Христо́вою вооружи́вся ве́рою,/ в по́двиг вни́де му́жественнее/ и Христа́ испове́да, Сы́на Бо́жия и Бо́га,/ Творца́ и Судию́ вся́ческих,/ пе́рсскую до конца́ горды́ню низложи́в/ и мучи́теля попра́в свои́м терпе́нием,/ му́чеников бысть о́браз и надписа́ние./ И ны́не, Христу́ мо́лится о душа́х на́ших.</p>
<p>
<red>И ны́не, Богоро́дичен. <red>Аще</red> Пятдеся́тница, И ны́не, пра́здника.</red> </p>
<p>
<red>На стихо́вне стихи́ры, глас 2.</red> </p>
<p>
<red>Подо́бен:</red> До́ме Евфра́фов:
<style name="color-red"/></p>
<p>От восто́чных к се́верным,/ я́коже со́лнце, возсия́л еси́/ заря́ми страда́ния, всех привлача́/ сердца́ и помышле́ния к твои́м чудесе́м, сла́вне.</p>
<p>
<red>Стих:</red> Пра́ведник, я́ко фи́нике, процвете́т,/ я́ко кедр, и́же в Лива́не, умно́жится.</p>
<p>Се́верная племена́ вся,/ ели́ко благочести́вая,/ духо́вне ликовству́йте пе́сньми,/ Иоа́нна сла́вяще,/ вас возлю́бльшаго.</p>
<p>
<red>Стих:</red> Насажде́ни в дому́ Госпо́дни/ во дво́рех Бо́га на́шего процвету́т.</p>
<p>После́дним сим времено́м,/ ты красота́ показа́лся еси́,/ му́чеников страда́ния обновля́я/ и до конца́ низлага́я/ пре́лесть, блаже́нне, душегуби́тельную.</p>
<p>
<red>Сла́ва, и ны́не, Богоро́дичен:</red>
</p>
<p>Богоро́дицу Тя и́стинную му́ченицы испове́даша,/ со Иоа́нном сла́вным,/ Мари́е Богоневе́сто:/ мы же Ти припа́даем,/ грехо́в прося́ще проше́ния.</p>
<p>
<red>НА ВЕЛИ́ЦЕЙ ВЕЧЕРНИ</red> </p>
<p>
<red>Блаже́н муж:</red>
На Го́споди, воззва́х:
<red>поста́вим стихо́в 8 и пое́м стихи́ры, глас 2.</red> </p>
<p>
<red>Подо́бен:</red> Ки́ими похва́льными:</p>
<p>Ки́ими благохва́льными пе́сньми воспое́м Иоа́нна?/ Истиннаго во́ина Царя́ вели́каго,/ све́тлаго храбо́рника, Христо́ва всеизря́днаго страда́льца,/ утверди́теля ве́ры и низложи́теля ле́сти,/ терпели́ваго во искуше́ниих и в му́ках непристра́шнаго,/ нечести́вых наказа́теля стра́шнаго/ и благочести́вым помо́щника те́плаго,/ и́мже Христо́с нам да́рует ве́лию ми́лость.
<style name="color-red"/></p>
<p>Ки́ими похва́льными венцы́ венча́ем Иоа́нна?/ Му́чеников обновле́ние, иску́снаго борца́,/ благоче́стия бори́теля, врага́ низложи́вшаго,/ кро́вию зе́млю освя́щшаго,/ и возду́шныя кня́зи устраши́вшаго,/ и Небе́сным причта́вшагося А́нгелом,/ столпа́ всезлата́го, о не́мже содержа́тся страны́ се́верныя,/ и́мже Христо́с сих враги́ побежда́ет,/ име́яй ве́лию ми́лость.</p>
<p>Ки́ими благососта́вными гла́сы просла́вим Иоа́нна?/ Высокопа́рнаго орла́ слове́с прему́дростию,/ его́же крило́ма зла́та междора́мия<a type="note" xlink:href="#note4">4</a>,/ трубу́ благоче́стия, Бо́жия Сло́ва та́инства возгреме́вшаго,/ меча́, изощре́ннаго проро́ческими веле́нии, и́мже пе́рсское возноше́ние Христо́с низложи́,/ име́яй ве́лию ми́лость.</p>
<p>Ки́ими пе́сньми и добро́тами увязе́м Иоа́нна чу́днаго?/ Плоть да́вшаго к ра́нам содробле́ния нас ра́ди плещи́ на ра́ны да́вшаго/ и кровь неща́дно излия́вшаго, истощи́вшаго Себе́ до ра́бия о́браза,/ мучи́теля уди́вльшаго преесте́ственным терпе́нием/ и того́ посра́мльша сопротивле́нием кре́пким,/ его́же Христо́с Бог венцы́ нетле́ния венча́,/ име́яй ве́лию ми́лость.</p>
<p>
<red>Слава, глас 8:</red>
</p>
<p><red>Днесь</red> честно́е торжество́ Небе́сная пра́зднуют мы́сленно,/ земна́я к весе́лию созыва́ющее/ в па́мять до́бляго подви́жника Иоа́нна,/ терпели́ваго адама́нта:/ изнемого́ша бо ру́ки бию́щих,/ и судия́ утруди́ся, му́ки умышля́я./ Он же вы́ше всех пребыва́ше,/ стоя́, я́ко лев, посреде́ по́двига/ и мучи́теля устраша́я испове́данием Христо́вым,/ благодерзно́венно к нему́ вопия́ше:/ не косни́, о епа́рше, се ти плоть к томле́нию!/ Ты у́бо дово́льны ра́ны наноси́,/ Христо́с же венцы́ нетле́нны да́рует мне,/ Его́же пропове́даю со Отце́м и Святы́м Ду́хом.</p>
<p>
<red>И ны́не, Богоро́дичен. <red>Аще</red> Пятдеся́тница, И ны́не, пра́здника.</red> </p>
<p>
<red>Вход. Проки́мен дне. Чте́ния три.</red> </p>
<p>Проро́чества Иса́иина чте́ние
<red>(глава 43):</red> </p>
<p>Та́ко глаго́лет Госпо́дь:/ вси язы́цы собра́шася вку́пе, и соберу́тся кня́зи от них./ Кто возвести́т сия́ в них?/ Или́ я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся, и да услы́шат, и да реку́т и́стину./ Бу́дите Ми свиде́тели, и Аз Свиде́тель, глаголе́т Госпо́дь Бог,/ и о́трок, его́же избра́х,/ да позна́ете, и ве́руете Ми, и разуме́ете, я́ко Аз есмь,/ пре́жде Мене́ не бысть ин бог/ и по Мне не бу́дет./ Аз есмь Бог, и несть, ра́зве Мене, спаса́яй./ Аз возвести́х и спасо́х,/ уничижи́х, и не бе в вас чу́ждий./ Вы Мне свиде́тели, и Аз Госпо́дь Бог./ И еще́ от нача́ла Аз есмь,/ и несть от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас, Святы́й Изра́илев.</p>
<p>Прему́дрости Соломо́новы чте́ние
<red>(глава 3):</red> </p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти/ , и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./  И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(глава 4):</red> </p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многол́етна,/ ниже́ в числе́ лет исчита́ется, седи́на же есть му́дрость челове́ком, и / во́зраст ста́рости — житие́ нескве́рное./ Благоуго́ден Бо́гови быв, возлю́блен бысть/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше, и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На литии стихи́ры, глас 1, самогласны:</red>
</p>
<p>Се́верная вся, ра́дуйтеся и, веселя́щеся, взыгра́йте,/ посреде́ себе́ иму́ще звезду́ незаходи́мую и многосве́тлую,/ со́лнечныя зари́ превосходя́щую,/ Иоа́нна великоимени́таго,/ благочести́ваго ко́рене му́ченическую ветвь многопло́дную и избра́нную,/ мно́го Христа́ возлю́бльшаго,/ и от Него́ мно́жае возлю́бленна бы́вшаго, и нам прося́ща ве́лия ми́лости.</p>
<p>Благочести́вых ро́дове вси, духо́вно ликовству́юще,/ о́бщую по́льзу восхвали́те/ в наро́читом дни сего́ пра́здника,/ посреде́ себе́ иму́ще, я́ко ши́пок благово́нный,/ того́ свято́е и многострада́льное те́ло,/ ны́не просла́вленное сла́вою нетле́ния/ и цельбы́ подаю́ща душе́вным страсте́м и теле́сным.</p>
<p>Восто́чная, се́верным сликовству́йте/ и не высо́кая му́дрствуйте/ и́бо со́лнце друго́е зде пресла́вно показа́ся,/ не к за́падом творя́ще тече́ние/ и под зе́млю устремля́ющеся,/ но к Небесе́м восхо́д име́юще от земли́,/ невеще́ственным спребыва́юще умово́м,/ и отту́ду нас озаря́ет, соблюда́ет, и освяща́ет,/ и от Христа́ про́сит ве́лия ми́лости.</p>
<p>
<red>Слава, глас 5:</red>
</p>
<p>Востру́бим духо́вною цевни́цею/ в пра́зднственней па́мяти Иоа́нна, доблему́дреннаго во́ина,/ я́же о́крест созыва́юще с высо́ким пропове́данием и глаго́люще:/ се и́же на земли́ пострада́вый и ны́не на Небесе́х ца́рствуяй./ Прииди́те, бра́тие, сему́ поревну́йте/ и, поревнова́вше, после́дуйте усе́рдию,/ му́ченицы бы́вше произволе́нием,/ се ми́лостыни сокро́вище пребога́тое,/ прииди́те, ца́рие и кня́зи, сего́ подража́йте,/ да и подо́бным венце́м приобщи́теся;/ бога́тии и ни́щий, здра́вии и неду́жнии,/ почерпи́те оби́льно исцеле́ния от ковче́га свяще́ннаго,/ я́ко от нетле́нна исто́чника,/ в сла́ву Бо́гу и Спа́су,/ прославля́ющему Того́ просла́вльшаго.</p>
<p>
<red>И ны́не, Богоро́дичен. <red>Аще</red> Пятдеся́тница, И ны́не, пра́здника.</red> </p>
<p>
<red>На стихо́вне стихи́ры, глас 4.</red> </p>
<p>
<red>Подо́бен:</red> Я́ко до́бля:</p>
<p>Я́ко благонаро́чит ове́н,/ морску́ю преплы́л еси́ пучи́ну/ и же́ртва прине́слся еси́,/ жива́ и одушевле́нна,/ нас ра́ди, сла́вне, закла́вшемуся Бо́жию А́гнцу,/ от Него́же прие́мь трудо́в твои́х по́чести,/ моли́ от тли и бед изба́вится/ ве́рою и любо́вию творя́щим/ пречестну́ю па́мять твою́.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.
<style name="color-red"/></p>
<p>Ни суровство́ мучи́теля,/ ни же́зленная бие́ния,/ ни пло́ти содробле́ния,/ ни крове́й пото́цы/ твою́ тве́рдость возмого́ша, сла́вне, от Христа́ отврати́ти,/ па́че же вопия́л еси́ к му́чащим:/ раждежи́те мя му́ками,/ я́коже горни́лом искуси́тельным,/ да зла́то искуше́но явлю́ся Созда́вшему.</p>
<p>
<red>Стих:</red> Насажде́ни в дому́ Госпо́дни/ во дво́рех Бо́га на́шего процвету́т.
<style name="color-red"/></p>
<p>Ни вери́г тя́жести,/ ни темни́цы злосмра́дие,/ ни влача́щих безчеловечие/ твое́ благостоя́ние от твоего́ Влады́ки,/ блаже́нне, поколеба́ша:/ темни́цу бо черто́г све́тел,/ вери́ги же гри́вну зла́ту,/ влаче́ние же го́рькое колесни́цу ца́рскую/ Христа́ ра́ди вменя́л еси́.</p>
<p>
<red>Сла́ва, глас 3:</red> </p>
<p>Страстоте́рпческия лучи́ возсия́вше,/ прите́кше, наслади́теся, бра́тие:/ от Небе́с бо к нам соше́д неви́димо,/ избра́нный во́ин Христо́в Иоа́нн,/ и трапе́зу предложи́в духо́вную,/ всех учрежда́ет оби́льно,/ проти́ву коего́ждо проше́ния/ и припаде́м ве́рою, того́ мо́щи объе́млюще/ и моле́бне глаго́люще:/ многострада́льне и треблаже́нне,/ це́рковь, ю́же возлюби́л еси́,/ в не́йже честны́м твои́м моще́м ста́ти изво́лил еси́,/ с Боговенча́нными господа́ми на́шими,/ возлю́бльшими тя и прине́сшими,/ сохраня́й и покрыва́й твои́м к Бо́гу дерзнове́нием.</p>
<p>
<red>И ны́не, Богоро́дичен. А</red>
́
<red>ще Пятдеся́тница, И ны́не, пра́здника.</red> </p>
<p>
<red>Тропа́рь, глас 4:</red>
</p>
<p>Житие́ на земли́ до́бре окормля́я, страда́льче,/ ми́лостынями, и ча́стыми моли́твами, и слеза́ми,/ па́ки же ко страда́нию му́жески устреми́вся,/ пе́рсское обличи́л еси́ нече́стие./ Те́мже Це́ркве был еси́ утвержде́ние/ и христиа́н похвало́,/ Иоа́нне приснопа́мятне.</p>
<p>
<red>НА УТРЕНИ</red> </p>
<p>
<red>По 1-й стихоло́гии седа́лен, глас 1.</red> </p>
<p>
<red>Подо́бен:</red> Гроб Твой:
<style name="color-red"/></p>
<p>Гроб твой, свя́те, други́й бысть Силоа́м ве́рою приходя́щим,/ исцеле́ние точа́ неду́гом теле́сным и страсте́м душе́вным./ Те́мже <red>Днесь</red>, соше́дшеся, твою́ святу́ю соверша́ем па́мять,/ сла́вяще еди́наго Бо́га на́шего.</p>
<p>
<red>Сла́ва, и ны́не, Богоро́дичен:</red>
</p>
<p>Тебе́, Богома́ти, Иоа́нн венцено́сец посреди́ суди́ща све́тло и́стинную Богоро́дицу испове́да,/ от Тро́ицы Еди́наго ро́ждшую и Де́ву пребы́вшую./ Те́мже, Всепе́тая, с ним Твоего́ Сы́на и Бо́га моли́/ грехо́в дарова́ти проще́ние.</p>
<p>
<red>По 2-й стихоло́гии седа́лен, глас 3.</red> </p>
<p>
<red>Подо́бен:</red> Красоте́:
<style name="color-red"/></p>
<p>Красе́н нам вои́стинну от Бо́га дарова́лся еси́, па́че зла́та и топа́зия, Иоа́нне честне́йший,/ всех о́чи у́мныя и серде́чныя привлача́ к разуме́нию чуде́с твои́х страданий./ Те́мже любо́вию зове́м ти:/ ра́дуйся, на́ша похвало́ пресве́тлая.</p>
<p>
<red>Сла́ва, и ны́не, Богоро́дичен:</red>
</p>
<p>Красоте́ де́вства Твоего́ и пресве́тлой чистоте́ Твое́й Гаврии́л удиви́вся,/ вопия́ше Ти, Богоро́дице:/ ку́ю Ти похвалу́ принесу́ досто́йную?/ Что же возымену́ю Тя?/ Недоумева́ю и ужаса́юся./ Те́мже, я́ко повеле́н бых, вопию́ Ти:/ ра́дуйся, Благода́тная.</p>
<p>
<red>По полиеле́и седа́лен, глас 4.</red> </p>
<p>
<red>Подо́бен:</red> Удиви́ся:
<style name="color-red"/></p>
<p>Удиви́ся мучи́тель, пачеесте́ственное зря в тебе́ терпе́ние,/ восприя́ша тя А́нгели, венцы́ облага́ющее,/ посрами́шася бе́сове твое́ю до́блестию:/ его́же бо мня́ху ласка́ньми низложи́ти, сим побежде́чни бы́ша и падо́ша,/ / утверди́шася ве́рнии твои́м испове́данием./ И́же сего́ тогда́ укрепи́вый, просвети́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря/ и внима́ше мы́слию, и́же на руно́ дождь, в безсе́менном зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший,/ и, свиде́тельствуя, обру́чник Твой и храни́тель свяще́нником взыва́ше:/ Де́ва ражда́ет и по рождестве́ па́ки Де́вою пребыва́ет.</p>
<p>
<red>Степе́нна, 1-й антифо́н 4-го гла́са. Проки́мен:</red>
Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой, внегда́ моли́ти ми ся к Тебе́.
<red>Ева́нгелие от Луки́, зача́ло 106.</red> </p>
<p>
<red>По 50-м псалме́стихи́ра, глас 6:</red> </p>
<p><red>Днесь</red> Це́рковь торжеству́ет,/ страстоте́рпца крася́щися по́двиги, я́ко многоце́нного оде́ждею,/ и вопие́т, хва́лящися:/ сицева́ моя́ рожде́ния, таковы́ мои́ сы́нове,/ и́хже пе́рвее породи́х Креще́нием,/ воспита́х же стра́хом Госпо́дним/ и ны́не му́ченики ви́жду, и́стине вене́чники избра́нны,/ да мо́лятся о вселе́нней ко Го́споду.</p>
<p>
<red>Кано́н Богоро́дицы на 6, глас 2:</red>
Нетре́ну, необы́чну:
<red>И свята́го на 8, его́же краегране́сие:</red>
Но́вому му́ченику но́ву приношу́ хвалу́.
<red>В Богоро́дичнах же:</red>
Григо́рие.
<red>Глас 4.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспо́ю, ра́дуяся, Тоя́ чудеса́.</emphasis></p>
<p>Новоявле́н му́ченик, блаже́нне Иоа́нне, вселе́нней напосле́док яви́лся еси́,/ те́мже ми пода́ждь сло́во твое́ю благода́тию,/ твоя́ по́двиги воспе́ти по достоя́нию.</p>
<p>Очи́ма мы́сленныма предстоя́ на суди́щи,/ му́чеников зрел еси́ честно́е сосло́вие, тебе́ призыва́ющих ра́достно, Иоа́нне,/ и подо́бными венцы́ украша́ющих.</p>
<p>Во́инством досточу́дным твоего́ сопротивле́ния/ побе́дная прия́хом на мучи́теля естеству́:/ соверше́нне бо посра́млен быв,/ не ктому́ мучи́тельская дерза́ти начина́ет.</p>
<p>Оде́явся во броня́ испове́дания ве́ры и шлем возложи́в благодати светле́йший,/ язы́ком же, Иоа́нне, боговеща́нным и честны́м,/ я́коже мече́м, ссекл еси́ безу́мнаго епа́рха.</p>
<p>
<red>Богоро́дичен:</red> Гора́ превысо́кая, ю́же ви́де Дании́л,/ ка́мень от горы́ же отсече́ся му́жеску руку́ кроме́, Тебе́ прообразова́, Богоро́дице:/ без му́жа бо нам пло́тию родила́ еси́ Емману́ила.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик Себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Му́ками, я́ко зла́то честно́е, искуси́лся еси́, страда́льче сла́вне,/ и Царю́ сил прине́слся еси́, всепло́дие словеси́ и́стинно,/ вме́сто огня́ олта́рнаго мече́м истне́емо.</p>
<p>О Влады́це пе́рвее и Го́споде не насы́тишася/ иуде́е законопресту́пнии и пророкоуби́йственнии,/ но и того́ му́ченика, влачи́ма неми́лостивно от слуг нече́стия, теку́ще, закла́ху.</p>
<p>Епа́рх се́ти простира́ше словесы́ ласка́тельными к ловле́нию страда́льца прему́драго,/ но он вопия́ше к нему́:/ преста́ни на мно́зе буесло́вя,/ аз бо тва́ри не поклоню́ся, паче Созда́вшаго.</p>
<p>Маслина плодовитая в церкви Живаго Бога твоих мощей рака ныне яви́ся,/ от неяже обираем различная недугов исцеления,/ и́же тобою обогащшиися и чудесы твоими красяпщися.</p>
<p>
<red>Богоро́дичен:</red> Рече́ Боже́ственный Иезеки́иль:/ и бу́дет дверь затворе́на./ И сие́ на Тебе́ испо́лнися, Влады́чице:/ вни́де бо несказа́нно в Тя О́тчее Сло́во и ми́ру яви́ся Плотоно́сец из Тебе́, Де́во,/ сохрани́в Тя во обои́х.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:
<style name="color-red"/></p>
<p>Прему́дрости рачи́тель быв, сокро́вище доброде́телей,/ отону́дуже и поче́рпл еси́ Боже́ственная разуме́ния./ Те́мже и, време́ни призва́вшу, к подвиго́м усе́рдно совле́клся еси́,/ прие́мля му́ченическия ра́ны, пло́ти содробле́ние и крове́й истоща́ние,/ и ны́не живе́ши в неизрече́нне све́те с му́ченики./ Сего́ ра́ди вопие́м ти:/ моли́ Христа́ Бо́га грехо́в оставле́ние дарова́ти/ покланя́ющимся ве́рою святы́м моще́м твои́м.</p>
<p>
<red>Сла́ва, и ны́не, Богоро́дичен:</red>
</p>
<p>Помышля́ю суд и бою́ся, испыта́ния трепе́щу стра́шнаго/ и ужаса́юся му́ки и огня́ боле́зни, тьмы же и та́ртара./ Увы́, что́ сотворю́?/ Студ ка́ко претерплю́, егда́ кни́ги разгну́тся и дея́ния облича́тся?/ Сего́ ра́ди припа́даю Ти, Богоро́дице Пречи́стая:/ предста́ни ми тогда́, ну́жды о́ныя изыма́ющи,/ Тебе́ бо и́мам прибе́жище, Влады́чице.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
<style name="color-red"/>
</p>
<p>У́дица льсти́вая язы́к бя́ше мучи́теля,/ вра́жиими подви́жимь ко́зньми, преложи́ти великоду́шнаго спеша́щ,/ но безде́лен обличи́ся, страда́льцу в ра́дости зову́щу:/ сла́ва си́ле Твое́й, Го́споди.</p>
<p>Что́ ми мно́гая словеса́ и обеща́ния тле́емая, я́же безу́мие предлага́вши?/ — Иоа́нн к мучи́телю вопия́ше. —/ Сия́ вся мне же́лчи горча́йша, сла́достно взыва́ющу: сла́ва си́ле Твое́й, Го́споди.</p>
<p>Егда́ ра́ны мно́жайшия на мои́х процвету́т пло́тех,/ тогда́ венце́м светле́йшим упова́ю сподо́битися, —/ страда́лец к пе́рсу глаго́лаше, —/ не косни́ про́чее, о злому́дренне, аз бо вопию́:/ сла́ва си́ле Твое́й, Го́споди.</p>
<p>Ника́коже тебе́ послу́шаю, к па́губе привлача́ща,/ — огнеслужи́телю Иоа́нн веща́ше, —/ умру́ же па́че усе́рдно за уме́ршаго мене́ ра́ди, да с му́ченики све́тло вопию́:/ сла́ва си́ле Твое́й, Го́споди.</p>
<p>
<red>Богоро́дичен:</red> Изобразова́ше в Чермне́м проше́ствие дре́вле Изра́илево/ безму́жное Твое́ рождество́, Всецари́це:/ я́коже бо он тогда́ про́йде немо́кренно,/ та́ко и Христо́с безсе́менно от Твои́х пречи́стых крове́й произы́де, Де́во.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасое́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила</emphasis>
́
<emphasis>еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
<style name="color-red"/></p>
<p>Изнемого́ша, бию́ще, слуги́ страстоте́рпческия пло́ти,/ утруди́ся и мучи́тель, томле́ния изыску́я,/ но он до́блественне терпя́ше, красу́яся ра́нами,/ я́же за любо́вь подъя́т Го́спода своего́.</p>
<p>Коль стра́шно же и сла́вно о Христе́ сопротивле́ние твое́,/ ему́же у́бо почуди́шася племена́, обре́тшаяся на по́двизе, и похвали́ша терпе́ние,/ пе́рсы же посрами́шася со иуде́и, студо́м обо́лкшеся.</p>
<p>О́крест стоя́ху мно́жества, зря́ще быва́емое, сла́вне,/ и мучи́тель председя́ше, тебе́ приобрести́ наде́яся,/ но погреши́ безу́мный тща́ния, всу́е претя́ непристра́шному/ и вотще́ бия́ адама́нта.</p>
<p>Епа́рха злочести́ваго безу́мному веле́нию руга́яся,/ Боже́ственный Иоа́нн пре́лесть облича́ше пе́рсския горды́ни:/ со́лнцу, глаго́ля, не поклоню́ся, тва́ри су́щей, челове́ком рабо́тающей,/ бо́льшему рук Бо́жиих созда́нию.</p>
<p>
<red>Богоро́дичен:</red> Горе́ бя́ше соприсносу́щен, Отцу́ и Бо́гу, Бог Сло́во/ и с на́ми Бог и Челове́к, Богоро́дице,/ Тобо́ю соше́д к на́шему смире́нию, свобожда́я от кля́твы пра́дедния:/ Тебе́ бо ви́де патриа́рх Иа́ков ле́ствицу Небе́сную.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<style name="color-red"/>
</p>
<p>Ника́коже поколеба́ша столпа́ благоче́стия свире́пство повелева́ющаго, / ниже́ па́лицами бие́ния, но ни ра́ны, ни смерть ну́жднейшая.</p>
<p>О́ку херуви́мску ума́ твоего́ чистота́ уподо́бися:/ до́ле бо му́жески терпе́л еси́ муче́ния и горе́ предстоя́л еси́ Влады́це,/ И́же посла́ тебе́ вене́ц победи́тельный.</p>
<p>Взыгра́шася све́тло му́ченичестии тогда́ ли́кове, ви́девше твое́ дерзнове́ние,/ и, прини́кше ку́пно со А́нгелы, неви́димо укрепля́ху тя в по́двизе.</p>
<p>У́жа желе́зная Иоа́нн, страда́лец изя́щный, зла́та ого́рлия вменя́ше я/ и я́же от иуде́й ка́меней мета́ния — степе́ни к Небе́сному ше́ствию.</p>
<p>
<red>Богоро́дичен:</red> Обра́зне руно́ Гедео́н прия́т ороше́но, Твое́ предвозвеща́я чу́до:/ сни́де бо, я́ко дождь на руно́, Богоро́дице, Еди́ный от Тро́ицы во утро́бу Твою́, воплоща́емь.
<style name="color-red"/></p>
<p>
<red>Кондак, глас 4.</red>
</p>
<p>
<red>Подо́бен:</red> Вознесы́йся:
<style name="color-red"/></p>
<p>Морску́ю пла́вая пучи́ну ку́плею,/ от восто́ка тща́лся еси́ к се́веру,/ но Бо́гу призва́вшу тя,/ я́коже Матфе́й мы́тницу, ты же ку́плю оста́вль,/ и Тому́ после́довал еси́ кро́вию муче́ния,/ вре́менными искупи́в непроходи́мая,/ и вене́ц прия́л еси́ непобеди́мый.</p>
<p>
<red>И́кос:</red>
</p>
<p>Прему́дрый Зижди́тель и Влады́ка и Господи́н виногра́да мы́сленнаго/ я́коже пресвяты́ми Свои́ми усты́ во при́тчи виногра́да глаго́лет:/ я́ко во единыйна́десять час де́лавшим подо́бную даде́ це́ну,/ я́коже и от пе́рваго де́лавшим./ Ны́не де́лы извести́ в при́тчи кры́емое, Иоа́нна показа́в све́тла му́ченика,/ на са́мый уже́ после́док ле́тным ты́сящам,/ подо́бно пе́рвым страда́льцем просла́ви нетле́нием и исцеле́ния да́ром:/ вре́менными бо искупи́в непроходи́мая,/ и вене́ц но́сит непобеди́мый.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.
<style name="color-red"/></emphasis>
</p>
<p>Приноси́мая ти страда́ния, Иоа́нне досточу́дне,/ младе́нец стреля́ния му́жески вменя́л еси́, ра́достно поя́:/ препе́тый отце́в Госпо́дь и Бог, благослове́н еси́.</p>
<p>Ру́ку ча́сто простира́я к мучи́телю, Иоа́нн глаго́лаше:/ что́ всу́е труди́шися, безсту́дне?/ му́ки бо творя́ мне — пестра́ одея́ния, и смерть — вене́ц безсме́ртия.</p>
<p>И́стинен аз му́ченик и́стиннаго Христа́ Бо́га на́шего, — страда́лец взыва́ше, —/ влаче́ния бо цве́ты благово́нны вменя́ю/ и кро́вныя струи́ — ба́ню креще́ния.</p>
<p>Нощь от <red>мене</red>́ су́дится житие́ е́же во пло́ти, — Иоа́нн любому́дрствоваше, —/ ско́ро у́бо про́чее пло́ти разреши́ мя соу́за,/ да я́же со Христо́м жизнь насле́дую.</p>
<p>
<red>Богоро́дичен:</red> Ри́торствующий язы́к безгла́сен и недви́жимь,/ и́же о Тебе́ зрим, Богора́дованная:/ не и́мать бо пости́гнути непостижи́маго зача́тия неизрече́нное рожде́ние.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́, и превозноси́те Его́ во вся ве́ки.</emphasis>
<style name="color-red"/>
</p>
<p>Ублажи́ша тя цари́, благослови́ша тя святи́тели, слы́шаще твое́ му́жественное терпе́ние/ и ко Христу́ хода́тая стяжа́вше тя,/ и, ны́не приходя́ще, честны́м твои́м моще́м покланя́ются.</p>
<p>Шата́шася иногда́ язь́щы с людьми́ законопресту́пными,/ на Христа́ и Го́спода поуча́ющеся тще́тная,/ и ны́не собра́шася, пе́рсы у́бо Иоа́нна влача́ще,/ иуде́и же закала́юще.</p>
<p>Ят бысть тобо́ю, и удержа́н,/ и до конца́ низложе́н змий безпло́тный во пло́ти твои́м терпе́нием./ И того́ кре́пость угасе́ и лю́тое мучи́тельство, Христу́ в плоть обо́лкшуся.</p>
<p>Хваля́ся я́звами Христо́выми, к ве́чным восте́кл еси́ оби́телем,/ в багряни́цу оде́ян, му́чениче, от крове́й твои́х обагре́ную,/ и све́тло Царю́ сил предстои́ши, с му́ченики лику́я.</p>
<p>
<red>Богоро́дичен:</red> Иса́ии угль дре́вле по́слан бысть, клеща́ми носи́м от Серафи́ма,/ каса́ются тому́ и грехи́ оставля́ющ./ Клеща́ же Ты еси́, Де́во, Боже́ственный Угль носи́вшая во оставле́ние грехо́в челове́честву.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
<style name="color-red"/>
</p>
<p>Во́ин и́стинный Христо́ва пропове́дания был еси́, Иоа́нне,/ и ле́сти потреби́тель безбо́жия./ Те́мже и ны́не моли́твами твои́ми потреби́ ва́рварское воста́ние,/ во́инству на́шему под но́ги сие́, сла́вне, низлага́я.</p>
<p>А́ще и разсе́яни бы́ша свяще́нныя твоя́ пло́ти, му́дре,/ а́ще и кро́ви излия́шася, но победи́тельная на тебе́ преидо́ша./ Тем на нас востаю́щих си́лою твое́ю посрами́/ и во́инство на́ше яви́ победи́теля.</p>
<p>Лук сокруши́ нечести́вых, во́ине непобеди́ме,/ непра́ведно дви́жимый на твое́ достоя́ние, е́же себе́ избра́л еси́, возлюби́в,/ и оте́чество на́ше утверди́,/ да и мы ти́хо и ми́рно препрово́дим жи́тельство.</p>
<p>Ю́же жела́хом па́мять светоза́рную твою́ и честну́ю,/ прия́хом и облобыза́хом, ра́дующеся ду́хом и игра́юще,/ мо́лимся, блаже́нне:/ ме́сто сие́ и лю́ди, иде́же изво́ли сла́витися, сохраня́й невре́дно, со оте́чеством на́шим.</p>
<p>
<red>Богоро́дичен:</red> Его́же проро́цы провозвести́ша вси многообра́зне,/ воплоща́ема нас ра́ди, Тобо́ю ви́дехом, Богоро́дице, Бо́га, нам соверше́нна,/ избавля́ющаго челове́ки от кля́твы пра́дедния,/ мы же Твои́ми моли́твами ве́чныя гее́нны да изба́вимся.
<style name="color-red"/></p>
<p>
<red>Свети́лен.</red> </p>
<p>
<red>Подо́бен:</red> Пло́тию усну́в:
<style name="color-red"/></p>
<p>Све́ту невече́рнему предстоя́, блаже́нне, с му́ченическими ли́ки,/ воспева́ющия тя в па́мяти твое́й от искуше́ния спаса́й моли́твами твои́ми.</p>
<p>
<red>Сла́ва, и ны́не, Богоро́дичен:</red>
</p>
<p>Незаходи́маго Све́та носи́ло, Присноде́во,/ просве́щшаго седя́щих во тьме неве́дения пре́лести,/ озари́ и нам, гре́шным, свет Сы́на Твоего́.</p>
<p>
<red>На хвали́тех,</red> Вся́кое дыха́ние:
<red>поста́вим стихи́ 4 и пое́м стихи́ры, глас 1.</red> </p>
<p>
<red>Подо́бен:</red> Всехва́льнии му́ченицы:
<style name="color-red"/></p>
<p>Прехва́льне Иоа́нне,/ тебе́ ни свире́пство мучи́теля,/ ни слове́с ласка́ния,/ ни мук преще́ния,/ ни го́рькая бие́ния/ от Христа́ отторго́ша,/ Его́же от младе́нства возлюби́л еси́,/ Ему́же и моли́ся/ дарова́ти душа́м на́шим/ мир и ве́лию ми́лость.</p>
<p>Мне ничто́же сладча́йше,/ ниже́ предпочте́ннейше, —/ Иоа́нне, глаго́лал еси́ му́чащим, —/ ни сла́ва преходя́щая,/ ни бога́тство тле́нное,/ па́че Христа́, Небе́снаго Царя́./ Его́же моли́/ дарова́ти душа́м на́шим мир/ и ве́лию ми́лость.</p>
<p>О́браз бысть му́ченичеству/ в ле́тех после́дних/ благоро́днейший му́ченик,/ в ре́вности распала́я/ ду́ши боголюбе́зных страда́ний свои́х/ сла́вою пребога́тою,/ Христу́ же мо́лится/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 2:</red> </p>
<p>Прииди́те, мучениколю́бцы,/ наслади́мся мы́сленно духо́вныя <red>Днесь</red> трапе́зы,/ ю́же нам предложи́ му́ченик Иоа́нн,/ ея́же и А́нгели наслажда́ются,/ по ре́кшему проро́ку:/ хлеб А́нгельский яде́./ С ни́миже и ду́хом водворя́ется,/ и нам про́сит от Спа́са Христа́ грехо́в оставле́ния,/ того́ честну́ю па́мять соверша́ющим.</p>
<p>
<red>И ны́не, Богоро́дичен.</red> </p>
<p>
<red>Славосло́вие вели́кое, и ектении́, и отпу́ст.</red> </p>
<p>
<red>НА ЛИТУРГИИ</red> </p>
<p>
<red>Блаже́нны, пе́сни 3-я и 6-я. Проки́мен, глас 7:</red>
Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой, внегда́ моли́тимися к Тебе́.
<red>Апо́стол к Ефесе́ем, зача́ло 233.</red>
Аллилу́ия,
<red>глас 4:</red>
Воззва́ша пра́веднии, и Госпо́дь услы́ша их.
<red>Ева́нгелие от Матфе́я, зача́ло 36. Прича́стен:</red>
В па́мять ве́чную:
<style name="color-red"/></p>
</section>
