<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го муче́ника Лукиллиа́на и и́же с ним </p>
</title>
<p>
<red>Стихи́ры, глас 1.</red>
</p>
<p>
<red>Подо́бен: </red> Всехва́льнии му́ченицы:
<style name="color-red"/></p>
<p>Господоуби́йственных тя/ лю́тии о́троцы преда́ша,/ за́вистию та́емии, сла́вне,/ и, му́жествовав непобеди́мо,/ рая́ прия́л еси́,/ о Лукиллиа́не, наслажде́ние./ Те́мже моли́ся дарова́ти душа́м на́шим/ мир и ве́лию ми́лость.</p>
<p>Де́ти всесвяще́нныя,/ я́коже отцу́, повину́ющеся тебе,/ с тобо́ю пострада́ша тве́рдо,/ и сла́вная и преподо́бная Па́вла,/ му́ченица досточу́дная,/ с ни́миже ны́не живе́ши на Небесе́х,/ Христа́ моли́/ даро́вати душа́м на́шим/ мир и ве́лию ми́лость.</p>
<p>Исцеле́ний во́ды/ твоя́ ра́ка притека́ющим источа́ет всегда́,/ му́чениче многострада́льне,/ и омыва́ет стра́сти,/ и потопля́ет полки́ де́монския/ де́йством Свята́го Ду́ха./ Те́мже моли́ся дарова́ти душа́м на́шим/ мир и ве́лию ми́лость.</p>
<p>
<red>Стихи́ры Богоро́дицы, глас и подо́бен то́йже:</red> </p>
<p>Ра́дуйся, стра́нное слы́шание, Чи́стая;/ ра́дуйся, дре́во свято́е,/ рая́ Богосажде́нное;/ ра́дуйся, потребле́ние лука́вых де́монов;/ ра́дуйся, ору́жие обою́ду о́строе,/ врага́ главу́ отсе́кши/ стра́нным рождество́м Твои́м,/ Всесвята́я Пренепоро́чная,/ устра́ншияся ны воззови́.</p>
<p>Неду́говавшую, Пресвята́я, лю́те/ ду́шу мою́ страстьми́ лука́выми исцели́,/ Я́же Цели́теля и Спа́са всех/ Христа́ ро́ждшая,/ вся́ку я́зю исцели́вшаго/ уя́звленных диа́вольским зломы́слием/ и сме́рти нас изме́ншаго.</p>
<p>Пресвяты́й хра́ме Бо́жий,/ небе́с ши́рший/ и Херуви́м святе́йший,/ Богора́дованная Всесвята́я Отрокови́це,/ ум мой облагодати́/ и просвети́ серде́чныя о́чи,/ подаю́щи ми благоприя́тными хода́тайствы Твои́ми/ согреше́ний всех проще́ние.</p>
<p>
<red>Сла́ва, и ны́не, Богоро́дичен:</red>
</p>
<p>Увы́ мне, что́ бу́ду,/ ум, и ду́шу, и те́ло же оскверни́в прегреше́ньми?/ Что́ сотворю́?/ Ка́ко же избежу́ пла́мене нестерпи́маго,/ нереши́мых уз и ве́чных?/ Но, о Всенепоро́чная,/ пре́жде конца́ моли́ Сы́на Твоего́/ пода́ти ми оставле́ние.</p>
<p>
<red>Крестобогоро́дичен:</red>
</p>
<p>Своего́ А́гнца/ А́гница и Непоро́чная Влады́чица/ на Кресте́ я́ко ви́де, зра́ка не иму́ща, ниже́ добро́ты,/ увы́ Мне, рыда́ющи, глого́лаше,/ где добро́та Твоя́ за́йде, Сладча́йший?/ где благоле́пие,/ где благода́ть блиста́ющая о́браза Твоего́,/ Сы́не Мой любе́знейший?</p>
<p>
<red>Кано́н, его́же краегране́сие:</red>
Лукиллиа́на му́ченика пою́ сла́ву.
<red>Глас 8.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>Сло́ва тя Бо́жия уго́дника, му́чеников же сла́ву, воспева́ю, Лукиллиа́не,/ те́мже мне моли́твами твои́ми пода́ждь очище́ние злых и исцеле́ние.</p>
<p>Все́ю мы́слию же и душе́ю весь прилепи́лся еси́ любви́ Христо́ве/ и и́дольския пре́лести, и не́мощи, му́дре, пренебре́гл еси́.</p>
<p>Па́че всея́ сла́вы земны́я томи́тельнаго безсла́вия жела́я,/ нестаре́емую сла́ву, Богоблаже́нне, Небе́сную насле́дил еси́.</p>
<p>
<red>Богоро́дичен:</red> Ле́ствица, ю́же ви́де Иа́ков, Ты еси́, Богоро́дице:/ Тобо́ю бо су́щим на земли́ Сло́во соедини́ся/ и на высоту́ челове́ческое существо́ привлече́.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Иу́да предаде́ Изба́вителя Христа́ дре́вле богоуби́йцам,/ ты же ны́не беззако́нным иуде́ем прt́дан был еси́.</p>
<p>Словесы́ тя льстец прельсти́ти ласка́тельными покуша́яся,/ яви́ся твои́ми словесы́, я́коже ка́мением, страда́льче, бие́мь.</p>
<p>Свети́льник пресве́тел стра́ждущим с тобо́ю был еси́,/ све́тло наставля́я на Боже́ственныя стези́ та́мошнего наслажде́ния.</p>
<p>
<red>Богоро́дичен:</red> Ми́лостиву бы́ти ми молю́ся, Твои́ми, Влады́чице, дерзнове́ньми,/ из Тебе́ рожде́нному, в День Суда́.
<style name="color-red"/></p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:
<style name="color-red"/></p>
<p>Огню́ приближа́яся, ника́коже опали́лся еси́, о Лукиллиа́не, страда́льче доблему́дренне,/ ро́су бо стяжа́л еси́ Бо́жию устужа́ющую./ Те́мже соверши́л еси́ е́же па́че естества́ по́двиги, ра́дуяся со младе́нцы святы́ми,/ с ни́миже нас помина́й.</p>
<p>
<red>Сла́ва, и ны́не, пра́здника или Богоро́дичен:</red> </p>
<p>Упова́ние христиа́н, Пресвята́я Де́во,/ Его́же родила́ еси́, Бо́га, па́че ума́ же и сло́ва,/ непреста́нно моли́ с Вы́шними си́лами/ пода́ти оставле́ние грехо́в на́ших всех и исправле́ние жития́/ ве́рою и любо́вию при́сно Тя сла́вящим.</p>
<p>
<red>Крестобогоро́дичен:</red>
</p>
<p>Зря́щи Тя, Христе́, Всенепоро́чная Ма́ти/ ме́ртва на Кресте́ просте́рта, вопия́ше:/ Сы́не Мой, собезнача́льне Отцу́ и Ду́ху,/ что неизрече́нное Твое́ сие́ смотре́ние,/ и́мже спасл еси́ пречи́стых рук Твоих, Ще́дре, созда́ние?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услыша́х, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<style name="color-red"/>
</p>
<p>Блиста́вши словесы́ твои́ми и просвеща́вши мир страда́нии твои́ми,/ мучи́телей же сопротивле́ние, я́ко мглу, отгоня́вши, непостоя́нную.</p>
<p>Но́вый яви́лся еси́ ве́рою Авраа́м, и́же дре́вле оправда́ся о Христе́:/ позна́нием бо Зижди́теля твоего́ отве́ргл еси́ все су́етство.</p>
<p>Всегуби́теля тя ле́сти и боле́зненных страсте́й исцели́теля, ве́рнии, стяжавше, му́чениче сла́вне,/ насыща́емся всегда́ исцеле́ний.</p>
<p>
<red>Богоро́дичен:</red> Па́че ума́ та́инство рождества́ Твоего́, Присноде́во:/ во утро́бе бо заче́нши Бо́га,/ неизрече́нным сло́вом породила́ еси́.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бие.</emphasis>
<style name="color-red"/>
</p>
<p>Еди́не врачу́ душ: и теле́с, Христе́,/ му́чеников мольба́ми страсте́й моих боле́зни исцели́.</p>
<p>Цвет свяще́нен де́ланием Ду́ха показа́лся еси́, му́чениче сла́вне,/ благопло́дия во страда́ниих предлага́я.</p>
<p>Глаго́лы живо́тныя в се́рдцы име́я, му́дре,/ мучи́тельская преще́ния твои́м сопротивле́нием умертви́л еси́, сла́вне.</p>
<p>
<red>Богоро́дичен:</red> Сте́ну необори́му, и приста́нище,/ и утвержде́ние, и наде́жду, Богома́ти Чи́стая,/ и Боже́ственное ору́жие иму́ще Тя, спаса́емся.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
<style name="color-red"/>
</p>
<p>Возвы́сив твое́ мы́сленно Боже́ственное души́ жела́ние,/ ко огню́ томи́тельному де́рзостне устреми́лся еси́/ и росо́ю Ду́ха с детьми́ прохлади́лся еси́, страда́льче всеблаже́нне.</p>
<p>Укрепи́вшися му́ченица му́драя Па́вла наказа́нии твои́ми,/ му́жествовавши терпели́вно на льсти́ваго/ и вене́ц прия́т пра́вды от руки́ Страстополо́жника Христа́.</p>
<p>Зря твое́ непрекло́нное, я́ко го́ру Сио́н неподви́жиму,/ не терпя́ше враг, но весь посрами́ся/ и, к земли́ попира́емь, от <red>Тебе</red>́, Богому́драя, в по́двизе стира́ется.</p>
<p>
<red>Богоро́дичен:</red> Зачала́ еси́ вои́стинну Боже́ственное Сло́во во утро́бе Твое́й/ и Сего́ па́че естества́ родила́ еси́, Пречи́стая,/ Его́же моли́твами Твои́ми ми́лостива сотвори́,/ от бед вся изба́вите рабы́ Твоя́.
<style name="color-red"/></p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<style name="color-red"/>
</p>
<p>С Па́влом вопия́л еси́, му́чениче:/ не разлучи́т мя от любве́ Христо́вы ни беда́, ни скорбь, ни ра́ны, ни меч./ Те́мже и взыва́л еси́:/ отец на́ших Бо́же, благослове́н еси́.</p>
<p>На ка́мени утверди́л еси́ испове́дания Боже́ственнаго но́ги твоя́,/ непоколеби́м яви́вся молво́ю бед./ Те́мже взыва́л еси́:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Изба́вихомся, Де́во, вси от страсте́й,/ и бед, и обстоя́ний, и неду́г многообра́зных/ мольба́ми Твои́ми, Пречи́стая Богома́ти, взыва́ющий:/ отец на́ших Бо́же, благослове́н еси́.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>При Боже́ственных я́ко вои́стинну исхо́дищих насажде́н быв ве́рою Госпо́днею,/ дре́во яви́лся еси́, преблаже́нне, живоно́сное.</p>
<p>Украси́вшеся страда́льцы добро́тою честна́го Христо́ва испове́дания,/ вене́ц с Небесе́ прия́ша досто́йно.</p>
<p>
<red>Богоро́дичен:</red> Прекло́ншагося боле́зньми и па́дшася, возстави́ мя, Богома́ти,/ я́ко да Тя сла́влю во вся ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Велича́́ем Тя,/ Всенепоро́чную Ма́терь Христа́ Бо́га на́шего,/ Юже осени́ Дух Святы́й.</emphasis></p>
<p>Слове́снаго рая́ цве́ты,/ ви́дяще Христо́вы благово́нныя му́ченики <red>Днесь</red>,/ хвала́ми велича́ем.</p>
<p>Светоно́сцы я́вльшеся и́стинно Це́ркве Христа́ Бо́га,/ му́ченицы сия́ют испове́дания све́том.</p>
<p>Страсте́й боле́зни моли́твами страстоте́рпец исцели́вый,/ и моя́ ны́не исцели́ боле́зни, Человеколю́бче.</p>
<p>
<red>Богоро́дичен:</red> Тебе, сте́ну, и покро́в, и небу́рное приста́нище,/ Всенепоро́чная, ве́рнии, стяжа́хом,/ Е́юже и спаса́емся.
<style name="color-red"/></p>
</section>
