<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пренесе́ние из У́глеча в Москву́ честны́х моще́й свята́го благове́рнаго царе́вича Дими́трия</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 5.</red> </p>
<p>
<red>Подо́бен:</red> Ра́дуйся:
<style name="color-red"/></p>
<p>Ра́дуйся, ца́рская о́трасле,/ благове́рный царе́виче Дими́трие,/ я́ко ве́лию благода́ть от Бо́га прия́л еси́:/ обрето́ша бо ся мо́щи твоя́це́лы и нетле́нны,/ я́ко сокро́вище неги́блемо,/ и ны́не суть во святе́м хра́ме,/ я́ко дар освяще́н./ К ни́мже притекающе,/ освяще́ние и просвеще́ние прие́млем,/ душа́м и те́лом на́шим,/ и благода́рственно Христа́ воспева́ем,/ Его́же моли́ дарова́ти нам ве́лию ми́лость.</p>
<p>Ра́дуйся, до́брый вене́чниче,/ благове́рный царе́виче Дими́трие,/ я́ко сугу́бством да́ра почте́н еси́ от Бо́га,/ духо́вным бо вку́пе и теле́сным сия́еши де́йством,/ и у́бо на Небесе́х чи́стая душа́ твоя́, я́ко со́лнце, сия́ет,/ зде же мо́щи твоя́ таковы́ми виде́нии пребыва́ют,/ просвеще́ние подаю́ще всем, приходя́щим к ним с ве́рою,/ и Христа́ воспева́ющим усе́рдно,/ и прося́щим от Него́ вели́кия ми́лости./ Тем моли́ Его́/ да́ти нам ми́лость в День Су́дный.</p>
<p>Ра́дуйся, но́вый предста́телю к Бо́гу,/ благоро́дне царе́виче Дими́трие,/ я́ко предстои́ши Тому́, Безсме́ртному Царю́ и Влады́це,/ наслажда́яся от Него́ Боже́ственнаго светосия́ния,/ и мо́лишися о держа́ве сро́дник твои́х,/ о е́же бы ей ненаве́тне бы́ти/ от вся́каго зла́го нахожде́ния/ и всем, и́же честны́я твоя́ мо́щи ве́рою почита́ющим/ и пра́зднующим день честна́го их пренесе́ния./ Тем мо́лим тя, страда́льче,/ не престая́ моли́ о душа́х на́ших.</p>
<p>
<red>И́ны стихи́ры, глас 1.</red> </p>
<p>
<red>Подо́бен:</red> Прехва́льни му́ченицы:
<style name="color-red"/></p>
<p>Весели́ся ны́не, гра́де Москва́,/ иму́щи в себе́ мо́щи но́ваго сего́ на́шего предста́теля и моле́бника к Бо́гу/ благове́рнаго царе́вича Дими́трия,/ и́же вы́ну предстои́т Ему,/ и зрит неизрече́нную Его́ сла́ву,/ и мо́лит И при́сно дарова́ти душа́м на́шим/ мир и ве́лию ми́лость.</p>
<p>Красу́йся ты, Це́рковь Бо́жия,/ ликовству́йте, вси моско́встии наро́ди,/ зря́ще вещь ди́вну и пресла́вну,/ лежи́му во святе́м хра́ме,/ мо́щи благоро́днаго сего́ царе́вича Дими́трия,/ исцеле́ния подава́юща всем, приходя́щим к ним с ве́рою,/ и любо́вию почита́ющим я,/ и Христа́ усе́рдно воспева́ющим.</p>
<p>Возра́довашася чи́ни а́нгельстии,/ возвесели́шася пра́ведных ли́цы,/ зря́ще сию́ пра́ведную ду́шу, возноси́му на Не́бо,/ и поклоня́емую Боже́ственному Престо́лу,/ и причте́ну с му́ченическими ли́ки,/ с ни́ми же ны́не славосло́вит и мо́лит Бо́га/ дарова́ти душа́м на́шим мир и ве́лию ми́лость.</p>
<p>
<red>Сла́ва, глас 6:</red> </p>
<p>Прииди́те, вси благоче́стия рачи́телие,/ во святу́ю и вели́кую Це́рковь Небе́сных сил воево́ды,/ Архистрати́га Михаи́ла,/ иде́же лежа́т мо́щи/ пра́веднаго сего́, благове́рнаго царе́вича Дими́трия./ И припаде́м к ра́це моще́й его́,/ и возопии́м к нему́, си́це глаго́люще:/ ра́дуйся, благочести́вая ца́рская о́трасле,/ благове́рне царе́виче Дими́трие,/ я́ко вели́ку да́ру от Бо́га сподо́бися зде и во о́ном ве́це,/ и у́бо в Го́рних, я́ко со́лнце, сия́еши/ благоро́дною свое́ю душе́ю,/ зде же, в до́льних, пра́ведныя тво́я мо́щи/ це́лы и невреди́мы пребыва́ют,/ я́ко арома́ты благово́нны,/ лежа́ще во святе́м хра́ме,/ благода́ть подаю́ща всем, приходя́щим к ним с ве́рою/ и Христа́ усе́рдно воспева́ющим,/ Его́же моли́ дарова́ти нам ве́лию ми́лость.</p>
<p>
<red>И ны́не, Богоро́дичен:</red>
Кто Тебе́ не ублажи́т:
<style name="color-red"/></p>
<p>
<red>Вход. Проки́мен дне и чте́ния 3 му́ченическая.</red> </p>
<p>
<red>На лити́и стихи́ры хвали́тны.</red> </p>
<p>
<red>На стихо́вне стихи́ры, глас 1.</red> </p>
<p>
<red>Подо́бен:</red> Небе́сных чино́в:
<style name="color-red"/></p>
<p>Све́тлое украше́ние це́ркви,/ пра́ведныя твоя́ мо́щи,/ благоро́дне царе́виче Дими́трие,/ сия́ют бо па́че зла́та и сапфи́ра,/ созыва́юще нас на духо́вное торжество́/ и просвеща́юще всех, приходя́щих к ним с ве́рою.</p>
<p>
<red>Стих:</red> Пра́ведник, я́ко фи́нике, процвете́т,/ я́ко кедр, и́же в Лива́не, умно́жится.</p>
<p>Похвала́ еси́ земли́ Ру́сстей/ и ца́рствующему гра́ду Москве́ кре́пкое основа́ние,/ стране́ на́шей щит и побе́да на сопроти́вныя,/ и всем нам побо́рник и засту́пник,/ и моли́твенник о душа́х на́ших.</p>
<p>
<red>Стих:</red> Насажде́ни в дому́ Госпо́дни/ во дво́рех Бо́га на́шего процвету́т.</p>
<p>Прииди́те па́ки, вси моско́встии наро́ди,/ возра́дуемся и возвесели́мся <red>Днесь</red>,/ в честны́й сей день, в пренесе́ние моще́й/ благове́рнаго царе́вича Дими́трия,/ сла́ву и хвалу́ Бо́гу воздади́м,/ да́вшему нам такова́го к Нему́ предста́теля и моле́бника.</p>
<p>
<red>Сла́ва, глас 6:</red> </p>
<p><red>Днесь</red> вои́стинну подоба́ет соверша́тися духо́вному торжеству́/ и сла́ве и хвале́ к Бо́гу приноси́тися во святе́м хра́ме сем,/ моско́вскому же наро́ду ра́доватися духо́вне и весели́тися,/ зря сего́ своего́ сро́дника,/ в толи́цей сла́ве у Бо́га пребыва́юща/ и мощми́ свои́ми ве́рныя лю́ди просвеща́юща./ Того́ ра́ди лику́й, и все правосла́вное мно́жество,/ я́ко дарова́ нам Госпо́дь/ такова́го к Нему́ предста́теля и моле́бника.</p>
<p>
<red>И ныне, Богоро́дичен:</red>
</p>
<p>Богоро́дице, Ты еси́ лоза и́стинная,/ возрасти́вшая нам Плод живота́/ Тебе́ моли́мся, моли́ся, Влады́чице,/ со святы́ми апо́столы/ поми́ловатися душа́м на́шим.</p>
<p>
<red>Тропа́рь, глас 3:</red>
</p>
<p><red>Днесь</red> вельми́ хва́лится ца́рствующий град Москва́,/ име́я в себе́ пра́ведныя твоя́ мо́щи,/ благове́рне царе́виче Дими́трие,/ я́ко цве́ти благоуха́ннии,/ пребыва́еми во святе́м хра́ме,/ просвеще́ние подаю́т душа́м и те́лом на́шим./ Тем ра́достно тя восхваля́ем,/ и честно́е пренесе́ние моще́й твои́х ве́рно почита́ем, и мо́лим тя:/ моли́ Христа́ Бо́га/ дарова́ти нам ве́лию ми́лость.</p>
<p>
<red>Ин тропа́рь, глас 2:</red>
</p>
<p>Я́ко благочести́ваго ца́рскаго ко́рене/ Боголюби́вый произы́де плод,/ я́ко а́гня незло́биво,/ непови́нно во младе́нчестве закла́н бысть от властолю́бца,/ вку́пе и от зла́го раба́,/ тем, я́ко златы́ми кри́лы душе́вною чистото́ю/ и младе́нческим незло́бием к Небе́сней высоте́ возлете́л еси́, Дими́трие,/ и ны́не кровь твоя́ от земли́ та́йно вопие́т к Бо́гу,/ я́ко А́веля пра́веднаго,/ и сего́ ра́ди покланя́емся ве́рою твои́х моще́й ра́це,/ из нея́же ре́ки чуде́с излива́еши/ приходя́щим ти с ве́рою/ и любе́зно целу́ющим многоцеле́бныя твоя́ мо́щи,/ сла́вящим просла́вльшаго тя Бога./ Его́же моли́, держа́вный страстоте́рпче Дими́трие,/ правосла́вным сыново́м ру́сским спасти́ся.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Све́тлый и всепра́зднственный сей день/ пренесе́ния честны́х моще́й твои́х, благоро́дне Дими́трие,/ созыва́ет нас духо́вне пра́здновати,/ и честны́я твоя́ мо́щи ве́рно почита́ти,/ и сла́вити Еди́наго Бо́га в Тро́ице./ Мы же, соше́дшеся <red>Днесь</red>, псало́мски вопие́м ти:/ возвесели́тся пра́ведник о Го́споде и упова́ет Нань.</p>
<p>
<red>Сла́ва, и ны́не, Богоро́дичен:</red>
</p>
<p>Свет от Све́та произы́де,/ и в Твою́ деви́чу утро́бу неизрече́нно вни́де,/ и пло́тию обложи́ся,/ и недомы́слено и несказа́нно из Тебе́ Сын Твой, Христо́с Бог наш, роди́ся,/ Его́же у́бо рождество́м вся земля́ освяти́ся/ и пре́лесть и́дольская разори́ся.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Прему́дрый Бог прему́дростию Свое́ю все содева́ет/ и, я́коже весть, святы́я Своя́ прославля́ет./ Та́ко и на тебе́, страда́льче Дими́трие, сотвори́,/ просла́ви тя на Небеси́ и на земли́./ Те́мже, иму́ще к Нему́ дерзнове́ние, моли́ за вся лю́ди хриетоимени́тыя,/ я́ко да пода́ст нам ми́лость в День Су́дный.</p>
<p>
<red>Сла́ва, и ны́не, Богоро́дичен:</red>
</p>
<p>И от всех родо́в произбра́нная,/ и от всех проро́к пронарече́нная,/ и от всех челове́к препрославля́емая,/ и от А́нгел удивля́емая, Ма́ти Бо́га Вы́шняго,/ удиви́ на мне, недосто́йнем ра́бе Свое́м, ми́лость Свою́/ и моли́ за мя Сы́на Своего́ и Бо́га моего́,/ я́ко да пода́ст ми ми́лость в День Су́дный.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>От млады́х ногте́й произбра́ тя Госпо́дь в Небе́сное селе́ние, благоро́дне Дими́трие,/ и от вседержи́тельныя Его́ десни́цы нетле́нный вене́ц на версе́ твое́м положи́ся,/ и осия́н еси́ от него́ Боже́ственным светозаре́нием,/ и вы́ну насыща́ешися ра́дости и весе́лия/ и мо́лишися за свое́ оте́чество и за вся, и́же в Правосла́вии живу́щия,/ и честны́я твоя́ мо́щи с ве́рою почита́ющия, и вопию́щия:/ сла́ва Бо́гу, сотворя́ющему ди́вная Своя́ чудеса́.</p>
<p>
<red>Сла́ва, и ны́не, Богоро́дичен:</red>
</p>
<p>Со́лнца разу́мнаго родила́ еси́, Пречи́стая,/ от Него́же вся ви́димая и неви́димая просвеща́ются и те́рние грехо́вное искоренева́ется./ Тем и аз, убо́гий и недосто́йный раб Твой, молю Ти ся:/ да просвети́т мрак души́ моея́,/ да изсуши́т ти́ну грехо́в мои́х,/ да получу́ ми́лость в день стра́шнаго о́наго испыта́ния/ Твои́ми Ма́терними к Нему́ моли́твами.</p>
<p>
<red>По 50-м псалме́ стихи́ра, глас 6:</red> <red>Днесь</red> вои́стинну подоба́ет соверша́тися духо́вному торжеству́:
<red>зри Сла́ву на стихо́вне.</red> </p>
<p>
<red>Кано́н, глас 1. Его́же краегране́сие со а́льфы поря́ду. Про́чая же име́яй измара́гд, да разуме́ет.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Го́рькия рабо́ты изба́влься Изра́иль,/ непроходи́мое про́йде, я́ко су́шу,/ врага́ зря потопля́ема,/ песнь я́ко Благоде́телю пое́т Бо́гу,/ чудоде́ющему мы́шцею высо́кою,/ я́ко просла́вися.</emphasis>
</p>
<p>А́гнче Бо́жий, О́тчее Сло́во,/ отве́рзи ми устне́ и вразуми́ ми смысл,/ да досто́йне воспою́ но́ваго сего́ Твоего́ вене́чника, царе́вича Дими́трия,/ и возопию́ Ти, я́ко просла́вися.</p>
<p>Благода́ть прия́л еси́ от Бо́га, благоро́дне Дими́трие,/ я́ко обрести́ся моще́м твои́м це́лым и нетле́нным./ Благода́ти ми своея́ посли́ ка́плю,/ да досто́йне воспою тя/ и возопию́ Го́сподеви моему́, я́ко просла́вися.</p>
<p>В пра́ведных ли́цех предстоя́ и неизре́ченно добро́ту Влады́чню зря, благоро́дне Дими́трие,/ моли́ за ны, смире́нныя рабы́ своя́,/ я́ко да твои́ми моли́твами получи́м вся блага́я и поле́зная.</p>
<p>
<red>Богоро́дичен:</red> Го́спода моего́ и Бо́га ро́ждши, Ма́ти Безневе́стная,/ просвети́ моя́ недоуме́нная помышле́ния/ соплести́ сие́ гру́бое плете́ние и сопривнести́ но́вому сему́ о нас моле́бнику,/ и возопи́й Сы́ну Твоему́ и Бо́гу моему́, я́ко просла́вися.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростях и бога́тством да хва́лится сме́ртный свои́м,/ но ве́рою Госпо́днею,/ правосла́вно взыва́я Христу́ Бо́гу и поя́ присно:/ на ка́мени Твои́х за́поведей/ утверди́ мя, Влады́ко.</emphasis>
</p>
<p>Ди́вство нам Бог показа́ в после́дняя на́ша времена́,/ я́ко мо́щи твоя́ та́цеми о́бразы сия́ют,/ исцеле́ния подаю́ща всем, приходя́щим к ним с ве́рою и Христу́ вопию́щим:/ на ка́мени за́поведей Твои́х утверди́ ны, Влады́ко.</p>
<p>Ей, весть Госпо́дь прославля́ти Своя́ уго́дники/ и пока́зовати на них си́лу Свою́./ Та́коже и на тебе́, благоро́дне Дими́трие, показа́ благода́ть Свою́,/ мо́щи бо твоя́ такова́я де́йствуют/ всем, приходя́щим к ним с ве́рою.</p>
<p>Жизнь твоя́ на земли́ не во мно́зе вре́мени пребы́сть, благоро́дне царе́виче Дими́трие,/ в Небе́сных же селе́ниих во ве́ки пребыва́еши/ и мо́лиши Бо́га за ны, рабы́ своя́,/ да получи́м вечных и неконча́емых благ.</p>
<p>
<red>Богоро́дичен:</red> Зловре́дное помышле́ние отжени́ от ума́ моего́, Пречи́стая,/ и до́брыми вразуме́нии просвети́ убо́гую ду́шу мою́,/ да не покры́ет мя тьма грехо́вная/ и да не сни́ду в ме́сто муче́ния.
<style name="color-red"/></p>
<p>
<red>Ин конда́к, глас 8:</red>
</p>
<p>Свети́ло пресве́тлое яви́ся <red>Днесь</red> Боже́ственная па́мять твоя́:/ богодарова́нная ти чудеса́, я́ко ре́ки,/ от вся́ких многоразли́чных неду́г подае́ши исцеле́ние с ве́рою призыва́ющим тя,/ созыва́я нас к похвале́нию прославля́ющаго тя Бо́га./ Его́же моли́, страстоте́рпче Дими́трие,/ мир ми́рови дарова́ти,/ от ви́димых и неви́димых враг правосла́вный лю́ди невреди́мы сохрани́ти, да зове́м ти: ра́дуйся,/ ты бо еси́ утвержде́ние гра́ду на́шему.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Я́ко цвет прекра́сен, процве́л еси́ во оте́чествии свое́м, благоро́дне Дими́трие,/ и́маши бо мо́щи своя́, пребыва́юща во святе́м хра́ме и лежа́ща в честне́й ра́це,/ я́коже рече́ся, це́лы и невреди́мы,/ я́ко кри́ни благоуха́нии и я́ко ши́пки доброво́нни,/ обонева́ют всех, приходя́щих к ним с ве́рою,/ и удивля́ют зря́щия на них и вопию́щия:/ сла́ва Бо́гу, прославля́ющему Своя́ уго́дники.</p>
<p>
<red>Сла́ва, и ны́не, Богоро́дичен:</red>
</p>
<p>Богоблагода́тная Ма́ти, Благода́теля моего́ ро́ждши,/ благода́тную ми пода́ждь мысль,/ да облагода́чуся Твое́ю благода́тию,/ да не заблужу́ся в пути́ про́пастныя,/ да изба́влюся от се́ти лука́ваго борца́/ и па́ки да не погря́зну в ти́не ка́ла грехо́внаго,/ да не бу́ду му́чен в гее́нне о́гнене,/ да воспева́ю Тя, Влады́чице.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Слы́ша дре́вле Авваку́м, Христе́, чу́дный Твой слух/ и стра́хом взыва́ше:/ от ю́га Бог прии́дет и Святы́й от горы́ приосене́нныя ча́щи/ спасти́ пома́занныя./ Сла́ва си́ле Твое́й, Го́споди.</emphasis>
</p>
<p>Земля́ Ру́сская вся хва́лится тобо́ю, благоро́дне Дими́трие,/ я́ко ца́рствующий град Москва́ име́ет в себе́ мо́щи твоя́, я́ко не́кое сокро́вище дра́го,/ обогаща́ющее ве́рныя лю́ди, вопию́щия Христу́:/ сла́ва си́ле Твое́й, Го́споди.</p>
<p>И́же повеле́нием царя́, ца́рству тезоимени́та,/ пренесе́ни бы́ша честны́я твоя́ мо́щи от гра́да У́глеча в ца́рствующий град Москву́,/ я́ко не́кое бога́тство вели́ко./ Тогда́ вси лю́дие возра́довашася и воспе́ша Христу́:/ сла́ва си́ле Твое́й, Го́споди.</p>
<p>И́стинствоваша чудеса́ от пра́ведных моще́й твои́х в прихо́д честна́го их пренесе́ния:/ мно́зи неду́жнии от неду́г своих исцелева́хуся и здра́ви быва́ху,/ и, ра́дующеся, в до́мы своя́ отхожда́ху, и Христу́ пою́ще:/ сла́ва си́ле Твое́й, Го́споди.</p>
<p>
<red>Богоро́дичен:</red> Ко́рмчию, Ма́ти, всех ро́ждшая, Христа́ и Бо́га моего́,/ упра́ви ми душе́вный мой кора́бль/ приити́ ко приста́нищу спасе́ния и получи́ти путь покая́ния,/ да не потопле́н бу́ду в бе́здне грехо́в мои́х.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Свет Твой незаходи́мый возсия́й, Христе́,/ в сердца́ ве́рно пою́щих Тя,/ мир подава́яй нам па́че ума́;/ тем, от но́щи неве́дения ко дню Све́том Твои́м теку́ще,/ славосло́вим Тя, Человеколю́бче.</emphasis>
</p>
<p>Любо́вию притека́ющих к ра́це моще́й твои́х/ и любе́зно целу́ющих я, благоро́дне Дими́трие,/ пода́ждь душа́м спасе́ние и телесе́м здра́вие/ и изба́ви лю́тых бед и обстоя́ний свои́ми к Бо́гу моли́твами.</p>
<p>Моли́тв ра́ди твои́х, я́же к Бо́гу, благоро́дне Дими́трие,/ лю́тое колеба́ние в Ру́сстей земли́ укроти́ся от злых и растле́нных умы́ челове́к,/ хотя́щих зде вре́менныя сла́вы наслади́тися,/ презре́вше, я́ко во о́ном ве́це, ве́чне и́мут му́читися.</p>
<p>Недове́домый Бог недове́домыми Свои́ми судьба́ми содева́ет/ и уго́ждших Свои́х прославля́ет./ Та́коже и на тебе́, благоро́дне Дими́трие, недове́домым Свои́м смотре́нием сотвори́,/ сицевы́м да́ром мо́щи твоя́ обогати́.</p>
<p>
<red>Богоро́дичен:</red> Отрокови́це Чи́стая, Деви́це Ма́ти Госпо́дня,/ не оста́ви мя ту́не, принося́щаго Ти ма́лыя сия́ ка́пли от недостойных усте́н мои́х,/ но приими́, я́ко о́ноя убо́гая вдовы́ две ца́те.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Весь от страсте́й безме́рных содержу́ся/ и ки́том зол снизпадо́х,/ но возведи́ из нетле́ния мя, Бо́же,/ я́коже пре́жде Ио́ну,/ и ве́рою безстра́стие ми да́руй,/ я́ко да во гла́се хвале́ния и спасе́ния/ ду́хом пожру́ Ти.</emphasis>
<style name="color-red"/>
</p>
<p>Пренесе́нию моще́й твои́х зело́ возра́довася сам царь, и архиере́й вели́кий/ и вси моско́встии наро́ди ра́достно срето́ша я,/ и внутрь самого́ ца́рствующаго гра́да Москвы́ несо́ша,/ и положи́ша я в честне́м хра́ме, я́же и ны́не зря́тся.</p>
<p>Ре́вностию Боже́ственною одержи́м бысть сро́дник твой,/ и́же и царь бысть над все́ю Русси́ею, ему́же зва́ние — лице́ Бо́жие,/ приходя́ к ра́це моще́й твои́х, и целу́я их любе́зно,/ и отходя́ благода́рно, и ра́достно сла́ву и хвалу́ Бо́гу возсыла́я.</p>
<p>Сове́т о́нех злых и лука́вых челове́к,/ хотя́щих насле́довати оте́чество твое́, благоро́дне Дими́трие,/ и се́сти на престо́ле ца́рствия твоего́,/ Бог же, моли́тв ра́ди твои́х, разори́,/ и до конца́ всех погуби́, и, я́ко прах, разве́я.</p>
<p>
<red>Богоро́дичен:</red> Ты еси́ прибе́жище, Ты и утвержде́ние,/ Ты Помо́щница ро́ду христиа́нскому, Ма́ти Бо́га Вы́шняго./ Тем и аз, убо́гий и недосто́йный, молю́тися:/ помози́ и мне, недосто́йному, во глубине́ зол мои́х лежа́щему,/ да не сведе́н буду во огнь гее́ннский.
<style name="color-red"/></p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:</p>
<p>Я́ко пресве́тлая звезда́,/ яви́лся еси́ <red>Днесь</red> в ца́рствующем гра́де Москве́,/ благове́рне царе́виче Дими́трие,/ сия́я пра́ведными свои́ми мощми́./ К ни́мже притека́юще, исцеле́ния дар прие́млем и глаго́лем:/ ра́дуйся, всекра́сне душе́ю,/ благоро́дне Дими́трие,/ я́ко прия́л еси́ от Бо́га ве́лий сей дар/ и вене́ц нетле́нный.</p>
<p>
<red>И́кос:</red>
</p>
<p>Прииди́те, вси ве́рнии, соше́дшеся,/ восхва́лим но́ваго сего́ предста́теля и моле́бника о нас к Бо́гу,/ ца́рскую сию́ о́трасль, благове́рнаго царе́вича Дими́трия,/ и возопие́м к нему́, си́це глаго́люще:/ ра́дуйся, но́вый вене́чниче, благове́рный царе́виче Дими́трие,/ я́ко предетои́ши Све́ту Трисо́лнечному,/ насыща́яся от Него́ Боже́ственнаго светосия́ния,/ и мо́лишися о держа́ве сро́дник твои́х,/ о е́же бы ей ненаве́тне бы́ти от всех злых, находя́щих на ню./ Ра́дуйся, я́ко мо́щи твоя́ толи́цеми дарми́ от Бо́га обогаще́ны суть/ и просвеща́ют всех, приходя́щих к ним с ве́рою./ Ра́дуйся, я́ко моли́тв ра́ди твои́х/ укроти́ Бог лю́тое колеба́ние во всей Ру́сстей земли́/ от о́нех злых и лука́вых челове́к, нарица́ющихся и́менем твои́м во лжу/ и смуща́ющих держа́ву ца́рствия твоего́./ Ра́дуйся, всему́ оте́честву своему́ похвала́ и утвержде́ние/ и ца́рствующему гра́ду Москве́ кра́сное удобре́ние./ Ра́дуйся, я́ко прия́л еси́ от Бо́га вели́к сей дар и вене́ц нетле́нный.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́бразу служи́ти/ мусики́йскому согла́сию созыва́ющу лю́ди,/ от пе́сней сио́нских пою́ще оте́чески, о́троцы Дави́довы/ мучи́телево разори́ша злочести́вое веле́ние/ и пла́мень в ро́су преложи́ша,/ песнь воспева́юще:/ превозноси́мый отце́в и наш Бо́же, благослове́н еси́.</emphasis>
<style name="color-red"/>
</p>
<p>Удивля́ются вси ру́сстии наро́ди, зря́ще мо́щи твоя́,/ толи́кою сла́вою от Бо́га просла́влены и такова́я де́йствуют исцеле́ния,/ подаю́ща всем, приходя́щим к ним с ве́рою и Христу́ вопию́щим:/ благослове́н Бог оте́ц на́ших.</p>
<p>Фимиам благово́нен обонева́ет челове́ком чу́вства,/ та́коже и твоя́ пра́ведныя мо́щи, благоро́дне,/ облагоуха́ют нас, а́ки не́коим обоня́нием сла́дким,/ и благода́ть свою́ подаю́т нам, приходя́щим к ним с ве́рою и Христу́ вопию́щим:/ благослове́н Бог оте́ц на́ших.</p>
<p>Храни́т Госпо́дь ца́рствующий град Москву́/ пребыва́емых ра́ди в нем чудотво́рных твои́х моще́й, благоро́дне царе́виче Дими́трие./ Сего́ ра́ди ра́дуются лю́дие, и веселя́тся, и вопию́т Христу:/ благослове́н Бог оте́ц на́ших.</p>
<p>От благочести́ваго ца́рскаго ко́рене,/ от благода́тнаго зва́ния рожде́н еси́, благоро́дне Дими́трие,/ и, я́ко пе́рвенец, яви́ся в ро́де свое́м,/ и ны́не хва́лятся тобо́ю сро́дницы твои́,/ ви́дяще бо тя, я́ко просла́влена от Бо́га,/ Ему́же пое́м:/ благослове́н Бог оте́ц на́ших.</p>
<p>
<red>Богоро́дичен:</red> Цари́ца Небе́сная, Небе́снаго Царя́ ро́ждши и на руку́ Свое́ю поне́сши,/ воцари́ ум мой над злы́ми мои́ми помышле́ньми,/ да не по́йдет душа́ моя́ в зла́я и па́губная ме́ста,/ но да возопию́ Сы́ну Твоему́ и Бо́гу моему́:/ благослове́н Бог оте́ц на́ших.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Чу́да преесте́ственнаго/ показа́ о́браз огнеро́сная пещь дре́вле,/ огнь бо не опали́ ю́ныя де́ти,/ Христо́во явля́я безсе́менное от Де́вы Боже́ственное рождество́./ Тем, воспева́юще, воспои́м:/ да благослови́т тварь вся Го́спода/ и превозно́сит во вся ве́ки.</emphasis>
</p>
<p>Честна́я ра́ка моще́й твои́х, благоро́дне,/ па́че зла́та и сапфи́ра сия́ет./ К ней бо притека́юще, ца́рие, и кня́зи, и святи́телие,/ и мно́гое правосла́вное христиа́нство/ благода́тное осене́ние от моще́й твои́х прие́млют и пою́т:/ вся дела́ Госпо́дня, Го́спода по́йте/ и превозноси́те Его́ во ве́ки.</p>
<p>Шум пою́щих красе́н быва́ет во святы́х хра́мех,/ па́че же иде́же лежа́т ны́не пра́ведныя твоя́ мо́щи, в день честна́го их пренесе́ния./ Царь же и архиере́й вели́кий со свяще́нными собо́ры све́тло пра́зднуют,/ и вси лю́дие сра́дуются, и веселя́тся, и пою́т:/ вся дела́ Госпо́дня, Го́спода по́йте/ и превозноси́те Его́ во ве́ки.</p>
<p>Ще́дрый Госпо́дь наш и Бог, ва́ших ради к Нему́ моли́тв,/ ще́дрит и ми́лует нас и подае́т нам вся блага́я и поле́зная./ Тем ра́дуемся и весели́мся и хвалу́ Ему́, Творцу́ своему́, воздае́м и пое́м:/ вся дела́ Госпо́дня, Го́спода по́йте и превозноси́те Его́ во ве́ки.</p>
<p>Я́ко свеща́ све́тла, непоро́чная твоя́ душа́ Го́сподеви предста́/ и пото́м во угото́ванное ей ме́сто несе́на бысть,/ иде́же Он Сам, всеви́дящее о́ко, весть,/ Ему́же ны́не пое́м и славосло́вим:/ вся дела́ Госпо́дня, Го́спода по́йте и превозноси́те Его́ во ве́ки.</p>
<p>
<red>Богоро́дичен:</red> Из ложе́сн Твои́х неизрече́нно про́йде Сын Твой и Бог наш,/ Пречи́стая Де́во Влады́чице,/ и рождество́м Свои́м весь род челове́ч от идолослуже́ния свободи́./ Тем и аз, убо́гий и недосто́йный раб Твой, молю́ Ти ся,/ я́ко да Твои́ми к Нему́ ма́терними моли́твами/ свободи́т и мене́ от удержа́ннаго греха́ моего́.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Светоно́сный о́блак, в о́ньже всех Влады́ка,/ я́ко дождь с небесе́ на руно́, сни́де/ и воплоти́ся нас ра́ди,/ быв Челове́к, Безнача́льный,/ велича́ем вси́ я́ко Ма́терь Бо́га на́шего Чи́стую.</emphasis>
<style name="color-red"/>
</p>
<p>Те́сное и недоуме́тельное ума́ моего́ приими́, благоро́дне,/ а́ще неле́по и гру́бо счини́х ти сия́ ма́лыя пе́сни,/ но свои́м предста́тельством я́же к Бо́гу преудо́брено сотвори́ е/ и па́ки во благо́е почти́ е.</p>
<p>А́ще па́ки и недосто́йными устна́ми/ сия́ ма́лыя краегране́сия приноша́ем к тебе́, благоро́дне:/ но нестны́я твоя́ мо́щи вельми́ похваля́ем/ и Христа́ Бо́га на́шего велича́ем,/ да́вшаго ти такову́ю благода́ть и си́лу.</p>
<p>Во дни на́ша яви́ Госпо́дь благода́ть Свою́ во всей вели́цей Росси́и,/ я́ко мо́щи твоя́ сицевы́м да́ром от Него́ почте́ны суть,/ тем вси лю́дие пою́т и велича́ют,/ и удивля́ются, и сла́вят Го́спода.</p>
<p>А́ще Бог тя просла́ви на небеси́ и на земли́, благоро́дне Дими́трие,/ мы же, гру́бии, ка́ко не воспое́м и не похва́лим сего́ вели́чия Бо́жия,/ сбы́вшагося на тебе́, благоро́дне./ Тем ра́дуйся и весели́ся, предстоя́ Ему́, Невече́рнему Све́ту.</p>
<p>
<red>Богоро́дичен:</red> С боле́зненною душе́ю и с сокруше́нным се́рдцем вопию́ Ти, Влады́чице:/ бу́ди ми Помо́щница в день стра́шнаго о́наго испыта́ния Сы́на Твоего́ и Бо́га моего́,/ егда́ бу́дет суди́ти живы́м и ме́ртвым/ и возда́ти кому́ждо по дело́м на́шим.
<style name="color-red"/></p>
<p>
<red>Свети́лен:</red>
</p>
<p>Спрославля́ет тя вся ру́сская земля́,/ и восхваля́ет тя ца́рствующий град Москва́,/ я́ко от ца́рскаго ко́рене произше́л еси́, и к Самому́ Царю́ царе́м возше́л еси́,/ и и́маши к Нему́ дерзнове́ние./ Тем вы́ну моли́ Его́ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Уста́в рождества́ Твоего́ удивля́ет и ужаса́ет всех, Де́во Ма́ти Чи́стая,/ па́че бо ума́ и сло́ва родила́ еси́ Све́та Преве́чнаго, Христа́,/ просвети́вшаго весь мир рождество́м Свои́м.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, вели́ких Боже́ственных даро́в/ ца́рствующему гра́ду Москве́,/ я́ко име́ет в себе́ сокро́вище пребога́то,/ мо́щи и телеса́ нетле́нны/ святы́х вели́ких чудотво́рцев Петра́, Алекси́я и Ио́ны,/ с ни́ми же и сего́ благове́рнаго царе́вича Дими́трия,/ и́же вку́пе мо́лят о нас,/ дарова́ти нам мир и ве́лию ми́лость.</p>
<p>О, вели́ко Бо́жие дарова́ние/ на тебе́, благове́рне царе́вича Дими́трие,/ я́ко сочета́ся числу́ сих трие́х вели́ких иера́рхов,/ вку́пе же и блаже́нней дво́ице — Макси́му и Васи́лию,/ и́же вы́ну предстоя́т Бо́гу Вседержи́телю/ и моле́ние творя́т о всех лю́дех,/ о е́же бы им получи́ти вся блага́я и поле́зная./ Тем о них вку́пе моли́,/ дарова́ти им мир и ве́лию ми́лость.</p>
<p>Прииди́те, вси моско́встии наро́ди,/ воспое́м и возвели́чим Христа́,/ да́вшаго нам ве́лию Свою́ благода́ть —/ трие́х сих вели́ких святи́телей/ со блаже́нною се́ю дво́ицею,/ с ни́миже и сего́ благове́рнаго царе́вича Дими́трия,/ я́ко таковы́м же да́ром почте́на суть от Него́же,/ и́же ны́не с ни́ми мо́лит о нас,/ дарова́ти нам ве́лию ми́лость.</p>
<p>
<red>Сла́ва, глас то́йже. Самогла́сен:</red>
</p>
<p>Ра́дуйся па́ки и весели́ся,/ кра́сный душе́ю, благове́рия ве́тве,/ царе́виче Дими́трие,/ я́ко пе́рвенствующим яви́ся во оте́чествии свое́м,/ я́коже мно́го крат реко́хом ти,/ я́ко вели́ку да́ру от Бо́га сподо́бися/ зде и в бу́дущем ве́це./ И та́мо у́бо чи́стая твоя́ душа́, я́ко свет, возсия́,/ зде же мо́щи твоя́ всех удивля́ют и просвеща́ют,/ приходя́щих к ним с ве́рою./ Тем, не престая́, мо́лим тя:/ моли́ о нас Человеколю́бца Бо́га,/ да пода́ст нам мир и ве́лию ми́лость.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. По вхо́де, Проки́мен, глас 7:</red> Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой внегда́ моли́тимися к Тебе́.
<red>Апо́стол к Тимофе́ю, зача́ло 292.</red>
Аллилу́ия,
<red>глас 4.</red>
Пра́ведник, я́ко фи́никс, процвете́т, я́ко кедр, и́же в Лива́не, умно́жится.
<red>Стих:</red>
Насажде́ни в дому́ Госпо́дни, во дво́рех до́му Бо́га на́шего процвету́т.
<red>Ева́нгелие от Иоа́нна, зача́ло 52. Прича́стен:</red>
В па́мять ве́чную:
<style name="color-red"/></p>
</section>
