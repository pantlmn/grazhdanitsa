<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице и Присноде́ве Мари́и, ра́ди ико́ны Ея, нарица́емыя «Ю́гская»</p>
</title>
<p>
<red>Тропа́рь, глас 4:</red>
</p>
<p><red>Днесь</red>, я́ко со́лнце пресве́тлое,/ возсия́ нам на возду́се/ всечестна́я ико́на Твоя́, Влады́чице,/ луча́ми ми́лости мир просвеща́ющи,/ ю́же вели́кая Росси́я,/ я́ко не́кий дар Боже́ственный, свы́ше благогове́йне восприе́мши,/ прославля́ет Тя, Богома́ти, всех Влады́чицу,/ и от <red>Тебе</red>́ ро́ждшагося Христа́ Бо́га на́шего/ велича́ет ра́достно./ Ему́же моли́ся, о Госпоже́ Цари́це Богоро́дице,/ да сохрани́т вся гра́ды и страны́ христиа́нския/ невреди́мы от всех наве́т вра́жиих/ и спасе́т ве́рою покланя́ющихся/ Его́ Боже́ственному и Твоему́ Пречи́стому о́бразу,/ Де́во Неискусобра́чная.</p>
<p>
<red>Кано́н Пресвяте́й Богоро́дице, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>О Тро́ице Вседержи́тельная и Еди́нице Трисо́лнечная,/ ду́шу мою́, и се́рдце, и ум, молю́, просвети́вши и благода́тию освяти́вши,/ к Боже́ственней Твое́й любви́, Преблага́я, возведи́/ и наста́ви благоче́стно пе́ти благосе́рдие Присноде́вы Благослове́нныя.</p>
<p>Блага́го Царя́ Блага́я Ма́ти,/ И́же всем благопослу́шная в проше́ниих/ и всеси́льная в благодея́ниях!/ Благода́ть све́та Твоего́ и нам возсия́ и облагодати́ <red>Днесь</red>, о Богоблагода́тная,/ песнь Тебе́ пе́ти начина́ющия.</p>
<p>
<red>Сла́ва:</red> Лико́м а́нгельским вино́вно есть ра́дости Твоего́, Влады́чице, настоя́щаго торжества́ славосло́вие,/ сии́ бо <red>Днесь</red> дви́жутся к похвале́нию,/ мы же, бре́ннии, что Ти принесе́м?/ — то́чию усе́рдная благода́рствия.
<style name="color-red"/></p>
<p>
<red>И ны́не:</red> Арха́нгельский глас пое́м Ти: ра́дуйся, Чи́стая./ А́ще и недосто́йни есмы́,/ за бла́гость у́бо сей приими́, Влады́чице,/ све́том ми́лости Твоея́ нас просвеща́ющи/ и благода́ть всем подаю́щи.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Гряди́те, ве́рнии, на пресла́вное виде́ние,/ зри́те на высоте́ благоле́пно сия́ющу пречи́стым Свои́м о́бразом Де́ву Пречи́стую,/ нас благода́тно посеща́ющу, благове́рно пою́щих:/ несть пречи́сты, па́че Тебе́, Влады́чице.</p>
<p>Освяща́ется, Богоро́дице, Твое́ю благода́тию всяк ум ве́рных/ и возвыша́ется чу́дным ико́ны Твоея́ прише́ствием./ Ю́же благоче́стно почита́ющих и Тебе́ ве́рно сла́вящих/ сподо́би, Влады́чице, нас, рабо́в Твои́х, Вы́шнего прича́стия.</p>
<p>
<red>Сла́ва:</red> Даждь нам ненаве́тно Небе́сную ше́ствовати стезю́, Богоневе́стная,/ на Боже́ственная дея́ния нас укрепля́ющи,/ я́ко да Твои́м, Де́во, заступле́нием/ злоко́зненнаго пути́ укло́ньшеся,/ присносу́щныя сла́вы бу́дем о́бщницы.</p>
<p>
<red>И ны́не:</red> А́нгелов Творца́, и́стиннаго Све́та, Христа́,/ неизрече́нно из Тебе́, Богома́ти, возсия́вшаго,/ луча́ми омраче́нныя на́ша ду́ши и сердца́ просвети́/ и благода́тию Твое́ю, о Благода́тная, освяти́,/ к Го́рняго све́та раче́нию наставля́ющи.
<style name="color-red"/></p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Творе́ц всех и Созда́тель, вседержи́тельною си́лою нося́й вся́ческая,/ о́бразом Свои́м Боже́ственным и Твои́м, Де́во, <red>Днесь</red> чудоно́сным/ пресла́вно прии́де, на руку́ Твое́ю, Чи́стая, носи́мь,/ на спасе́ние челове́ком и исцеле́ние.</p>
<p>Неизрече́нному Бо́жию дарова́нию — ико́не Све́та Христа́ и Пречи́стыя Де́вы,/ прии́дите, ве́рнии, поклони́мся/ и с любо́вию припаде́м, вопию́ще:/ низпосли́, о Благода́телю, ро́ждшия Тя ра́ди Присноде́вы Благосе́рдыя,/ благода́ть и ми́лость нам, рабо́м Твои́м.</p>
<p>
<red>Слава:</red> А́нгелов Цари́це,/ мы́сленный Киво́те зако́ннаго па́че Киво́та,/ пречи́стый Твой о́браз неизрече́нными чудесы́ и благода́тьми Бог украси́ и просла́ви/ и А́нгелом почита́ти Того́ повеле́,/ с ни́миже о нас Ему, о Всепе́тая, моли́ся,/ сла́вящих спаси́тельное Его́ смотре́ние и Твое́,/ е́же бо нам спасе́ние улучи́ти.
<style name="color-red"/></p>
<p>
<red>И ны́не:</red> Я́же по благода́ти дарова́нная,/ от Бо́га Помо́щнице нам всем, христиа́ном,/ Того́ моли́, Всебла́гая и Всенепоро́чная,/ яко да пре́зрит на́ша безчи́сленная согреше́ния/ и изба́вит пла́меннаго томле́ния, и тьмы кроме́шныя, и му́ки вся́кия.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́тренюет дух мой к Тебе́, Бо́же,/ от Отца́ рожде́нному неизрече́нно/ и воздви́гнувшему рог спасе́ния нам.</emphasis>
<style name="color-red"/>
</p>
<p>Ты, о Благода́тная, в ми́лостивном Твое́м <red>Днесь</red> благоволе́нии/ боголе́пным явле́нием страну́ на́шу благода́тно просвети́ла еси́/ и та́инственное све́та Твоего́ просвеще́ние ми́ру низпосла́ла еси́,/ к све́ту Вы́шния сла́вы, Богоро́дице, ве́рныя возводя́щи.</p>
<p>Омрачи́хомся по́мыслы,/ отягчи́хомся грехи́,/ недоуме́ем светоно́сныя благода́ти и ми́лости Твоея́ испове́дати, Влады́чице,/ но, о Пресвята́я Де́во,/ просвети́ нас и обогати́ та́инственными Твои́ми дарова́нии Боже́ственных жела́ний,/ к све́ту пра́ваго пути́ направля́ющи.</p>
<p>
<red>Сла́ва:</red> Благоче́стно отвсю́ду, о Богома́ти, к пречестне́й Твое́й ико́не притека́ющия,/ и усе́рдно покланя́ющияся, и ве́рно везде́ Тя призыва́ющия/ предвари́, от бед вся́ких спаса́ющи,/ и лю́тых неду́г избавля́ющи/ и ду́хи лука́выя прогоня́ющи,/ тишину́ и здра́вие подаю́щи всем, Влады́чице.
<style name="color-red"/></p>
<p>
<red>И ны́не:</red> Лю́тыми помышле́нии и скве́рными воспомина́нии/ от лука́вых враго́в, стужа́емых зе́льне,/ не оста́ви нас, ниже́ пре́зри, Богороди́тельнице,/ но осени́, Твое́ю благода́тию, покрыва́ющи от сих, и заступа́ющи,/ и спаса́ющи от всех их наве́т, о Богоблаже́нная.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<style name="color-red"/>
</p>
<p>А́ер<a type="note" xlink:href="#note13">13</a>
простра́нный и земля́ на́ша, Цари́це,/ в пресла́вном Твоея́ ико́ны прише́ствии/ чуде́с и Боже́ственных даро́в благода́тию Твое́ю испо́лнися/ во утвержде́ние благоче́стия и всех ве́рных, Всепе́тая,/ е́юже <red>Днесь</red> и супоста́ты низлага́ются/ и сла́вящии Тя кре́пце утвержда́ются.</p>
<p>Гра́де Бо́жий, селе́ние свято́е, Де́во Богоневе́стная,/ сохрани́ от сопроти́вных нахожде́ния/ и от всех наве́т вра́жиих святы́й дом Твой и вся гра́ды и страны́ христиа́нския,/ любо́вию пою́щия Тя и ве́рно почита́ющия пречи́стый о́браз Твой.</p>
<p>
<red>Сла́ва:</red> Освя́щение, здра́вие и спасе́ние всегда́ подава́й душа́м же и телесе́м на́шим, о Ма́ти Бо́жия,/ благоче́стно покланя́ющимся ико́не Твое́й Боже́ственней,/ и усты́ и се́рдцем благогове́йно со стра́хом целу́ющим,/ и ве́рою от души́ Тя при́сно сла́вящим.
<style name="color-red"/></p>
<p>
<red>И ны́не:</red> Держа́вный покро́в и сте́ну необори́му, стяжа́вши Тя, Присноде́во Богоро́дице,/ упова́ние на Тя с Бо́гом возлага́ем, ве́рнии, и приле́жно мо́лим:/ си́лою Твое́ю стре́лы вра́жия и ко́зни вся бесо́вския/ не́мощны, я́ко младе́нчески, покажи́ и недействи́тельны,/ кре́пкая на́ша Помо́щнице.
<style name="color-red"/></p>
<p>
<red>Конда́к, глас 8:</red>
</p>
<p>Притеце́м, лю́дие, к Де́ве и Богоро́дице Цари́це,/ благодаря́ще Христа́, Бо́га на́шего,/ и, к Тоя́ чудотво́рней ико́не уми́льно взира́юще,/ припаде́м и возопие́м Ей:/ о Влады́чице Мари́е,/ присети́вши страну́ сию́ Твоего́ честна́го о́браза явле́нием чуде́сно,/ спаса́й в ми́ре и благовре́менстве страну́ на́шу и вся христиа́ны,/ насле́дники показу́ющи Небе́сныя жи́зни,/ Тебе́ бо ве́рно зове́м:/ ра́дуйся, Де́во, ми́ру спасе́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цветнице, лику́юще, поя́ху:/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>А́нгелом гове́йный образ Твой, Влады́чице,/ неизре́ченною при́сно благода́тию сия́ет и си́лою,/ <red>Днесь</red> бо того́ дарова́нии земны́я просвеща́еши, и к Небе́сным наставля́еши,/ и к ве́чному животу́ устроя́еши/ за неизглаго́ланную Твою́ бла́гость, Богоблагода́тная.</p>
<p>Твоего́ боголе́пнаго явле́ния,/ и пресла́внаго ико́ны прише́ствия, и чуде́с пучи́ны, Чи́стая,/ вити́йствующих уста́ ника́коже возмога́ют испове́дати./ Мы же, гру́бии, что возглаго́лем?/ То́чию поми́луй и спаси́ нас, о Всеми́лостивая Влады́чице.</p>
<p>
<red>Сла́ва:</red> Изве́стная ве́рных Помо́щнице и всех благи́х Пода́тельнице,/ приими́ нас, ве́рно припа́дающих и любо́вию вопию́щих Ти:/ поми́луй нас, Госпоже́, поми́луй нас,/ я́коже <red>Днесь</red>, та́ко и во о́ный век/ бу́ди нам Помо́щница и Засту́пница.</p>
<p>
<red>И ны́не:</red> Ма́ти Бо́жия Милосе́рдая,/ ми́лости Твоея́ две́ри <red>Днесь</red> отве́рзи нам/ и от уст мы́сленных волко́в исхити́,/ хотя́щих нас поглоти́ти и до конца́ погуби́ти,/ поми́луй, мо́лим Тя, о Влады́чице, поми́луй,/ не отврати́ посра́мленных раб Твои́х.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Покрыва́яй вода́ми превы́спренняя Своя́,/ полага́яй мо́рю преде́л песо́к/ и содержа́й вся,/ Тя пое́т со́лнце, Тя сла́вит луна́,/ Тебе́ прино́сит песнь вся тварь,/ я́ко Соде́телю всех во ве́ки.</emphasis>
<style name="color-red"/>
</p>
<p>Пресла́вная <red>Днесь</red> пою́ще,/ любе́зно А́нгелом гове́йной Твое́й ико́не покланя́емся, благогове́юще, о Госпоже́ Цари́це,/ сла́вящия Тя боже́ственною Твое́ю благода́тию осени́, и на враги́ укрепи́,/ и оте́чество на́ше ми́рно соблюди́.</p>
<p>
<red>Сла́ва:</red> Ра́дости вина́, Всеблагослове́нная,/ ра́дуйся, Всенепоро́чная,/ ра́дуйся, Благода́тная,/ держа́ва на́ша, и огражде́ние, и спаси́тельное прибе́жище,/ спаси́ ны, рабы́ Твоя́, не иму́щия па́че Тебе́ к Бо́гу помощи,/ на Тя бо наде́емся и Тебе́ пое́м во ве́ки.</p>
<p>
<red>И ны́не:</red> Еди́ну Тя жи́зни на́шея стяжа́хом с Бо́гом Храни́тельницу/ и кре́пку Наде́жду спасе́ния./ Мо́лим Тя, о Благосе́рдая,/ и по кончи́не хода́тайствовати не преста́й о нас,/ я́ко да бу́дущих стяза́ний изба́вимся/ и ми́лостива обря́щем Сы́на Твоего́ и Бо́га в День Су́дный.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ быстр простра́ннейшее небе́с/ Тем Тя, Богоро́дице,/ А́нгелов и челове́к чинонача́лия велича́ют.</emphasis>
<style name="color-red"/>
</p>
<p>Про́ста пути́ по а́еру светоприя́тному/ ико́на Твоя́, Влады́чице, стезю́ проходя́щи богодви́жимо и светоле́пно,/ неизследи́мы стези́ творя́щи,/ ве́рныя в поднебе́сней благода́тию озари́, ве́рою вопию́щия:/ вои́стинну чисте́йши всех еси́, Де́во Чи́стая.</p>
<p>Сло́ва вити́йством превысо́ких Твои́х, Чи́стая, чуде́с/ ника́коже по достоя́нию украси́ти удо́бны есмы́,/ то́чию усе́рдие мо́лим Тя, Цари́це,/ да мо́лиши Сы́на Твоего́, Влады́ку и Царя́ всех,/ дарова́вшаго нам Тебе́, Пресла́вную Помо́щницу,/ сподо́бити нас Небе́снаго Своего́ Ца́рствия.</p>
<p>
<red>Сла́ва:</red> Песнь благода́рственнаго пе́ния/ за неизрече́нное Твое́ милосе́рдие, о Богоблагода́тная, от нас приими́,/ прошения на́ша в по́льзу исполня́ющи,/ и к высоте́ Го́рней всех возведи́,/ ве́рно бо Ти зове́м:/ вои́стинну вы́шши всех еси́, Де́во Всенепоро́чная.
<style name="color-red"/></p>
<p>
<red>И ны́не:</red> Ро́ди вси, радостно блажи́м Тя, Богоро́дице,/ я́ко ра́дости вся ны испо́лнила еси́/ пресла́вным прише́ствием ико́ны Твоея́, Пречи́стая./ Е́йже <red>Днесь</red> поклоня́ющеся, уми́льно мо́лим Тя:/ не забу́ди, Влады́чице, Твои́х рабо́в,/ сподо́бити в бу́дущем ве́це избра́нных ра́дости.
<style name="color-red"/></p>
</section>
