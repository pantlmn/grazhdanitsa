<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Дорофе́я, епи́скопа Ти́рскаго</p>
</title>
<p>
<red>Стихи́ры, глас 8.</red>
</p>
<p>
<red>Подо́бен: </red> Му́ченицы Твои́, Го́споди:</p>
<p>Скрижа́ли Бо́жия Ду́ха, Богоблаже́нне, показа́лся еси́, о́тче,/ Боже́ственная уче́ния пи́сана нося́ в ра́зуме боже́ственне,/ тех разгну́тием просвети́л еси́ неразу́мием бе́дствующия./ Тем твои́ми моли́твами/ проси́ нам всем, о́тче, ве́лию ми́лость.</p>
<p>Крове́й Боже́ственными тече́нии/ обагри́в твою́ свяще́нную оде́жду, Дорофе́е,/ вшел еси́, ра́дуяся, в Небе́сный храм,/ ны́не яви́тися Бо́гу на́шему,/ подаю́щему венцы́ страда́вшим./ Того́ приле́жно моли́/ всем низпосла́ти ве́лию ми́лость.</p>
<p>Житие́ твое́ равноа́нгельно,/ муче́ние же просвеще́нно,/ и́мже сподо́бился еси́ со А́нгелы ликова́ти в ра́дости,/ чудесы́ зе́млю, о́тче Дорофе́е, Боже́ственными озаря́я и уче́ньми./ Тем твои́ми моли́твами проси́/ дарова́ти всем ве́лию ми́лость.</p>
<p>
<red>И́ны стихи́ры Богоро́дицы, глас и подо́бен то́йже:</red>
</p>
<p>Исхити́ мя, Влады́чице, из руки́ зми́я человекоуби́йцы,/ борю́щаго мя ле́стию пожре́ти до конца́,/ сокруши́ че́люсти сего́, молю́ся,/ и кова́рствия разори́,/ я́ко да, изба́влься сего́ ногте́й,/ велича́ю си́лу Твою́.</p>
<p>Аз есмь дре́во непло́дное, Всенепоро́чная,/ неплодя́щее плода́ спаси́тельнаго,/ те́мже и трепе́щу посече́ния,/ да не ка́ко вве́ржен буду во огнь негаси́мый, окая́нный./ Те́мже Ти припа́даю:/ сего́ изба́ви мя/ и плодоно́сна покажи́, Чи́стая, Сы́ну Твоему́ хода́тайством Твои́м.</p>
<p>Уязви́ се́рдце мое́/ стрела́ жела́ния смертоно́сная,/ и уязви́хся от неразумия, и неисце́льно болю́:/ Ма́ти Бо́жия, не пре́зри мене́, отча́яннаго,/ но исцеле́ние даждь ми,/ я́ко ро́ждши Го́спода и Спа́са, еди́наго Милосе́рдаго.</p>
<p>
<red>Сла́ва, и ны́не, Богоро́дичен:</red>
</p>
<p>Помышле́ния нечи́ста, и устны́ льстивы́,/ дела́ же моя́ вся оскверне́на,/ и что́ сотворю́?/ Ка́ко усря́щу Судию́?/ Влады́чице Де́во, моли́ Сы́на Твоего́, и Зижди́теля, и Го́спода,/ я́ко да в покая́нии прии́мет дух мой,/ я́ко еди́н Благоутро́бен.</p>
<p>
<red>Крестобогоро́дичен:</red>
</p>
<p>Ю́ница нескве́рная,/ Юнца́ ви́дящи, на Дре́ве пригвожда́ема во́лею,/ рыда́ющи жа́лостне: —/ увы́ Мне, — вопия́ше, — люби́мейшее Ча́до,/ что́ Ти сонм воздаде́ безблагода́тный евре́йский,/ хотя́ Мя обезча́дствовати от <red>Тебе</red>́, Вселюбе́зне?</p>
<p>
<red>Тропа́рь, глас 4:</red>
</p>
<p>И нра́вом прича́стник,/ и престо́лом наме́стник, апо́столом быв,/ дея́ние обре́л еси́, Богодохнове́нне,/ в виде́ния восхо́д;/ сего́ ра́ди, сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Дорофе́е,/ моли́ Христа́ Бо́га/ спасти́ся душа́м на́шим.</p>
<p>
<red>Ин тропа́рь, глас 5:</red>
</p>
<p>Нищелю́бием обогати́вся/ и ми́лость воздержа́ния источи́в,/ наслажде́ния Ца́рствия Небе́снаго сподо́бися,/ страда́льчески бе́ды прии́м по ста́де свое́м,/ и апо́столом обре́теся ссе́льник,/ о́тче священному́чениче Дорофе́е,/ моли́ Христа́ Бо́га/ спасти́ся душа́м на́шим.</p>
<p>
<red>Кано́н, <red>егоже</red> краегране́сие:</red> Да́ра Бо́жия тя, всеблаже́нне о́тче, честву́ю.
<red>Творе́ние Ио́сифово, глас 8.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis>
<style name="color-red"/>
</p>
<p>Дар Бо́гу, всеблаже́нне, тебе́ сама́го прине́сл еси́ чисте́йший,/ житие́м соверше́нным и честны́м муче́нием, Дорофе́е.</p>
<p>Я́коже зрел грозд, о́тче, изгне́т мысль,/ весе́лия ча́шу — ве́рным уче́ния предложи́л еси́.</p>
<p>То́ки ле́стныя уста́вил еси́, Дорофе́е, тече́ньми прему́драго твоего́ язы́ка/ и ве́рных мы́сли напои́л еси́.</p>
<p>
<red>Богоро́дичен: </red> Одожди́ ми, Де́во, молю́ся, ка́пли умиле́ния,/ прибы́вшую ми скве́рну отмыва́ющия,/ я́ко да сла́влю Тя.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
<style name="color-red"/>
</p>
<p>Нощь отгна́л еси́ су́етства вся́ку/ блиста́нии, о́тче святи́телю, прему́драго пропове́дания.</p>
<p>Чудесы́ утверди́л еси́ и свяще́нными, му́дре, уче́нии/ ве́рных всех мы́сли, я́ко па́стырь свяще́нен.</p>
<p>Пома́за тя Госпо́дь свяще́нным, о́тче, пома́занием/ и Своея́ Боже́ственныя Це́ркве пастыренача́льника поста́ви.</p>
<p>
<red>Богоро́дичен: </red> Все се́рдце мое́ Боже́ственным све́том просвети́, две́ре Све́та,/ грехо́вное омраче́ние отгоня́щи.
<style name="color-red"/></p>
<p>
<red>Седа́лен, глас 3.</red>
</p>
<p>
<red>Подо́бен: </red> Боже́ственныя ве́ры:</p>
<p>Боже́ственными догма́ты при́сно сия́ющ дар святы́й,/ тебе́ сама́го прине́сл еси́ Безсме́ртному Царю́, пострада́в, Дорофе́е,/ и обита́еши ны́не, при́сно веселя́ся,/ перворо́дных в Го́рней митропо́лии./ О́тче преподо́бне, Христа́ Бо́га моли́/ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ не отлучи́ся, плоть быв во чре́ве Твое́м,/ но Бог вочелове́чся и пребы́сть,/ И́же по рождестве́ Ма́терь Тя Де́ву,/ я́ко пре́жде рождества́, сохрани́в Всенепоро́чну, еди́н Госпо́дь./ Того́ приле́жно моли́ дарова́ти нам ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, Нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<style name="color-red"/>
</p>
<p>Возноси́мую оплева́л еси́, преподо́бне, зи́му безбо́жия/ и теплото́ю Боже́ственнаго Ду́ха невреди́мо се́рдце соблю́л еси́.</p>
<p>Сокруши́шася, Дорофе́е блаже́нне, пред лице́м твои́м го́ры ну́ждныя де́монския/ и иста́яша злочести́вых челове́к шата́ния.</p>
<p>Терпе́л еси́, оскорбля́емь, от гра́да во град изгони́м,/ те́мже блаже́нную улучи́л еси́ му́ченик сла́ву и све́тлость.</p>
<p>
<red>Богоро́дичен: </red> Искуше́ний мя спаси́ и душетле́нныя страсте́й бу́ри,/ я́ко да ве́рою ублажа́ю Тя, Пресвята́я Отрокови́це, Ма́ти Де́во.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>От но́щи неве́дения,/ Богове́дением просвети́вши концы́,/ просвети́ мя у́тром человеколю́бия Твоего́, Го́споди.</emphasis>
</p>
<p>Смотря́я разу́мно воздая́ния Боже́ственная, Дорофе́е,/ вели́кия беды́ и напа́сти претерпе́л еси́.</p>
<p>Еди́нством Божества́ пропове́дая Тро́ицу, Дорофе́е,/ многобо́жнаго неи́стовства су́етное погуби́л еси́ шата́ние.</p>
<p>Не поклони́вся, му́чениче, дело́м рук беззако́нных,/ терпе́л еси́ искуше́ния, и беды́, и ра́ны, и боле́зни, Дорофе́е.</p>
<p>
<red>Богоро́дичен: </red> Восто́к Со́лнца, пре́жде денни́цы возсия́вшаго, была́ еси́,/ И́мже свет су́щии во тьме лю́тых, Чи́стая, ви́деша.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis>
</p>
<p>Се́рдце, разжже́но дыха́нии Ду́ха, стяжа́л еси́,/ духо́в, Дорофе́е, сопроти́вных стремле́ние разруша́ющо.</p>
<p>Святы́х жития́ свяще́нными списа́ньми яви́л еси́, о́тче Богодохнове́нне,/ Боже́ственным ра́зумом ду́шу просвеща́я.</p>
<p>Глаго́л твои́х веща́ние и кра́сных уче́ний си́ла/ всю обтече́, преблаже́нне, зе́млю Боже́ственною благода́тию.</p>
<p>
<red>Богоро́дичен: </red> Де́во, Его́же родила́ еси́, Бо́га, Челове́ка бы́вша,/ Того́ моли́ изба́вити мя огня́ и му́ки.
<style name="color-red"/></p>
<p>
<red>Конда́к, глас 5:</red>
</p>
<p>Доброде́тельми сия́я, и Боже́ственными уче́нии па́че со́лнца,/ и страда́нии, блаже́нне, облиста́л еси́,/ просвети́л еси́ зе́млю, Дорофе́е, отгна́в мглу многобо́жия и лю́тыя е́реси./ Сего́ ра́ди па́мять твою́ све́тло пра́зднуем.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Звезда́ многосве́тлая яви́лся еси́, светлостьми́ страда́ний твои́х просвеща́я ду́ши/ ве́рно, Дорофее, вопию́щих:/ благослове́н еси́, Го́споди Бо́же, во ве́ки.</p>
<p>Стезя́ми пра́выми ходя́, низве́ргл еси́ де́бри льсти́ваго,/ к путе́м живо́тным наставля́я вопию́щия:/ благослове́н еси́, Го́споди Бо́же, во ве́ки.</p>
<p>Угаси́л еси́ ту́чами крове́й твои́х, всесла́вне, пещь преле́стную/ и на воде́ жи́зни всели́лся еси́, взыва́я:/ благослове́н еси́, Го́споди Бо́же, во ве́ки.</p>
<p>
<red>Богоро́дичен: </red> Изба́ви соу́з греха́ окая́нную мою́ ду́шу, Богороди́тельнице,/ и любви́ Бо́жией припрязи́ соверше́ние,/ да ве́рно сла́влю Тя, Богоро́дице, во ве́ки.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Богоглаго́ливии о́троцы в пещи́,/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>Хва́лящагося зми́я в зло́бе, смири́вся о Го́споде, о́тче, смири́л еси́, вопия́:/ благослови́те, вся дела́ Госпо́дня, Го́спода.</p>
<p>Во глубо́цей тя ста́рости в нестаре́ющихся поко́йных ме́стех Зижди́тель всели́,/ свяще́нный о́тче, му́чеников украше́ние.</p>
<p>Житие́ равноа́нгельно име́я,/ со А́нгелы Влады́ки твоего́ престо́лу ны́не предстои́ши, вопия́:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red> Кра́сная, Де́во, яви́лася еси́,/ прекра́сное Сло́во поро́ждши, Ему́же пое́м:/ благослови́те, вся дела́ Госпо́дня, Го́спода.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Проявле́нное на горе́ законополо́жнику во огни́ и купине́/ Рождество́ Присноде́вы/ в на́ше, ве́рных, спасе́ние/ пе́сньми немо́лчными велича́ем.</emphasis>
</p>
<p>Испра́вил еси́ ста́до Христо́во к Боже́ственным приста́нищем,/ невре́дно соблю́д <red>е</red> от бу́ри сопроти́вныя, я́ко преизря́ден святи́тель/ и Боже́ственных, о́тче, испо́лнитель, му́дре, повеле́ний.</p>
<p>Я́ко священноде́йственник чист, я́ко му́ченик добль,/ я́ко чудоде́йственник чу́ден, я́ко Боже́ственных словопи́сец,/ я́ко ве́ры непоколеби́м столп, сла́ву ве́чную, о́тче, улучи́л еси́.</p>
<p>На суди́щи подъе́м мно́ги труды́ и боле́зни,/ к неболе́зненней и Боже́ственней жи́зни, ра́дуяся, преше́л еси́,/ обоже́нию ны́не чи́сто прича́щся, му́чениче досточу́дне Дорофе́е.</p>
<p>Богоза́рная па́мять твоя́ возсия́ ми́ру,/ озаря́ющи ве́рныя луча́ми дарова́ний,/ ю́же сла́вящия о́бщники ны покажи́, о́тче, в тебе́ Боже́ственныя све́тлости.</p>
<p>
<red>Богоро́дичен: </red> Нося́щи Христа́ на рука́х, нося́щаго вся ма́нием Боже́ственным, Чи́стая,/ Того́ при́сно моли́ рук на́ших воздея́ния испра́вити,/ я́ко фимиа́м, пред лице́м Его́.
<style name="color-red"/></p>
</section>
