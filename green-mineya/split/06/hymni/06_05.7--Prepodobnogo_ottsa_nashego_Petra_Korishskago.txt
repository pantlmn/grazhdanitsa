<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бного отца́ на́шего Петра́ Кори́шскаго</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 8:</red> </p>
<p>Зако́ном Христо́вым научи́вся,/ небре́гл еси́ о пи́щи и о оде́жди,/ но небе́сных птиц де́ло испо́лнив, о́тче,/ и в пеще́ру всели́вся,/ без пи́щи и без покро́ва на мно́га ле́та пребы́л еси́, преподо́бне,/ те́мже во све́те изы́де пра́вда твоя́,/ и, я́коже полу́дне, о́тче, возсия́л еси́.</p>
<p>На ра́ло возложи́л еси́ ру́ки своя́, всече́стне,/ де́лая всегда́ Боже́ственная,/ и не возврати́лся еси́, зря вспять,/ но был еси́ упра́влен во Ца́рствие Христа́,/ вопло́щшагося Бо́га,/ во спасе́ние душ на́ших.</p>
<p>В лодии́ теле́сней вози́м,/ кро́ткими дыха́нии кро́ткаго ду́ха/ легко́ преше́л еси́ жите́йскую пучи́ну, му́дре,/ и на Би́сере многоце́ннем твоя́ име́ния прода́в/ и обре́т Его́, в себе́ удержа́л еси́,/ блаже́н быв Боже́ственными добро́тами Его́.</p>
<p>Преподо́бен и че́стен,/ свети́льник Боже́ственный и светоно́сный/ под спу́дом жите́йския толстоты́ никогда́же скрыва́ется,/ но на версе́ полага́ет его́ высо́ких чуде́с Человеколю́бец./ Того́ моли́твами, Христе́,/ да́руй лю́дем Твои́м ве́лию ми́лость.</p>
<p>
<red>Сла́ва, глас 1:</red>
</p>
<p>Наста́, Богоно́се,/ со́лнца светле́йший твой пра́здник,/ озаря́ет приходя́щия к тебе́ ве́рою,/ и безсме́ртием облагоуха́ет,/ и душа́м источа́ет исцеле́ния,/ Пе́тре преподо́бне, моли́твенниче о душа́х на́ших.</p>
<p>
<red>И ны́не, Богоро́дичен, глас то́йже:</red>
</p>
<p>Святе́йшая святы́х всех сил,/ Честне́йшая всея́ тва́ри,/ Богоро́дице, Влады́чице ми́ра,/ спаси́ ны, Спа́са ро́ждшая,/ от прегреше́ний тмори́чных
<a type="note" xlink:href="#note15">15</a>
и бед,/ я́ко Блага́я, моли́твами Твои́ми.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red> До́ме Евфра́фов:</p>
<p>Яви́лся еси́/ от ма́терних пеле́н/ сосу́д свяще́н Бо́гу,/ Богоно́се о́тче наш Пе́тре,/ и дом Пресвята́го Ду́ха.</p>
<p>
<red>Стих: </red> Честна́ пред Го́сподем/ смерть преподо́бных Его́.</p>
<p>Нося́ на ра́ме свое́м, Пе́тре,/ Крест Госпо́день,/ бесо́вская мечта́ния до конца́,/ о́тче наш,/ потреби́л еси́.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ле́сти лука́вых бесо́в/ обличи́л еси́ кре́стнаго си́лою,/ му́дростию же ве́ры/ уясни́л еси́ сла́ву Христо́ву,/ Пе́тре, о́тче наш.</p>
<p>
<red>Сла́ва, глас 8, самогла́сен:</red>
</p>
<p>Прииди́те <red>Днесь</red>, благове́рнии лю́дие,/ и притеце́м преподо́бному Петру́, отцу́ на́шему,/ я́ко да свои́ми моли́твами/ изба́вит всех нас от тлетво́рных страсте́й/ и искуше́ний лука́вых/ и испро́сит ро́ду на́шему на враги́ побе́ды,/ плене́нным свобожде́ние,/ бра́тиям любо́вь, ми́ру устрое́ние,/ Це́рквам соедине́ние/ и душа́м на́шим ве́лию ми́лость.</p>
<p>
<red>И ны́не, Богоро́дичен, глас то́йже:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры, глас 8:</red> </p>
<p>Преподо́бне о́тче Богому́дре,/ благи́ми нра́вы украси́вся,/ Христу́ прилепи́лся еси́ от ю́ности,/ плотски́я стра́сти умертви́в воздержа́нием,/ глаго́лов и зако́нов Бо́жиих испо́лнитель быв,/ испо́лнился еси́ Боже́ственных даро́в и чуде́с,/ и всем лучи́ бога́тно испусти́л еси́,/ и ны́не моли́ спасти́ся душа́м на́шим.</p>
<p>Преподо́бне о́тче пресла́вне,/ со́весть име́л еси́ бла́гу/ и о́ко серде́чное, взира́ющее к Бо́гу./ Кре́постию Христа́ возмо́г,/ держа́ву вра́жию и си́лу низложи́л еси́/ и, весь прилежа́ Вседержи́телю,/ свергл еси́ на зе́млю велехва́льнаго/ изря́дными де́лы твои́ми,/ и ны́не моли́ спасти́ся душа́м на́шим.</p>
<p>Преподо́бне о́тче досточу́дне,/ ду́шу твою́ храм Свято́му Ду́ху соде́ял еси́,/ и был еси́ насле́дник Го́рняго Ца́рствия с Вы́шними си́лами:/ многоболе́зненныя стра́сти всегда́ врачу́еши приступа́ющих к тебе́,/ благода́ть бо прии́м от Го́спода/ содева́ти зна́мения и чудеса́,/ и ны́не моли́ спасти́ся душа́м на́шим.</p>
<p>
<red>И́ны стихи́ры, глас то́йже:</red>
</p>
<p>Собра́вшеся я́ко ве́рное Христо́во ста́до/ к ковче́гу преблаже́ннаго отца́ на́шего Петра́,/ благогове́йно поклони́мся,/ хвалу́ досто́йную в пе́снех воздая́ ему́/ и моля́ся усе́рдие,/ да пода́ст всем ве́рным исцеле́ние благода́тию Го́спода,/ Ему́же благоче́стно покланя́емся.</p>
<p>Прииди́те, новосвяще́ннии лю́дие,/ избра́нное ста́до Христо́во,/ да просла́вим па́мять преблаже́ннаго отца́ на́шего Петра́,/ в верте́пе возсия́вшаго и к нам прише́дшаго,/ и́же и по сме́рти дае́т слепы́м зрак,/ хромы́м — хожде́ние, глухи́м — слух,/ согбе́нным — исправле́ние,/ бе́сы же изгони́т/ и, ду́хом предстоя́ Влады́це,/ мо́лится о спасе́нии душ на́ших.</p>
<p>И́хже о́ко не ви́де и у́хо не слы́ша,/ ниже́ на се́рдце челове́ка взы́де,/ я́же угото́ва Бог возлю́бльшим Его́,/ сих ты возжеле́л еси́,/ о́тче Пе́тре Богодухнове́нне,/ возненави́дел еси́ мирско́е пристра́стие,/ к Бо́гу еди́ному прите́кл еси́,/ и, Того́ бла́гости при́сно насыща́яся,/ моли́ся Ему́ приле́жно,/ спасти́ся душа́м на́шим.</p>
<p>
<red>Сла́ва, глас 2:</red>
</p>
<p>Преподо́бне о́тче Пе́тре,/ а́ще и в после́дних вре́менех яви́лся еси́,/ оба́че житие́ твое́ и исправле́ния/ ра́вно дре́вним отце́м показа́ся./ Те́мже Христо́с, ве́дый твоя́ по́двиги/ и души́ твоея́ чистоту́,/ воспросла́ви тя на земли́,/ да и мы к подо́бной подвиго́в твои́х ре́вности воспря́нем/ и сподо́бимся на Небесе́х с тобо́ю/ дости́гнути ве́чнаго блаже́нства.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне и чте́ния три преподо́бническая.
<emphasis>(зри 1 июня)</emphasis></red>
</p>
<p>
<red>На лити́и стихи́ры, самогла́сны, глас 1:</red>
</p>
<p>Прииди́те, лю́дие, восторжеству́им <red>Днесь</red>,/ сла́вяще преподо́бнаго отца́ на́шего Петра́,/ в Кори́ше возсия́вшаго,/ и, вопию́ще ему́, си́це рцем:/ ра́дуйся, кори́шское свети́ло,/ осиява́ющее всю Се́рбскую страну́,/ источа́я благода́тныя струи́/ и подава́я всем исцеле́ние.</p>
<p>От ю́ности своея́ Бо́га возлюби́л еси́,/ жела́л еси́ служи́ти Ему́ ве́рою и любо́вию,/ воздержа́нием, посто́м и моли́твою,/ сего́ ра́ди, укроти́в стра́сти,/ труди́лся еси́ днем и но́щию,/ терпя́ вся́кия ско́рби/ и преодолева́я вра́жеския наве́ты,/ ны́не же в Небе́сных селе́ниих водворя́яся,/ моли́ся о душа́х на́ших.</p>
<p>
<red>Слава, глас 5:</red>
</p>
<p>Ра́дуйся, пресве́тлое свети́ло,/ Богозра́чное церко́вное украше́ние,/ и́же процве́л еси́ благоуха́нием, я́ко крин,/ Влады́це Христу́ подража́я/ и благода́ти Его́ вруча́яся./ Те́мже чи́стое А́нгельское житие́ стяжа́в,/ го́ры, верте́пы и гра́ды све́тло украси́,/ сего́ ра́ди Богоуго́дный вене́ц восприя́л еси́,/ ре́ки Богодухнове́ннаго уче́ния источи́л еси́,/ преподо́бне о́тче Пе́тре,/ Христу́ же моли́ся о нас, ча́дех твои́х,/ дарова́ти душа́м на́шим мир и ве́лию ми́лость.</p>
<p>
<red>И ны́не, Богоро́дичен:</red>
</p>
<p>Тве́рдое и непрело́жное упова́ние ве́мы Тя, Богоро́дице,/ Его́же держи́мся и, упова́я, мо́лимся:/ сохрани́ нас, и град сей, и вся гра́ды и страны́ христиа́нския/ от всех бед, находя́щих челове́ком согреша́ющим,/ но моли́твами Твои́ми прие́млющим/ а́бие согреше́ний оставле́ние.</p>
<p>
<red>На стихо́вне стихи́ры самогла́сны, глас 2:</red>
</p>
<p>Избе́гл еси́ жите́йскую красоту́, Богому́дре Пе́тре,/ после́довав Христу́,/ те́мже прия́л еси́ жизнь ве́чную,/ красоты́ неувяда́емыя и неизменя́емыя.</p>
<p>
<red>Стих: </red> Честна́ пред Го́сподем/ смерть преподо́бных Его́.</p>
<p>Млад проводя́ во́зраст,/ ста́рческий име́л еси́ ра́зум,/ те́мже жизнь до́брую упражня́я/ в воздержа́нии, и труда́х, и моли́твах, вы́ну взыва́л еси́:/ сла́ва, Христе́, благоутро́бию Твоему́.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Свети́льник яви́лся еси́ вели́кий,/ Богому́дре о́тче наш Пе́тре,/ просвеща́я подсо́лнечную/ чуде́с сия́ньми/ и Боже́ственными дея́ньми,/ те́мже по успе́нии Незаходи́мый Свет прия́л еси́,/ сего́ ра́ди моли́ся спасти́ся душа́м на́шим.</p>
<p>
<red>Сла́ва, глас 6, самогла́сен:</red>
</p>
<p>Преподо́бне о́тче Пе́тре,/ твой ум от страсте́й свобо́ден соблю́д,/ Ду́ху Пресвято́му сосу́д свяще́н был еси́/ и, Христа́ прии́м в се́рдце свое́м,/ чудотво́рец яви́лся еси́, прогоня́я де́моны,/ сего́ ра́ди мо́лим тя:/ моли́ся непреста́нно о всех нас.</p>
<p>
<red>И ны́не, Богоро́дичен:</red> Творе́ц и Изба́витель мой:</p>
<p>
<red>На благослове́нии хле́бов тропа́рь свята́го, два́жды и</red> Богоро́дице Де́во:
<red>еди́ножды.</red> </p>
<p>
<red>Тропа́рь, глас 4:</red>
</p>
<p>Любо́вию Христо́вою просвеще́н,/ измла́да возлюби́л еси́ мона́шеское житие́/ и, возненави́дев вся́кое плотско́е наслажде́ние,/ житие́ твое́ испо́лнил еси́ терпе́нием, посто́м и моли́твами,/ просия́л бо еси́ доброде́тельми, я́ко све́тлое свети́ло,/ и ны́не, усе́рдно мо́лим тя:/ моли́ Христа́ Бо́га/ сохрани́ти оте́чество на́ше и весь крестоно́сный наро́д се́рбский/ и всем дарова́ти ве́лию ми́лость.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь преподо́бнаго, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 1:</red>
</p>
<p>Воздержа́ния огне́м, я́ко зла́то в пещи́, му́дре, искуси́вся,/ возсия́л еси́ светле́йше со́лнца, растерза́в у́зы естества́ преесте́ственным чи́стым житие́м,/ вышеесте́ственных прия́л еси́ де́йство, всеблаже́нне./ Сего́ ра́ди ве́рою тя восхваля́юще, вопие́м:/ благода́ть, и ми́лость, и очище́ние согреше́ний на́ших, о́тче, испроси́.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Моли́твы Твои́х раб приими́, Богоро́дице, Засту́пнице на́ша и прибе́жище/ к кому́ бо прибе́гнем, ра́зве Тебе́, Влады́чице?/ Ты покро́в наш и заступле́ние еси́,/ и ны́не не оста́ви нас до конца́ поги́бнути,/ да Твои́ми моли́твами от бед сохраня́емся:/ на Тя бо упова́ние возложи́хом, Богоро́дице.</p>
<p>
<red>По 2-м стихосло́вии седа́лен, глас 5:</red>
</p>
<p>По́стника Госпо́дня пе́сньми почти́м,/ я́ко умертви́вша вся прило́ги страсте́й воздержа́нием и тве́рдым терпе́нием вои́стинну,/ и посрами́вша зело́ противобо́рца врага́ и всю его́ горды́ню,/ и ны́не моля́щася Го́споду поми́ловатися душа́м на́шим.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Ужа́сно чу́до зача́тия и несказа́нен о́браз рождества́ в Тебе́ позна́ся, Присноде́во Чи́стая,/ ужаса́ет мой ум и удивля́ет помышле́ние,/ сла́ва Твоя́, Богоро́дице, во всех простре́ся, ко спасе́нию душ на́ших.</p>
<p>
<red>По полиеле́и седа́лен, глас 4:</red>
</p>
<p>Преподо́бных добро́то, страда́льцев сострада́льче,/ без кро́ве венча́лся еси́, яко му́ченик, Христово́ нося́ и́мя Боже́ственное/ и дерзнове́нно всегда́ пропове́дуя та́инство Святы́я Тро́ицы,/ Е́йже и моли́тися, Пе́тре, не преста́й о восхваля́ющих тя.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Удиви́ся Иосиф, е́же па́че естества́ зря, и внима́ше мы́слию,/ и́же на руно́ дождь, в безсе́меннем зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший,/ и, свиде́тельствуя, обру́чник Твой и храни́тель свяще́нником взыва́ше:/ Де́ва ражда́ет, и по рождестве́ па́ки Де́вою пребыва́ет.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне отче Пе́тре,/ во всю зе́млю изы́де веща́ние исправле́ний твоих,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чины,/ и́хже житию́ без поро́ка поревнова́л еси́,/ дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>Кано́н Богоро́дицы со ирмосо́м на 6 и преподо́бнаго на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>Благи́ми нра́вы украси́вся,/ Христу́ прилепи́лся еси́ от ю́ности,/ плотски́я стра́сти умертви́в воздержа́нием,/ и к животу́, преподо́бне, преста́вился еси́.</p>
<p>Глаго́лов и зако́нов Бо́жиих испо́лнитель быв,/ испо́лнился еси́, о́тче прему́дре, Боже́ственных даро́в и чуде́с/ и всем лучи́ бога́тно испусти́л еси́.</p>
<p>Со́весть име́л еси́ бла́гу и о́ко серде́чное, взира́ющее к Бо́гу,/ те́мже внят моли́тве твое́й, прему́дре,/ с преподо́бными сочта́ тя.</p>
<p>
<red>Богоро́дичен: </red> Стра́сти пло́ти моея́ и ума́ моего́ двиза́ния неподо́бная/ утоли́, молю́ Тя, Пречи́стая Де́во,/ и испра́ви мя, заблу́ждшаго умо́м.</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
<style name="color-red"/>
</p>
<p>Весь прилежа́ Вседержи́телю,/ преподо́бне о́тче прему́дре,/ всея́ бесо́вския зло́бы избе́гл еси́.</p>
<p>Высото́ю смире́ния украша́емь,/ на зе́млю свергл еси́ велехва́льнаго изря́дными де́лы твои́ми.</p>
<p>Пло́тию обложе́н, о́тче прему́дре,/ смири́л еси́ превзя́тую
<a type="note" xlink:href="#note16">16</a>
вы́ю нечести́ваго смире́нием слове́с твои́х.</p>
<p>
<red>Богоро́дичен: </red> В ложесна́ Твоя́ воплоща́емь, Всенепоро́чная, всели́ся Зижди́тель,/ на благодея́ние ве́рно пою́щим Тя.
<style name="color-red"/></p>
<p>
<red>Седа́лен, глас 4:</red>
</p>
<p>Страстно́е покори́л еси́ плотско́е мудрова́ние,/ и, го́ршая
<a type="note" xlink:href="#note17">17</a>
порабо́тив лу́чшему, о́тче Пе́тре пресла́вне,/ сокруши́л еси́ бесо́вския ко́зни посто́м/ и возси́ял еси́ в ми́ре, я́ко луча́ со́лнечная, сия́нии твои́х доброде́телей,/ сего́ ра́ди тя воспева́ем.</p>
<p>
<red>Сла́ва, и ны́не, Богоро́дичен:</red>
</p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы Тя Моли́твенницу./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<style name="color-red"/>
</p>
<p>Соде́яв, пресла́вне, ду́шу твою́ храм Свято́му Ду́ху,/ был еси́ насле́дник Го́рняго Ца́рствия с Вы́шними си́лами.</p>
<p>Многоболе́зненныя стра́сти всегда́ врачу́еши приступа́ющих к тебе́:/ благода́ть бо, преподо́бне, прии́м от Го́спода/ содева́ти зна́мения и чудеса́.</p>
<p>Красне́йшим прозябе́нием, о́тче, в дому́ Бо́жии прозя́бл еси́,/ доброде́тельми укра́шен и плоды́ чуде́сными облагоуха́емь.</p>
<p>
<red>Богоро́дичен: </red> Ни́ва духо́вная, я́коже из бразды́ клас,/ изнесла́ еси́ всю тварь Пита́ющаго,/ вся́ческих Бо́га, Присноде́во.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
</p>
<p>Умо́м очище́нным, пресла́вне,/ зри́ши добро́ту неизрече́нную Христа́, вся́ческих Бо́га на́шего.</p>
<p>Я́коже Илия́ на колесни́це, о́тче,/ доброде́тельми твои́ми возше́л еси́ на Не́бо, Ду́хом облегчава́емь.</p>
<p>Стягну́в
<a type="note" xlink:href="#note18">18</a>
те́ло твое́ воздержа́нием и чистото́ю,/ в Вы́шняя селе́ния к широте́, о́тче, дости́гл еси́.</p>
<p>
<red>Богоро́дичен: </red> Исцели́ неду́гующего у́ма моего́ омраче́ние,/ Врача́ ро́ждшая, Христа́, Всенепоро́чная Влады́чице.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Лука́вый умертви́ся змий святы́ми твои́ми моли́твами, Богоблаже́нне Пе́тре,/ и от того́ разреша́ются зло́бы и́же зна́мения от <red>Тебе</red>́ испроси́вшии:/ еси́ бо уго́дник Бо́жий всесве́тел, позна́н был еси́ ве́рен.</p>
<p>Обнови́в приле́жным ра́лом ду́шу твою́, свяще́нный о́тче Пе́тре,/ доброде́тельная в ню ввергл еси́ прему́дренно многопло́дная се́мена/ и пожа́л еси́ многоразли́чных исцеле́ний бога́тыя кла́сы.</p>
<p>Кре́постию ду́ха, о́тче, возмо́г,/ держа́ву вра́жию и си́лу низложи́л еси́/ и похвалу́ побе́дную по́чести прия́л еси́, преподо́бне Пе́тре, чуде́сными сия́нии.</p>
<p>
<red>Богоро́дичен: </red> Госпо́дь с Тобо́ю, Пречи́стая, я́коже изво́лил есть, быв, Отрокови́це,/ всех нас от о́бласти льсти́ваго хода́тайством Твои́м изба́вил есть,/ темже Тя ны́не по до́лгу, ро́дове родо́в, ублажа́ем.</p>
<p>
<red>Конда́к, глас 2:</red>
</p>
<p>Вели́чием по́двиг твои́х возсия́л еси́/ и озари́л еси́, Богому́дре, вся концы́ земны́я./ Те́мже, и у́мер, преше́л еси́/ от све́та к Све́ту возсия́вшему./ Мы же ны́не вопие́м ти:/ просвети́ на́ша помышле́ния, Пе́тре, о́тче наш,/ и моли́ непреста́нно о всех нас.</p>
<p>
<red>Икос:</red>
</p>
<p>Возлюби́в Бо́га па́че всех,/ кро́ток же и смире́н се́рдцем, вся в ми́ре оста́вил еси́/ и, отреши́вся мирска́го жития́, возжеле́л еси́ всеце́ло послужи́ти Бо́гу./ Сего́ ра́ди удали́лся еси́, вку́пе со единоро́дною сестро́ю Еле́ною,/ во е́же подвиза́тися по́двигом до́брым и спаси́тельным./ Восхоте́в же па́ки крепча́йшаго по́двига,/ оста́вил еси́ да́же и единоро́дную сестру́ свою́ Еле́ну/ и, отбе́г ея́, подвиза́лся еси́ кре́пко и до́лго./ Те́мже и победи́тель яви́лся еси́ мно́гих искуше́ний и всея́ вра́жия си́лы./ Наста́вник быв мно́жеству мона́хов,/
<style name="color-red"/>
отону́дуже дарова́ние чуде́с от Христа приял еси́,/ те́мже мно́гих жи́телей удиви́л еси́./ Жития́ же ра́ди свята́го и Богоуго́дных дел твои́х/ тебе́ чтут да́же и ага́ряне
<a type="note" xlink:href="#note19">19</a>
и притека́ют к ра́це моще́й твои́х, прося́ще твоея́ по́мощи./ Мы же <red>Днесь</red>, ве́рою и любо́вию восхваля́юще тя, вопие́м:/ ра́дуйся, преподо́бне Пе́тре Богоблаже́нне,/ преди́вная кори́шская похвало́.
<style name="color-red"/></p>
<p>
<red>Песнь 7</red>
</p>
<p>
<red>Ирмо́с: </red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<style name="color-red"/>
</p>
<p>Проше́д по́двиги по́стныя, о́тче,/ умо́м кре́пким ум прего́рдый Боже́ственным смире́нием смири́л еси́, поя́:/ благослове́н Бог оте́ц на́ших.</p>
<p>Красне́йшее прозябе́ние, о́тче,/ в дому́ Бо́жии прозя́бл еси́, доброде́тельми укра́шен,/ и плоды́ чуде́сными облагоуха́л еси́.</p>
<p>Просвети́в твое́ се́рдце,/ нача́льник был еси́ свяще́ннаго Собо́ра о́тча,/ наказу́я, и уча́, и вся приводя́ к Бо́жией во́ли, поя́:/ оте́ц на́ших Бо́же, благослове́н еси́.</p>
<p>
<red>Богоро́дичен: </red> Но́во Отроча́ ро́ждши, Пребезнача́льнаго Сло́ва,/ обветша́вшая ны грехо́м обнови́ла еси́, Де́во, и пе́ти укрепи́ла еси́:/ оте́ц на́ших Бо́же, благослове́н еси́.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Богоглаго́ливии отро́цы, в пещи́/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
<style name="color-red"/>
</p>
<p>Насле́днице Боже́ственных селе́ний,/ а́нгельски, о́тче, пожи́л еси́,/ тем со А́нгелы лику́ет дух твой.</p>
<p>Невозвра́тно ше́ствовав, о́тче прему́дре и досточу́дне,/ веду́щими к Небеси́ Боже́ственными стезя́ми,/ от зле веду́щих до конца́ уклони́лся еси́.</p>
<p>Все́льшеюся благода́тию в ду́шу твою́, о́тче,/ лука́вно живу́щии в челове́цех нечи́стии ду́хи отгони́ми быва́ют.</p>
<p>
<red>Богоро́дичен: </red> Вода́ еси́ неисчерпа́емая, Де́во,/ от нея́же вси пию́ще, благода́ти исполня́емся,/ душе́ю и те́лом освяща́еми.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
<style name="color-red"/>
</p>
<p>Исцеле́ние источа́ет бога́тно честна́я твоя́ ра́ка Бо́жиим Ду́хом/ и стра́сти многовре́менныя исцеля́ет, о́тче, приходя́щих к тебе́,/ и прогоня́ет лука́выя ду́хи лю́тыя,/ и воздвиза́ет ве́рныя восхвали́те твоя́ све́тлыя по́двиги.</p>
<p>Те́ло твое́, блаже́нне, терпели́вое, связа́вшееся вери́гами,/ стра́сти неисце́льныя прикоснове́нием исцеля́ет,/ Бо́гу и Спа́су тя вельми́ просла́вльшу,/ о́тче прему́дре и досточу́дне Пе́тре,/ я́ко де́лы твои́ми до́брыми просла́вльшуся, преподо́бне.</p>
<p>Процве́л еси́ в по́стнических удо́лиих, прехва́льне Пе́тре, о́тче наш,/ я́ко шипо́к благоуха́нен,/ и, я́коже крин, облагоуха́л еси́ со́вести ве́рных доброде́тельми и чудесы́./ Те́мже, преподо́бне, отжени́ от нас стра́сти смердя́щия.</p>
<p>
<red>Богоро́дичен: </red> Просвети́, Чи́стая Де́во, се́тующее се́рдце мое́ при́сно/ преступле́ньми и жите́йскими мно́гими молва́ми,/ не оста́ви мене́ враго́м бы́ти в ра́дость,/ я́ко да сла́влю Тя и любо́вию пою́, Препе́тая.
<style name="color-red"/></p>
<p>
<red>Свети́лен:</red>
</p>
<p>Све́том невеще́ственным озаря́емь,/ светови́ден вои́стинну показа́лся еси́, преподо́бне о́тче Пе́тре,/ му́жески оттря́с вся земна́я попече́ния,/ ду́шу свою́ к Небесе́м впери́л еси́,/ сего́ ра́ди ны́не на Небеси́ лику́еши/ я́ко вои́стинну насле́дник Боже́ственных наслажде́ний.</p>
<p>
<red>Сла́ва, и ны́не, Богоро́дичен:</red>
</p>
<p>Пресвята́я Богоро́дице, Влады́чице всея́ тва́ри,/ просвети́ и нас све́том невеще́ственным,/ и да́руй нам вре́менное и ве́чное благополу́чие,/ и изба́ви нас от вся́кия ну́жды и печа́ли.</p>
<p>
<red>На хвали́тех стихи́ры на 4, глас 4:</red>
</p>
<p>Да ра́дуется <red>Днесь</red> вся земля́ Се́рбская,/ да весели́тся, торжеству́я, и град При́зрен,/ я́ко име́я в преде́лех о́бласти своея́ неистощи́мое сокро́вище —/ преподо́бнаго отца́ на́шего Петра́ Кори́шскаго,/ кре́пкаго предста́теля и моли́твенника ко Го́споду,/ Его́же непреста́нно моли́/ о душа́х на́ших.</p>
<p>Прииди́те, вси благове́рнии лю́дие,/ псалмы́ и пе́сньми воспое́м/ преподо́бнаго отца́ на́шего Петра́ Кори́шскаго,/ и́же возсия́ на тве́рди ве́ры па́че со́лнца./ Сей бо, жела́ние Боже́ственное восприи́м,/ мирску́ю оста́ви пре́лесть,/ взем же яре́м Христо́в на ра́мо,/ полки́ бесо́в му́жески победи́/ и ны́не на Небесе́х мо́лится непреста́нно/ о душа́х на́ших.</p>
<p>Име́я всегда́ бодр ум,/ Богому́дре о́тче Пе́тре,/ зако́ном Боже́ственным после́довал еси́,/ повеле́нием Сотво́ршаго повину́яся,/ показа́лся еси́ мона́хов законополо́жник/ и пра́вило изве́стнейшее,/ наказа́тель безу́мных и наста́вник заблу́ждших,/ свети́льник во тьме неве́дения,/ освяща́ющ всю зе́млю Се́рбскую,/ и ны́не моли́, во е́же спасти́ся нам.</p>
<p>Име́я си́лу наставля́ющаго тя Ду́ха Бо́жия,/ Богому́дре о́тче Пе́тре,/ ника́коже восхоте́л еси́ внутрь ми́ра пребы́ти,/ но, избе́г ми́ра, в непроходи́мых пу́стынях жил еси́/ и, я́ко земны́й А́нгел и Небе́сный челове́к,/ со зверьми́ без боя́зни ходи́л еси́,/ сего́ ра́ди и нетле́нныя жи́зни причасти́лся еси́,/ и ны́не лику́я со А́нгелы,/ моли́ о душа́х на́ших.</p>
<p>
<red>Сла́ва, глас 5:</red>
</p>
<p>Стецы́теся <red>Днесь</red>, вся мно́жества мона́хов,/ воструби́те трубо́ю пе́сней,/ благода́ть бо Ду́ха, вся́кия трубы́ боголе́пнейши,/ всех созыва́ет к пе́нию преподо́бнаго отца́ на́шего Петра́:/ лю́дие, я́ко раби́ Госпо́дни,/ да покло́нятся и́скреннему рабу́ всех Царя́,/ мона́си да просла́вят и́стиннаго наста́вника своего́,/ и́же показа́ де́тельно изря́дный путь любве́ Бо́жественныя,/ па́стыри и учи́тели да восхва́лят/ вои́стинну изря́дно пра́вило же и о́браз па́стве,/ и́же пости́же Свет и́стинный Вседе́тельныя Тро́ицы/ и мо́лится непреста́нно о душа́х на́ших.</p>
<p>
<red>И ны́не, Богоро́дичен:</red>
</p>
<p>Тебе́ мо́лимся,/ я́ко Бо́жией Ма́тери, Благослове́нная:/ моли́ о спасе́нии душ на́ших.</p>
<p>
<red>Славосло́вие вели́кое, тропа́рь преподо́бнаго, ектении́ и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на преподо́бнаго, пе́сни 3-я и 6-я. Проки́мен, глас 7:</red> Честна́ пред Го́сподам/ смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Кори́нфяном, зача́ло 176.</red>
Аллилу́ия,
<red>глас 6:</red>
Блаже́н муж, боя́йся Го́спода, в за́поведех Его́ восхо́щет зело́.
<red>Стих:</red>
Си́льно на земли́ бу́дет се́мя его́.
<red>Ева́нгелие от Луки́, зача́ло 77. Прича́стен: </red>
В па́мять ве́чную:
<style name="color-red"/></p>
</section>
