<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Феодо́та, епи́скопа Анки́рскаго</p>
</title>
<p>
<red>Стихи́ры, глас 1.</red>
</p>
<p>
<red>Подо́бен: </red> Небе́сных чино́в:</p>
<p>Ра́достным се́рдцем/ и тве́рдым по́мыслом/ к подвиго́м, му́чениче, благодерзну́л еси́ вои́стинну,/ не убоя́вся мучи́тельных боле́зней,/ ни ну́ждныя сме́рти./ Те́мже, зако́нно пострада́в,/ све́тло венча́лся еси́, Феодо́те.</p>
<p>Искуше́ньми пло́ти твоея́/ уязви́л еси́ супоста́ты, блаже́нне,/ и состреля́л еси́ сих обличе́нии сердца́,/ ка́плями же излия́нных крове́й твои́х/ пото́ки изсуши́л еси́ до конца́ безбо́жия, преблаже́нне.</p>
<p>Терпели́вно свеща́ми опаля́емь/ и ра́нами по хребту́ сокруша́емь,/ му́чениче, претерпе́л еси́, зовы́й:/ Христо́вы любве́ отню́дь ничто́же мя разлучи́т,/ ни смерть, ни живо́т,/ ниже́ вся́ка и́на му́ка.</p>
<p>
<red>И́ны стихи́ры Пресвяты́я Богоро́дицы, глас и подо́бен то́йже:</red>
</p>
<p>Одержи́ми паде́нии ненаде́жными, Чи́стая,/ Тя Предста́тельницу еди́ну иму́ще, Де́во,/ вопие́м благода́рственно:/ очи́сти ны, Пресвята́я Богоневе́сто,/ Ты бо еси́ ми́ру прибе́жище/ и заступле́ние ро́ду на́шему.</p>
<p>Жезло́м Твоего́ предста́тельства,/ Богороди́тельнице Чи́стая,/ звери́ныя стра́сти окая́нныя души́ моея́/ отжени́ вско́ре,/ ми́рно живо́т мой управля́ющи,/ и свято́му мя ста́ду/ избра́нных Твои́х ове́ц причти́.</p>
<p>Согреше́ний пучи́ною потопля́емь,/ к ти́хому приста́нищу/ пречи́стыя Твоея́ моли́твы, Богороди́тельнице, прибе́г,/ взыва́ю Ти: спаси́ мя,/ держа́вную Твою́ пода́вши десни́цу/ рабу́ Твоему́, Пренепоро́чная.</p>
<p>
<red>Сла́ва, и ны́не:</red>
</p>
<p>Нра́вом гнилы́м попо́лзся, ниц лежу́/ и к Твое́й, Де́во, притека́ю тишине́:/ от бу́ри сопроти́вныя/ и искуше́ний многообра́зных мя изба́ви,/ да пою́ Твою́ благода́ть непреста́нно,/ Богоро́дице Ма́ти Присноде́во.</p>
<p>
<red>Крестобогоро́дичен:</red>
</p>
<p>У Креста́ предстоя́щи Сы́на и Бо́га Твоего́/ и долготерпе́ние Того́ смотря́ющи,/ глаго́лаше, пла́чущи, Ма́ти Чи́стая:/ увы́ Мне, Ча́до Сладча́йшее,/ что́ сия́ стра́ждеши непра́ведно, Сло́ве Бо́жий,/ да спасе́ши челове́чество?</p>
<p>
<red>Тропа́рь, глас 4:</red>
</p>
<p>И нра́вом прича́стник,/ и престо́лом наме́стник апо́столом быв,/ дея́ние обре́л еси́, Богодохнове́нне,/ в виде́ния восхо́д,/ сего́ ра́ди, сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Феодо́те,/ моли́ Христа́ Бо́га/ спасти́ся душа́м на́шим.</p>
<p>
<red>Кано́н, его́же краегране́сие:</red> Бо́жие дая́ние был еси́ и́стинно, блаже́нне.
<red>Творе́ние Ио́сифово, глас 6.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь/ пои́м, вопия́ше.</emphasis>
</p>
<p>Богосия́нную тя звезду́ мы́сленное показа́в Со́лнце на высоте́ Своея́ Це́ркве,/ всю зе́млю блиста́ньми, блаже́нне, твои́х страда́ний уясни́.</p>
<p>От ю́на во́зраста возложе́н быв Бо́гу, Феодо́те,/ Богода́нными доброде́тельми ду́шу просвети́л еси́ я́ве/ и мир честны́ми страда́нии украси́л еси́.</p>
<p>Сла́вный му́ченик, смотря́я льсти́ваго мре́жи, просте́рты на земли́, всю́ду прохожда́ше,/ ду́ши уче́ньми благочести́вых утвержда́я благода́тию.</p>
<p>
<red>Богоро́дичен: </red> Премно́гим милосе́рдием небеса́ прекло́нь, сни́де Сын Бо́жий/ и из Тебе́ воплоти́ся, Чис́тая, спаса́я челове́ка от пре́лести змии́ны.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Вы́ну взира́я к Бо́гу очесы́ у́мными, приснопа́мятне му́чениче,/ не чул еси́ ран, телеси́ приближа́ющихся, и му́ками всюду одержи́м.</p>
<p>Ника́коже, му́чениче, прило́ги боле́зненными поколеба́лся еси́, ни ласка́нии беззако́нных,/ на ка́мени тве́рдыя ве́ры Христо́вы водруже́н, сла́вне Феодо́те.</p>
<p>Сокруша́я те́ло мно́гими ра́нами,/ гони́тель не возмо́же отню́д твоея́ кре́пости душе́вныя разсла́бити,/ Боже́ственною любо́вию Спа́са, блаже́нне, утвержда́емь.</p>
<p>
<red>Богоро́дичен: </red> Ви́дев Твоего́ издале́ча лик проро́ческий Богогла́сный та́инства глубину́,/ многообра́зными гла́сы Бо́гу Ма́терь Чи́стую Тя пропове́дует, Пречи́стая Богоневе́сто.
<style name="color-red"/></p>
<p>
<red>Седа́лен, глас 1.</red>
</p>
<p>
<red>Подо́бен: </red> Гроб Твой:</p>
<p>Многосве́тлая звезда́, дарова́нии чуде́сными и страда́нии свяще́нными озаря́я тварь,/ Феодо́те блаже́нне, вои́стинну был еси́./ Те́мже <red>Днесь</red> светоно́сную твою́ па́мять пра́зднующе,/ в весе́лии се́рдца Христа́ велича́ем.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Безневе́стная Чи́стая Богоро́дице Де́во,/ еди́на ве́рных Предста́тельнице и покро́ве,/ бед, и скорбе́й, и лю́тых обстоя́ний всех изба́ви,/ на Тя упова́ние, Отрокови́це, иму́щих,/ и ду́ши на́ша спаси́ Боже́ственными моли́твами Твои́ми.</p>
<p>
<red>Крестобогоро́дичен:</red>
</p>
<p>Нескве́рная А́гница, А́гнца и Па́стыря, пове́шена на Дре́ве, ме́ртва зря́щи,/ пла́чущи, веща́ше, ма́терски восклица́ющи:/ ка́ко претерплю́ Твое́ е́же па́че сло́ва, Сы́не Мой, сни́тие/ и во́льныя стра́сти, Бо́же Преблаги́й?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Христо́с моя́ си́ла,/ Бог и Госпо́дь, Честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p>Му́дростию слове́с твои́х и дел благода́тию/ тьмы предста́теля я́ве посрами́л еси́, Феодо́те,/ и побе́ду взял еси́ на него́, сла́вно подви́гся.</p>
<p>Огне́м страда́ний твои́х я́ве запали́л еси́ многобо́жную лесть/ и, я́ко свеща́, Ду́хом Святы́м, му́чениче, вже́гся та́йно,/ подсо́лнечную просвети́л еси́.</p>
<p>Кре́пко, сла́вне, в ре́бра стру́жемь/ и зе́льными боле́зньми я́ко вои́стинну всю́ду окруже́н,/ непоколе́блемь умо́м позна́лся еси́ ве́ры ра́ди, приснопа́мятне.</p>
<p>
<red>Богоро́дичен: </red> Сохрани́в нетле́нну Тя по рождестве́, я́коже пре́жде рождества́, Де́во,/ Соде́тель всели́ся в ложесна́ Твоя́/ и истле́вшия мно́гими согреше́нии обнови́.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Терпе́нием твои́м, му́чениче му́дре,/ беззако́ннующих стремле́ния, и мук озлобле́ния, и опале́ния/ я́ве терпе́л еси́, Боже́ственным посо́бием огражде́н.</p>
<p>Пропове́дуя сло́во благочести́вое,/ пу́тная ше́ствия дале́че, му́чениче Богому́дре, ше́ствовал еси́/ и заблужде́нныя к све́ту обрати́л еси́,/ тьмо́ю води́мыя су́етства.</p>
<p>Воздви́жен быв, я́коже а́гнец, на дре́во,/ желе́зных ногте́й терпи́ши терза́ния, я́коже безпло́тен, блаже́нне,/ умерщвле́ния дебельство́ совлача́я.</p>
<p>
<red>Богоро́дичен: </red> Воплоще́нно вои́стинну Сло́во О́тчее/ от чи́стых, Чи́стая Де́во, крове́й Твои́х родила́ еси́,/ во двою́ соверше́нну естеству́, еди́ной же Ипоста́си, Богора́дованная.</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
</p>
<p>Пома́зал еси́ словесы́ твои́ми свяще́нными чи́стыя к подвиго́м жены́,/ и, низло́жше, му́чениче, врага́ му́жескими боре́нии,/ нетле́ния венцы́ исплето́ша.</p>
<p>Кре́постию ду́ха ду́шу огради́в,/ лука́вствия ду́хи терпе́нием ран низложи́л еси́/ и побе́ды вене́ц от Бо́га прия́л еси́, досточу́дне.</p>
<p>Ка́плями крове́й твои́х и́дольский пла́мень, му́чениче Христо́в, погаси́л еси́/ и росо́ю боле́зней твоих благочести́вых ду́ши ороси́л еси́,/ от пла́мене пре́лести изба́вив.</p>
<p>
<red>Богоро́дичен: </red> И́же всей отню́д разу́мней я́ко Бог и ви́димей тва́ри/ во утро́бу Твою́ всели́ся вои́стинну и плоть бысть,/ челове́ки назида́я, Присноде́во.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее веле́ние Бо́жие/ мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>Огне́м, Богоблаже́нне, боле́зней твои́х запале́ние и́дольское угаси́л еси́,/ кро́вными же пото́ки погрузи́л еси́ враги́ безпло́тныя, Феодо́те, вопия́:/ благослове́н еси́, Бо́же оте́ц на́ших.</p>
<p>Я́ко фимиа́м благово́нен, прине́слся еси́, му́дре, Подвигополо́жнику твоему́,/ Боже́ственною благода́тию злосмра́дную лесть низлага́я./ Тем пое́ши ра́достно:/ благослове́н еси́, Бо́же оте́ц на́ших.</p>
<p>Соблю́д твоя́ словеса́, Форт святы́й Богоно́сному Фо́ртону отдаде́ тя,/ хра́му на воздвиже́ние че́стну, на очище́ние всех благочести́вых,/ в снабде́ние душа́м, му́чениче Феодо́те.</p>
<p>
<red>Богоро́дичен: </red> Еди́ну нося́щаго Ипоста́сь родила́ еси́ Сло́ва, Ма́ти Де́во,/ сугу́ба иму́ща хоте́ния и есте́ственная Его́ сво́йства я́ве:/ Бог бо есть и Челове́к, нас ра́ди воплоти́выйся.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
<style name="color-red"/>
</p>
<p>Непоколеби́м столп, забра́ло непрекло́нно, непобеди́мая стена́,/ степе́нь ве́ры, да́ние Боже́ственное, благоче́стия побо́рник,/ пре́лести губи́тель показа́лся еси́, страстоно́сче.</p>
<p>Правле́нием Боже́ственныя благода́ти, прему́дре,/ мук преше́л еси́ вели́кую пучи́ну/ и ти́хая, ра́дуяся, дости́гл еси́, сла́вне, приста́нища Го́рняго Ца́рствия.</p>
<p>Ше́ствия и стези́ твоя́ напра́вишася ко Христу́, всех Бо́гу и Го́споду,/ Ему́же в ру́це дух твой пре́дал еси́,/ му́чениче страстоно́сче, Феодо́те треблаже́нне.</p>
<p>
<red>Богоро́дичен: </red> Ри́торов язы́к та́инства Твоего́ недоуме́нную глубину́ изрещи́ не мо́жет:/ Сло́во бо Бо́жие па́че сло́ва родила́ еси́,/ Пречи́стая Де́во, во спасе́ние всех.</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгелстии взира́ти,/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis>
</p>
<p>Да сла́вы улучи́ши о́ныя, страстоте́рпче, ви́димую, ра́дуяся, преоби́дел еси́/ и, Боже́ственным ма́нием к ра́нам отлучи́вся,/ не ужа́слся еси́ мучи́тельных вид и сме́рти го́рькия./ Те́мже с му́ченики венча́лся еси́, подви́гся.</p>
<p>Яви́лся еси́ храм, му́чениче, чист Тро́ицы/ зда́нием дея́ний, Феодо́те пребога́те, Боже́ственных,/ страда́ний же све́тлых сия́нием укра́шен./ Те́мже хра́мы де́монския истука́нныя, му́дре,/ Боже́ственною Уте́шителя си́лою я́ве низве́ргл еси́.</p>
<p>Иска́пающая гора́ Боже́ственную сла́дость яви́лся еси́,/ исто́чник чуде́с, пучи́на же, сла́вне, Боже́ственных дарова́ний,/ струя́ светла́ Свята́го Ду́ха, ду́ши напоя́я, и потопля́я стра́сти,/ и всем хода́тайствуя, му́чениче, благоче́стно пою́щим тя, ра́дование.</p>
<p>
<red>Богоро́дичен: </red> Гла́сом А́нгела родила́ еси́ Безнача́льного Сло́ва,/ прие́мшаго плоть у́мну же и одушевле́нну, Де́во Всечи́стая, от чи́стых крове́й Твои́х,/ и безпло́тныя враги́ низло́жшаго, и спа́сшаго нас всех,/ и́стинную Богоро́дицу испове́дающих Тя.</p>
</section>
