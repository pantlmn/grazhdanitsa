<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пренесе́ние моще́й преподо́бнаго отца́ на́шего Ефре́ма, архимандри́та Новото́ржскаго, Чудотво́рца</p>
</title>
<p>
<red>А́ще изво́лит настоя́тель, твори́м па́мять преподо́бнаго, пренесе́ния его́ моще́й, в пе́рвый пято́к Петро́ва поста́.</red>
</p>
<p>
<red>НА ВЕЧЕ́РНИ</red>
</p>
<p>
<red>Стихи́ры преподо́бному Ефре́му, поста́вим стихо́в 6, глас 8.</red>
</p>
<p>
<red>Подо́бен:</red> Что вы нарече́м:
<style name="color-red"/></p>
<p>Что тя нарече́м, преподо́бне?/ Я́ко светоно́сное со́лнце,/ во свое́й оби́тели, Ефре́ме, яви́ся,/ град Торже́к просвеща́я многочуде́сными заря́ми,/ неоску́дный исто́чник исцеле́ний источа́я/ от нетле́нных и всечестны́х моще́й твои́х/ ве́рою приходя́щим и со стра́хом предстоя́щим,/ мы же любе́зно припа́даем ти и мо́лим:/ о́тче преподо́бне Ефре́ме,/ моли́ спасти́ся душа́м на́шим.</p>
<p>Что тя воспое́м, преподо́бне?/ Се бо на́ше зва́ние прии́де ра́достию и весе́лием,/ я́ко да наслади́мся ны́нешняго торжества́,/ Ру́сския земли́ сы́нове, бога́тии и убо́зии,/ ста́рцы со ю́нотами, му́жи и жены́ со младе́нцы,/ на честну́ю твою́ па́мять ра́достно приходя́ще,/ ты бо, преподо́бне Ефре́ме,/ я́ко река́ живо́тных вод,/ жа́ждущия напая́еши чуде́сными дарми́,/ исцеле́ние подае́ши ве́рою притека́ющим./ Мо́лим тя, Ефре́ме,/ моли́ спасти́ся душа́м на́шим.</p>
<p>Что тя ны́не провозгласи́м, преподо́бне Ефре́ме?/ Чуде́с бо бе́здну источа́еши/ и просвеща́еши оби́тель свою́,/ град Торже́к вельми́ тобо́ю хва́лится,/ име́я мо́щи твоя́ в себе́,/ я́ко исто́чник неистека́емый,/ пода́еши тре́бующим здра́вие,/ с ве́рою приходя́щим к моще́м твои́м./ Мо́лим тя, преподо́бне Ефре́ме,/ моли́ спасти́ся душа́м на́шим.</p>
<p>
<red>И́ны стихи́ры, глас 4, самогла́сны:</red>
</p>
<p>Чуде́сными заря́ми просвеща́еши,/ преподо́бне Ефре́ме, оби́тель свою́,/ озаря́я светолу́чным сия́нием и́нок мно́жество собра́вшихся,/ и освеща́еши от цельбоно́снаго гро́ба своего́/ возжиза́нием свещи́ Боже́ственнаго огня́ А́нгелом/ вся, с ве́рою приходя́щия к ра́це твое́й,/ облобыза́ющия любе́зно о́браза твоего́ подо́бие,/ ты бо подае́ши бога́тное дарова́ние,/ боле́знем исцеле́ние, преподо́бне Ефре́ме,/ проще́ние и очище́ние грехо́м на́шим,/ име́я и ве́лию и бога́тую ми́лость.</p>
<p>Честна́я и всепра́зднственная дне́сь па́мять твоя́/ возсия́, я́ко второ́е со́лнце,/ всех празднолю́бных собо́ри просвеща́ющи,/ ду́шу и те́ло веселя́щи,/ те́мже, прииди́те, празднолю́бцы,/ Боже́ственней и светоно́сней наста́вши па́мяти,/ почти́м преподо́бнаго Ефре́ма похвала́ми и пе́сньми:/ се бо прии́де Ру́сския земли́ удобре́ние,/ и гра́ду Торжку́ похвала́, и оби́тели сей утвержде́ние,/ вселе́нную созыва́юще к честне́й боготво́рней ра́це,/ со стра́хом и любо́вию ей предстоя́ще, любе́зно облобыза́юще,/ мо́лимся на враги́ одоле́ние дарова́ти, и ми́ру смире́ние,/ и душа́м на́шим ве́лию ми́лость.</p>
<p>Честны́я твоя́ мо́щи нетле́нныя,/ нам я́ко честна́я дарова́ния обрето́шася,/ от мно́гих лет сокрове́нныя,/ чуде́с зарю́ испуща́юще, преподо́бне Ефре́ме,/ исто́чник духо́вных исцеле́ний и спасе́ние ве́рным./ Чудотво́рныя мо́щи воспое́м, ве́рнии,/ чту́щий па́мять преподо́бнаго, велегла́сно вопию́ще:/ Ты прояви́л еси́, Влады́ко Христе́,/ сицева́го свети́льника христоимени́тым лю́дем/ и Ца́рствия сподо́би их Небе́снаго/ моли́твами Твоего́ преподо́бнаго отца́ Ефре́ма.</p>
<p>
<red>Сла́ва, глас то́йже, Самогла́сен:</red>
</p>
<p>Чудесы́ удивля́еми,/ достоле́пно ра́достно от души́ вопие́м:/ Богоблаже́нне, преподо́бне о́тче наш Ефре́ме,/ воспева́юще пра́зднственнаго дне све́тлое торжество́,/ па́мять твою́ ве́рою почита́ем,/ я́ко светоза́рную лучу́, возсия́вшу свы́ше/ яви́лся бо еси́, я́ко многосве́тлый свети́льник,/ возжига́нием свещи́ своея́/ цельбоно́снаго гро́ба своего́,/ ея́же сия́нием це́рковь свою́ просвети́л еси́/ и град Торже́к озари́л еси́ светолу́чным сия́нием,/ и́нок мно́жество удиви́л еси́./ Чуде́сными дея́ньми удивля́еми, Богому́дре,/ ра́достно от души́ вопие́м со мно́жеством наро́да:/ Богоблаже́нне, моли́ Христа́ Бо́га/ уще́дрити мир и спасти́ ду́ши на́ша.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне и чте́ния 3, преподо́бническая
<emphasis>(зри 1 июня)</emphasis></red>
</p>
<p>
<red>На стихо́вне стихи́ры, глас 1:</red>
</p>
<p>Боже́ственным све́том озаря́емь, преподо́бне Ефре́ме,/ дом Ду́ха Свята́го был еси́,/ и благода́тель яви́ся, преподо́бне,/ ты бо гра́ду Торжку́ утвержде́ние,/ и оби́тели своея́ похвала́, и и́ноком наста́вник./ Те́мже в па́мять твою́ мы ны́не соше́дшеся, тя воспое́м:/ ра́дуйся, це́ркви сей утвержде́ние.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
<style name="color-red"/></p>
<p>Я́ко чи́сто очище́нно зла́то/ в нескве́рнем чи́сте сосу́де,/ та́коже и цельбоно́сный гроб твой держи́т/ честно́е бога́тство — многочуде́сное твое́ те́ло./ Те́мже, обогаща́я чудесы́/ притека́ющих ве́рно к моще́м твои́м,/ блаже́нне Ефре́ме, разу́мнаго све́та заре́,/ церко́вное свети́ло,/ и́ноческому житию́ и́стовое пра́вило,/ нам же засту́пник Бо́жиею благода́тию,/ Христу́ моли́ся дарова́ти душа́м на́шим/ мир и ве́лию ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Честны́я твоя́ мо́щи, преподо́бне Ефре́ме,/ реку́ излива́юще исцеле́ний/ от честны́я ра́ки твоея́ незави́стно/ всем, ве́рою приходя́щим,/ благоуха́ние чуде́с испуща́ют/ и неду́жным подаю́т здра́вие Христо́вою благода́тию,/ те́мже Христу́ моли́ся, преподо́бне Ефре́ме,/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 6. Самогла́сен:</red>
</p>
<p>Боже́ственная и честна́я возсия́вши па́мять твоя́,/ преподо́бне Ефре́ме,/ ру́сстим страна́м показа́ся, я́ко златоза́рная,/ твоя́ бо мо́щи блеща́хуся па́че со́лнца и целе́бни./ Ты бо благода́ти от Бо́га сподо́бися, блаже́нне,/ и по сме́рти чудесы́ удивля́еши,/ мы же вопие́м,/ прииди́те, празднолю́бцы, и́нок мно́жества,/ дне́сь хва́ляще, си́це рцем:/ ра́дуйся, гра́ду Торжку́ похвало́/ и оби́тели своея́ удобре́ние;/ ра́дуйся, и́ноком наста́вниче/ и всем ве́рным благоути́шное приста́нище,/ ра́дуйся, вдови́цам пита́телю и сирота́м прибе́жище./ Те́мже, пречестну́ю твою́ ра́ку обстоя́ще,/ любе́зно облобыза́ем, преподо́бне Ефре́ме,/ и Боже́ственнаго человеколю́бия про́сим получи́ти/ к Бо́гу твои́ми моли́твами,/ и ми́ру смире́ние дарова́ти/ и душа́м мир и ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 1:</red>
</p>
<p>Боже́ственною свы́ше благода́тию просвети́вся, Богому́дре,/ и по сме́рти яви́ тя све́тлость жития́ твоего́,/ те́мже источа́еши ми́рови благоуха́ние,/ и́же с ве́рою притека́ющим к ра́це моще́й твои́х, Ефре́ме преподо́бне./ Тем вопие́м ти:/ сла́ва Да́вшему ти чудесе́м благода́ть,/ сла́ва Просла́вльшему тя в чудесе́х,/ сла́ва Де́йствующему тобо́ю всем исцеле́ния.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>Тропа́рь свята́го, два́жды. Сла́ва, и ны́не, Богоро́дичен, по гла́су.</red> </p>
<p>
<red>По 1-м стихосло́вии седа́лен, глас 6:</red>
</p>
<p>Ду́хом предстоя́ще в честне́м хра́ме,/ мо́лишися со святы́ми страстоте́рпцы Спа́су и Пречи́стей/ за притека́ющих к тебе́ с ве́рою./ Ра́дуйся, гра́де Торже́к, прие́мше такова́го свети́льника,/ весели́ся, честна́я оби́тель,/ просвети́ся бо в тебе́ свеча́ многосве́тлая у цельбоно́снаго гро́ба./ Лику́йте, вси ро́ди земни́и, припа́дающе к моще́м преподо́бнаго Ефре́ма./ Ны́не, предстоя́ Христу́, преподо́бне Ефре́ме,/ помина́й ны с ли́ки апо́стол и святи́телей,/ моли́твами твои́ми сохрани́ нас от вся́каго озлобле́ния,/ я́ко да в ми́ре соверша́ем па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Воззри́ на ны, Всепе́тая,/ возсия́й просвеще́ние в сердца́ омраче́нная/ и озари́ ста́до Свое́, Пресвята́я,/ мо́жеши бо, ели́ко хо́щеши, я́ко Ма́ти су́щи Зижди́теля Своего́,/ и вопие́ши к лю́бящим Тя:/ Аз е́смь с ва́ми, и никто́же на вы.</p>
<p>
<red>По 2-м стихосло́вии седа́лен, глас 4:</red>
</p>
<p>Дне́сь свята́я па́мять возсия́ нам,/ солнцеобра́зно луча́ми сия́ющи и пото́ки целе́бныя неоску́дно точа́щи,/ воню́ благоуха́ющи,/ собра́вшеся, цве́ты добропе́сненными увязе́м преподо́бнаго Ефре́ма и хвала́ми почти́м:/ ра́дуйся, благоуха́нный цве́те ра́ки твоея́,/ ра́дуйся, просвеще́ние гра́ду на́шему,/ ра́дуйся, наде́ждо всем, хва́лящим тя, преподо́бне Ефре́ме,/ моли́ся о душа́х на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стеи ру́це Свои́ просте́рши,/ покры́й наде́ющихся на Тя, Сы́ну Твоему́ зову́щи:/ всем пода́й же ми́лости Твоя́, Христе́.</p>
<p>
<red>По полиеле́и седа́лен, глас 5:</red>
</p>
<p>Всечестна́я и светоно́сная твоя́ па́мять, преподо́бне Ефре́ме,/ ра́дости всех испо́лни и весе́лия духо́внаго,/ те́мже, соше́дшеся, и́нок мно́жество и христоимени́тии лю́дие,/ любо́вию восхваля́юще, блажи́м Боже́ственная дея́ния твоя́,/ я́ко бо крин во удо́лии, процве́л еси́ и благоуха́еши душ на́ших чу́вствия,/ преподо́бне Ефре́ме, моли́ Христа́ Бо́га/ пода́ти нам мир и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Наста́ви ны на пу́ть покая́ния,/ уклоня́ющияся при́сно к злым безпу́тием и Преблага́го прогне́вающия Го́спода,/ Неискусобра́чная, Благослове́нная Мари́е,/ прибе́жище отча́янных челове́ков, Бо́жие обита́лище.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6:</red>
</p>
<p>Боже́ственная благода́ть/ осеня́ет ра́ку моще́й твои́х, преподо́бне Ефре́ме,/ те́мже и воня́ ми́ра чуде́с твои́х облагоуха́ет притека́ющих,/ неду́гом исцеле́ние почерпа́ем у цельбоно́снаго твоего́ гро́ба/ и не и́мамы в забве́ние приложи́ти твои́х чуде́с мно́жество, преподо́бне,/ а́ще бо и язы́к мой теле́сный умолчи́т,/ но чудеса́ твоя́ свиде́тельствуют, преподо́бне блаже́нне,/ честна́я же сия́ оби́тель пропове́дует нам и хва́лится тобо́ю,/ са́ми бо, зря́ще честну́ю ра́ку моще́й твои́х и чудеса́ быва́ема,/ прославля́ем тя, о́тче преподо́бне,/ Христа́ Бо́га моли́ о душа́х на́ших.</p>
<p>
<red>Кано́н Богоро́дицы на 6, глас 8:</red> Во́ду проше́д:
<red>и преподо́бному два кано́на на 8. Кано́н преподо́бнаго, его́же краегране́сие сицево́:</red>
Ефре́ма похвали́ти ра́зума, Бо́же мой, да́руй ми.
<red>Глас 6.</red> </p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Помо́щник и Покрови́тель/ бы́сть мне во спасе́ние,/ Сей мой Бог,/ и просла́влю Его́,/ Бог отца́ моего́,/ и вознесу́ Его́,/ сла́вно бо просла́вися.</emphasis>
<style name="color-red"/>
</p>
<p>Бо́же, Спа́се мой,/ отве́рзи ми устне́ и язы́к мой уясни́,/ я́ко да воспою́ па́мять преподо́бнаго Твоего́,/ его́же на земли́ удиви́л еси́ славосло́вити Тя,/ сла́вно бо просла́вися.</p>
<p>Па́мять твоя́, преподо́бне, пребыва́ет в род и род,/ сию́ почита́юще и Боже́ственныя твоея́ сла́вы насыща́ющеся,/ досто́йно Бо́жия дарова́ния, де́тели, тебе́ воздае́м,/ Го́сподеви пою́ще, сла́вно бо просла́вися.</p>
<p>К Боже́ственней ра́це твое́й, веселя́щеся, приближа́емся/ и хва́лим Боже́ственный твой зрак, и́же в Вы́шних поко́ищех пребыва́ет,/ Го́сподеви пою́ще, сла́вно бо просла́вися.</p>
<p>
<red>Богоро́дичен:</red> Окова́нных Свободи́теля, Богоро́дице,/ и те́мных Просвети́теля чре́во Твое́ пресвято́е вмести́,/ Его́же рождество́м и́дольския льсти́ свобо́ждшеся,/ и и́стинную Тя навыко́хом воспева́ти Бо́жию Ма́терь.
<style name="color-red"/></p>
<p>
<red>Други́й кано́н преподо́бному. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Боже́ственными светлостьми́ озаря́емь, преподо́бне,/ о́блак разжени́ помышле́ния моего́,/ я́ко да узрю́ честна́го о́браза твоего́ подо́бие,/ и припа́даю к честне́й твое́й ра́це,/ и воспою́ мно́жество чуде́с твои́х,/ о Христе́ приле́жно пою́ще, преподо́бне.</p>
<p>Светоявле́ния духо́внаго испо́лнися храм от честны́я твоея́ ра́ки благоуха́ния,/ ты бо яви́ся мно́гим свети́ло, издале́ча сия́я и слове́сныя зари́ нам облиста́я,/ е́же зре́ти нам твою́ честну́ю ра́ку/ и Боже́ственнаго светоли́тия твоего́, уго́дниче Ефре́ме,/ да тя вси воспое́м.</p>
<p>С гове́нием притеце́м к светоно́сней и светоза́рней ра́це твое́й, преподо́бне,/ то́чит бо исцеле́ния ве́рою воспева́ющим.</p>
<p>
<red>Богоро́дичен:</red> Па́че ума́ родила́ еси́, о Де́во,/ и по рождестве́ яви́ся де́вствующи,/ тем немо́лчными гла́сы – ра́дуйся — Тебе́, Влады́чице, ве́рою несумне́нною вопие́м, Чи́стая.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утверди́, Го́споди,/ на ка́мени за́поведей Твои́х/ подви́гшееся се́рдце мое́,/ я́ко Еди́н Свят еси́ и Госпо́дь.</emphasis>
<style name="color-red"/>
</p>
<p>Па́мять твоя́ пребыва́ет в век ве́ка, свя́те,/ кре́пость се́рдца твоего́, в род и род,/ ти уподобля́ющеся и Боже́ственныя твоея́ сла́вы насыща́ющеся,/ досто́йно тя воспева́ем.</p>
<p>Вод от исто́чника ева́нгельскаго пив досто́йно,/ от чре́ва ны́не ре́ки чуде́с источа́еши/ и напая́еши ве́рою притека́ющия ти.</p>
<p>Кре́пкую с высоты́ по́мощь и просвеще́ние посли́ ра́зума,/ я́ко ра́вно тя А́нгелом похва́лим, преподо́бне Ефре́ме,/ ты бо исто́чник чудесе́м бы́сть.</p>
<p>
<red>Богоро́дичен:</red> Свет Боже́ственный из чре́ва Твоего́ возсия́, ве́рныя благоуха́я,/ Сего́ благово́ния получи́вше,/ омраче́ния свободи́хомся Тобо́ю, Богоро́дице Пречи́стая.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
<style name="color-red"/>
</p>
<p>Просвеще́ние де́тели твоея́ Боже́ственныя, каса́яся земны́х,/ к па́мяти возво́дит жела́ние,/ приводя́ от тли в жи́знь неконе́чную.</p>
<p>Благоуго́дно пожи́в, пусты́ню, я́ко град, сотвори́л еси́,/ богоподо́бный душеполе́зный исто́чник исцеле́ния пролива́я/ ве́рою покланя́ющимся ра́це моще́й твои́х.</p>
<p>Исцеле́ний ре́ки источа́еши мно́гими чудесы́,/ страсте́й тле́нных очища́еши,/ ра́дующеся, ве́рою похваля́ем твоя́ мо́щи, преподо́бне.</p>
<p>
<red>Богоро́дичен:</red> Прему́дрость и Сло́во О́тчее Ро́ждшая несказа́нно,/ души́ моея́ лю́тую я́зву исцели́/ и се́рдца боле́знь утоли́.
<style name="color-red"/></p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся:</p>
<p>Приспе́ пра́здник све́тлаго твоего́ торжества́, блаже́нне Ефре́ме,/ просвеща́я всех, пра́зднующих па́мять твою́, све́тло./ Блиста́нием Боже́ственнаго све́та, преподо́бне о́тче, при́сно озаря́емь,/ ве́сь светови́ден был еси́,/ мно́гими укра́шен от Бо́га дарова́ньми,/ во оби́тели дости́гл еси́ Небе́сныя,/ в ни́хже мо́лишися о и́же ве́рою пою́щих тя/ и Христа́ непреста́нно сла́вящих.</p>
<p>
<red>Сла́ва, и ны́не, Богоро́дичен:</red>
</p>
<p>И́же на Престо́ле херуви́мстем седя́й, в не́дрех О́тчих водворя́емь,/ я́ко на престо́ле святе́м Свое́м, седи́т, Влады́чице, в не́дрех Твои́х./ Бог бо вои́стинну воцари́ся над все́ми язы́ки,/ и разу́мно пое́м Ему́,/ Его́же моли́ спасти́ся рабо́м Твои́м.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́ша проро́к прише́ствие Твое́, Го́споди, и убоя́ся,/ я́ко хо́щеши от Де́вы роди́тися/ и челове́ком яви́тися, и глаго́лаше:/ услы́шах слух Твой и убоя́хся;/ сла́ва си́ле Твое́й, Го́споди.</emphasis>
<style name="color-red"/>
</p>
<p>Чудеса́, и́хже Влады́кою сподо́блен бы́сть, преподо́бне, зря́ще,/ приходя́щии к ра́це твое́й, духо́вный сла́дости насыща́емся,/ предста́теля тя иму́ще ко Влады́це,/ и свобо́ду прича́стия Боже́ственнаго улучи́ти мо́лимся, пою́ще:/ си́ле Твое́й сла́ва, Человеколю́бче.</p>
<p>Восприи́м житие́, и́же на Небесе́х пребыва́ние,/ со А́нгелы лику́еши,/ я́ко, оста́вив зе́млю и оте́чество свое́,/ пресели́лся еси́ та́мо су́щему пребыва́нию.</p>
<p>Облиста́л еси́, я́ко невече́рнее со́лнце,/ град Торже́к просвеща́я, преподо́бне Ефре́ме,/ тьмы́ изба́ви страсте́й, и́же на нас наве́туемых,/ возста́ви от враг непреткнове́нным бы́ти,/ тем пое́м твою́ святу́ю па́мять.</p>
<p>
<red>Богоро́дичен:</red> Чре́во деви́ческое но́сит Своего́ Созда́теля,/ еде́мская две́рь отверза́ется,/ а́бие ве́рных со́нми дерзнове́нно вхо́дят,/ и́стинную Богоро́дицу ве́рно восхваля́ют, Рожде́нному от Нея́ зову́ще:/ си́ле Твое́й сла́ва, Человеколю́бче.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
<style name="color-red"/>
</p>
<p>Све́том благода́ти озаря́емь, преподо́бне,/ ве́рою па́мять твою́ торжеству́ющих просвети́/ и тьмы́ грехо́вныя изба́ви, те́мже пое́м:/ сла́ва си́ле Твое́й, Го́споди.</p>
<p>Ра́ка твоя́, преподо́бне, пу́ть зело́ жела́емых благ показа́ся,/ от мног бо лет забве́нию тя преложе́на, не извеща́еми о твое́м преставле́нии,/ те́мже тя, блаже́нне, и́же обрето́хом честны́й твой пра́здник,/ от мно́гих чуде́с прославля́ем, пою́ще:/ сла́ва си́ле Твое́й, Го́споди.</p>
<p>Коле́блеми страстьми́ разли́чными,/ ве́рою к тебе́ притека́ем, преподо́бне Ефре́ме, к ра́це моще́й твои́х,/ святы́ми твои́ми хода́тайствы вся ны́не посети́, моли́ся Го́сподеви.</p>
<p>
<red>Богоро́дичен:</red>
<emphasis>Тя, очище́ние всем земны́м, ве́рою моля́щим,/ припа́дая, Благослове́нная, молю́:/ моли́твами Твои́ми Судию́ и Сы́на Твоего́ сотвори́ ми́лостива,/ я́ко да по до́лгу Тя сла́влю.</emphasis>
<style name="color-red"/>
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Мир мног лю́бящим Тя, Христе́,/ и но́щь просвеще́ния в пи́щи слове́с Твои́х,/ сего́ ра́ди, от но́щи у́тренююще,/ про́сим ми́лости от <red>Тебе</red>́, Человеколю́бче.</emphasis>
<style name="color-red"/>
</p>
<p>Пра́зднующим све́тло честну́ю па́мять твою́, преподо́бне Ефре́ме,/ и чту́щим честны́я мо́щи твоя́,/ мир испроси́, усо́бныя же ра́ти укроти́, мо́лимтися, преподо́бне,/ боле́зни на́ша уврачу́й моли́твами твои́ми.</p>
<p>Мо́лниями чуде́с твои́х, преподо́бне всебога́те Ефре́ме,/ це́рковь твою́ озари́, град Торже́к и лю́ди бо в нем осия́й,/ пра́зднующия любо́вию па́мять твою́.</p>
<p>Преблаже́нне преподо́бне Ефре́ме, моли́ся приле́жно,/ отгна́ти от оби́тели сей належа́щую ско́рбь на́шу и премину́ти,/ и грехо́м проще́ние испроси́, и язы́ческое преще́ние и о́блак разгна́ти,/ да тя, преподо́бне, велича́ем.</p>
<p>
<red>Богоро́дичен:</red> Пра́дедняя кля́тва разреши́ся/ и прама́терняя боле́знь исцели́ся, Пречи́стая, чре́ва Твоего́ рождество́м,/ без се́мене бо заче́нши Сло́во, родила́ еси́,/ Ему́же приле́жно моли́ся спасти́ся нам.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
<style name="color-red"/>
</p>
<p>Бо́жиим хране́нием блюдо́мо/ во святе́м сем хра́ме всечестно́е те́ло твое́, преподо́бне Ефре́ме,/ мно́гими ле́ты яви́ся невреди́мо,/ ве́рных се́рдца веселя́ще.</p>
<p>Гроб честна́го твоего́ телесе́ просвеща́ет ве́рою приходя́щих к ра́це твое́й,/ и подае́т душа́м благослове́ние,/ и телесе́м исцеле́ние, оби́льно излива́я, то́чит,/ и вся́кия стра́сти тьму́ отгоня́ет.</p>
<p>Христа́ да похва́лим, вси ве́рнии,/ такова́ преподо́бнаго да́вшаго,/ пречестно́е удобре́ние, и гра́ду на́шему и оби́тели сей просвеще́ние,/ и сла́вной Це́ркви украше́ние.</p>
<p>
<red>Богоро́дичен:</red> О Ма́ти Бо́жия, души́ моея́ зло́бу исцели́,/ ро́ждшая Преблага́го Сло́ва,/ сего́ ра́ди вся во́инства Небе́сная ублажа́ют Тя.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Возопи́х всем се́рдцем мои́м/ к Ще́дрому Бо́гу,/ и услы́ша мя/ от а́да преиспо́дняго,/ и возведе́/ от тли живо́т мой.</emphasis>
<style name="color-red"/>
</p>
<p>Честна́я твоя́ ра́ка, преподо́бне,/ возжже́нием свещи́ в Торже́к собира́ющихся просвеща́ет:/ гряди́те, вои́стинну просвеща́емся, ве́рнии.</p>
<p>Гра́ду наше́ствие тече́т,/ провосхища́я прири́нувших на честну́ю твою́ па́мять, преподо́бне,/ по гла́су Ева́нгелия, я́коже рече́ Госпо́дь:/ прииди́те ко Мне, вси тружда́ющиися и обремене́ннии,/ я́ко кро́ток е́смь и смире́н се́рдцем,/ и обря́щете поко́й душа́м ва́шим.</p>
<p>Я́коже неистекомый исто́чник, источа́еши исцеле́ний ре́ки от честны́я своея́ ра́ки,/ подае́ши врачева́ние страсте́м неисце́льным,/ слепы́м дае́ши свет, и глухи́м слы́шание,/ и хромы́м хожде́ние, разсла́бленным здра́вие/ и всем благода́ть излива́еши, я́ко ми́ро на главе́, сходя́щее на браду́ Ааро́ню,/ ра́дости же свещу́ возжига́я у цельбоно́снаго гро́ба своего́, о́тче Ефре́ме.</p>
<p>
<red>Богоро́дичен:</red> Искони́ проро́чествия о Тебе́ прореко́шася,/ ны́не же на Тебе́ испо́лнися, Пречи́стая:/ ов бо Тя руно́ пронарече́, на него́ сни́де Сло́во Бо́жие,/ ны́не же Ты Де́вою род́и Го́спода.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<style name="color-red"/>
</p>
<p>Богоразу́мием све́тло пра́зднуют твою́ святу́ю па́мять,/ име́юще ве́ру к тебе́ в души́ свое́й,/ и у́мно крася́т мо́щи твоя́ стека́ющияся к их похвале́нию/ празднолю́бцы и свяще́ннейший учи́тели.</p>
<p>Тобо́ю освяти́л е́сть Госпо́дь град Торже́к и оби́тель твою́ просвети́л./ От цельбоно́снаго гро́ба твоего́, венцено́сче преподо́бне Ефре́ме,/ сте́кшеся в па́мять твою́, исцеле́ние прие́млем твои́ми моли́твами.</p>
<p>Лику́ют чи́нове а́нгельстии на Небесе́х,/ и, ве́рных со́нмища, на земли́ па́мять твою́ почита́ем, преподо́бне Ефре́ме,/ любо́вию припа́дающе к моще́м твои́м,/ и про́сим отпуще́ние грехо́м и неду́жным исцеле́ние.</p>
<p>
<red>Богоро́дичен:</red> Глаго́лы, Отрокови́це Всенепоро́чная, Боже́ственнаго Гаврии́ла я́ко услы́ша,/ зачала́ еси́ в безсе́меннем чре́ве Твое́м/ и па́че сло́ва Бо́га породила́ еси́.
<style name="color-red"/></p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:</p>
<p>Светоза́рную лучу́ похва́лим, преподо́бне,/ твою́ честну́ю ра́ку,/ многосве́тлою свеще́ю просвеща́ет бо Госпо́дь це́рковь твою́ от цельбоно́снаго гро́ба твоего́/ и озаря́ет омраче́нная на́ша се́рдца./ Я́коже со́лнце незаходи́мое, о́тче,/ подо́бие о́браза твоего́ возсия́ нам,/ и град Торже́к тобо́ю благода́ть прие́млет,/ обогаща́ющу ти всех нас добро́тою чуде́с,/ соде́янием благода́ти пою́щих ти: аллилу́ия.</p>
<p>
<red>И́кос:</red>
</p>
<p>Пе́сньми похва́лим преподо́бнаго Ефре́ма,/ и с благоче́стием притеце́м к ра́це моще́й его́,/ и почерпа́ем дарова́ния я́ко от исто́чника исцеле́ния,/ и ра́достию возвесели́мся, усе́рдно обстоя́ще,/ светоно́сными пе́сньми просла́вим, глаго́люще:/ ра́дуйся, я́ко, Бо́гом наставля́емь, в сие́ ме́сто дости́гл еси́;/ ра́дуйся, я́ко пречестны́й храм страстоте́рпцем воздви́гл еси́,/ в не́мже тобо́ю Бог прославля́ется;/ ра́дуйся, я́ко оби́тель свою́ просвеща́еши чудесы́ свои́ми и учени́к мно́жества собра́л еси́;/ ра́дуйся, и́ноком смире́нию высото́;/ ра́дуйся, свети́льниче многосве́тлый;/ ра́дуйся, гра́ду Торжку́ утвержде́ние и оби́тели сей похвало́;/ ра́дуйся, облиста́в на гора́х, я́ко со́лнце;/ ра́дуйся, гра́ды и се́ла просвеща́я чудесы́;/ ра́дуйся, страны́ озаря́я добро́тами;/ ра́дуйся, гра́ду на́шему тве́рдое основа́ние;/ ра́дуйся, стране́ на́шей побе́дный ве́нче;/ ра́дуйся, свети́ло пресве́тлое, о́тче преподо́бне Ефре́ме.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Неизрече́нное чу́до:/ в пещи́ Изба́вивый преподо́бныя о́троки из пла́мене/ во Гро́бе мертв, бездыха́нен полага́ется/ во спасе́ние нас, пою́щих:/ Изба́вителю Бо́же,/ благослове́н еси́.</emphasis>
<style name="color-red"/>
</p>
<p>Благода́тию Бо́жиею нетле́нны сохранены́ бы́ша честны́я мо́щи твоя́, преподо́бне Ефре́ме,/ разли́чная исцеле́ния источа́ют ве́рою чту́щим па́мять твою́./ Те́мже вопие́м, ве́рнии:/ благослове́н Бог оте́ц на́ших.</p>
<p>Призыва́ющих и́мя твое́ во вся́ком ме́сте, преподо́бне,/ изба́ви от вся́каго зла и лю́тых нахожде́ний,/ да не одоле́ет нас сме́рть лю́тая, вопию́щих:/ благослове́н Бог оте́ц на́ших.</p>
<p>Манове́нием Боже́ственным исцеле́ния подаю́т разли́чная мо́щи твоя́, преподо́бне,/ соде́йствует бо Дух Святы́й косте́м твои́м,/ исцеля́я во стра́се Бо́жий пою́щих:/ благослове́н Бог оте́ц на́ших.</p>
<p>
<red>Богоро́дичен:</red> Две́рь Тя затворе́нную нарече́ проро́к, Чи́стая,/ е́юже никто́же про́йде, то́кмо Бог Еди́н,/ отверза́ющий еде́мския вхо́ды ве́рно сла́вящим Тя.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
<style name="color-red"/>
</p>
<p>Пресла́вными указа́нии, всебога́те, чуде́с/ всех ду́ши, притека́ющих к твоему́ цельбоно́сному гро́бу, ты просвеща́еши,/ благода́тию Вседержи́телевою просвети́ ве́рных се́рдца,/ почита́ющих святу́ю па́мять твою́, вопию́щих:/ благослове́н Бог оте́ц на́ших.</p>
<p>Цельбы́ источа́ет пресла́вно ра́ка твоя́, о́тче Ефре́ме,/ прири́щущим
<a type="note" xlink:href="#note29">29</a>
боле́зни уставля́ющи,/ е́йже покланя́ющеся, пое́м житие́ твое́ и Боже́ственныя по́двиги,/ Ефре́ме блаже́нне, свети́льниче и́ночествующим.</p>
<p>Изба́ви нас, преподо́бне, твои́ми моли́твами/ всех собла́зн змии́ных сете́й,/ исцели́ на́ша лю́тыя неду́ги/ ко Влады́це мольба́ми твои́ми.</p>
<p>
<red>Богоро́дичен:</red> Ми́лостиваго ро́ждши Го́спода, еди́на Богоблагода́тная,/ десни́цею Его́, Чи́стая, поми́ловати мя моли́ся,/ и́же всегда́ лю́те совраща́ема жите́йскими печа́льми.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>За зако́ны оте́ческия/ блаже́ннии в Вавило́не ю́ноши предбе́дствующе,/ царю́ющаго оплева́ша повеле́ние безу́мное/ и, совоку́плени, и́мже не свари́шася огне́м,/ Держа́вствующему досто́йную воспева́ху пе́снь:/ Го́спода по́йте, дела́,/ и превозноси́те во вся ве́ки.</emphasis>
<style name="color-red"/>
</p>
<p>Све́том Боже́ственным и благоуха́нием цвету́щи,/ свяще́нная па́мять твоя́, преподо́бне Ефре́ме,/ просвеща́ет ве́рных, созыва́ющи вопи́ти:/ Го́спода по́йте, дела́, и превозноси́те Его́ во ве́ки.</p>
<p>Жела́емыя сы́тости Боже́ственная твоя́ ча́да напо́лнишася, прося́ще,/ благоукраше́нною твое́ю па́мятию прохлажда́еми,/ и, веселя́щеся, ве́рно пою́т пресла́вную па́мять твою́, преподо́бне, взыва́юще:/ Го́спода воспева́йте, дела́, и превозноси́те Его́ во ве́ки.</p>
<p>Весе́лие приснотеку́щее твоя́ ра́ка то́чит, о́тче Ефре́ме сла́вне,/ приходя́щих очища́ет скве́рны плотски́я, вку́пе и душе́вныя,/ благода́тию всех Царя́ и Бо́га на́шего, пою́щих:/ Го́спода воспева́йте, дела́, и превозноси́те Его́ во ве́ки.</p>
<p>
<red>Богоро́дичен:</red> Неоску́дныя пото́ки милосе́рдия источа́ющи/ призыва́ющим Тя, Влады́чице, и пе́сньми хва́лящим Тя, Пречи́стая,/ не оста́ви моля́щихся, Ца́рствию Сы́на Твоего́ сподо́би пою́щих:/ Го́спода воспева́йте, дела́, и превозноси́те Его́ во ве́ки.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
<style name="color-red"/>
</p>
<p>Тя град Торже́к име́я сокро́вище многоце́нное,/ ра́дуется, я́ко ма́ти о ча́дех,/ ви́дя непрепла́ваемую пучи́ну твои́х чуде́с,/ всяк бо, всеобра́зным обдержи́м неду́гом, к твоему́ гро́бу прири́ща,/ ско́рое здра́вие прие́млет/ и Бо́га сла́вит, тебе́ просла́вльшаго.</p>
<p>То́чиши, я́ко исто́чник, чудеса́ исцеле́ний, преподо́бне, приходя́щим к моще́м твои́м,/ Бо́гу бо, о́тче, угоди́л еси́,/ и́же у́бо в Того́ ве́ровавшим от чре́ва та́йныя ре́ки то́чиши Бо́жиею благода́тию, пою́щим:/ Го́спода по́йте и превозноси́те Его́ во ве́ки.</p>
<p>Ра́ка, иде́же лежи́т честно́е те́ло твое́, преподо́бне о́тче Ефре́ме,/ я́ко светоза́рная звезда́, в це́ркви возсия́/ и просвеща́ет ве́рою приходя́щия на честну́ю твою́ па́мять и с тобо́ю пою́щия:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Вод мя испо́лни Боже́ственных, Я́же Исто́чник поро́ждшая,/ изба́ви мя зно́я грехо́внаго и к животу́ наста́ви,/ две́ре Боже́ственнаго Све́та, пою́ща:/ Го́спода по́йте и превозноси́те Его́ во ве́ки.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Стра́нствия Влады́чня/ и Безсме́ртныя Трапе́зы/ на Го́рнем ме́сте высо́кими умы́,/ ве́рнии, прииди́те, наслади́мся,/ возше́дша Сло́ва,/ от Сло́ва научи́вшеся, Его́же велича́ем.</emphasis>
<style name="color-red"/>
</p>
<p>Све́тлое торжество́, се па́мять свяще́нна,/ се благода́ть соше́дшимся ве́рно, оби́льно целова́ние точа́щим,/ присту́пим, ве́рнии, источа́ет бо нам всечестна́я ра́ка блаже́ннаго Ефре́ма/ просвеще́ние приснотеку́щее безсме́ртия.</p>
<p>Вои́стинну ты, преподо́бне, богоизбра́н на прославле́ние святы́м страстоте́рпцем,/ це́рковь бо воздви́гл еси́ Бори́са и Гле́ба,/ в не́йже ты, блаже́нне, непреста́нно Бо́га сла́виши/ и по успе́нии свое́м чуде́с све́тлостию просвеща́еши у ра́ки моще́й твои́х.</p>
<p>Чудеса́ твори́ши мно́зи вои́стинну, преподо́бне, от цельбоно́снаго гро́ба твоего́/ и исцеле́ния безчи́сленная незави́стно подава́еши/ с те́плою ве́рою притека́ющим к честне́й ра́це твое́й,/ Ефре́ме преблаже́нне, соблюди́ град Торже́к и святу́ю оби́тель сию́.</p>
<p>
<red>Богоро́дичен:</red> Дре́вним преступле́нием введе́ в па́губу пра́баба естества́ земна́го,/ рождества́ Твоего́ прижи́тием, Пречи́стая, па́ки Бо́гу примири́хомся,/ Его́же сла́вяще, Тебе́, Де́во, велича́ем.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
<style name="color-red"/>
</p>
<p>От горя́щаго се́рдца жела́нием к тебе́, преподо́бне Ефре́ме, пе́снь ти принесо́х,/ ты же ми твою́ да́руй благода́ть, все исполня́я моего́ се́рдца жела́ние:/ от вся́каго неду́га изба́ви и искуше́ния/ и на Суде́ бу́дущем вселе́ние на еди́ном ме́сте и па́жить да́руй,/ чудесе́м исто́чниче, моли́твами твои́ми.</p>
<p>Ве́рою к тебе́ притека́ющим на честну́ю твою́ па́мять, преподо́бне Ефре́ме,/ ты обрета́ешися и́стинный те́плый засту́пник,/ всю зло́бу разреша́я и проше́ния исполня́я,/ Бог бо прославля́ет тя, блаже́нне, я́ко при́снаго Своего́ раба́,/ челове́ки же страсте́й и озлобле́ния, Ефре́ме, спаса́еши.</p>
<p>Вся се́рдца моего́ скрижа́ли распросте́р/ и вся написа́х мно́гия твоя́ благода́ти чуде́с де́йства,/ и́же бо не бе на мне досто́йна, ничто́же не име́х принести́ тебе́,/ ты бо, преподо́бне, подае́ши ми незави́стную благода́ть/ похвали́ти тебе́, преблаже́нне Богому́дре,/ сопле́тшу ми словеса́ похва́льная со усе́рдием,/ грехо́м разреше́ние прося́щу получи́ти.</p>
<p>
<red>Богоро́дичен:</red> Свет, И́же от Све́та, возсия́ от чре́ва Твоего́, Ма́ти Присноде́во,/ и пре́лести тьму́ отгна́, и земны́я концы́ вся просвети́./ Те́мже ве́рою – ра́дуйся — зове́м Ти, Богоро́дице,/ преподо́бным похвало́.
<style name="color-red"/></p>
<p>
<red>Свети́лен:</red>
</p>
<p>Весели́теся, вси земни́и ро́ди, ра́дуйся, гра́де Торже́к,/ лику́йте, и́нок мно́жества, прииди́те, празднолю́бцы,/ я́ко да наслади́мся ны́нешняго торжества́,/ пе́сньми и хвала́ми почти́м ди́внаго и сла́внаго в чудесе́х преподо́бнаго Ефре́ма/ и любо́вно соверши́м па́мять его́, прося́ще:/ блаже́нне, помяни́ нас, хва́лящих твою́ па́мять.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, ве́рным похвало́;/ ра́дуйся, преподо́бным утвержде́ние./ Ра́дуйся, пра́ведным сла́во;/ ра́дуйся, све́те су́щим во тьме́./ Ра́дуйся, хра́ме пресвяты́й;/ ра́дуйся, Бо́жий раю́./ Ра́дуйся, кля́твы разреше́ние, Благослове́нная Мари́е.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́вное чу́до:/ исто́чник чудодея́ний от гро́ба возсия́, —/ святы́я мо́щи твоя́, преподо́бне Ефре́ме./ Ра́дуйся, гра́де Торже́к,/ и весели́ся, честна́я оби́тель сия́,/ име́я в себе́ сокро́вище дарова́ний духо́вных,/ исто́чник исцеле́ний, спасе́ние ве́рным,/ чудотво́рныя мо́щи твоя́, преподо́бне./ О, прему́дрых суде́б Твои́х, Христе́,/ И́же такову́ю благода́ть дарова́вый Своему́ уго́днику,/ его́же моли́твами поми́луй нас.</p>
<p>Благода́ть Ду́ха Боже́ственнаго/ де́йствуется к моще́м твои́м ве́рою приходя́щим,/ тем благоуха́нное ми́ро чуде́с испуща́еши/ и разли́чным неду́гом исцеле́ние подава́еши:/ немы́м — глаго́лание, слепы́м — зре́ние,/ глухи́м — слы́шание./ Те́мже мы воспое́м, ве́рнии,/ прося́ще у Христа́ и глаго́люще:/ Го́споди, моли́твами преподо́бнаго Ефре́ма поми́луй нас.</p>
<p>Возсия́ дне́сь пресве́тлая па́мять твоя́,/ преподо́бне Ефре́ме,/ вои́стинну к похвале́нию./ Те́мже прииди́те, празднолю́бцы,/ я́ко да наслади́мся ны́нешняго торжества́./ Ду́ха Боже́ственнаго благода́тию со́брани,/ благоче́стию подража́тели,/ о Христе́ веселя́щеся,/ дне́сь восхва́лим преподо́бнаго Ефре́ма,/ церко́внаго свети́льника,/ за град Торже́к моле́бника/ и оби́тели сей утвержде́ние,/ хвала́ми и пе́сньми почти́м,/ мо́лим ти ся, блаже́нне,/ покры́й нас ми́лостию свое́ю,/ христолюби́вому во́инству побе́ды дая́/ и на враги́ одоле́ние/ и ве́рным лю́дем грехо́м оставле́ние,/ всем, притека́ющим к моще́м твои́м,/ за ны, свя́те, моли́ся.</p>
<p>Я́ко звезда́ пресве́тла,/ всем ве́рным возсия́ честна́я ра́ка твоя́,/ преподо́бне Ефре́ме,/ в не́йже чудотво́рныя и многоцеле́бныя твоя́ мо́щи/ предложи́ нам, я́ко сне́дь сла́дку и всестро́йну,/ во исцеле́ние неду́жным и скорбя́щим во утеше́ние,/ прибе́жище тружда́ющимся,/ духово́м злым отгна́ние./ Прииди́те, вси ру́сстии наро́ди,/ к честны́м моще́м его́,/ и, разли́чная дарова́ния прие́млюще,/ того́ просла́вим и мо́лимся, вопию́ще:/ того́ моли́твами, Христе́ Бо́же, поми́луй нас.</p>
<p>
<red>Сла́ва, глас 6:</red>
</p>
<p>Неразуме́ющим, преподо́бне Ефре́ме,/ проразуми́ся благода́тию от Бо́га,/ не подоба́ше бо твои́х, блаже́нне, доброде́телей забве́нию преда́ти,/ а́ще бо и язы́к наш теле́сне умолчи́т,/ но чудоде́йствием Госпо́дь тя прославля́ет/ и вои́стинну исцеле́ния от твои́х моще́й прие́млют с ве́рою приходя́щии,/ и я́ко светоно́сна свети́льника, Влады́ка тя всем нам показу́ет./ Те́мже ра́дуйся и весели́ся, гра́де Торже́к,/ процве́тше в себе́ но́ваго свети́льника,/ я́коже со́лнце, страну́ на́шу просвеща́ющаго,/ красу́йся и лику́й, Це́рковь Бо́жия,/ и ра́дуйтеся, и́нок мно́жества,/ взыгра́йте, празднолю́бных собо́ри,/ пра́зднующе духо́вно пречестну́ю па́мять преблаже́ннаго Ефре́ма/ и прося́ще у Христа́ Бо́га его́ моли́твами/ поми́ловатися душа́м на́шим.</p>
<p>
<red>И ны́не, Богоро́дичен, глас 6:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И СЛУ́ЖБА ПРЕПОДО́БНИЧЕСКАЯ</red>
</p>
</section>
