<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Ону́фрия и преподо́бнаго отца́ на́шего Петра́ Афо́нскаго</p>
</title>
<p>
<red>На</red> Го́споди, воззва́х:
<red>стихи́ры, глас 8.</red> </p>
<p>
<red>Подо́бен:</red> О, пресла́внаго чудесе́:</p>
<p>О́тче Богому́дре Ону́фрие,/ мирски́я себе́ отлучи́в молвы́,/ к преми́рному возше́л еси́ соверше́нию,/ того́ вожделе́в благи́х исто́чника,/ та́мо и́стинную любо́вь дости́гл еси́,/ ея́же сия́нии, блаже́нне, освеща́емь,/ грехо́внаго мра́ка/ моли́твами твои́ми нас исхи́ти.</p>
<p>О́тче Богому́дре Ону́фрие,/ мраз нощны́й и дневны́й вар/ наде́ждею, преподо́бне,/ бу́дущих претерпе́л еси́,/ на земли́ твоя́ у́ды умертви́в,/ Небе́сную жи́знь получи́л еси́:/ вну́трь вшел еси́ черто́га, свя́те, ра́достно,/ добро́ту безме́рную/ зре́ти Зижди́теля твоего́.</p>
<p>О́тче Богому́дре Ону́фрие,/ я́ко сокро́вище, тя обре́т,/ в пусты́ни кры́ющася, сла́вный Пафну́тий/ и су́щим в ми́ре сказа́ я́сно/ твои́х подвиго́в исправле́ния,/ ве́рныя богатя́ повестьми́/ богоуго́днаго твоего́ жития́, прехва́льне,/ его́же и нас покажи́/ моли́твами твои́ми подража́тели, сла́вне.</p>
<p>О́тче Богому́дре Ону́фрие,/ в пусты́ни мя ны́не страсте́й водворя́ющася,/ на пу́ть пра́вый доброде́телей руково́дствуя мя,/ к покая́ния стезе́, моли́твами твои́ми/ наста́ви ко исполне́нию Боже́ственных хоте́ний,/ к неистощи́мому благи́х восприя́тию,/ я́ко твою́, ра́дуяся,/ соверша́ю па́мять, всехва́льне.</p>
<p>
<red>И́ны стихи́ры преподо́бнаго Петра́, глас и Подо́бен то́йже:</red>
</p>
<p>Петру́ Боже́ственному тезоимени́та,/ после́дующа вои́стинну/ и ре́вности ве́ры благоче́стно тя, преподо́бне,/ приобщи́вшася позна́хом:/ благи́й бо зако́н возлюби́л еси́,/ и о́наго Боже́ственная повеле́ния,/ о́тче, вожделе́л еси́,/ и ду́шу удобри́л еси́ доброде́тельми./ Те́мже тя почита́ем и ублажа́ем.</p>
<p>Преподо́бне о́тче всебога́те,/ терпе́ние и́стинно, и любо́вь нелицеме́рну,/ и наде́жду неукло́нну,/ соверше́нное смире́ние/ во умиле́нии души́ стяжа́в,/ Боже́ственнаго Ду́ха храм был еси́,/ Его́же сия́ние чи́сто восприе́м,/ земны́м свет ви́ден был еси́ вторы́й/ жития́ чистото́ю.</p>
<p>Преподо́бне о́тче Богодухнове́нне,/ ле́та мно́га на земли́/ неявле́нием кры́емь,/ позна́н был еси́ Ду́хом/ во зна́мениих и чудесе́х/ благово́нием ми́ра,/ и́бо источи́л еси́ живу́щую све́тлость и святы́ню/ и Боже́ственнаго Ду́ха вои́стинну благода́ть/ лю́бящим тя показу́я.</p>
<p>
<red>Сла́ва, глас 6:</red>
</p>
<p>Преподо́бнии отцы́,/ во всю зе́млю изы́де веща́ние исправле́ний ва́ших,/ те́мже на Небесе́х обрето́сте мзду трудо́в ва́ших,/ де́монския полки́ погуби́сте/ и А́нгельския достиго́сте чи́ны,/ и́хже житию́ непоро́чно поревнова́сте./ Дерзнове́ние иму́ще ко Го́споду,/ мир испроси́те душа́м на́шим.</p>
<p>
<red>И ны́не, пра́здника, или́ Богоро́дичен.</red>
</p>
<p>
<red>А́ще не пра́зднуеши, Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Со́лнце омрачи́ся,/ на Кресте́ Тя пригвожде́на, Светода́вче, зря́щи,/ и земля́ стра́хом колеба́шеся,/ лю́дие же иуде́йстии ника́коже уще́дриша, беззако́ннии.</p>
<p>
<red>На стихо́вне Окто́иха.</red>
</p>
<p>
<red>А́ще пра́зднуеши, на стихо́вне стихи́ры святы́х, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Блаже́нства е́же вы́ше ума́ жела́я,/ вмени́л еси́, Боже́ственне,/ сла́дкую пи́щу —воздержа́ние,/ нищету́ же — бога́тство,/ нестяжа́ние — многоиме́ние и́стинное/ и смире́ние — в благосла́вие,/ те́мже и жела́ния е́же в ра́зуме получи́л еси́,/ в ски́ниях водворя́яся святы́х, Ону́фрие.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
<style name="color-red"/></p>
<p>Тече́ние по́стничества невозвра́тне соверши́л еси́/ и ве́ру соблю́л еси́,/ отту́ду же и вене́ц прия́л еси́, о́тче, пра́вды,/ его́же тебе́ угото́ва Христо́с,/ И́же по достоя́нию подая́ возме́здия/ и по́чести да́руя и воздая́ния в труде́х,/ Его́же и нас ны́не изба́вити от бед моли́.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Вся́кое сладостра́стие укроща́яй,/ те́ла отре́клся еси́, Богому́дре,/ огорча́яй чу́вство воздержа́ния труды́/ и жесто́кими пребыва́нии,/ терпе́нием же искуше́ний/ и стоя́нием кре́пким во обстоя́ниих,/ в ни́хже ме́сто безконе́чное прия́л еси́ наслажде́ние,/ и сла́дость несконча́емую,/ и ра́дость неизглаго́ланную.</p>
<p>
<red>Сла́ва, глас 6:</red>
</p>
<p>Е́же по о́бразу соблю́дше невре́дно,/ ум влады́ку на стра́сти губи́тельныя по́стнически утве́рждше,/ ко е́же по подо́бию, я́коже мо́щно, приидо́сте:/ му́жески бо естество́ пону́дивше,/ потща́вшеся ху́ждшее покори́ти лу́чшему/ и пло́ть порабо́тити ду́ху./ Те́мже мона́шествующих показа́стеся верх,/ гра́ждане пусты́ннии,/ благотеку́щих обучи́тели,/ пра́вило доброде́телей изве́стное,/ и ны́не на Небесе́х зерца́лом разре́шшимся/ чи́сте зри́те Святу́ю Тро́ицу,/ моля́щеся вку́пе о и́же ве́рою и любо́вию чту́щих вас.</p>
<p>
<red>И ны́не, пра́здника или́ Богоро́дичен.</red>
</p>
<p>
<red>А́ще не пра́зднуеши, Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>3ачатие Твое́ безсе́менное/ и рождество́ неизрече́нное помышля́ющи,/ удивля́юся зело́:/ ка́ко си́це, я́коже злоде́й,/ благоволи́л еси́ умре́ти, Сы́не? —/ Пречи́стая, пла́чущи, взыва́ше.</p>
<p>
<red>Тропа́рь, глас 4:</red>
</p>
<p>Бо́же оте́ц на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от/ но моли́твами их/ в ми́ре упра́ви живо́т наш.</p>
<p>
<red>Тропа́рь преподо́бнаго Ону́фрия, глас 1:</red>
</p>
<p>Жела́нием духо́вным пусты́ни дости́гл еси́,/ Богому́дре Ону́фрие,/ и, я́ко безпло́тен, в ней многоле́тне подвиза́лся еси́ трудолю́бие,/ соревну́я проро́ком Илии́ и Крести́телю,/ и, от руку́ а́нгельску Та́ин Боже́ственных наслади́вся,/ ны́не во све́те Святы́я Тро́ицы ку́пно с ни́ми весели́шися,/ моли́ спасти́ся нам,/ твою́ па́мять почита́ющим.</p>
<p>
<red>Тропа́рь преподо́бнаго Петра́, глас 4:</red>
</p>
<p>Мир оста́вил еси́, Пе́тре, Го́спода ра́ди своего́/ и крест восприи́м на ра́мо свое́,/ на го́ру дости́гл еси́ Афо́нскую,/ я́коже дре́вле фесви́тянин Илия́./ И в ней пребы́в поще́нием, и моли́твами, и бде́нием,/ Бо́га ми́лостива творя́,/ и Пречи́стую Богоро́дицу Моле́бницу предлага́я,/ сего́ ра́ди вопие́м ти:/ моли́ Христа́ Бо́га, да спасе́т ду́ши на́ша.</p>
<p>
<red>Кано́н Окто́иха еди́н, а́ще не пра́зднуеши, и святы́х два, на 8.</red>
</p>
<p>
<red>Кано́н Ону́фрия, глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Колесни́цы фарао́новы/ и си́лу его́ вве́рже в мо́ре Кре́пкий во бране́х;/ воспое́м пе́снь но́вую, я́ко просла́вися.</emphasis>
<style name="color-red"/>
</p>
<p>Зари́ трисве́тлыя осия́емь све́том,/ мра́ка мя исхи́ти смертоно́снаго согреше́ний/ твои́ми, о́тче, моли́твами, Ону́фрие,/ я́ко да пою́ па́мять твою́.</p>
<p>Ми́ра отве́ргся, прилепи́лся еси́ Христу́,/ пло́ть покори́л еси́ по́мыслу/ и прия́телище яви́лся еси́ Свята́го Ду́ха, о́тче Богому́дре Ону́фрие.</p>
<p>Столпо́м Боже́ственнаго све́та наставля́емь, Еги́пет оста́вил еси́ стра́стный,/ и к высоте́ дости́гл еси́ безстра́стия,/ и Бо́гу бесе́довал еси́.</p>
<p>
<red>Богоро́дичен:</red> Родила́ еси́ пре́жде Тебе́ ро́ждшагося из Отца́,/ пребыла́ же еси́ нетле́нна, и по рождестве́ Де́ва:/ те́мже Богоро́дицу Тя и́стинную испове́дуем, Препе́тая.
<style name="color-red"/></p>
<p>
<red>Ин кано́н преподо́бнаго Петра́. Творе́ние Ио́сифово, глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петский,/ я́ко просла́вися.</emphasis>
<style name="color-red"/>
</p>
<p>Друга́го тя нам Петра́ предлага́ет Це́рковь дне́сь,/ просвеща́юща, а на́ша мы́сли па́мятию твое́ю Боже́ственною, о́тче пребога́те.</p>
<p>Ка́ла страсте́й очи́щ о́чи у́мныя, преподо́бне,/ я́сно ви́дел еси́ безме́рную добро́ту Христа́ Царя́, тя просла́вльшаго.</p>
<p>Просия́в тебе́, Трисо́лнечнаго Божества́, преблаже́нне, невече́рний свет/ соде́ла тя чи́сто прия́телище Боже́ственных дарова́ний, о́тче Богому́дре.</p>
<p>
<red>Богоро́дичен:</red> И́же нас ра́ди из Тебе́, Де́во, в челове́ка премно́гою бла́гостию обо́лкся,/ преподо́бных собо́ры Того́ возлю́бльших препросла́влен е́сть.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утвержда́яй гром и созида́яй дух,/ утверди́ мене́, Го́споди, да Тя пою́ и́стинно/ и творю́ во́лю Твою́:/ я́ко не́сть свят, я́ко Ты, Бо́же наш.</emphasis>
<style name="color-red"/>
</p>
<p>А́нгельскому после́дуя зре́нию, пусты́ню дости́гл еси́/ и, воздержа́нием плотски́я сла́сти увяди́в,/ а́нгельски пожи́л еси́ в той, блаже́нне.</p>
<p>Насажде́но дре́во при исхо́дищих яви́вся воздержа́ния вод,/ во бла́го, о́тче, вре́мя благопло́дие доброде́телей/ я́ко вои́стинну по́дал еси́, Ону́фрие, дея́нием.</p>
<p>Всесве́тлая звезда́ вселе́нней от пусты́ни возсия́в,/ уясни́л еси́ ве́рных собо́ры заря́ми по́двигов благочести́вых,/ о́тче наш Ону́фрие преподо́бне.</p>
<p>
<red>Богоро́дичен:</red> Пра́отец разори́ла еси́ печа́ль,/ ра́дость нам ро́ждши, Жизнода́вца и Изба́вителя, Пресвята́я Богоро́дице,/ Его́же приле́жно моли́ спасти́ ста́до Твое́.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Утверди́ нас в Тебе́, Го́споди,/ Дре́вом умерщвле́н грех,/ и страх Твои́ всади́/ в сердца́ нас, пою́щих Тя.</emphasis>
<style name="color-red"/>
</p>
<p>Умертви́в я́же на земли́ у́ды, преподо́бне,/ поуче́нии оживи́л еси́ ду́шу Боже́ственными/ и получи́л еси́ ве́чную жи́знь и све́тлость.</p>
<p>Совокупи́лся еси́, я́ко до́бре пожи́в, с Вы́шними, преблаже́нне, ликостоя́нии,/ в безмо́лвии пребыва́я и на добро́ту Боже́ственную взира́я.</p>
<p>В гора́х я́ве скрыва́емь, челове́к совокупле́ния удали́лся еси́/ и ум ве́сь впери́л еси́ к Небе́сней добро́те, веселя́ся.</p>
<p>
<red>Богоро́дичен:</red> Пала́ту красну́ неизрече́ннаго бога́тства, Де́во, зна́юще,/ по до́лгу Тя сла́вим,/ спа́сшиися Рождество́м Твои́м, Всенепоро́чная.
<style name="color-red"/></p>
<p>
<red>Конда́к преподо́бнаго Петра́, глас 2.</red>
</p>
<p>
<red>Подо́бен:</red> Вы́шних ища́:
<style name="color-red"/></p>
<p>Удали́в себе́ челове́ческаго сожи́тельства,/ в пеще́рах ка́менных и разсе́линах пожи́л еси́,/ жела́нием Боже́ственным и любо́вию, Пе́тре, Го́спода твоего́,/ от Него́же вене́ц прия́л еси́./ Моли́ непреста́нно спасти́ся нам.</p>
<p>
<red>И́кос:</red>
</p>
<p>Мирски́х молв избе́г и бу́ри жите́йския,/ я́ко бе́гательны и уко́рны,/ непроходи́мая места́ дости́гл еси́/ и осо́бь, я́коже пти́ца, еди́н ле́та мно́га пожи́л еси́,/ в пеще́рах и про́пастех, и разсе́линах кры́яся,/ ко Го́споду взира́я и Того́ исполня́я повеле́ния;/ от Него́же прие́мь благода́ть, преподо́бне,/ я́ко со́лнце, о́тче, возсия́л еси́,/ моля́ непреста́нно о всех нас.</p>
<p>
<red>Седа́лен свята́го Ону́фрия, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Удали́лся еси́, преподо́бне, и в пусты́нях я́ве водвори́лся еси́,/ Го́спода, изба́вльшаго тя от лют, при́сно ожида́я./ Те́мже, благоугоди́в Влады́це, всеблаже́нне,/ прия́л еси́ нестаре́ющееся Небе́сное Ца́рство,/ в не́мже ны́не водворя́яся, помина́й чту́щия тя.</p>
<p>
<red>Слава, преподо́бнаго Петра, глас 1.</red> </p>
<p>
<red>Подо́бен:</red>
Гроб Твой, Спа́се:</p>
<p>Погре́бл еси́ страсте́й всевоста́ние умерщвле́нием пло́ти, свяще́нный о́тче,/ и жизнь безконе́чную по сме́рти прия́л еси́./ Те́мже <red>Днесь</red> Христо́ва Це́рковь пра́зднует твою́ досточу́дную па́мять,/ преподо́бных украше́ние.</p>
<p>
<red>И ны́не, пра́здника или́Богоро́дичен:</red> </p>
<p>Наста́ви нас на путь покая́ния,/ укло́ншияся при́сно к безпу́тием зол и Преблага́го прогне́вавшия Го́спода,/ Неискусобра́чная благослове́нная Мари́е,/ прибе́жище отчая́нных челове́ков, Бо́жие жили́ще.</p>
<p>
<red>Крестобогоро́дичен:</red> </p>
<p>Зря́щи Тя, Христе́, Всенепоро́чная Ма́ти ме́ртва, на Кресте просте́рта, вопия́ше:/ Сы́не Мой, собезнача́льне Отцу́ и Ду́ху,/ что неизрече́нное Твое́ сие́ смотре́ние,/ и́мже спасл еси́ пречи́стых рук Твои́х, Ще́дре, созда́ние.</p>
<p>
<red>Песнь 4</red>
</p>
<p>
<red>Ирмос:</red>
<emphasis>Услы́шах, Бо́же, слух Твой и убоя́хся,/ разуме́х дела́ Твоя́ и ужасо́хся, Го́споди,/ я́ко Твоего́ хвале́ния испо́лнь земля́.</emphasis>
<style name="color-red"/>
</p>
<p>Совле́к тле́нную греха́ ри́зу, о́тче,/ пра́вды, Ону́фрие, во оде́жду обле́клся еси́/ и внутрь черто́га всели́лся еси́.</p>
<p>Моли́твами непреста́нными свет Боже́ственнаго ра́зума/ собра́л еси́ в се́рдцы твое́м, о́тче наш,/ неразу́мия же отбе́гл еси́ мра́чныя ле́сти, Ону́фрие.</p>
<p>Те́сный ше́ствовав путь и приско́рбный на земли́, Богому́дре,/ к широ́кому дости́гл еси́/ и ра́дости испо́лнен Небе́сных наслажде́ний, преподо́бне.</p>
<p>
<red>Богоро́дичен:</red>
Спасе́ние Тя на вся́ко вре́мя и ме́сто призыва́ю:/ не пре́зри Мене́, Всенепоро́чная,/ Я́же Бо́га ро́ждшая, Изба́вителя вку́пе и Спа́са моего́.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
<style name="color-red"/></p>
<p>В гора́х и пеще́рах, му́дре, быва́я,/ Боже́ственное восхожде́ние в се́рдцы поло́ж,/ вся изсуши́л еси́ страсте́й то́ки Боже́ственною благода́тию.</p>
<p>Стреля́ния де́монов, и стрел, и ловле́ния до конца́ отбе́гл еси́,/ щито́м ве́ры, преподо́бне, покрыва́емь.</p>
<p>Пове́ржена при но́гу твое́ю льсти́ваго зми́я/ и смех ви́дяще, су́рово свире́пеющагося, Пе́тре всесла́вне,/ вели́чие Го́сподеви возсыла́ем.</p>
<p>
<red>Богоро́дичен:</red> Госпо́дь, из Тебе́ роди́вся, Госпоже́ Всенепоро́чная,/ облада́юща врага́ ми́ром изба́ви вся,/ преподо́бныя же, я́ко возлю́бльшия Сего́, возвели́чи.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Возсия́й ми, Го́споди, Свет повеле́ний Твои́х,/ я́ко к Тебе́ дух мой у́тренюет и пое́т Тя:/ Ты бо, еси́ Бог наш,/ и к Тебе́ прибега́ю, Царю́ ми́ра.</emphasis>
<style name="color-red"/>
</p>
<p>А́нгелом единожи́теля Пафну́тий обре́т в пусты́ни тя,/ вели́каго равноа́нгельнаго свети́льника,/ благоче́стно жития́ твоего́ всем яви́ исправле́ния, му́дре.</p>
<p>Возсия́ тебе́ Госпо́дь, Его́же от души́ вожделе́л еси́,/ безстра́стия Свет невече́рний, Ону́фрие,/ и мир в по́вестех непоро́чнаго жития́ твоего́ ве́сь просвети́л еси́, му́дре.</p>
<p>Я́ко благопропове́дуя, Ону́фрие блаже́нне, е́же прилепля́тися Бо́гу на́шему,/ на Того́ упова́ние от души́ возложи́л еси́/ и Того́ хвалу́ име́л еси́ во усте́х при́сно.</p>
<p>
<red>Богоро́дичен:</red> Возсия́й ми, Влады́чице, зарю́ ми́лости Твоея́,/ во тьме́ прегреше́ний мои́х су́щу, Де́во,/ и к све́ту наста́ви покая́ния, молю́ся, и спасе́ния жи́зни.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ина́го бо́га не зна́ем.</emphasis>
<style name="color-red"/>
</p>
<p>На го́ры честны́х за́поведей восте́к,/ я́коже Моисе́й, преподо́бне, ви́дел еси́ Бо́га я́ве,/ я́коже вмеща́л еси́,/ и, все́ми просве́щся душе́вными чу́вствы, вельми́ просла́вился еси́.</p>
<p>Манове́нии Боже́ственными при́сно удобря́емь, му́дре,/ пребы́л еси́ стра́сти вся́кия неприча́стен, Пе́тре,/ и безстра́стием, я́ко оде́ждею, обле́клся еси́, преподо́бне.</p>
<p>Ле́ты мно́гими сокрыва́емо те́ло твое́ в просвеще́ние на́ше яви́ся,/ источа́я ре́ки нам исцеле́ний и ми́ро благода́ти.</p>
<p>
<red>Богоро́дичен:</red> Свяще́нными гла́сы Тя, добро́ту Иа́ковлю, пое́м,/ пло́тски ро́ждшую ми́рови Свет, И́же от Све́та,/ просвеща́ющ преподо́бных собо́р.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Бу́ря мя помышле́ний пости́гши,/ во глубину́ низвлачи́т мя безме́рных грехо́в,/ но Ты, Упра́вителю Благи́й,/ предвари́в, упра́ви,/ я́ко проро́ка, и спаси́ мя.</emphasis>
<style name="color-red"/>
</p>
<p>Мра́зом померза́емей пло́ти твое́й,/ теплото́ю Ду́ха гре́яшеся твой дух;/ зно́ем же опаля́емь, му́дре,/ роса́ прохлажда́ше Небе́сная тя благода́тию.</p>
<p>Ходя́щу ти в пусты́ни, от Бо́га предвожда́лся еси́, сла́вне, светозаре́нием,/ та́мо хотя́щаго све́та приити́ тя ны́не пропису́я/ и сла́ву, при́сно пребыва́ющую.</p>
<p>В верте́пе роди́выйся и на руку́ ста́рца я́ко Младе́нец прияти́ сподо́блься,/ младе́нствующа де́лы благи́ми, ста́рца в верте́пе тя учиня́ет к лу́чшим.</p>
<p>
<red>Богоро́дичен:</red> Бе́здну ми́лости ро́ждшая,/ страсте́й мои́х бе́здну пучи́ною щедро́т Твои́х пото́пльши,/ ту́чу от души́ пода́ждь ми слез, Богороди́тельнице Всенепоро́чная.</p>
<p>
<red>Ин</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
<style name="color-red"/>
</p>
<p>Утве́рждься кре́постию Ду́ха,/ всю вра́жию кре́пость смири́л еси́/ и, победи́тель быв, ко Христу́ венцено́сец восте́кл еси́.</p>
<p>Стопа́м после́дуя был еси́, преподо́бне, Петру́ верхо́вному, ка́меню ве́ры,/ его́же и зва́ние име́л еси́/ и ве́рою бога́тно обогати́лся еси́.</p>
<p>По́двигом Боже́ственным подвиза́лся еси́, о́тче,/ и веру подо́бно соблю́л еси́,/ про́чее тебе́ предлежи́т до́браго де́лания вене́ц.</p>
<p>
<red>Богоро́дичен:</red> Во утро́бу Твою́ всели́ся, и все челове́ческое существо́ обожи́,/ и преподо́бных, Чи́стая, мно́жество свяще́нно привлече́.
<style name="color-red"/></p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Сия́нием Ду́ха Пресвята́го,/ Богому́дре, просве́щся,/ оста́вил еси́ я́же в житии́ молвы́,/ пусты́ню же дости́гл есй, преподо́бне о́тче,/ возвесели́л еси́ и́же над все́ми Бо́га и Зижди́теля,/ сего́ ра́ди прославля́ет тя Христо́с, блаже́нне,/ вели́кий Дарода́тель.  </p>
<p>
<red>И́кос:</red>
</p>
<p>Кто изрече́т твоя́ по́двиги, всеблаже́нне?/ Или́ кто от земноро́дных досто́йно похва́лит твое́ житие́, Ону́фрие о́тче?/ Я́коже безпло́тен, пожи́л еси́, бы́лии пита́емь,/ пи́щу же име́л еси́ Христа́ Бо́га,/ на Него́же твою́ наде́жду положи́л еси́,/ наг ходя́ в пусты́нях, сту́день и мраз, я́ко безпло́тен, терпя́./ Сего́ ра́ди Той тя свети́льника показа́, блаже́нне, вели́кий Дарода́тель.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Глагола́вый на горе́ с Моисе́ом/ и о́браз де́вства явле́й в купине́,/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>На горе́ Илию́ препита́вый вра́ном,/ Той тебе́ А́нгелом пи́щу посыла́ет,/ тя велича́я, преподо́бне, Того́ возвели́чившаго.</p>
<p>Я́коже фи́никс, при исхо́дищих прозя́б водны́х воздержа́ния,/ пи́щу име́л еси́ фи́ники,/ пита́вся пи́щею боле́зней твои́х.</p>
<p>Виде́нии разширя́яся, о́тче,/ боле́зньми пита́лся еси́ воздержа́ния/ и ны́не получи́л еси́ Го́рнее благопита́ние, Ону́фрие.</p>
<p>
<red>Богоро́дичен:</red> И́же во чре́во Де́вы всели́выйся и сие́ небе́с ши́рши показа́вый,/ благослове́н еси́, Го́споди, Бо́же оте́ц на́ших.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Те́лу злато́му прему́дрыя де́ти не послужи́ша,/ и в пла́мень са́ми поидо́ша,/ и бо́ги их обруга́ша,/ среди́ пла́мене возопи́ша, и ороси́ я А́нгел:/ услы́шася уже́ уст ва́ших моли́тва.</emphasis>
<style name="color-red"/>
</p>
<p>Тве́рдым по́мыслом на ра́мо крест взем, распе́ншемуся после́довал еси́,/ я́ко мона́х освяще́н, опаля́я, я́ко хвра́стие, стра́сти/ и вопия́, преблаже́нне:/ благослове́н еси́, Го́споди, Бо́же оте́ц на́ших.</p>
<p>Тя, ле́ты мно́гими сокрове́на, я́ко сокро́вище,/ явля́ет та́йно Боже́ственное Сло́во, Пе́тре преподо́бне, в явле́нно снабде́ние/ всем, вта́йне стяжа́вшим грехо́вныя скве́рны,/ явле́нна тя моли́твенника, ка́ющимся я́сно.</p>
<p>Благово́нно Христу́ обе́том доброде́телей яви́ся кажде́ние,/ ми́ро излива́емо благово́нно от честны́х моще́й твои́х/ всем зря́щим во удивле́ние излива́я:/ с пло́тию бо а́нгельское житие́ пожи́л еси́.</p>
<p>
<red>Богоро́дичен:</red> Красну́ обре́т и добру́ в жена́х Тя, Пресвята́я,/ прекра́сное Сло́во всели́ся в пресвято́е чре́во Твое́,/ вся ли́ки преподо́бных осве́щ, зову́щия:/ благослове́н еси́, Го́споди, Бо́же оте́ц на́ших.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Земля́ и вся, я́же на ней,/ мо́ре и вси исто́чницы,/ небеса́ небе́с, свет и тьма́, мраз и зной,/ сы́нове челове́честии,/ свяще́нницы, благослови́те Го́спода/ и превозноси́те Его́ во ве́ки.</emphasis>
<style name="color-red"/>
</p>
<p>Зе́млю до́льную премину́в, Небе́сную стяжа́л еси́ жи́знь,/ и Безпло́тных лико́м счи́слился еси́, нося́ пло́ть, Ону́фрие блаже́нне,/ и зе́млю кро́тких насле́довал еси́, ю́же тебе́ подаде́ Христо́с во ве́ки.</p>
<p>Сле́зныя ка́пли гаси́ло стяжа́л еси́ вои́стинну стра́стным разгоре́нием/ и любо́вию огня́ Боже́ственнаго росе́ совокупи́лся еси́ безстра́стия,/ Христу́ Бо́гу на́шему,/ те́мже тя чтим, Ону́фрие Богому́дре.</p>
<p>А́нгельскому житию́ поревнова́вша непреста́нными моли́твами,/ руко́ю А́нгела Свои́м та́йнам прича́стника, о́тче, Христо́с тя показа́,/ Вели́каго Сове́та вои́стинну А́нгел, Его́же превозно́сим во ве́ки.</p>
<p>
<red>Богоро́дичен:</red> Земле́ свята́я, из Нея́же Христо́с прозябе́, клас жи́зни,/ и иста́явшее гла́дом назда́ челове́ческое естество́ дре́вния зло́бы, Богома́ти Всенепоро́чная,/ те́мже Тя пое́м во ве́ки.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода/ и превозноси́те во вся ве́ки.</emphasis>
<style name="color-red"/>
</p>
<p>Блаже́нства Боже́ственнаго сподо́бился еси́ вои́стинну, Пе́тре Богому́дре, во́лею обнища́в/ и всегда́, му́дре, пла́кав, и, кро́ток быв,/ насле́дил еси́ зе́млю кро́тких.</p>
<p>Бодр име́я по́мысл, успи́л еси́ страсте́й воста́ния/ и, усну́в, сон до́лжный ны́не пра́ведным, всем, пребога́те, неусыпа́ющ яви́лся еси́,/ тя чту́щим моли́твенник.</p>
<p>Зимо́ю и ва́ром, му́дре, победи́в зи́му де́монскую,/ духо́вною теплото́ю потребля́еши я́ве/ и стра́сти умерщвля́еши теле́сныя, безстра́стия облиста́я сия́нием.</p>
<p>В горе́ Афо́нстей всели́лся еси́,/ я́коже на Карми́льстей иногда́, Пе́тре Богому́дре, Фесви́тянин Илия́,/ в безмо́лвии Бо́га усе́рдно ища́й, досточу́дне,/ и Сего́ зре́ния, я́ко преподо́бен, сподо́бился еси́.</p>
<p>
<red>Богоро́дичен:</red> Уны́л име́я по́мысл и ду́шу, сластьми́ отягче́ну,/ к Тебе́ прибега́я, Богороди́тельнице Чи́стая, вопию́ Ти:/ воздви́гни и спаси́ мя, отча́яннаго и осужде́ннаго.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Я́ко сотвори́ Мне вели́чие Си́льный,/ и свя́то и́мя Его́,/ и ми́лость Его́ в род и род боя́щимся Его́.</emphasis>
<style name="color-red"/>
</p>
<p>Взира́нии непреста́нными, я́же к Бо́гу, о́тче Богому́дре, обожа́емь,/ прича́стием Его́ был еси́ бог/ и, со А́нгелы служа́, Сего́ сла́виши при́сно.</p>
<p>Умертви́в пло́ть, победи́л еси́ врага́,/ преста́вился еси́ к невече́рней зари́,/ Небе́сных благ ты насле́дник быв, о́тче Ону́фрие.</p>
<p>Любо́вию творя́щих святы́й твой пра́здник/ от вся́каго треволне́ния страсте́й мольба́ми твои́ми избавля́й при́сно,/ я́ко дерзнове́ние обре́т у Спа́са, Ону́фрие.</p>
<p>
<red>Богоро́дичен:</red> Наде́жду Тя и сте́ну стяжа́вше, Пречи́стая,/ упова́ем улучи́ти блага́я моли́твами Твои́ми, Чи́стая,/ я́же обеща́ Христо́с, воплоти́выйся из Тебе́ нас ра́ди.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
<style name="color-red"/>
</p>
<p>Кре́постию и держа́вою Христо́с Бог тя препоя́сав,/ укрепи́ победи́ти хи́трости де́монския, пребога́те,/ я́ко возлю́бльша Сего́ от всего́ се́рдца и души́./ Сего́ ра́ди тя ве́рою ублажа́ем и любо́вию.</p>
<p>Яви́лся еси́ в до́му Госпо́дни, я́ко ма́слина, Богому́дре,/ еле́ем по́тов твои́х на́ша умаща́я ли́ца,/ творя́щих твой сей сла́вный и Боже́ственный пра́здник,/ мона́хов украше́ние, преподо́бных верхо́вник.</p>
<p>Твое́ пресла́вное, источи́вшее, всесла́вный Пе́тре, те́ло/ благово́нно и красно́ ми́ро, ве́рныя благово́ния испо́лни,/ благово́ние бо Бо́гу и жив, и по кончи́не я́ве показа́лся еси́./ Те́мже тя досто́йно ублажа́ем.</p>
<p>Освяще́нный Го́споду Бо́гу на́шему сосу́де,/ му́чеником, и апо́столом, и А́нгелом собесе́дниче,/ о всех моли́, ве́рою тя чту́щих на земли́,/ да обря́щем вси согреше́ний оставле́ние.</p>
<p>
<red>Богоро́дичен:</red> Пощади́ мя, Го́споди, пощади́, егда́ хо́щеши ми суди́ти,/ и не осуди́ мене́ во о́гнь, ниже́ я́ростию обличи́ши мене́,/ мо́лит Тя Де́ва, Тебе́ ро́ждшая, Христе́,/ и а́нгельстии собо́ри, и преподо́бных совокупле́ния.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>А́нгельстии удиви́шася чи́ни твои́м по́двигом,/ я́же в пусты́ни твори́л еси́, Ону́фрие Богоно́се:/ три бо к шести́десятим ле́та, о́тче, пости́лся еси́./ И ны́не, всеблаже́нне преподо́бне, со Христо́м ца́рствуеши в непроходи́мыя ве́ки.</p>
<p>
<red>Сла́ва, свята́го Петра́, Подо́бен то́йже:</red>
</p>
<p>Петру́ тезоимени́таго верхо́вному вси по́стников похвалу́/ и преподо́бных сла́ву, столпа́ Небе́снаго, цве́та афо́нскаго/ велегла́сно пе́сньми почти́м по до́лгу,/ я́ко моли́твенника нам всем.</p>
<p>
<red>Богоро́дичен:</red>
</p>
<p>Богоро́дицу Тя вои́стинну испове́дуем, Влады́чице, Тебе́ ра́ди спа́сшиися,/ и́бо Бо́га неизрече́нно родила́ еси́, разру́шшаго Кресто́м сме́рть/ и к Себе́ привле́кша преподо́бных собо́ры,/ с ни́миже Тя восхваля́ем, Де́во.</p>
<p>
<red>На хвали́тех стихи́ры, глас 8:</red>
</p>
<p>На Не́бо теку́щую всед колесни́цу, чу́дне, доброде́телей/ дости́гл еси́ краегра́дия по́стничеством,/ из пусты́ни смотря́я Вы́шняго Иерусали́ма преми́рная,/ и я́же от трудо́в и по́двигов досто́йныя по́чести восприе́м,/ с Небе́сными ра́дуешися чинонача́лии, преблаже́нне,/ ве́чных благ насле́дник и Ца́рствия жи́тель быв,/ но моли́ся, Богоно́сне Ону́фрие, Спа́су всех,/ умири́ти мир и спасти́ ду́ши на́ша.</p>
<p>По́двига неле́ностно тве́рдостию, блаже́нне, защити́вся/ и благода́тию духо́вною вооружи́вся,/ Амали́ка победи́л еси́,/ вся́кия еги́петския тьмы́ ополче́ние, и, по́мысл очи́стив,/ и́же на высоту́, блазни́теля обличи́л еси́,/ победоно́сец яви́лся еси́ на ду́хи, преблаже́нне,/ и снасле́дник Христо́в яви́ся,/ Безпло́тных подража́тель быв,/ но моли́ся, Богоно́сне Ону́фрие, Спа́су всех/ умири́ти мир и спасти́ ду́ши на́ша.</p>
<p>Вре́менных предзря́, до́льных взыску́я, Богому́дре,/ высо́кая и пребыва́ющая возлюби́л еси́ Боже́ственным раче́нием,/ крест бо свой поне́сл еси́ на ра́ме ева́нгельски/ и Бо́га возлюби́л еси́,/ поще́нием му́жески победи́в бесо́вския полки́,/ с Небе́сными весели́шися ли́ки, я́коже непобеди́м/ и пречи́стый храм, жела́я безконе́чныя жи́зни сподо́битися, был еси́,/ но моли́ся, Богоно́сне Ону́фрие, Спа́су всех,/ умири́ти мир и спасти́ ду́ши на́ша.</p>
<p>Взыска́л еси́, Богоно́сне, ви́дети Госпо́дню красоту́/ и еди́н Тому́ Еди́ному бесе́довати вожделе́л еси́,/ те́мже мир оста́вил еси́,/ бе́гая и пребыва́я в пусты́нях и гора́х,/ и, в Христа́ обле́кся, небре́гл еси́ о ри́зе,/ нетле́ния ри́зу себе́ самому́ соде́ловая,/ с не́юже же возше́л еси́ в Небе́сный черто́г,/ ве́чно ра́дуяся, Ону́фрие преподо́бне.</p>
<p>
<red>Сла́ва, глас 6:</red>
</p>
<p>Дне́сь вели́кий свети́льник,/ основа́ние пусты́нных, верх преподо́бных,/ пра́вило и́ночествующих,/ А́нгел земны́й и Небе́сный челове́к,/ вели́кий Ону́фрий от земны́х к Небе́сным пресла́вно прехо́дит,/ а́нгельскими чи́нми дориноси́м./ Те́мже и мы, соше́дшеся в па́мять его́,/ псалмы́ и пе́сньми духо́вными Христа́ воспева́ем,/ И́же та́ко того́ по досто́инству просла́вльшаго,/ и мо́лимся: того́ моли́твами да спасе́т ду́ши на́ша,/ я́ко Человеколю́бец.</p>
<p>
<red>И ны́не, Богоро́дичен:</red>
</p>
<p>Преложе́ние скорбя́щих,/ премене́ние боля́щих еси́, Богоро́дице Всепе́тая,/ спаси́ оби́тель и лю́ди,/ бори́мых умире́ние,/ обурева́емых тишина́,/ еди́на Предста́тельница ве́рных.</p>
<p>
<red>А́ще не пра́зднуеши, на стихо́вне Окто́иха.</red>
</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вники вас почита́ем, отцы́ всечестни́и,/ и́миже мы вои́стинну стезю́ пра́вую ше́ствовати позна́хом./ Блаже́нни есте́ Христу́ рабо́тавшии/ и вра́жию низложи́вшии си́лу,/ Госпо́дни уго́дницы,/ А́нгелом святы́м соприча́стницы,/ с ни́миже моли́теся Го́сподеви/ поми́ловатися душа́м на́шим.</p>
<p>
<red>Крестобогоро́дичен.</red>
</p>
<p>
<red>Подо́бен:</red> О, пресла́внаго чудесе́:</p>
<p>Ю́ница нескве́рная,/ Юнца́ ви́дящи, на Дре́ве/ пригвожда́ема во́лею,/ рыда́ющи жа́лостне,/ увы́ Мне, — вопия́ше, —/ Люби́мейшее Ча́до!/ Что Ти сонм воздаде́ безблагода́тный евре́йский,/ хотя́ Мя обезча́дствовати/ от <red>Тебе</red>́, Вселюбе́зне?</p>
<p>
<red>НА ЛИТУРГИ́И</red>
</p>
<p>
<red>Блаже́нны, от кано́на Петра́, пе́снь 3-я, и Ону́фрия, пе́снь 6-я. Проки́мен, глас 7:</red> Честна́ пред Го́сподем/ сме́рть преподо́бных Его́.
<red>Стих:</red>
Что возда́м Го́сподеви:
<red>Апостол к Гала́том, зача́ло 213.</red>
Аллилу́ия,
<red>глас 6:</red>
Блаже́н муж, боя́йся Го́спода:
<red>Стих:</red>
Си́льно на земли́ бу́дет:
<red>Ева́нгелие от Матфе́я, зача́ло 43. Прича́стен:</red>
Ра́дуйтеся, пра́веднии, о Го́споде:</p>
<p>
<red>Моли́тва</red>
</p>
<p>О преизя́щный и превели́кий пустынножи́телю, преподо́бне о́тче Ону́фрие! Похваля́ю твоя́ неизрече́нная чудотворе́ния и житие́ пресве́тлое, е́же еси́ препроводи́л от ю́ности твоея́ да́же и до ста́рости: никто́же бо изчести́ возмо́жет терпе́ний и по́двигов твои́х, прече́стне. Удиви́ся преподо́бный Пафну́тий твоему́ жесто́кому, е́же в пусты́ни, житию́, вку́пе же и зело́ возра́довася, обре́т тя еди́наго толи́ких по́двигов и соверше́нства су́ща о́браз. Сего́ ра́ди и по́длинно испыта́ о труде́х твои́х святы́х и о е́же коли́ко име́л еси́ вре́меннаго жития́. Те́мже и написа́, я́ко шестьдеся́т лет и три в трудолю́бии пребыва́я, в наготе́ претерпева́я мраз и зной, в глубо́цей пусты́ни со зверьми́ и пти́цы обита́я, моли́твы непреста́нно творя́, пожи́л еси́. Сего́ ра́ди ны́не ра́дость тебе́ приношу́ от недосто́йных усте́н мои́х, преподо́бне о́тче, преподо́бному Пафну́тию ра́досте вели́кая: сподо́бися бо при кончи́не со львы́ послужи́ти тебе́, погребсти́ те́ло твое́ и с тобо́ю на Небеси́ жи́ти, Илии́ Фесви́тянину ревни́телю, Иоа́нну Крести́телю насле́дниче, дру́же Христо́в и снасле́дниче и́стинный, Еги́пту у́мная красото́, фиве́ом вели́кое свети́ло, Ливи́и кра́сная добро́то, фи́никсе краснопроцвета́ющий, орле́ высокопа́рный, лета́ющий в поднебе́сная, на Небесе́х гражда́нство обреты́й, иде́же и водвори́ся у Престо́ла Влады́ки сла́вы, с два́десять четы́рьми ста́рцы жили́ще обреты́й, с ни́ми же и пребыва́еши. И ны́не молю́ тя, пречу́дный граждани́не Небе́сный, святы́х лико́в А́нгельских совсе́льниче: услы́ши мя, гре́шнаго и недосто́йнаго раба́ твоего́, в час сей и приими́ сие́ ма́лое моле́ние мое́, вели́кий засту́пниче, ско́рый помо́щниче притека́ющим к тебе́ усе́рдно; загла́ди рукописа́ние дел мои́х скве́рных и нечи́стых, я́же держа́т де́монския полки́, покры́й мя твои́м заступле́нием, причти́ мя ко угото́ванному ме́сту моли́твами твои́ми и сподо́би мя Вы́шняго Иерусали́ма, и́бо по Преблагослове́нней Влады́чице на́шей Богоро́дице и Присноде́ве Мари́и тебе́ между́ тепле́йшими помо́щниками и засту́пниками мои́ми почита́ю. Присеща́еши бо и дае́ши ру́ку по́мощи припа́дающим к тебе́ в хра́ме твое́м повсю́ду. Те́мже и аз, недосто́йный, ны́не тебе́ молю́ся и призыва́ю: умоли́ Ми́лостиваго Бо́га, да отпу́стит ми вся прегреше́ния моя́ во́льная и нево́льная, сотворе́нная вся зла́я дела́ моя́ и да изба́вит мя твои́м предста́тельством от ве́чных мук, научи́т мя твори́ти до́брая дела́, наста́вит мя на пу́ть ко спасе́нию и́стинному и сподо́бит мя ку́пно ра́дости ве́чныя наслади́тися со все́ми святы́ми ны́не, и при́сно, и во ве́ки веко́в. Ами́нь.
<style name="color-red"/></p>
</section>
