<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бных Андрони́ка, Са́ввы, Алекса́ндра, Дании́ла и Андре́я Моско́вских</p>
</title>
<p>
<red>НА ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 6, глас 1.</red> </p>
<p>
<red>Подо́бен:</red> О, ди́вное чу́до:
<style name="color-red"/></p>
<p>О, ди́вное чу́до!/ неве́дущии и́стины просвеща́ются,/ и немощни́и душе́ю укрепля́ются,/ весели́ся, гра́де Москва́,/ возопии́м, ве́рнии, приходя́ще ко хра́му Бо́га и Спа́са на́шего,/ преподо́бнии отцы́, ра́дуйтеся,/ хода́тайством ва́шим Госпо́дь/ подае́т ми́ру ве́лию ми́лость.</p>
<p>О, ди́вное чу́до!/ кора́бль в пучи́не бу́рею не потопля́ется,/ и по обе́ту устрое́ние оби́тели быва́ет,/ весели́ся, гра́де Москва́,/ возопии́м, ве́рнии, преподо́бных Андрони́ка, Са́вву и Алекса́ндра иму́ще предста́телей,/ всеблаже́ннии отцы́, ра́дуйтеся,/ моли́твами ва́шими Госпо́дь/ подае́т ми́ру ве́лию ми́лость.</p>
<p>Ди́вны дела́ Твоя́, Го́споди:/ хотя́й вообрази́тися ико́нным писа́нием/ и от земли́ к Не́бу ум наш возвести́,/ яви́л еси́ святы́я иконопи́сцы,/ богодохнове́нными сия́ющия чудесы́,/ преподо́бнии Дании́ле и Андре́е, ра́дуйтеся,/ ико́нами ва́шими Госпо́дь/ подае́т ми́ру ве́лию ми́лость.</p>
<p>
<red>И́ны стихи́ры, глас 4:</red>
</p>
<p>Егда́ в пра́здник Све́тлаго Воскресе́ния/ преподо́бнии Дании́л и Андре́й/ боже́ственныя ико́ны созерца́ху,/ тогда́ ра́дости и све́тлости исполня́хуся,/ ум вознося́ще к Боже́ственному све́ту,/ иде́же ны́не ликовству́юще,/ моли́те о душа́х на́ших.</p>
<p>Егда́ хотя́ше Дании́л/ жития́ земна́го разреши́тися,/ узре́ возлю́бленнаго ему́ Андре́я,/ пре́жде преста́вльшагося к Бо́гу,/ призыва́юща его́ в Небе́сное блаже́нство,/ тогда́ в ра́дости дух свой Го́споду предаде́,/ Ему́же ны́не ку́пно, отцы́ преподо́бнии, предстоя́ще,/ моли́те о душа́х на́ших. Прему́дрости тала́нт умно́живше, пребога́тии,/ ра́дости сподо́билися есте́ Го́спода своего́,/ Ему́же ны́не предстоя́ще,/ сою́зом любве́ связу́еми/ и испо́лнены благода́тию Боже́ственнаго све́та,/ моли́те о душа́х на́ших.</p>
<p>
<red> </red>
</p>
<p>
<red>Сла́ва, глас 6:</red>
</p>
<p>Естество́м неопи́санный Бог/ милосе́рдия ра́ди безме́рнаго/ отце́м, проро́ком, патриа́рхом и царе́м/ в се́нех и о́бразех явля́шеся,/ ны́не же благоизво́ли на всечестны́х ико́нах/ преподо́бными иконопи́сцы изобража́тися,/ поне́же по́честь ико́нная на первообра́зная прехо́дит,/ и ра́ди такова́го изображе́ния/ трисвята́я песнь Пресвяте́й, и Единосу́щней, и Животворя́щей Тро́ице/ на земли́ прино́сится.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне. И чте́ния преподо́бническая.</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:
<style name="color-red"/></p>
<p>От Царьгра́да к Москве́/ со сла́вою прино́сится Спа́сов о́браз,/ в мо́ри чудеса́ творя́,/ моли́твами преподо́бнаго Андрони́ка/ освяща́ется Ру́сская земля́.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дом Спа́са воздви́гл еси́,/ Андрони́че пресла́вне,/ те́мже и всели́ся в тя Спас/ со Отце́м и Святы́м Ду́хом,/ сотворя́я дом в души́ твое́й.</p>
<p>
<red>Стих: </red> Честна́ пред Го́сподем/ смерть преподо́бных Его́.</p>
<p>Победи́тель муже́й нарече́ся,/ победи́тель страсте́й яви́ся,/ Андрони́к да восхва́лится <red>Днесь</red>,/ той бо мо́лит Спа́са Христа́/ изба́витися нам страсте́й.</p>
<p>
<red>Сла́ва, глас и подо́бен то́йже: </red>
</p>
<p>От оте́чества и оби́тели свята́го Се́ргия/ бя́ше блаже́нный Андрони́к/ и на Небесе́х обрете́ оби́тель ку́пно с ним,/ иде́же мо́лится ко Пресвяте́й Тро́ице/ спасти́ся душа́м на́шим.</p>
<p>
<red>И ны́не, глас и подо́бен то́йже:</red>
</p>
<p>О, сла́дкаго Твоего́ гла́са,/ Ма́ти Христа́ моего́!/ О, чу́дныя любве́ и Твоего́ посеще́ния, Влады́чице!/ О, неизрече́ннаго Твоего́ обеща́ния,/ е́же с на́ми пребыва́ния.</p>
<p>
<red>Тропа́рь, глас 2:</red>
</p>
<p>Плоды́ доброде́телей на земли́ прине́сше,/ преподо́бнии отцы́,/ в Небе́сных черто́зех ны́не благоуха́ете, я́ко ра́йстии цве́ти,/ и лице́м к лицу́ зри́те Пресвяту́ю Тро́ицу,/ Ю́же дерзнове́нно моли́те/ спасти́ся душа́м на́шим.</p>
<p>
<red>Ин тропа́рь, глас 8:</red>
</p>
<p>От ю́ности свое́й, преподо́бнии отцы́ Андрони́че и Са́вво,/ в пусты́ни всели́стеся Се́ргия вели́каго,/ того́ житию́ после́дующе,/ плоды́ смире́ния и послуша́ния возрасти́ли есте́,/ сего́ ра́ди сподо́бившеся бы́ти строи́тели и первонача́льники/ обе́тныя оби́тели святи́теля Алекси́я,/ с ни́мже испроси́те у Христа́ Бо́га ве́рным лю́дем здра́вие и спасе́ние/ и душа́м на́шим ве́лию ми́лость.</p>
<p>
<red>Ин тропа́рь, глас 1:</red>
</p>
<p>Безмо́лвие от ю́ности возлюби́в,/ на го́ру Ма́ковец прише́л еси́, Андрони́че блаже́нне,/ оби́тель о́бщаго жития́ устро́ил еси́ в земне́м гра́де Москве́,/ во оби́тели Небе́снаго гра́да ны́не ликовству́еши,/ моли́ся Христу́ Бо́гу/ спасти́ся душа́м на́шим.</p>
<p>
<red>И ны́не, Богоро́дичен по гла́су тропаря́.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 4:</red>
</p>
<p>Свети́льницы пресве́тлии и́стины Христо́вы,/ мир просвети́сте по́двиги и труды́ ва́шими,/ отцы́ преподо́бнии, моли́те Бо́га и Спа́са на́шего/ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Де́во Всенепоро́чная, Я́же Пресу́щнаго Бо́га ро́ждшая,/ со преподо́бными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p>
<red>По 2-м стихосло́вии седа́лен, глас 8:</red>
</p>
<p>Услы́шавше сло́во Ева́нгельскаго уче́ния, отреко́стеся плотски́х дел Христа́ ра́ди/ и духо́внии яви́стеся лю́дем води́телие,/ мона́хом же о́браз пра́вости, преподо́бнии отцы́,/ моли́те ми́лостиваго Бо́га и Спа́са на́шего/ грехо́в оставле́ние пода́ти/ чту́щим любо́вию святу́ю па́мять ва́шу.</p>
<p>
<red>Сла́ва, и ны́не, Богоро́дичен:</red>
</p>
<p>Се Тебе́ ро́ди родо́в сла́вят, я́коже прорекла́ еси́, Отрокови́це,/ Созда́теля бо всех была́ еси́ пала́та и Боже́ственный храм,/ в не́мже всели́ся Вы́шний и пло́тию обложи́ся, да спасе́т нас.</p>
<p>
<red>По полиеле́и седа́лен, глас 6:</red>
</p>
<p>Егда́, преподо́бнии, к Боже́ственному жела́нию ум свой впери́сте,/ тогда́ оста́вили есте́ вся до́лу влеку́щая мудрова́ния/ и, я́ко до́брии и блази́и раби́, да́нный вам от Го́спода тала́нт/ по́двиги и труды́ свои́ми во сто крат умно́жили есте́./ Сего́ ра́ди бога́тство неотъе́млемое на Небесе́х стяжа́вше, отцы́ преподо́бнии,/ моли́те Спа́са Христа́ пода́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая Ма́ти Христа́ моего́,/ Хода́таице, и Засту́пнице, и кре́пкая Помо́щнице ро́ду челове́ческому,/ бу́ди и нам Хода́таица и Моли́твенница к Сы́ну Своему́ и Бо́гу на́шему,/ я́ко да при́зрит на свято́е ме́сто сие́,/ е́же и возложе́но есть в похвалу́ и честь пречи́стаго о́браза Его́.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 105. (Зача́ло же 43-е чти на моле́бне).</red> </p>
<p>
<red>По 50-м псалме́ стихи́ра, глас 6:</red>
</p>
<p>Преподо́бнии отцы́,/ сою́зом любве́ связу́емии,/ приими́те моле́бных рук на́ших воздея́ние/ и, я́коже до́брии и блази́и раби́ Госпо́дни,/ моли́те Христа́ Спа́са мир просвети́ти/ по́двиги, тру́ды и моли́твами ва́шими.</p>
<p>
<red>И́на стихи́ра по 50-м псалме́, глас 6.</red>
</p>
<p>
<red>Подо́бен:</red> Егда́ преставле́ние:
<style name="color-red"/></p>
<p>Егда́ Дании́л разболе́ся/ и в коне́чном дыха́нии бысть,/ ви́де своего́ спо́стника Андре́я во мно́зе сла́ве,/ с ра́достию призыва́юща его́ в ве́чное блаже́нство и реку́ща:/ о Дании́ле, наста́вниче мой!/ Блаже́н путь, в онь же и́деши, бра́те, <red>Днесь</red>,/ я́ко угото́вася тебе́ ме́сто поко́я./ Но, о спо́стниче мой!/ моли́ся приле́жно Влады́це Христу́,/ да поми́лует тя и в коне́чный час сме́ртный.</p>
<p>
<red>Кано́н, сло́жен от жити́й преподо́бнаго Епифа́ния Прему́драго и священнои́нока Пахо́мия Логофе́та. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Ди́вному Бо́гу вели́чия принесе́м,/ и великоле́пно с на́ми/ да воспое́т земля́ и не́бо/ я́сно сла́ву Его́.</emphasis>
</p>
<p>
<red>Припев:</red> Преподо́бнии отцы́, моли́те Бо́га о нас. Андрони́че преподо́бне, по́мощь пода́й уму́ моему́/ просла́вити тя сло́вом,/ да и про́чии ви́дят сла́ву, е́юже украси́ тя Бог на земли́.</p>
<p>Возлюби́л еси́ Боже́ственное безмо́лвие па́че молвы́ челове́ческия,/ молча́ние па́че слове́с,/ кро́тость па́че де́рзости, Андрони́че блаже́нне.</p>
<p>От ю́ности, преподо́бне Андрони́че,/ кро́ткаго учи́теля благоразу́мный учени́к яви́ся,/ во вся́цем воздержа́нии, моли́тве и безмо́лвии пребыва́я.</p>
<p>
<red>Богоро́дичен: </red> Исцели́, Благода́тная, я́звы души́ мое́й,/ уврачу́й попече́нием те́плым,/ ны́не проше́ния услы́ши и Сама́ заступи́.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Утверди́ мя, Го́споди, си́лою кре́стною/ и да́руй мне се́рдце чи́стое,/ да о Тебе́ хвалю́ся, Бла́же.</emphasis>
</p>
<p>Прови́дев преподо́бный Се́ргий твое́ послуша́ние,/ повеле́ ти еди́ному жи́ти в ке́ллии,/ зело́ бо возлюби́л еси́ безмо́лвие, Андрони́че блаже́нне.</p>
<p>В но́щех воздвига́ше ру́це твоя́ во свята́я/ и благословля́ше Го́спода, преподо́бне Андрони́че,/ днем же в послуша́ниих пребыва́л еси́.</p>
<p>Зря святы́й Се́ргий доброде́тель, в тебе́ множа́щуюся, преподо́бне Андрони́че,/ зело́ Бо́га моля́ше,/ да да́рует ти кре́пость до конца́ соверши́ти тече́ние.</p>
<p>
<red>Богоро́дичен: </red> Искорени́ бесо́в лука́вства, о Помо́щнице,/ разруши́ по́мыслы страсте́й,/ очи́сти се́рдце и моли́твы дар возгре́й.
<style name="color-red"/></p>
<p>
<red>Седа́лен, глас 4:</red>
</p>
<p>Жите́йское мо́ре мно́гими по́двиги воздержа́ния и труды́ преплы́вше,/ ко приста́нищу Свята́го Ду́ха дости́гли есте́, преподо́бнии отцы́ и богому́дрии,/ моли́те и нам Того́ благода́ть стяжа́ти.</p>
<p>
<red>Сла́ва, и ны́не, Богоро́дичен:</red>
</p>
<p>Тебе́, Ма́ти сла́дкаго моего́ Христа́, Хода́таицу предлага́ем, раби́ Твои́,/ Ты бо еси́ всем спаси́тельное упокое́ние, и очисти́лище,/ и благоути́шное приста́нище обурева́емым во гресе́х.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Я́ко Петру́, ру́ку простры́й в по́мощь/ и мене́ поми́луй/ и спаси́, я́ко Человеколю́бец.</emphasis>
</p>
<p>Се, что добро́ или́ что красно́,/ но е́же жи́ти бра́тии вку́пе,—/ сие́ помышля́я во уме́ свое́м, Андрони́к рече́:/ а́ще бу́дет уго́дно Бо́гу, се мо́жет и на де́ло произвести́.</p>
<p>От запреще́ния Твоего́, Го́споди, побе́гнут во́ды,/ от гла́са гро́ма Твоего́ убоя́тся,—/ си́це моля́шеся святи́тель Алекси́й,/ да изба́вится морска́го волне́ния и належа́щия ско́рби.</p>
<p>Егда́ обеща́ся святи́тель Алекси́й це́рковь созда́ти,/ преста́ мо́ре от волне́ния своего́/ и в тишину́ ве́лию преложи́ся.</p>
<p>
<red>Богоро́дичен: </red> Отврати́ нахожде́ния го́рьких бесо́в,/ прожени́ их Твои́ми моли́твами, Де́во,/ ны́не си́лу пода́й на моли́тву/ и кре́пость на по́двиг, о Ма́ти.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>У́тренюет дух мой к Тебе́, Бо́же,/ зане́ свет повеле́ния прише́ствия Твоего́,/ и́миже у́бо озари́ ум наш, Влады́ко,/ и наста́ви на стезю́ жи́зни.</emphasis>
</p>
<p>Не возбраня́й, его́же ви́диши могу́ща пасти́ ста́до Христо́во, сан прия́ти,—/ рече́ святи́тель Алекси́й преподо́бному Се́ргию,/ си́це прозрева́я Андрони́ка блаже́ннаго.</p>
<p>Обре́тше ме́сто близ Я́узы реки́, иде́же монасты́рь созда́ти,/ преподо́бный Андрони́к с ра́достию помышля́ше в себе́:/ сей поко́й мой во век ве́ка,/ зде вселю́ся, я́ко изво́лих и́
<a type="note" xlink:href="#note33">33</a>
.</p>
<p>Преподо́бный Се́ргий, благослови́в оби́тель Спа́сову, рече́:/ Го́споди, при́зри с Небесе́, и виждь, и посети́ ме́сто сие́,/ его́же благоизво́ли созда́ти во сла́ву свята́го и́мене Твоего́.</p>
<p>
<red>Богоро́дичен: </red> Низпосли́ нам благода́ть Твою́, Влады́чице,/ моли́твами на Не́бо возведи́,/ щедро́т испо́лни, Всеблага́я,/ и к Сы́ну ми́лости проле́й.</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Ри́зу мне пода́ждь све́тлу,/ одея́йся Све́том, я́ко ри́зою,/ Многоми́лостиве, Христе́ Бо́же наш.</emphasis>
<style name="color-red"/>
</p>
<p>Созда́л еси́ це́рковь прекра́сну во И́мя Го́спода Бо́га и Спа́са на́шего, преподо́бне Андрони́че,/ да благословя́т Го́спода вси раби́ Госпо́дни,/ стоя́щии во хра́ме Госпо́дни.</p>
<p>До́бре управля́я ста́дом множа́щимся,/ преподо́бный Андрони́к по́двиги вя́щия приима́ше на ся,/ коего́ждо, я́ко о́тец, наказу́я и о́бще соглаше́ние в бра́тии творя́.</p>
<p>Запреща́я и моля́,/ воставля́я на неви́димыя враги́ и тя́готы всех нося́,/ преподо́бный Андрони́к бя́ше о́бразом кро́ток,/ кро́ткаго учи́теля благоразу́мный учени́к.</p>
<p>
<red>Богоро́дичен: </red> Ду́шу мою́, Богоро́дице, грехо́м омраче́нную,/ ны́не очи́сти, Пречи́стая,/ све́та испо́лни, Пресве́тлая,/ сле́зы пода́й, Милосе́рдая.
<style name="color-red"/></p>
<p>
<red>Конда́к, глас 3:</red>
</p>
<p>Вас мо́лим, преподо́бнии отцы́ на́ши,/ те́лом почива́ющия на земли́,/ ду́хом же Бо́жию престо́лу предстоя́щия:/ моли́теся о гра́де Москве́/ и о всех, почита́ющих честну́ю па́мять ва́шу.</p>
<p>
<red>И́кос:</red>
</p>
<p>Ка́ко воспои́м вас, преподо́бнии отцы́,/ Андрони́че, Са́вво и Алекса́ндре, всечестни́и игу́мени,/ Дании́ле и Андре́е, изя́щнии иконопи́сцы,/ или́ ки́я благодаре́ния и хвалы́ принесе́м в па́мять ва́шу?/ Вы бо есте́ при́снии Небе́снии хода́таи, и покрови́телие, и моли́твенницы о гра́де Москве́/ и о всех, почита́ющих честну́ю па́мять ва́шу.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Подража́тели трие́х Твои́х, Го́споди, отроко́в сотвори́ ны,/ сопротивля́ющияся греху́,/ и огнь страсте́й попира́ющия, и пою́щия:/ благослове́н еси́, Бо́же оте́ц на́ших.</emphasis>
</p>
<p>Бра́тству умножа́вшуся премно́гу,/ бысть монасты́рь вели́к, сла́вен благода́тию Бо́жиею/ и строе́нием доброде́тельна му́жа Андрони́ка, воспева́вшему:/ благослове́н еси́, Бо́же оте́ц на́ших.</p>
<p>Процве́л еси́, я́ко крин, посреде́ бра́тии, преподо́бне Андрони́че,/ прине́сл еси́ плоды́ доброде́телей,/ сего́ ра́ди да́рует ти Бог благода́ть чуде́с, пою́щему:/ благослове́н еси́, Бо́же оте́ц на́ших.</p>
<p>Разуме́в е́же ко Го́споду свое́ исхожде́ние, преподо́бный Андрони́к/ вручи́ па́ству своему́ ученику́, Са́вве и́менем,/ в доброде́телех зело́ сия́ющу,/ и, наказа́в о по́льзе, ко Го́споду оты́де, поя́:/ благослове́н еси́, Бо́же оте́ц на́ших.</p>
<p>
<red>Богоро́дичен: </red> В Го́рняя, Пречи́стая Де́во, се́рдце напра́ви,/ си́лу к мо́литве пода́й,/ ум собери́ и Сама́ в чистоте́ сохрани́.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>Почита́ем бысть преподо́бный Са́вва/ от вели́ких князе́й и все́ми людьми́/ ра́ди вели́ких его́ доброде́телей и чу́днаго и изря́днаго жити́я.</p>
<p>Наипа́че умно́жися ста́до доброде́тельных учени́к преподо́бнаго Са́ввы,/ муже́й вели́ких, че́стных,/ от ни́хже мно́зи произведе́ни бы́ша на игу́менства,/ о́ви же на епи́скопства.</p>
<p>Не́мощь душе́вную на́шу исцели́ ны́не, преподо́бне Са́вво,/ я́коже не́когда по отше́ствии к Бо́гу свободи́л еси́ от блу́дныя стра́сти священнои́нока Ефре́ма.</p>
<p>
<red>Богоро́дичен: </red> Свободи́ от теле́сных страсте́й, о Влады́чице,/ в покая́ние дух приведи́,/ обрати́ помышле́ние к Не́бу и грехо́вных дел отврати́.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Неви́димаго зра́ком Боже́ственным прие́мшая,/ Неискусобра́чная Де́во и Ма́ти,/ пе́сньми Рождество́ Твое́ велича́ем.</emphasis>
</p>
<p>Ста́рец Андре́й, иконопи́сец преизря́дный,/ всех превосходя́щий в прему́дрости зе́льне и седи́ны честны́ име́я,/ подписа́нием чу́дным свои́ма рука́ма/ украси́ в па́мять оте́ц свои́х це́рковь Спа́са Христа́.</p>
<p>Не оста́вите нас си́ры, преподо́бнии Дании́ле и Андре́е,/ но моли́те Бо́га, Творца́ и Худо́жника ми́ра,/ да просла́вит ико́ны ва́ша чудесы́.</p>
<p>О́тче Алекса́ндре преподо́бне,/ муж доброде́телен, мудр и изря́ден зело́ был еси́,/ по́мощь пода́й, не оста́ви посеща́ти чад твои́х моли́твами свои́ми.</p>
<p>
<red>Богоро́дичен: </red> Ра́дуйся, прино́сим Ти, Чи́стая,/ ра́дуйся, преподо́бных оте́ц огражде́ние кре́пкое,/ нас на моли́тву ско́ро возста́ви и в беда́х помози́.
<style name="color-red"/></p>
<p>
<red>Свети́лен:</red>
</p>
<p>По́двиги и труды́ у́бо пе́рвее до́бре искуси́вшеся,/ второ́е умноже́нием тала́нта на Небеса́ возшли́ есте́, преподо́бнии отцы́,/ иде́же, све́тле осиява́еми, предстоя́ще Спа́су Христу́,/ моли́теся те́пле о пою́щих вас.</p>
<p>
<red>Сла́ва, и ны́не, Богоро́дичен:</red>
</p>
<p>Тя пе́сньми немо́лчными ублажа́ем, Де́во,/ я́ко от Тро́ицы Еди́наго родила́ еси́, Богоро́дице,/ и но́сиши на боже́ственную руку́ Пребога́тое Сло́во, непреста́нно и неизме́нно.</p>
<p>
<red>На хвали́тех стихи́ры, глас 4:</red>
</p>
<p>Да́нный вам от Го́спода тала́нт умно́живше,/ преподо́бнии отцы́,/ о земны́х бы́ли есте́ ве́рни,/ в Небе́сных ны́не поста́влени,/ моли́те спасти́ся душа́м на́шим.</p>
<p>Да́нный вам тала́нт не скры́вше в зе́млю,/ преподо́бнии отцы́,/ но сотвори́сте еди́ным тала́нтом мно́гия,/ внидо́сте в ра́дость Го́спода своего́,/ моли́те о душа́х на́ших.</p>
<p>Да́нный вам от Го́спода тала́нт обогати́сте,/ преподо́бнии отцы́,/ и мно́гия лю́ди по́двиги и труды́ ва́шими/ ко све́ту Богоразу́мия приведо́сте,/ моли́те спасти́ся нам.</p>
<p>
<red>Сла́ва, глас 8:</red>
</p>
<p>Преподо́бнии отцы́,/ поучи́вшеся день и нощь в зако́не Госпо́дни,/ сподо́бистеся до́брии и блази́и раби́ бы́ти,/ и ны́не плод ва́ших трудо́в венцы́ вам процвете́,/ дерзнове́ние иму́ще ко Христу́ Спа́су на́шему,/ испроси́те нам очище́ние и ве́лию ми́лость.</p>
<p>
<red>И ны́не, глас то́йже:</red>
</p>
<p>Ма́терь Бо́жию Тя вси ве́мы,/ ро́ждшую па́че ума́:/ от <red>Тебе</red>́ бо Безле́тный в ле́то воплоща́ется,/ Невмести́мый во чре́ве вмеща́ется./ О, неизрече́ннаго снизхожде́ния!/ О, е́же о нас исполне́ния смотре́ния,/ вознесе́ бо естество́ пе́рстное на Не́бо Человеколю́бец Спас,/ Его́же моли́, Всенепоро́чная,/ поми́ловати и спасти́ нас.</p>
<p>
<red>Славосло́вие вели́кое и отпу́ст.</red>
</p>
<p>
<red>На Литурги́и слу́жба преподо́бническая по уста́ву. На моле́бне Ева́нгелие от Матфе́я, зача́ло 43.</red>
</p>
<p>
<red>Моли́тва</red>
</p>
<p>О преподо́бнии и Богоно́снии отцы́, па́стырие и учи́телие и неле́ностнии наста́вницы на́ши! О земны́х небре́гше, в зе́млю кро́тких всели́лися есте́, из нея́же израсти́ли есте́ плоды́ доброде́телей; тле́нныя тала́нты не сокро́виществовавше, нетле́нныя тала́нты преумно́жили есте́ во сто крат и мно́жае; челове́ческия сла́вы теку́щия не иска́вше, возда́ли есте́ сла́ву Бо́гу и Спа́су всех и сего́ ра́ди прославля́етеся ны́не на Небесе́х в Це́ркви перворо́дных. Моли́те Человеколю́бца Спа́са Христа́, да просвети́т ны, помраче́нныя, покая́нием, да освяти́т ны, гре́шныя, си́лою, наи́тием и де́йствием благода́ти Свята́го Ду́ха, чрез достопокланя́емыя ико́ны подае́мою, да поми́лует ны, немощны́я, моли́твами ва́шими и предста́тельством Пренепоро́чныя Его́ Ма́тере и сподо́бит узре́ти сла́ву пречи́стаго ли́ка Своего́ во Ца́рствии Небе́снем. Ами́нь.</p>
</section>
