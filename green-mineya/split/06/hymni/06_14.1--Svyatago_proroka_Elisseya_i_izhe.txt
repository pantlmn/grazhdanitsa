<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го проро́ка Елиссе́я и и́же во святы́х отца́ на́шего Мефо́дия, Патриа́рха Константи́ня гра́да</p>
</title>
<p>
<red>Бде́нную слу́жбу свято́му проро́ку Елиссе́ю зри 14 ию́ня.</red>
</p>
<p>
<red>На</red> Го́споди, воззва́х:
<red>стихи́ры проро́ка, глас 8.</red> </p>
<p>
<red>Подо́бен:</red> О, пресла́внаго чудесе́:
<style name="color-red"/></p>
<p>Ра́дуйся, Елиссе́е прему́дре:/ ты бо, очи́стив ум от сласте́й теле́сных,/ прия́л еси́, сла́вне, зари́ духо́вныя,/ про́чим же всем пре́дал еси́/ и весь яви́лся еси́ светови́ден./ Те́мже всели́лся еси́ к Све́ту незаходи́мому,/ о нас всегда́ моли́ся,/ восхваля́ющих тя.</p>
<p>Тя, Елиссе́е блаже́нне,/ ревни́тель Илия́/ в сугу́бей благода́ти просвеще́на оста́вль,/ возду́шный ору́жник вои́стинну я́вльшийся./ Его́же подо́бием/ быстрины́ речны́я уста́вил еси́ благода́тию/ и преше́л еси́, сла́вне,/ ра́достно украша́яся и велича́я Христа́.</p>
<p>Дре́вле ве́рней Сомани́тиде/ отроча́ да́руеши моли́твою,/ его́же, уме́рша, воздви́гл еси́,/ я́ко проро́к Боже́ственный, свяще́нно удивля́емь;/ со́лию же па́ки во́ды безча́дныя/ я́ве претвори́л еси́ в чадоро́дие,/ чудеса́ безме́рная соверша́еши/ благода́тию Вседе́теля Ду́ха, блаже́нне,/ те́мже пое́м тя.</p>
<p>
<red>И́ны стихи́ры свята́го Мефо́дия, глас и подо́бен то́йже:</red>
</p>
<p>О́тче Богому́дре Мефо́дие,/ я́коже лев, рыка́нием/ прему́дрых уче́ний твои́х/ и Анни́на ужаси́л еси́, льсти́ваго ли́са,/ и у́бо, не терпя́ твоего́ обличе́ния,/ я́звою меча́ ссека́ется злочести́вый./ Те́мже не остави́л еси́ ста́да ги́блемаго Христо́ва,/ побо́рник быв правосла́вным лю́дем.</p>
<p>Правосла́вия утвержде́ние,/ Це́ркве па́стырь, мона́хов удобре́ние,/ река́, наводня́ема вода́ми Ду́ха,/ ча́ша, пролива́ющая питие́ пресла́дко,/ свети́ло, просвеща́ющее ми́ра концы́,/ меч, обою́ду наощре́н благода́тию/ и злочести́вых полки́ ссека́ющ,/ ты еси́, Мефо́дие.</p>
<p>Испове́дания о́браз,/ святи́телей основа́ние,/ и Богодохнове́нен орга́н,/ воспе́вый уче́ния, благоче́стия испо́лнен,/ прему́дрости дом, любве́ пучи́на,/ ми́лования струя́ приснотеку́щая,/ окри́н, излива́ющ пи́во умиле́ния,/ и благоцвету́щ, сла́вне, рай/ ты еси́, Мефо́дие.</p>
<p>
<red>Сла́ва, глас 2:</red>
</p>
<p>Проро́к Боже́ственное прише́ствие возсия́ <red>Днесь</red>,/ созыва́юще та́йно празднолю́бныя ду́ши./ И́же на колесни́це неботе́чне всед,/ восто́ка невече́рняго звезда́/ с Елиссе́ем, чу́дным му́жем,/ разширя́ет струи́ но́ваго Иорда́на,/ пропове́дание уясня́я благоче́стия,/ сугу́бым о́бразом вообража́юще я́сно/ ве́тхия и но́выя единогла́сныя сла́вы/ сугу́бо благослове́ние,/ во и́же ве́рно соверша́ющих/ всепра́зднственную па́мять их.</p>
<p>
<red>И ны́не, пра́здника или́ Богоро́дичен.</red>
</p>
<p>
<red>Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:
<style name="color-red"/></p>
<p>Дре́ву Кре́стному Тя, Иису́се, пригвожде́на/ зря́щи, Неискусобра́чная, пла́чущи, глаго́лаше:/ Ча́до сла́дкое,/ почто́ оста́вил еси́ Мене́, ро́ждшую Тя, еди́ну?/ Све́те непристу́пный Пребезнача́льнаго Отца́,/ потщи́ся и просла́вися,/ я́ко да сла́ву полу́чат Боже́ственную/ и́же Боже́ственныя стра́сти Твоя́ сла́вящии.</p>
<p>
<red>На стихо́вне пра́здника или́ Окто́иха. Пото́м глаго́лем припе́в:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>
<red>И пое́м стихи́ру, глас 4:</red>
</p>
<p>Ве́село <red>Днесь</red> Це́рковь Бо́жия одева́ется/ и ра́дуется, зову́щи:/ уясни́ся моя́ добро́та па́че вся́каго гра́да,/ се бо святи́телей вели́кое сокро́вище,/ сла́вный Мефо́дий, ше́ствие к Небесе́м сотвори́./ Прииди́те у́бо, празднолю́бцы,/ правосла́вных собо́р, лик соста́вльше/ ку́пно о́крест Боже́ственныя ра́ки,/ исцеле́ний то́ки прие́мше от нея́,/ моли́теся Христу́ Бо́гу/ изба́вити вселе́нную от вся́кия е́реси.</p>
<p>
<red>Сла́ва, глас 6:</red>
</p>
<p>Проро́че, пропове́дателю Христо́в,/ престо́ла вели́чества никогда́же отлуча́ешися/ и коему́ждо боля́щу при́сно предстои́ши;/ в Вы́шних служа́, вселе́нную благословля́еши,/ всю́ду прославля́емь,/ проси́ очище́ния душа́м на́шим.</p>
<p>
<red>И ны́не, пра́здника или́ Богоро́дичен.</red>
</p>
<p>
<red>Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>На Дре́ве Живо́т наш зря́ще Всенепоро́чная Богоро́дица ви́сящ,/ ма́терски рыда́ющи, вопия́ше:/ Сы́не Мой и Бо́же Мой,/ спаси́ любо́вию пою́щия Тя.</p>
<p>
<red>Тропа́рь проро́ка, глас 4:</red>
</p>
<p>Во пло́ти А́нгел,/ проро́ков основа́ние,/ вторы́й Предте́ча прише́ствия Христо́ва, Илия́ сла́вный,/ свы́ше посла́вый Елиссе́еви благода́ть/ неду́ги отгоня́ти/ и прокаже́нныя очища́ти,/ те́мже и почита́ющим его́ то́чит исцеле́ния.</p>
<p>
<red>Ин тропа́рь, глас 4:</red>
</p>
<p>И́же во пло́ти А́нгел/ и проро́ков нача́льнику свиде́тельствова, сла́вный Елиссе́е,/ ди́вны чудеса́ соде́лал еси́, проро́че,/ поспе́шеством Свята́го Ду́ха;/ си́лою Илиино́ю исцели́в во́дное естество́,/ зве́ри же погуби́ пожира́ющия,/ и Неема́на очи́сти,/ и вдови́ча сы́на воскреси́л еси́,/ и всем чту́щим тя да́руй благода́ть и исцеле́ние.</p>
<p>
<red>Сла́ва, Мефо́дия, глас то́йже:</red>
</p>
<p>Пра́вило ве́ры и о́браз кро́тости,/ возде́ржания учи́теля/ яви́ тя ста́ду твоему́/ Я́же веще́й И́стина./ Сего́ ра́ди стяжа́л еси́ смире́нием высо́кая,/ нището́ю бога́тая,/ святи́телю Мефо́дие,/ моли́ Христа́ Бо́га/ спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>Кано́н Окто́иха еди́н и святы́х два, на 8. Кано́н проро́ка, его́же краегране́сие:</red> Пою́ ве́село Елиссе́еву благода́ть,
<red>глас 5.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Спаси́телю Бо́гу,/ в мо́ри лю́ди немо́крыми нога́ми наста́вльшему/ и фарао́на со всево́инством пото́пльшему,/ Тому́ еди́ному пои́м, я́ко просла́вися.</emphasis>
</p>
<p>Изнача́ла о Бо́зе пое́мыми пе́сньми, и́миже пое́тся пое́мый,/ проро́ческими облиста́я хвала́ми, пою́ просла́вльшаго:/ я́ко просла́вися.</p>
<p>Взем ко́жу из руки́ проро́чи, совосприя́т сан,/ от ра́ла проро́к претворя́емь заре́ю духо́вною:/ я́ко просла́вися.</p>
<p>Я́ко предразуме́, Христе́, е́же к лу́чшему зва́нию, Елиссе́ево предложе́ние,/ проро́чества благода́тию просвети́л еси́, Спа́се Всеси́льне,/ я́ко просла́вися.</p>
<p>
<red>Богоро́дичен: </red> Пречи́стая Ма́ти Бо́жия,/ воплоще́ннаго из Тебе́ и от недр Роди́теля не отлу́чшася Бо́га непреста́нно моли́/ от вся́кия беды́ спасти́, и́хже созда́.
<style name="color-red"/></p>
<p>
<red>Ин кано́н свята́го Мефо́дия, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Порази́вый Еги́пта/ и фарао́на мучи́теля погрузи́вый в мо́ри,/ лю́ди спасл еси́ из рабо́ты,/ моисе́йски пою́щия песнь побе́дную:/ я́ко просла́вися.</emphasis>
</p>
<p>В посте́х, преподо́бне, порабоща́я те́ло твое́,/ умасти́л еси́ ду́шу твою́ восхожде́нии Боже́ственными/ и пи́щу прия́л еси́ Вы́шняго Ца́рства неиждива́емую.</p>
<p>Слове́сным мече́м вооружи́вся Ду́ха и, я́коже во броня́, ве́рою одея́вся,/ му́жески еретико́в полки́ пресе́кл еси́,/ всеблаже́нне Мефо́дие о́тче.</p>
<p>Река́ приснотеку́щая Це́ркви бы́ша уста́ твоя́ Боже́ственная,/ ерети́ческая моря́ я́ко вои́стинну, преподо́бне Мефо́дие,/ изсуша́я и напоя́я ве́рныя.</p>
<p>
<red>Богоро́дичен: </red> Сень одушевле́нну, и ковче́г, и трапе́зу,/ го́ру, от нея́же усече́ся без руку́ челове́чу ка́мень, и́же всех Госпо́дь,/ Мари́ю Пречи́стую пе́сньми почти́м.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Си́лою Креста́ Твоего́, Христе́,/ утверди́ мое́ помышле́ние,/ во е́же пе́ти и сла́вити/ спаси́тельное Твое́ вознесе́ние.</emphasis>
</p>
<p>Земна́го пристра́стия отсту́пль, огнедохнове́нному послужи́л еси́,/ служи́телем угожде́ния Влады́ки бесе́дуя.</p>
<p>В ду́се прия́л еси́ сугу́ба учи́теля дарова́ния,/ не погреши́в ле́ностию о́наго восхожде́ния.</p>
<p>С рыда́нием Илии́ предста́в и растерза́в ри́зу,/ ми́лотию разделя́еши струи́ Иорда́нския.</p>
<p>
<red>Богоро́дичен: </red> Моли́ непреста́нно, Чи́стая, Проше́дшаго из чресл Твои́х/ изба́вити от ле́сти диа́воли пою́щия Тя, Богоневе́сто.</p>
<p>
<red>Ин</red>
</p>
<p>
<red>Ирмо́с: </red>
<emphasis>Утвержда́яй гром и созида́яй дух,/ утверди́ мене́, Го́споди, да Тя пою́ и́стинно/ и творю́ волю́ Твою́,/ я́ко несть свят, я́ко Ты, Бо́же наш.</emphasis>
</p>
<p>Тучено́сный бысть о́блак язы́к твой, Мефо́дие,/ сердца́ бо благочести́вых напоя́ющ сло́вом,/ нечести́вых же всегда́ подавля́ющ пле́велы.</p>
<p>Исправля́я ве́ры сло́во, ран иску́с прия́л еси́/ и в мра́чней, о́тче, темни́це седе́ти осужде́н был еси́./ Те́мже к Све́ту невече́рнему преста́вился еси́, веселя́ся.</p>
<p>Му́чеников страда́ния воспе́л еси́,/ сих причасти́лся еси́ неотъе́млемыя, о́тче, ра́дости,/ я́ко сугу́бо пострада́в непреста́нными скорбьми́ и ра́нами, Мефо́дие.</p>
<p>
<red>Богоро́дичен: </red> Гаврии́л, ра́дуйся Де́ве пове́дуя, веща́ше:/ Дух Святы́й на Тя на́йдет, Де́во,/ и Спа́са Го́спода зачне́ши во чре́ве Твое́м.
<style name="color-red"/></p>
<p>
<red>Конда́к Мефо́дия, глас 2.</red>
</p>
<p>
<red>Подо́бен:</red> Тве́рдый:
<style name="color-red"/></p>
<p>На земли́ подвиза́лся еси́, я́ко безпло́тный,/ и Небеса́ насле́довал еси́, Мефо́дие,/ я́ко изъясни́вый в конце́х ико́н поклоне́ние,/ в труде́х бо и боле́знех вя́щше пребы́в,/ не преста́л еси́ дерзнове́нием,/ облича́я отмета́ющияся ико́ны Христо́вы.</p>
<p>
<red>И́кос:</red>
</p>
<p>Грехо́в ми разреше́ние пода́ждь,/ е́же пе́ти по достоя́нию по́двиги твоя́, Мефо́дие пресла́вне:/ в ров бо глубо́к вве́ржен был еси́,/ да я́же пре́жде ду́ши, во глубине́ погребе́нныя неве́дения,/ разреши́ши к сия́нию Боже́ственнаго светоли́тия, научи́в я́ве подсо́лнечную/ Боже́ственному вои́стинну неизрече́нному Христо́ву покланя́тися воображе́нию,/ облича́я отмета́ющияся ико́ны Христо́вы.</p>
<p>
<red>Седа́лен проро́ка, глас 1.</red>
</p>
<p>
<red>Подо́бен:</red> Гроб Твой:
<style name="color-red"/></p>
<p>Прозре́нием Боже́ственным Илия́ тя вели́кий, му́дре Елиссе́е, учени́ка взима́ет,/ проро́ка предпоказу́ет, сия́юща Ду́хом./ Те́мже, <red>Днесь</red> всесвяту́ю твою́ па́мять пра́зднующе,/ благочестному́дренно почита́ем тя с ним, сла́вне.</p>
<p>
<red>Сла́ва, преподо́бнаго, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:
<style name="color-red"/></p>
<p>Я́ко све́тлое со́лнце, возсия́в, о́тче,/ уче́ньми твои́ми всю вселе́нную, свяще́нне, просвеща́еши, Мефо́дие,/ и отгоня́еши мглу ерети́ческую.</p>
<p>
<red>И ны́не, пра́здника или́ Богоро́дичен:</red>
</p>
<p>Пречи́стеи ру́це Твои́, Де́во Ма́ти, просте́рши,/ покры́й упова́ющия на Тя и Сы́ну Твоему́ зову́щия:/ всем пода́ждь, Христе́, ми́лости Твоя́.</p>
<p>
<red>Крестобогоро́дичен:</red>
</p>
<p>На Дре́ве ви́дящи воздви́жена Сы́на Твоего́, Пречи́стая,/ утро́бою ма́тернею растерза́ема, жа́лостно взыва́ла еси́:/ увы́ Мне, ка́ко заше́л еси́, Све́те Мой Безле́тный?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ из гро́ба Твое́ воста́ние/ и просла́вих/ Твою́ непобеди́мую си́лу.</emphasis>
</p>
<p>Я́коже дре́вле во́ды, и ны́не непло́дный ум мой исцеля́еши, Благода́телю,/ Елиссе́евыми моли́твами.</p>
<p>Боже́ственне обогати́лся еси́ Вы́шних сказа́нием/ и зве́рем дете́й отъе́млеши злообра́зие.</p>
<p>Ви́ден был еси́, сла́вне, де́вством укра́шен,/ су́щим во тьме пре́лести, я́ко свети́льник, издале́ча сия́я.</p>
<p>Молча́ти не мо́жет Ду́хом дви́жим язы́к,/ твоя́ ди́вная в житии́, Елиссе́е, исправле́ния.</p>
<p>
<red>Богоро́дичен: </red> Вои́стинну сла́вим Тя, Богоро́дице Безневе́стная,/ и в Твое́ приста́нище, ве́рнии, прибега́ем.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Услыша́х, Бо́же, слух Твой и убоя́хся,/ разуме́х дела́ Твоя́ и ужасо́хся, Го́споди,/ я́ко Твоего́ хвале́ния испо́лнь земля́.</emphasis>
</p>
<p>Му́дрости разу́мною ча́шею омочи́в устне́, о́тче,/ ре́ки нам источи́л еси́ уче́ний, преподо́бне,/ благоче́стно творя́щим па́мять твою́.</p>
<p>Ты пропове́датель возжеле́нен, сла́док сло́вом, прост нра́вы,/ духо́вными дарова́нии, святи́телю преподо́бне, пребога́т яви́лся еси́, Мефо́дие.</p>
<p>Копие́м мы́сленным Боже́ственнаго Сло́ва/ я́же в ме́рзости ерети́честей су́щую пострека́в,/ уста́вил еси́ нече́стия на́глость, Мефо́дие.</p>
<p>
<red>Богоро́дичен: </red> Ра́дуйся, две́ре мы́сленная,/ из нея́же про́йде неизрече́нным сло́вом Царь Небе́сный/ и, соблю́д непоро́чну, запеча́тану па́ки оста́ви.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве бо Тебе,́ ино́го не зна́ем. </emphasis>
</p>
<p>Молчали́вое и кро́ткое, Богодохнове́нне, души́ твоея́/ проро́ка тя показа́, Елиссе́е, ве́ры ра́ди.</p>
<p>Боже́ственное твои́х слове́с де́йство просвеща́ет мя глаго́лы духо́вными,/ Елиссе́е всеблаже́нне.</p>
<p>Мертв грех, я́ко жи́ву предстоя́щу Го́сподеви, проро́че,/ тебе́, Елиссе́е, вменя́шеся.</p>
<p>
<red>Богоро́дичен:</red> Не преста́й моля́щи, Его́же родила́ еси́, Богоро́дице,/ спасти́ ду́ши на́ша, воспева́ющих Тя, Пречи́стая.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Возсия́й ми, Го́споди, свет повеле́ний Твои́х,/ я́ко к Тебе́ дух мой у́тренюет и пое́т Тя:/ Ты бо еси́ Бог наш,/ и к Тебе́ прибега́ю, Царю́ ми́ра.</emphasis></p>
<p>Све́том просвеща́емь Трисо́лнечным, сла́вне,/ мра́чную и те́мную е́реси мглу благоче́стно отгна́л еси́/ и звезда́ был еси́, ве́рными блиста́я сия́нии.</p>
<p>Изощре́на трость Ду́ха язы́к твой, я́ко скоропи́сца кни́жника, Мефо́дие, показа́ся,/ на скрижа́ли начерта́я серде́ц благода́ти Боже́ственный зако́н нело́жно.</p>
<p>Сле́зныя то́ки всено́щными стоя́нии, я́ко би́серие, нося́, преподо́бне,/ си́ми грехо́вныя пото́ки изсуши́л еси́/ и Боже́ственнаго Ду́ха прия́телище яви́лся еси́ чи́сто.
<style name="color-red"/></p>
<p>
<red>Богоро́дичен:</red> Избавля́еши моли́твами Твои́ми от вся́каго обстоя́ния/ прибега́ющия в покро́в Твой, Мари́е Богоро́дице:/ Ты бо чту́щих Тя Предста́тельница еси́ и упова́ние с Бо́гом.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Обы́де мя бе́здна,/ гроб мне кит быстъ,/ аз же возопи́х к Тебе́, Человеколю́бцу,/ и спасе́ мя десни́ца Твоя́, Го́споди.</emphasis>
</p>
<p> Напо́лни пото́ки иногда́ ни дождь, ни дух возду́шный,/ возду́х же благода́ти, проро́че,/ и сло́во твое́ де́йством Ду́ха напо́лни.</p>
<p>От ма́ла сосу́да иногда́, проро́че, я́коже напо́лнил еси́ незави́стно еле́й жене́,/ и мне Боже́ственную ми́лость источи́ти, Елиссе́е, помоли́ся.</p>
<p>Честна́я жена́, проро́че, ве́рою вжиля́ема,/ в ста́рости непло́дствия разреше́ние прие́млет моли́твою,/ благоча́дие плодя́щи.</p>
<p>
<red>Богоро́дичен:</red> Купину́ Тя неопали́му, и го́ру, и ле́ствицу одушевле́нну,/ и дверь Небе́сную досто́йно сла́вим, Мари́е сла́вная,/ правове́рных похвало́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Бу́ря мя помышле́ний, пости́гши,/ во глубину́ низвлачи́т мя безме́рных грехо́в,/ но Ты, Упра́вителю Благи́й,/ предвари́в, упра́ви,/ я́ко проро́ка, и спаси́ мя.</emphasis>
</p>
<p>Пчеле́ трудолю́бней поревнова́в, пи́сменныя собра́л еси́ цве́ты,/ я́коже в со́те, се́рдцем твои́м сие́ состроя́я/ и всем источа́я реку́ уче́ний твои́х.</p>
<p>Слове́с духо́вных напо́лнився, язы́к твой, прему́дре,/ языкобо́лия низложи́ ху́льников,/ пропове́дающ Христо́во воплоще́ние почита́ти и плотско́е подо́бие.</p>
<p>Пе́рвее у́бо на седа́лищи ста́рец похвали́в Го́спода,/ на святи́тельсте престо́ле, напосле́док же возне́слся еси́ сам,/ упа́с богоуго́дно избра́нныя, о́тче, сия́ лю́ди.</p>
<p>
<red>Богоро́дичен:</red> Еди́ну Тя Бо́га на́шего Ма́терь, Богоро́дице Влады́чице, тварь вся познава́ет,/ я́ко еди́на вмести́ла еси́ Бо́га несказа́нно во утро́бе Твое́й,/ Боже́ственным не опали́вшися огне́м.
<style name="color-red"/></p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:</p>
<p>Проро́к Бо́жий яви́лся еси́,/ сугу́бую благода́ть прие́мь,/ вои́стинну досто́йную тебе́, Елиссе́е блаже́нне:/ Илии́ бо был еси́ совсе́льник,/ с ни́мже Христу́ Бо́гу моли́ся непреста́нно о всех нас.</p>
<p>
<red>И́кос:</red>
</p>
<p>В зако́не Госпо́дни возсия́вшаго, вси Елиссе́я му́драго пе́нии пе́сненными воспое́м:/ весь бо испо́лнен есть чуде́с сугу́быми о́бразы, нам источа́я исцеле́ний струи́,/ кропи́т бо ду́ши ве́рных и спаса́ет от бед,/ я́коже дре́вле лю́ди безча́дствующия,/ услажда́ет со́лию во́ды, креще́ния благода́ть возвеща́я я́ве,/ моля́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ о́гненней/ песносло́вцы спасы́й о́троки,/ благослове́н Бог оте́ц на́ших.</emphasis>
</p>
<p>Прему́дрости лу́чшия ты, Елиссе́е, испо́лнився, вопия́л еси́:/ благослове́н Бог оте́ц на́ших.</p>
<p>Ты, я́ко Жи́зни служи́тель, ма́тери а́бие жи́ва ме́ртва сы́на,/ проро́че, показа́л еси́.</p>
<p>Неначае́мыя
<a type="note" xlink:href="#note34">34</a>
иногда́ проро́ческия пита́я де́ти,/ всегуби́тельныя сне́ди сотвори́л еси́ неврежде́нны.</p>
<p>
<red>Богоро́дичен: </red> И́же от Де́вы рожде́йся, Ю́же Богоро́дицу соде́ла,/ благослове́н Бог оте́ц на́ших.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Росо́ю Боже́ственныя любве́ погаси́л еси́ страсте́й, пресла́вне, разжже́нную пещь;/ иску́шся же напа́стьми, я́ко зла́то горни́лом,/ я́ко со́лнце, блиста́еши.</p>
<p>Адама́нтское се́рдце в ско́рбех име́л еси́ и в гоне́ниих, Мефо́дие,/ и ны́не блиста́еши луча́ми Небе́сными и огнедохнове́нными усты́,/ те́мже тя восхваля́ем.</p>
<p>Я́коже необори́м столп, неподви́жим пребы́л еси́ напа́стными прило́ги,/ пре́лести утвержде́ние низлага́я, святи́телю,/ си́лою твои́х слове́с, Мефо́дие преблаже́нне.</p>
<p>
<red>Богоро́дичен: </red> Пречу́дный Ты черто́г, соеди́ншаго Себе́ челове́честву Бо́га/ еди́на породи́ла еси́ и Де́вою пребыла́ еси́,/ Богоневе́стная Ма́ти, Мари́е Де́во.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Ороси́вшаго пещь/ и о́троки сохра́ньшаго посреде́ горя́щаго пла́мене,/ о́троцы, славосло́вите, свяще́нницы, благослови́те,/ лю́дие, превозноси́те во вся ве́ки.</emphasis>
</p>
<p>Сотво́ршаго очище́ние проро́ка повеле́нием о́троцы воспева́ют,/ святи́тели благословя́т, лю́дие превозно́сят Его́ во ве́ки.</p>
<p>От ве́щи очи́щ ум,/ невеще́ственнаго жела́нием одержи́м, невеще́ственно ви́дел еси́./ Те́мже, игра́я, вопия́л еси́:/ Христа́ превозноси́те во вся ве́ки.</p>
<p>Благода́тию прови́дя бу́дущая, на дре́ве пречи́стый Крест зри́ши воображе́н./ Те́мже вопия́л еси́, ра́дуяся, Богонауче́нный проро́че:/ Христа́ превозноси́те во вся ве́ки.</p>
<p>Колесни́ц мно́жество, окру́жших тя, низложи́, чу́дне,/ мра́ком незави́стно уста́вил еси́, безу́мие облича́я, всеблаже́нне, вопия́:/ Христа́ превозноси́те во вся ве́ки.</p>
<p>
<red>Богоро́дичен: </red> А́нгели сла́вят Рождество́ Твое́, Чи́стая Богоневе́сто,/ с ни́миже вси пое́м:/ о́троцы, благослови́те, свяще́нницы, песносло́вите,/ лю́дие, превозноси́те во вся ве́ки.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Земля́ и вся, я́же на ней,/ мо́ре и вси исто́чницы,/ небеса́ небе́с, свет и тьма, мраз и зной,/ сы́нове челове́честии,/ свяще́нницы, благослови́те Го́спода/ и превозноси́те Его́ во ве́ки.</emphasis>
</p>
<p>Ты низложи́л еси́ ерети́ческая шата́ния, е́же пои́стинне злочести́вая,/ и совозне́сл еси́ ве́рных Це́ркве, о́тче, рог,/ Христо́ву наказу́я ико́ну чести́, Мефо́дие./ Те́мже тя пое́м и любо́вию почита́ем.</p>
<p>Тя звезду́ всесве́тлую Со́лнце показа́ Христо́с на тве́рди, прему́дре, церко́вней,/ и твои́ми сия́нии честны́х уче́ний концы́, о́тче,/ озари́л еси́ во вся ве́ки.</p>
<p>Твое́ сло́во, я́коже гром, Мефо́дие, возшуме́ на земли́,/ мамо́ны соде́йственника и роди́теля пре́лести, я́коже зми́я, связа́в,/ отсла́л еси́ тьме ве́чней, я́ко су́ща насле́дника.</p>
<p>
<red>Богоро́дичен: </red> Еди́н еси́ единоро́ден горе́, еди́н и до́ле То́йже:/ без ма́тере горе́ от Отца́ и без отца́ из Ма́тере до́лу,/ в Не́йже вообрази́лся еси́ в чужде́е, Сло́ве, обнища́в,/ в мое́ смири́вшееся естество́ от греха́.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Тя, па́че ума́ и словесе́, Ма́терь Бо́жию,/ в ле́то Безле́тнаго/ неизрече́нно ро́ждшую,/ ве́рнии, единому́дренно велича́ем.</emphasis>
</p>
<p>Жезло́м сечи́тельным возвлача́ желе́зо проро́к,/ ве́щное челове́к существо́, Кресто́м вознесе́но, науча́ше.</p>
<p>Да теле́с пока́жет воста́ние Живонача́льник,/ возставля́ет мертвеца́,/ отню́д не иму́ща дыха́ния пло́тию,/ проро́ка показу́я пречестно́е.</p>
<p>Ны́не в Боже́ственнем поко́и Бо́га мо́лиши, чу́дне,/ блаже́нство улучи́ти при́сно тя блажа́щим.</p>
<p>
<red>Богоро́дичен: </red> Ра́дуйся, Богоро́дице, Ма́ти Христа́ Бо́га,/ Его́же родила́ еси́, моли́ согреше́ний оставле́ние дарова́ти/ ве́рою воспева́ющим Тя.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Я́ко сотвори́ мне вели́чия Си́льный,/ и свя́то И́мя Его́,/ и ми́лость Его́ в род и род боя́щимся Его́.</emphasis>
</p>
<p>Святи́телей красота́, мона́хов удобре́ние, всех ве́рных о́браз,/ Це́ркве па́стырь и правосла́вных степе́нь ты еси́, Мефо́дие.</p>
<p>Илиину́ ре́вность стяжа́в, испо́лнил еси́ студа́ беззако́нныя иере́и,/ воплоще́ния Госпо́дня непокланя́ющихся о́бразу, му́дре Мефо́дие.</p>
<p>Лику́я со А́нгелы пред лице́м Изба́вителя и сла́вы Его́ наслажда́яся,/ моли́твами твои́ми нас от вся́ких искуше́ний изба́ви, Мефо́дие.</p>
<p>
<red>Богоро́дичен: </red> Пое́м Твое́ рождество́ и сла́вим из Тебе́ Рожде́ннаго,/ я́ко Бо́га же и Челове́ка, Ма́ти Де́во Чи́стая,/ Его́же моли́ приле́жно поми́ловати нас.</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>Илиину́ благода́ть сугу́бу прия́л еси́ от Бо́га, Елиссе́е Богоблаже́нне,/ и прося́щим у <red>тебе</red>́ ве́рно сугу́бо исцеле́ния дае́ши,/ душа́м же и те́лом.</p>
<p>
<red>Сла́ва, святи́теля.</red>
</p>
<p>
<red>Подо́бен:</red> Ученико́м, зря́щим:</p>
<p>Прииди́те, ве́рнии, пое́м Боже́ственную па́мять святи́теля <red>Днесь</red> Мефо́дия,/ в ро́ве преиспо́днем вве́ржена,/ да ду́ши изба́вит, погребе́нныя во тьме, от лука́ваго нече́стия.</p>
<p>
<red>И ны́не, пра́здника или́ Богоро́дичен:</red>
</p>
<p>Препе́тая Де́во и Богоро́дице, Бо́га неизрече́нно ро́ждшая,/ приле́жно моли́ Сы́на Твоего́ о нас, рабе́х Твои́х,/ уще́дрити и спасти́ любо́вию хваля́щих Тя.</p>
<p>
<red>На стихо́вне Окто́иха. Сла́ва, глас 6:</red>
</p>
<p>Звезда́ возсия́ благоче́стия от запа́д со́лнца ви́димаго,/ вели́кий во святи́телех Мефо́дий,/ и, мглу пресе́к злосла́вных,/ почи́ на и́стиннем восто́це,/ пра́веднаго Со́лнца, Христа́ Бо́га на́шего,/ и та́мо со Безпло́тными водворя́яся ли́ки,/ и престо́лу предстоя́ Тро́йческому,/ я́ко преподо́бен, я́ко му́ченик,/ я́ко святи́тель,/ я́ко патриа́рх дея́нием и виде́нием,/ нам про́сит, ве́рою творя́щим свяще́нную его́ па́мять,/ ве́лия ми́лости.</p>
<p>
<red>И ны́не, пра́здника или́ Богоро́дичен.</red>
</p>
<p>
<red>Крестобогоро́дичен:</red>
</p>
<p>
<red>Подо́бен:</red> Тридне́вен:
<style name="color-red"/></p>
<p>Зача́тие Твое́ безсе́менное/ и рождество́ несказа́нное помышля́ющи,/ дивлю́ся зело́:/ ка́ко си́це, я́коже злоде́й,/ благоволи́л еси́ умре́ти, Сы́не? —/ Пречи́стая взыва́ше.</p>
<p>
<red>НА ЛИТУРГИ́И</red>
</p>
<p>
<red>Проки́мен, глас 4:</red> Ты иере́й во век по чи́ну Мелхиседе́кову.
<red>Стих:</red>
Рече́ Госпо́дь Го́сподеви моему́:
<red>Апо́стол: Собо́рнаго Посла́ния Иа́ковля, зача́ло 57. Аллилу́йя, глас 4:</red>
Моисе́й и Ааро́н:
<red>Ева́нгелие от Луки́, зача́ло 14. Прича́стен: </red>
В па́мять ве́чную бу́дет пра́ведник:
<style name="color-red"/></p>
</section>
