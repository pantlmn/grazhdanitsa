<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го и чудотво́рца Ти́хона Амафу́нтскаго</p>
</title>
<p>
<red>Стихи́ры, глас 8.</red>
</p>
<p>
<red>Подо́бен:</red> Что вы нарече́м:</p>
<p>Име́я житие́ равноа́нгельное,/ отложе́нием сласте́й сосу́д показа́лся еси́ Бо́жий./ Сего́ ра́ди тя, му́дре,/ святи́теля лю́дем Боже́ственна досто́йно поставля́ет/ и столп и утвержде́ние ве́ры,/ Ти́хоне, показу́ет, Богодохнове́нне,/ на вода́х правосла́вия пасу́ща/ твое́ ста́до, свяще́нне.</p>
<p>Боже́ственнаго испо́лнен ра́зума,/ ста́да яви́лся еси́ слове́снаго,/ сие́ воспитава́я благочести́вно/ на зла́це и́стинных уче́ний,/ всему́др па́стырь./ Те́мже твое́ свято́е ны́не торжество́ почита́ем,/ просла́вльшаго тя Го́спода велегла́сно сла́вяще:/ Ти́хоне Богому́дре всеблаже́нне,/ моли́ спасти́ся душа́м на́шим.</p>
<p>Чудесы́ Бог тя просла́ви,/ сла́вяй, о́тче, сла́вящих Его́ при́сно,/ во вре́мя бо честны́я и Боже́ственныя па́мяти твоея́, му́дре,/ зри́тся грезн
<a type="note" xlink:href="#note50">50</a>
зрел сущ,/ пою́щим пресла́вное чу́до,/ от него́же ве́рнии, причаща́ющеся,/ освяще́ние и по́льзу прие́млют,/ досто́йно тя сла́вящии.</p>
<p>
<red>И́ны стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Ум предочи́стив от стра́стнаго помраче́ния,/ пома́зание свя́то прия́л еси́,/ па́стырь Богоизбра́нен быв, всеблаже́нне./ Ду́хом Боже́ственным и правосла́вными уче́нии/ наста́вил еси́, блаже́нне, ста́до к зла́ку разуме́ния,/ к пути́ спасе́нному,/ сего́ ра́ди почита́ем тя свяще́нными пе́сньми.</p>
<p>Благода́ть прие́м исцеле́нием, пребога́те,/ боля́щим всегда́ подава́еши исцеле́ние/ и отъе́млеши стра́сти, бе́сы отгоня́еши/ и врачевство́ всем ве́рным еси́, Богоблаже́нне./ Те́мже Боже́ственную па́мять твою́ соверша́ем, ра́дующеся,/ честно́е и равноа́нгельское житие́ твое́ ублажа́ем.</p>
<p>Лоза́ благора́слена Боже́ственнаго виногра́да быв,/ доброде́телей Боже́ственныя гро́зды прине́сл еси́, преподо́бне,/ исцеле́нием ка́пли всем челове́ком иска́пающа при́сно,/ священнотаи́нниче всече́стне./ Те́мже, торжеству́юще пресла́вную па́мять твою́,/ покланя́емся моще́м, просвеще́ние почерпа́юще.</p>
<p>
<red>И́ны стихи́ры Богоро́дице, глас 8.</red>
</p>
<p>
<red>Подо́бен:</red> Что вы нарече́м:</p>
<p>Стра́нно та́инство, Чи́стая,/ безсе́меннаго Твоего́ Рождества́, Де́во, и ужа́сно,/ превосходя́ вели́чеством вся́ку мы́сль челове́чу./ Его́же бо не терпя́т зре́ти многоочи́тии/ и вси чи́ни святы́х А́нгел боя́тся,/ нам пло́тию породила́ еси́,/ не отсту́пльша же О́тча Существа́./ Сла́вим ро́ждшую Тя, Богоневе́сто.</p>
<p>Кому́ уподо́билася еси́, окая́нная,/ к покая́нию ника́коже возни́чущи, душе́,/ и огня́ не ужаса́ешися, злых жду́щаго?/ Воста́ни, и еди́ну к заступле́нию ско́рую призови́, и возопи́й:/ Де́во Ма́ти, моли́ Твоего́ Сы́на и Бо́га на́шего/ изба́вити мя сете́й льсти́ваго.</p>
<p>Всех заступле́ние, Влады́чице,/ пучи́ною преклоне́на мя те́мною/ и лю́те жите́йским треволне́нием/ потопля́емому мне при́сно,/ ка́плю ми́лости Твоея́ низпосли́,/ и ру́ку по́мощи Твоея́пода́ждь ми,/ и ча́сти сподо́би мя избра́нных и пра́ведных,/ я́ко бе́здну ро́ждшая, Человеколю́бца.</p>
<p>
<red>Сла́ва, и ны́не, подо́бен то́йже:</red>
</p>
<p>О́гнь ро́ждши нестерпи́мый,/ попаля́ющ грехи́ и ороша́ющ ве́рныя,/ ве́щная безме́рных мои́х, Пренепоро́чная Чи́стая, согреше́ний попали́ моли́твами Твои́ми/ и росо́ю иста́явшую страстьми́ ду́шу мою́ прохлади́,/ я́ко да Твою́ велегла́сно ми́лость/ и си́лу велича́ю, раб Твой.</p>
<p>
<red>Крестобогоро́дичен. Подо́бен то́йже:</red>
</p>
<p>А́гница А́гнца я́ко ви́де,/ на дре́ве просте́рта во́лею Кре́стнем,/ вопия́ше ма́терски, боле́знующи с пла́чем:/ Сы́не Мой, что стра́нное сие́ виде́ние?/ Всем живо́т дая́й я́ко Госпо́дь,/ ка́ко умерщвля́ется, Долготерпели́ве,/ земны́м подая́ воскресе́ние?/ Сла́влю Твое́ мно́гое, Бо́же Мой, снизхожде́ние.</p>
<p>
<red>Тропа́рь, глас 1:</red>
</p>
<p>Пусты́нный жи́тель, и в телеси́ а́нгел,/ и чудотво́рец яви́лся еси́, Богоно́се о́тче наш Ти́хоне:/ посто́м, бде́нием, моли́твою Небе́сная дарова́ния прии́м,/ исцеля́еши неду́жныя и ду́ши ве́рою притека́ющих ти./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>НА У́ТРЕНИ</red>
</p>
<p>
<red>О́ба кано́на Окто́иха и свята́го на 4. Творе́ние Феофа́ново, глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский крестообра́зно порази́в/ и раздели́в мо́ре,/ Изра́иля же беглеца́, пешехо́дца спа́се,/ пе́снь Бо́гови воспева́юща.</emphasis>
</p>
<p>Виде́нии па́че ума́ исполня́емь, Ти́хоне блаже́нне,/ и отту́ду Боже́ственныя зари́ насыща́яся,/ пода́ждь пою́щим тя благода́тный глас,/ и́мже яви́мся досто́йни твоя́ доброде́тели пове́дати.</p>
<p>Приемся пути́ лу́чшаго от ю́ности,/ все прароди́тельное име́ние, я́коже прах, ми́мо текл еси́/ и, ни́щим разда́в, воздая́ние обре́л еси́ стори́цею,/ глаго́лом, блаже́нне, ве́ровав Го́спода твоего́.</p>
<p>И́же в Вы́шних почива́яй се́рдце твое́ доброде́телей дом обре́т, всели́ся/ и в тебе́ упоко́ися:/ со Отце́м бо, я́коже рече́,/ оби́тель в тебе́ сотвори́, предочище́ну Ду́хом.</p>
<p>
<red>Богоро́дичен:</red> Бог Челове́к бы́сть из утро́бы Твоея́, Пречи́стая,/ и Де́ву па́ки Тя по рождестве́ сохрани́,/ естество́ же обожи́в, е́же подо́бию сопроти́вно, даде́ пе́рвое достоя́ние.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утвержде́й в нача́ле небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́/ я́ко не́сть свят, па́че Тебе́, еди́не Человеколю́бче.</emphasis>
<style name="color-red"/>
</p>
<p>Зла́то и сребро́, я́коже зе́млю попира́емую, вмени́л еси́/ и, я́ко уме́ты, мирску́ю сла́ву,/ неукло́нно бо твой ум возве́л еси́ к нетле́нным,/ я́же и получи́в, всели́лся еси́, Ти́хоне Богому́дре пребога́те.</p>
<p>Я́ко да лу́чшую жи́знь и ве́чно пребыва́ющую получи́ши, свяще́нный Ти́хоне,/ преоби́дел еси́ жи́знь тле́нную, му́чениче,/ произволе́нием всем де́лу сам себе́ вдав.</p>
<p>Стоя́л еси́ на суди́щи иногда́ мучи́тельстве,/ испове́дал Христа́ Царя́ со дерзнове́нием, не ужаса́яся ран, ни сме́рти, чу́дне,/ враги́ вспя́ть твои́ми глаго́лы улови́л еси́.</p>
<p>
<red>Богоро́дичен:</red> Не отри́нул еси́, Христе́,/ облещи́ся в смердя́щаго и дале́че Тебе́ бы́ша грехо́м,/ но от ложе́сн прие́м Деви́ческих нищету́ мою́,/ боготвори́ши и спаса́еши за мно́гую бла́гость.
<style name="color-red"/></p>
<p>
<red>Ин конда́к, глас 8,</red>
</p>
<p>
<red>Подо́бен:</red> Взбра́нной:</p>
<p>И́же Боже́ственнаго Ду́ха благода́тию избра́н святи́тель яви́ся/ и чудотво́рец показа́ся преди́вен./ Я́ко со́лнце, чудесы́ сия́я, Ти́хоне,/ па́мять твоя́ пресве́тлая./ Те́мже зове́м ти:/ ра́дуйся, преслову́щее ми́ру свети́ло.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Улучи́ти жела́я ве́чную жи́знь,/ от страсте́й очи́стил еси́ твою́ ду́шу вои́стинну, Богому́дре о́тче наш./ Те́мже свяще́ния прия́л еси́ зарю́,/ дарова́ния исцеле́ний излива́еши ве́рою к покро́ву твоему́ притека́ющим,/ Ти́хоне блаже́нне.</p>
<p>
<red>Сла́ва, и ны́не, Богоро́дичен:</red>
</p>
<p>Еди́на, ро́ждшая Творца́ всему́,/ еди́на, украси́вшая челове́чество Рождество́м Твои́м, Богоневе́сто,/ изба́ви мя от се́ти льсти́ваго врага́,/ поста́ви мя на ка́мени Христо́вых хоте́ний,/ Того́ моля́щи приле́жно, Его́же воплоти́ла еси́.</p>
<p>
<red>Крестобогоро́дичен:</red>
</p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́./ Его́же, Благослове́нная, моля́щи не преста́й проще́ние прегреше́ний нам дарова́ти.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
<style name="color-red"/>
</p>
<p>Прие́м, о́тче, кре́пость Ду́ха, непобеди́м яви́лся еси́ и неутоли́м/ и укрепля́еши, я́коже воево́да, во́ины, ко устремле́нию призыва́я./ Те́мже и без кро́ве твою́ побе́ду поста́вль, муче́ния вене́ц прия́л еси́.</p>
<p>Освя́щся, Ти́хоне, Бо́гу, соверша́я свяще́нныя зако́ны, пожи́л еси́,/ а не я́коже ная́тый па́стырь, но по ста́де ду́шу твою́ полага́я./ Те́мже, во́лки уби́в, к па́жити живоно́сней Христо́во наста́вил еси́ ста́до.</p>
<p>Твою́ честну́ю вои́стинну почита́ет па́мять/ Ки́прский о́стров, лику́я со все́ю земле́ю,/ и е́же в нем излия́нием чуде́с пове́дая, приложи́ к виде́нию ны́не единаче/ зре́ти хотя́щим сад пресла́внаго прозябе́ния.</p>
<p>
<red>Богоро́дичен:</red> Свет от Све́та, просия́в безле́тно, Сы́не Оте́чь,/ в после́дняя от ложе́сн проше́л еси́ Деви́ческих,/ всего́ Ада́ма, дре́вле умерщвле́ннаго, Собо́ю исправля́я./ Те́мже Твою́ Ма́терь, Богоро́дицу вои́стинну, чту́ще, ве́рнии, пропове́даем.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя е́сть чужда́я тьма́, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
<style name="color-red"/>
</p>
<p>И́стиннаго виде́ния, сла́вне, быв, Ти́хоне, испо́лнен,/ тщи́я му́дрости рача́щия обличи́л еси́, де́монскую пре́лесть отгоня́,/ и ба́сни вся, и ки́прская дела́ ме́рзкая.</p>
<p>Чи́сто житие́ име́я, е́же па́че ума́ де́лы соверша́я,/ всеосвяще́нным о́бразом трапе́зе Боже́ственней предста́ Христо́ве./ Те́мже моли́твами твои́ми, Богому́дре Ти́хоне, де́монския хра́мы опрове́ргл еси́.</p>
<p>Распя́тся, я́коже Па́вел, ми́ру, и мир распя́, пребога́те, себе́,/ не жил еси́ пло́ти, но Бо́гу и Ду́ху, Богоно́се Ти́хоне./ Те́мже улучи́л, и́хже жела́л еси́, и нас, твои́х рабо́в, помяни́.</p>
<p>
<red>Богоро́дичен:</red> Неискусобра́чная яви́лася еси́ Ма́ти, светле́йши со́лнца:/ кто бо от ве́ка слыша Де́ву доя́щу?/ На Тебе́ же вся боголе́пно, Де́во Ма́ти, устро́ишася,/ ро́ждшей Зижди́теля Твоего́.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
<style name="color-red"/>
</p>
<p>Де́монское сплете́ние от твоего́ ста́да отгоня́, чу́дне,/ и и́дольскую прогоня́ ле́сть многобо́жную, стра́шен показа́лся еси́ сопроти́вным,/ Богоглаго́ливе Ти́хоне прему́дре.</p>
<p>Просла́ви тя Бог, И́же тобо́ю просла́вленный,/ в зна́мениих стра́шна, в чудесе́х вели́ка нам дарова́в,/ Богоно́се Ти́хоне, ве́рно тя блажа́щим.</p>
<p>Освяти́л еси́ твою́, му́дре, жив, честну́ю зе́млю/ и, преше́д от нея́ ко прия́тию Небе́сному, чудесы́ просла́вил еси́ пресла́вными, Ти́хоне,/ Влады́це дру́же и́скренний.</p>
<p>
<red>Богоро́дичен:</red> Умерщвле́ния ми плод, и́же дре́вле естество́м в рай,/ жи́зни же Ты плод, Боже́ственный рай, Богоро́дице, процвела́ еси́,/ и́мже пита́яся, не ктому́ сме́рти порабоще́н бу́ду.
<style name="color-red"/></p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва дне́сь:</p>
<p>В по́стничестве, свя́те, боголюбе́зном пребы́в,/ Уте́шителеву си́лу с высоты́ прия́л еси́/ и́дол низложи́ти пре́лести,/ лю́ди же спасти́,/ де́моны отгна́ти, неду́ги исцеля́ти./ Сего́ ра́ди почита́ем тя/ я́ко Бо́жия дру́га,/ Ти́хоне блаже́нне.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Халде́йская пе́щь, огне́м распала́емая,/ ороша́шеся ду́хом, Бо́жиим предстоя́нием,/ о́троцы поя́ху:/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>Уста́ Боже́ственная быв,/ челове́ки от недосто́инства ты досто́йны соде́лал еси́, многочу́дне Ти́хоне./ Те́мже тя Христо́с чудесы́ и по кончи́не вои́стинну просла́ви.</p>
<p>В жела́нии быв о́нех наде́жд,/ всего́ мирска́го, о́тче, пристра́стия му́дре отре́клся еси́./ Те́мже и возвести́л еси́, я́коже проро́к, му́дре Ти́хоне, твою́ кончи́ну.</p>
<p>Соше́дшеся, празднолю́бцы, та́йными виде́нии Кипр про́йдем/ и сада́ де́лание пресла́вно ви́дим,/ от него́же мир объе́млет чи́сто спасе́ние.</p>
<p>
<red>Богоро́дичен:</red> Плод чре́ва Твоего́, Богоро́дице Де́во,/ О́наго прича́щшимся безсме́ртие источа́ет:/ Е́вин бо долг Ты разреши́ла еси́, Бо́га ро́ждши.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
<style name="color-red"/>
</p>
<p>Свяще́ннейшу истка́л еси́ оде́жду твою́, прехва́льне Ти́хоне, доброде́телей укра́шь добро́тами,/ те́мже и явле́ние, я́коже от благово́ния, сказу́я,/ твою́ кончи́ну су́щим о́крест тебе́ провозвеща́я,/ сла́вити Спа́са устроя́л еси́, блаже́нне:/ Христа́ превозноси́те во ве́ки.</p>
<p>Зако́н телесе́ забы́в, я́коже безпло́тен, текл еси́,/ иде́же вене́ц тебе́ Вы́шняго зва́ния, Богому́дре, угото́вася:/ не бо пло́ти и кро́ви, Ти́хоне, обеща́лся еси́ пожи́ти./ Те́мже добро́ты зри́ши Христо́ва Ца́рства, с Ним ца́рствуя во вся ве́ки.</p>
<p>Победоно́сец был еси́ на вся враги́ Христо́вы,/ со́вестным муче́нием держа́лся еси́ и, нра́вом жря себе́ во́льным, Ти́хоне му́дре,/ пред все́ми мучи́тели вопия́л еси́:/ Христо́с Бог е́сть, и бого́в лжеиме́нных па́мять да поги́бнет во ве́ки.</p>
<p>
<red>Богоро́дичен:</red> Пресвята́я Влады́чице, ми́ру Помо́щнице, ско́рбных кре́пкое прибе́жище,/ еди́на Засту́пнице су́щих в ну́ждах рабо́в Твои́х,/ Твое́ достоя́ние изми́ от бед и скорбе́й разли́чных, да ве́рою вопие́м:/ ра́дуйся, ми́ра ра́досте и спасе́ние.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
<style name="color-red"/>
</p>
<p>Пе́ние тебе́, Ти́хоне, свяще́нно, от усте́н недосто́йных приноси́мо, приими́,/ воздая́ние подава́я, грехо́в избавле́ние моли́твами твои́ми к Бо́гу:/ хода́тая бо тя вси предлага́ем, чту́щии твою́ ве́рно па́мять.</p>
<p>Пома́за тя Дух Чи́стый и Пресвяты́й еле́ем ра́дости, пресла́вне,/ дарова́ний мно́жеством украси́,/ и ца́рствовати с Ним сла́вно сподо́бися, Ти́хоне всеосвяще́нне,/ свяще́нников удобре́ние и похвала́.</p>
<p>О, твои́х, Ти́хоне свяще́нне, благода́ти чуде́с!/ Не мо́жет сказа́ти язы́к челове́ч ви́димое:/ от невла́жна бо прозябе́ния ло́знаго пе́рвее,/ ны́не ско́рым манове́нием пресла́вно твори́т грезн зрел.</p>
<p>Побе́ды мне на стра́сти моли́твами твои́ми пода́ждь, молю́ся,/ и сподо́би улучи́ти мя, Ти́хоне, человеколю́бия Бо́жия/ и благи́х наслажде́ния/ и красоты́ Его́ прия́ти, любо́вию те́пле блажа́щаго.</p>
<p>
<red>Богоро́дичен:</red> Спаси́ мя, Ма́ти Бо́жия, Я́же ми́рови спасе́ние ро́ждшая, моли́твами Твои́ми/ от многообра́зных находя́щих ми и многоплете́нных искуше́ний,/ на Тя бо наде́жду спасе́ния моего́ возложи́х ве́рно, раб Твой.
<style name="color-red"/></p>
</section>
