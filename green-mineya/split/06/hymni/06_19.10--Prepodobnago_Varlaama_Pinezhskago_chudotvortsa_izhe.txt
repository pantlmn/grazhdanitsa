<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Варлаа́ма, Пи́нежскаго чудотво́рца, и́же на Важе</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 4,</red> </p>
<p>
<red>Подо́бен:</red> Зва́нный свы́ше:
<style name="color-red"/></p>
<p>Егда́ манове́нием Бо́жиим распали́вся, Богому́дре,/ тогда́ во след Бо́га ду́хом возревнова́л еси́,/ земны́х всех возгнуша́вся,/ Небе́сных благ возжела́л еси́,/ всего́ себе́ Бо́гови предложи́,/ Его́же ра́ди пресе́льник бы́сть от до́му своего́ и оте́чества,/ я́коже вторы́й Авраа́м./ С ни́мже Христа́ Бо́га моли́,/ Его́же и возлюби́,/ спасти́ и просвети́ти ду́ши на́ша.</p>
<p>Егда́ раче́ние Боже́ственное/ на́йде на тя, пребога́те,/ тогда́ богоразсу́дное и благомы́сленное/ от мирски́х к Бо́гу возведе́/ и к су́щим ми́ра я́ко к не су́щим не приобщи́ себе́,/ но, я́ко уме́ты, вся попра́в,/ и все свое́ тща́ние предложи́/ домо́м Бо́жиим в созида́ние и убо́гим в пропита́ние,/ расточи́ име́ние свое́ до́бре,/ тем Ца́рствию Небе́сному насле́дник бы́сть,/ с Безпло́тными водворя́яся,/ Христу́ Бо́гу моли́ся/ спасти́ и просвети́ти ду́ши на́ша.</p>
<p>Егда́ виде́ние Бо́жие осия́ тебе́, блаже́нне,/ тогда́ услы́ша глас Боже́ственный,/ показу́ющ ти богоугото́ванное ме́сто,/ на не́мже оби́тель воздви́же/ возлю́бленнаго ученика́ Бо́жия Сло́ва,/ сели́тву
<a type="note" xlink:href="#note55">55</a>
и́ноком сотвори́л еси́,/ в не́йже облече́ся в присножела́емое ти ангелоле́пное подо́бие,/ иде́же сосу́д Ду́ху Свято́му обре́теся/ чи́стаго ра́ди жития́ твоего́,/ Его́же де́йствием све́тло укра́шен,/ о нас моли́ся,/ спасти́ и просвети́ти ду́ши на́ша.</p>
<p>
<red>И́ны стихи́ры, глас 2.</red>
</p>
<p>
<red>Подо́бен:</red> Ки́ими похва́льными венцы́:</p>
<p>Ки́ими духо́вными пе́сньми/ воспое́м преподо́бнаго Варлаа́ма?/ И́же, за любо́вь нас ра́ди Распе́ншаго Себе́ на Кресте́,/ устрани́в себе́ от ми́ра,/ ду́шу свою́ кресту́ пригвозди́,/ плотска́я мудрова́ния обузда́л еси́,/ чи́стое зерца́ло бы́сть,/ тем свети́льник пресве́тел вселе́нней дарова́ся,/ освяще́н Ду́хом Святы́м,/ Ему́же, о́тче, за ны моли́ся,/ дарова́ти нам мир и ве́лию ми́лость.</p>
<p>Ки́ими духо́вными устна́ми/ восхва́лим духо́внаго сего́ отца́?/ Той бо в тле́нней пло́ти/ Безпло́тных житию́ подража́я,/ нетле́нную жи́знь прия́т,/ тем нетле́нен обре́теся по преставле́нии мно́гих лет,/ духо́вными исцеле́нии одари́ ве́рою пою́щих того́,/ о ни́хже Христа́ мо́лит,/ пода́ти мир ми́рови и ве́лию ми́лость.</p>
<p>Ка́я светоно́сная пе́ния/ принесе́м блаже́нному Варлаа́му?/ Де́лателю виногра́да Христо́ва,/ мы́сленнаго рая́ гро́зду пресла́дкому,/ собесе́днику А́нгелом,/ бесо́м прогони́телю,/ ревни́телю святы́м и пра́ведным,/ и́ноком наста́внику, си́рым пита́телю,/ исто́чнику чуде́с неоскудева́емому/ и моли́твеннику о душа́х на́ших.</p>
<p>
<red>Сла́ва, глас 8:</red>
</p>
<p>Преподо́бне о́тче,/ ты земну́ю сла́ву я́ко тле́нну оста́вль,/ оте́чество и благоро́дие нивочто́же вмени́в,/ еди́наго же Христа́ от души́ возлюби́л еси́,/ Его́же ра́ди в да́льних и чужди́х страна́х всели́ся,/ усе́рдно Тому́ после́довал еси́,/ те́мже сосу́д Свято́му Ду́ху бы́сть,/ к Нему́ же дерзнове́ние име́я,/ о́тче Варлаа́ме,/ моли́ Христа́ Бо́га за чту́щия тя лю́ди,/ пода́ти мир ми́рови/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red> Ца́рь Небе́сный:</p>
<p>
<red>Вход. Проки́мен дне. И чте́ния 3 преподо́бническая
<emphasis>(зри 28 июня).</emphasis></red>
</p>
<p>
<red>На лити́и стихи́ры, глас 7:</red>
</p>
<p>Прииди́те, празднолюбе́знии лю́дие,/ соста́вльше лик, дави́дскими пе́сньми воспое́м Христа́, глаго́люще:/ ди́вен в сла́ве, творя́й чудеса́,/ удивля́яй святы́х Свои́х,/ усе́рдно Тому́ рабо́тающих/ и сла́вящих Того́ я́ко Бо́га,/ И́же в Тро́ице Еди́наго,/ я́коже и сего́ уго́дника Своего́ Варлаа́ма,/ я́ко втора́го Богови́дца, дарова́,/ и́ноком наста́вника, бесо́м прогони́теля,/ о нас Бо́гу моля́щагося,/ да нас поми́лует в де́нь испыта́ния.</p>
<p>Блаже́нне о́тче Варлаа́ме,/ бла́го бы́сть души́ твое́й,/ я́ко блаже́нство Бо́жие насле́дова,/ се́яв бо слеза́ми в жи́зни сей,/ ра́достию на Небесе́х пожа́л еси́ рукоя́ти Небе́сныя./ Тем, любо́вию соше́дшеся,/ па́мять твою́ пра́зднующе, вопие́м ти:/ Богому́дре о́тче наш,/ проси́ нам у Христа́ мир и ве́лию ми́лость.</p>
<p>Ду́ху Свято́му прия́телище бы́сть, Варлаа́ме,/ равноа́нгельнаго ра́ди жития́ твоего́,/ в живоно́сную ме́ртвость облече́ся,/ повину́в пло́ть ду́хови,/ тем от земны́х преста́вися к Небе́сным,/ безконе́чный поко́й прия́т от трудо́в свои́х,/ сон бо че́стен пред Бо́гом сме́рть преподо́бных Его́.</p>
<p>
<red>Сла́ва, глас 5:</red>
</p>
<p>Ра́дуйся, свята́я Це́рковь Бо́жия,/ стяжа́вши мо́щи, освяще́нныя Святы́м Ду́хом,/ чу́днаго отца́ Варлаа́ма,/ от ни́хже тече́т струя́ во́ды животеку́щия,/ омыва́ющи душе́вныя вре́ды и теле́сныя./ Тем, соше́дшеся, любо́вию вопие́м к нему́:/ ра́дуйся, вселюбе́зный о́тче, па́стырю предо́брый;/ ра́дуйся, и́же по́двигом до́брым подвиза́выйся во вре́менней жи́зни сей;/ ра́дуйся, благи́й ра́бе,/ вше́дый в ра́дость Го́спода своего́,/ у Него́же проси́ нам мир и ве́лию ми́лость.</p>
<p>
<red>И ны́не, Богоро́дичен:</red> Храм и две́рь еси́:</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Дал еси́ зна́мение боя́щимся Тебе́, Го́споди,/ уго́дника Твоего́ Варлаа́ма,/ и́бо той, Боже́ственный Твой Крест/ на ра́мо свое́ взем,/ после́дова Тебе́ преподо́бне и пра́ведне./ Полки́ бесо́вския победи́,/ мы́сленно на тех вооружи́вся,/ побе́ду от <red>Тебе</red>́ прии́м,/ распя́таго на Кресте́ нас ра́ди,/ Иису́се Всеси́льне и Спа́се душ на́ших.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Дал еси́ достоя́ния зна́мение, Го́споди,/ уго́дника Твоего́, блаже́ннаго Варлаа́ма,/ он бо, любве́ ра́ди Твоея́,/ расточи́ име́ние свое́/ в созда́ние домо́в Твои́х Боже́ственных/ и в ру́ки вложи́ ни́щих,/ тем и прия́ше его́ в ве́чныя кро́вы,/ в нерукотворе́нныя хра́мы,/ иде́же земля́ кро́тких, Го́споди,/ Иису́се Всеси́льне и Спа́се душ на́ших.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дал еси́ терпе́ния зна́мение, Го́споди,/ блаже́ннаго Твоего́, Христе́, Варлаа́ма,/ той бо, упова́нием на Тя ду́шу огради́в,/ по́прище жития́ сего́ немяте́жно преи́де,/ душетле́нных разбо́йник не устраши́вся,/ Твое́ю по́мощию укрепля́емь,/ Вы́шняго гра́да ра́достне дости́г,/ иде́же святы́х жили́ща,/ Иису́се Всеси́льне и Спа́се душ на́ших.</p>
<p>
<red>Сла́ва, глас 6:</red>
</p>
<p>Преподо́бне о́тче Варлаа́ме,/ во всю зе́млю изы́де веща́ние исправле́ний твои́х,/ те́мже на Небесе́х обре́л еси́ мзду трудо́в твои́х,/ де́монская разори́л еси́ по́лчища,/ и А́нгельския дости́гл еси́ чи́ны,/ и́хже житию́ непоро́чно поревнова́л еси́,/ дерзнове́ние име́я ко Го́споду Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен:</red> Творе́ц и Изба́витель:
<style name="color-red"/></p>
<p>
<red>Тропа́рь, глас 3:</red>
</p>
<p>И́же к доброде́телем прилежа́нием взыгра́ния пло́ти обузда́л еси́,/ благи́ми нра́вы ду́шу свою́ украси́в,/ от земны́х Христу́ превозведе́ ум свой,/ тем от Него́ исцеле́нием струя́ незави́стна яви́ся,/ притека́ющим ве́рою к тебе́ и любе́зно зову́щим:/ Варлаа́ме, о́тче наш,/ моли́ Христа́ Бо́га,/ да спасе́т ду́ши на́ша.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Наста́ светоно́сная па́мять блаже́ннаго Варлаа́ма дне́сь,/ созыва́ющи све́тло всепра́зднственныя ли́ки духо́вно пою́щих Боже́ственныя пе́сни/ и ве́рно чту́щих вселюбе́зную его́ па́мять,/ раздае́т бо цельбоно́сныя его́ да́ры на спасе́ние душ и теле́с на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Всех Творца́, и Бо́га, и Соде́теля, Всенепоро́чная, Чи́стая,/ Ду́хом Боже́ственным в ложесна́х зача́т, без истле́ния родила́ еси́,/ Его́же славосло́вяще, Тя воспева́ем, Де́во,/ я́ко пала́ту Царя́ и ми́рови заступле́ние.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Вознесы́йся:</p>
<p>И́же на земли́ лега́нием отсе́кл еси́ го́рдаго по́мысла сла́ву всепа́губную,/ пресве́тлым же смире́нием пове́ргл еси́ на зе́млю/ и́же в рай пу́ть запе́ншаго./ Тем, отложи́в ве́тхость душетле́нную,/ в но́ваго челове́ка, обновля́ющагося ду́хови, облече́ себе́,/ и, ве́сь Боже́ственен быв,/ Христа́ моли́ спасти́ ду́ши пою́щих тя.</p>
<p>
<red>Сла́ва, и ны́не, Богоро́дичен:</red>
</p>
<p>В кров Твой, Богоро́дице Пречи́стая Де́во, прибега́ющих мольбу́ прии́мши,/ о нас не преста́й моля́щи Человеколю́бца,/ спасти́ся рабо́м Твои́м.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Многомяте́жнаго ми́ра непостоя́нную
<a type="note" xlink:href="#note56">56</a>
суету́, я́ко прах, вмени́в,/ доброде́тельми, я́ко ри́зою, оде́ян,/ вни́де в Небе́сный черто́г Боже́ственнаго бра́ка,/ иде́же с ли́ки святы́х веселя́ся,/ приобща́ешися неизрече́нней све́тлости Пребезнача́льныя Тро́ицы,/ от Нея́же прие́м неисче́тная чудеса́,/ исцеля́еши неду́ги любо́вию пра́зднующих всесвяту́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Всенепоро́чная Неве́ста Творца́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́нию мя су́ща скве́рно жили́ще/ и де́монов игра́лище, в ра́зуме бы́вша,/ потщи́ся от сих злоде́йствия мя изба́вити,/ све́тло жили́ще доброде́тельми соде́лавши, Светода́тельная и Нетле́нная,/ разжени́ о́блак страсте́й и Вы́шняго прича́стия сподо́би/ и све́та невече́рняго моли́твами Твои́ми.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6, зри сла́вник на стихо́вне.</red>
</p>
<p>
<red>Кано́н Благове́щению Пресвяты́я Богоро́дицы, глас 4, со ирмосо́м на 6 и свято́му о́ба кано́на, на 8. Кано́н преподо́бнаго Варлаа́ма, глас 1.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая проти́вныя сотре́,/ изра́ильтяном пу́ть глубины́ новосоде́лавшая.</emphasis>
<style name="color-red"/>
</p>
<p>Творя́й пресла́вная, Христе́, и ди́вная,/ очи́стив мно́гая моя́ согреше́ния,/ осия́й в души́ мое́й свет ра́зума моли́твами уго́дника Твоего́ Варлаа́ма,/ да в па́мять его́ принесу́ духо́вную пе́снь.</p>
<p>Твои́х даро́в исправле́нии ве́сь мир обогати́ся,/ от присносу́щнаго исто́чника моще́й твои́х/ прие́млюще духо́вная от неду́г исцеле́ния,/ те́мже ра́достною душе́ю, блаже́нне, тя почита́ем.</p>
<p>Твоя́ моли́твы взыдо́ша, о́тче, на Не́бо,/ две́ри ра́йския отверзо́ша ти,/ Престо́лу Госпо́дню предста́виша тя,/ иде́же с ли́ки святы́х А́нгел сла́виши Тро́ицу Несозда́нную.</p>
<p>
<red>Богоро́дичен:</red> Воспое́м, вси ве́рнии, Преди́вную Де́ву,/ Христа́, Присносу́щнаго Живота́, вселе́нней возсия́вшу/ и ра́дости вся́кия мир испо́лнившу.
<style name="color-red"/></p>
<p>
<red>Ин кано́н, глас 6, его́же краегране́сие от нача́ла седмы́я пе́сни до конца́ девя́тыя пе́сни у кра́сных слов, кроме́ Богоро́дичнов.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь пои́м, вопия́ше.</emphasis>
</p>
<p>Слез твои́х и воздыха́ний я́ко испо́лнено житие́ твое́, о́тче,/ разсмотри́в земну́ю сла́ву и че́сть, я́ко не су́шу презре́л еси́,/ Христа́ еди́наго возлюби́л еси́/ и Тому́ после́дова в преподо́бии и пра́вде.</p>
<p>Сло́во Бо́жие, ева́нгельски рече́нное, во ум прие́м,/ бога́тство тле́нное оплева́в, нетле́нное блаже́нство насле́дова,/ иде́же святы́х ли́ки непреста́нно веселя́тся.</p>
<p>В сие́ песносло́вие внят, о́тче Варлаа́ме,/ моли́, о́тче, Изба́вителя, я́ко оте́ц чадолюби́в,/ оставле́ние грехо́в на́ших дарова́ти нам,/ сла́вящим па́мять твою́.</p>
<p>
<red>Богоро́дичен:</red> Преми́лостиваго Бо́га, Всемилосе́рдая Ма́ти Де́во Мари́е,/ умоли́, Влады́чице, я́ко Сы́на Своего́ и Бо́га,/ бу́дущих мук изба́вится/ и́же ма́лое сие́ любо́вию прине́сшему.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Да утверди́тся се́рдце мое́ в во́ли Твое́й, Христе́ Бо́же,/ И́же над вода́ми Не́бо утвержде́й второ́е/ и основа́вый на вода́х зе́млю, Всеси́льне.</emphasis>
<style name="color-red"/>
</p>
<p>Да вкорени́тся в тя зача́ло прему́дрости — страх Госпо́день,/ хра́мы Бо́жия премно́ги созида́л еси́,/ к ни́щим ми́лование неща́дно име́л еси́/ и сего́ ра́ди в нерукотворе́нных хра́мех при́сно ра́дуешися.</p>
<p>Непрело́жно рабо́тати Бо́гови возжела́л еси́,/ всю свою́ плотску́ю во́лю до конца́ умертви́л еси́/ и, я́ко А́нгел быв, а́нгельскую жи́знь, блаже́нне, насле́дова.</p>
<p>Не восхоте́, блаже́нне, земны́я сла́вы,/ но со Христо́м бы́ти изво́лив,/ дом и сро́дник свои́х оста́вил еси́,/ тем ны́не со А́нгелы на Небесе́х ликовству́еши.</p>
<p>
<red>Богоро́дичен:</red> Зна́юще, благоче́стно пропове́даем Тя вои́стинну Бо́жию Ма́терь,/ Тобо́ю нам Созда́тель прибли́житися сподо́би.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
<style name="color-red"/>
</p>
<p>Жела́я, блаже́нне, Присносу́щный Свет,/ сна свои́ма очи́ма не дал еси́, ни поко́я телеси́,/ до́ндеже получи́л еси́ непрестае́мую о́ную блаже́нную ра́дость.</p>
<p>Слез твои́х тече́нием, мно́жеством воздыха́ний/ пучи́ну страсте́й преплы́л еси́,/ окормля́емь Святы́м Ду́хом, приста́нища Небе́снаго дости́гл еси́.</p>
<p>Мое́ неисправле́ние и сла́бость нра́ва,/ грехопа́дну ду́шу прови́дев, блаже́нне,/ наста́ви мя покая́ния путе́м,/ да, тобо́ю исправля́емь, воспою́ твою́ па́мять.</p>
<p>
<red>Богоро́дичен:</red> Спасти́ восхоте́в челове́ка на поле́зное, я́ко Человеколю́бец, Госпо́дь/ в Твою́ всели́ся утро́бу, Богома́ти, неопи́санно.
<style name="color-red"/></p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Скоромину́щее жития́ сего́ и тле́ющее бога́тство, я́ко прах, вмени́л еси́,/ на духо́вную жи́знь преложи́л себе́ и, на враги́ боре́ние поста́вив,/ взыгра́ния пло́ти умертви́л еси́,/ всем я́ко Боже́ствен быв, от Бо́га обогати́ся пресла́вных чуде́с дарова́нием,/ Его́же моли́, Варлаа́ме, грехо́в оставле́ние дарова́ти нам,/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Предста́тельнице ве́рным, Богороди́тельнице,/ скорбя́щим ра́досте, пла́чущим Уте́шительнице,/ И́же от <red>Тебе</red>́ ро́ждшагося. Бо́га па́че естества́, Влады́чице, моли́/ изба́вити настоя́щих зол и бу́дущих мук/ и́же Тебе́, Богоро́дицу, и́стинно испове́дающих.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ воплоще́ние,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися,/ Сла́ва си́ле Твое́й, Го́споди.</emphasis>
<style name="color-red"/>
</p>
<p>Огне́м любве́ Бо́жия распали́вся, о́тче,/ я́ко добр купе́ц, вся своя́ оста́вив,/ в чужи́х страна́х прише́льствова, взыску́я Бо́га,/ Его́же обре́т, искупи́л еси́ Ца́рство Небе́сное.</p>
<p>Проразуме́в бу́дущая, я́ко настоя́щая,/ не пощаде́ пло́ти своея́ во умерщвле́ние по́мысла,/ но, враг быв телеси́ своему́,/ вмести́лище бы́сть Свято́му Ду́ху.</p>
<p>Воздержа́нием кра́йним пло́ть умертви́в,/ ду́шу свою́ оживи́л еси́./ Тем я́ко к жи́зни рачи́тель прия́т Небе́сное Ца́рство.</p>
<p>
<red>Богоро́дичен:</red> Неизрече́нно зачала́ еси́, Богоневе́сто, Спа́са и Го́спода,/ избавля́ющаго нас от лю́тых,/ и́же Тя вои́стинну призыва́ющих.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
<style name="color-red"/>
</p>
<p>Упова́нием, е́же на Бо́га, вооружи́ себе́,/ в броня́ пра́вды облече́ся,/ ору́жием моли́тв твои́х пресе́кл еси́ де́монская по́лчища, блаже́нне.</p>
<p>Влады́це всех и Бо́гу на Небесе́х предстои́ши,/ те́мже твое́ свято́е те́ло, во гро́бе лежа́ще,/ ве́рно тя чту́щим да́рует исцеле́ние.</p>
<p>На умоле́ние раб твои́х приклони́ у́хо твое́, блаже́нне,/ и изба́ви от настоя́щих бед и скорбе́й ве́рныя лю́ди,/ во бране́х посо́бие тем да́руя.</p>
<p>
<red>Богоро́дичен:</red> Изба́ви настоя́щих бед, и напа́стей,/ и собла́зн, Влады́чице, рабо́в Свои́х, и тьмы́ грехо́вныя,/ я́коже Свет ро́ждшая нам Невече́рний.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Просвети́вый сия́нием прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя.</emphasis>
<style name="color-red"/>
</p>
<p>Провозсия́вшему на Кресте́ нас ра́ди во́лею, блаже́нне, я́ко после́дова,/ со страстьми́ и похотьми́ распе́н себе́ ми́рови,/ тем, я́ко вне ми́ра быв, свет ми́ру был еси́.</p>
<p>Я́ко Богопросвеще́нный рачи́тель святы́х,/ во и́мя Госпо́дня ученика́ прече́стен дом воздви́гл еси́,/ в не́мже тобо́ю Бог при́сно сла́вим е́сть.</p>
<p>Невестоводи́тель благоприя́тен бы́сть, о́тче:/ и́ноков ду́ши, я́ко неве́сты чи́сты, Бо́гови приведе́,/ с ни́миже о нас моли́ся непреста́нно.</p>
<p>
<red>Богоро́дичен:</red> Поро́ждшая Свет, И́же от Отца́ пре́жде век возсия́вшаго,/ просвети́ ду́шу мою́, грехо́вным мра́ком омраче́нную,/ да при́сно сла́влю Твою́ бла́гость.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
<style name="color-red"/>
</p>
<p>Стезю́ Небе́сную ше́ствовав,/ те́сным путе́м и приско́рбным простра́нство Небе́сное дости́гл еси́,/ отону́дуже пресла́вными чудесы́ всех удивля́еши.</p>
<p>В блаже́нство бу́дущее взира́я,/ слеза́ми лани́ты своя́ омочи́в, свет безстра́стия был еси́,/ те́мже тя, блаже́нне, воспева́ем.</p>
<p>Богода́нная ти благода́ть прослу́та
<a type="note" xlink:href="#note57">57</a>
всем сотвори́ тебе́,/ известву́я коне́ц достоприя́тия моли́тв твои́х,/ те́мже, о́тче, моли́ спасти́ пою́щих тя.</p>
<p>
<red>Богоро́дичен:</red> Ма́ти Бо́жия Де́во, души́ моея́ лю́тую я́зву исцели́,/ серде́чную боле́знь утоли́ и ра́дости испо́лни,/ да при́сно сла́влю Тя, раб Твой, Богороди́тельнице.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Обы́де нас после́дняя бе́здна,/ не́сть избавля́яй,/ вмени́хомся, я́ко о́вцы заколе́ния,/ спаси́ лю́ди Твоя́, Бо́же наш,/ Ты бо кре́пость немощствующих и исправле́ние.</emphasis>
<style name="color-red"/>
</p>
<p>В бе́здну щедро́т Бо́жиих пове́рг себе́, Богому́дре,/ жите́йских молв пучи́ну препла́вая, духо́вными ве́тры обурева́ем,/ на он пу́ть бу́дущаго ве́ка, блаже́нне, всели́лся еси́.</p>
<p>Боже́ственною укрепля́емь си́лою,/ вся кова́рства лука́ваго победи́л еси́,/ тем, я́ко окрила́тев умо́м
<a type="note" xlink:href="#note58">58</a>
,/ ду́хом на Не́бо возлете́л еси́, чу́дне.</p>
<p>Благонра́вие твое́ душе́вное и незло́бивое мудрова́ние/ и́ноков ду́ши к Бо́гу приведе́,/ и́хже, я́ко оте́ц чадолюби́вый, посеща́ти не оста́ви.</p>
<p>
<red>Богоро́дичен:</red> Глас Арха́нгелов вопие́м Ти, Влады́чице Богоро́дице:/ ра́дуйся, Две́ре Бо́жия непроходи́мая;/ ра́дуйся, О́блаче, е́же Пра́вды Со́лнце нам возсия́.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis>
<style name="color-red"/>
</p>
<p>Сла́ву, ю́же от челове́к, презре́в, Варлаа́ме, Бо́жию взыска́л еси́,/ тем со А́нгелы пребыва́я,/ ра́дости наслажда́ешися непрестаю́щия.</p>
<p>Зако́ну Бо́жию поуча́яся,/ тяготу́ и вар дневны́й поне́сл еси́,/ тем ра́вну мзду прия́т от Бо́га,/ и́же от нача́ла ве́ка до конца́ труди́вшихся.</p>
<p>Благода́рно вопие́т оби́тель твоя́, Богому́дре,/ сожи́теля и совсе́льника тя име́я,/ и, хва́лящися, созыва́ет всех на испове́дание чуде́с твои́х.</p>
<p>
<red>Богоро́дичен:</red> Отча́яния бе́здна глубины́ грехо́вныя в пучи́ну а́да низведе́ ду́шу мою́,/ от нея́же изми́, Влады́чице,/ ру́ку ми по́мощи подаю́щи,/ я́коже Петро́ви Бог и Сын Твой.
<style name="color-red"/></p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:</p>
<p>Я́ко звезда́ светоза́рная,/ от Вели́каго Новагра́да прише́д,/ в чужи́х, я́ко в за́падных страна́х, за́йде,/ от восто́к чуде́с, я́ко со́лнце, возсия́,/ те́мже, и́же во тьме́ и се́ни сме́ртней, в неду́зех лежа́щий,/ свет исцеле́ния от <red>Тебе</red>́ прие́млюще,/ с на́ми, ча́ды твои́ми, непреста́нно вопию́т ти:/ ра́дуйся, Богому́дре Варлаа́ме, о́тче наш.</p>
<p>
<red>И́кос:</red>
</p>
<p>Христо́вых повеле́ний послу́шатель быв нело́жный,/ непоро́чным житие́м твои́м святы́х А́нгел удиви́л еси́,/ те́мже и мы, зря́ще прему́дрых твои́х трудо́в исправле́ния, ра́достне вопие́м ти:/ ра́дуйся, чи́стый сосу́де Свята́го Ду́ха;/ ра́дуйся, А́нгелов собесе́дниче и бесо́в прогони́телю;/ ра́дуйся, сто́лпе пресве́тлый и свети́ло целому́дрия;/ ра́дуйся, похвало́ оте́честву твоему́ и Вели́кому Новугра́ду;/ ра́дуйся, я́ко моли́твами твои́ми сопроти́вныя побежда́ются;/ ра́дуйся, ве́рным лю́дем похвало́ и утвержде́ние./ Те́мже моли́твами твои́ми сохрани́ ны от враг ненаве́тны, да зове́м ти:/ ра́дуйся, Богому́дре Варлаа́ме, о́тче наш.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Тебе́, у́мную, Богоро́дице, пе́щь,/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</emphasis>
<style name="color-red"/>
</p>
<p>Тебе́, Го́сподеви моли́тву творя́щу/ и Пречи́стую Его́ Ма́терь со слеза́ми моля́щу,/ глас А́нгельский с Небе́с слы́шан бы́сть,/ показу́ющ ти, блаже́нне, Бо́жие на ме́сте сем благоволе́ние.</p>
<p>В поще́ниих непрекло́нное, во искуше́ниих неосла́бное,/ в терпе́ниих неотсту́пное име́л еси́ стяжа́ние,/ тем нетле́нными венцы́ от Бо́га венча́лся еси́.</p>
<p>Непреста́нно моли́, Варлаа́ме о́тче наш, о ста́де свое́м,/ его́же трудолю́бно собра́л еси́,/ и спаси́ и́же тя на моли́тву призыва́ющих и плоды́ принося́щих любо́вию.</p>
<p>
<red>Богоро́дичен:</red> Ка́пля благоче́стная, Я́же от <red>Тебе</red>́ Ро́ждшаяся,/ мир освяти́, Богоро́дице Де́во,/ ка́плю ми ми́лости источи́,/ освяща́ющи ду́ши и помышле́ния земны́х.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Росода́тельну у́бо пе́щь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>Творцу́ всех и Бо́гу благоуго́ден яви́ся,/ доброде́тельми, я́ко крила́ми, на Не́бо возлете́/ и та́мо Трисо́лнечным Све́том просвеща́ешися, при́сно веселя́ся.</p>
<p>Преоби́дев тле́нная бога́тства, Небе́сная стяжа́л еси́,/ те́мже и́же ве́рою ко гро́бу твоему́ притека́ющим/ подае́ши ско́рое исцеле́ние.</p>
<p>И ниже́ жи́ти кроме́ Христа́ изво́лил еси́,/ но всю свою́ ду́шу в Того́ любо́вь простре́,/ у Него́же насле́дил еси́ жела́нное тебе́ блаже́нство.</p>
<p>
<red>Богоро́дичен:</red> Раби́ Твои́, Влады́ко,/ на моли́тву Чи́стую Ма́терь Твою́ предлага́ем,/ от вся́каго обстоя́ния лю́ди Твоя́ изба́ви, пою́щия:/ оте́ц на́ших Бо́же, благослове́н еси́.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода/ и превозноси́те во вся ве́ки.</emphasis>
<style name="color-red"/>
</p>
<p>В пещи́ искуше́ния, я́ко зла́то, искуси́вся, о́тче,/ чистоте́ храни́тель бы́сть,/ с не́ю же Бо́га узре́в, со А́нгелы ликовству́еши.</p>
<p>Со́весть твоя́, о́тче, зерца́ло бы́сть бу́дущих,/ тем, земны́х возгнуша́вся, на Небе́сная потща́лся еси́,/ и́хже получи́в, помина́й пою́щих тя.</p>
<p>Ни́щих ми́лованием и странноприя́тием неоску́дным Авраа́му в ло́но дости́гл еси́,/ от Боже́ственных же сокро́вищ исто́чник чуде́с, о́тче, излива́еши.</p>
<p>
<red>Богоро́дичен:</red> Еди́на су́щи Блага́я,/ Преблаго́е Сло́во умоли́ приле́жно/ настоя́щаго гне́ва и паде́ния всем изба́вится, Богоро́дице Чи́стая, мо́лимся.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
<style name="color-red"/>
</p>
<p>От священнонача́льника Вели́кия Це́ркве я́ко благослове́н быв,/ обе́ты Бо́гови возда́л еси́,/ во ангелоле́пное подо́бие облече́ себе́, богоуго́дно поживе́,/ наста́вник быв и́ноком.</p>
<p>Виногра́да Христо́ва пресла́док грозд был еси́, Богому́дре,/ изгнете́н боле́зньми и труды́,/ сла́дость от свята́го твоего́ гро́ба источа́еши ве́рно чту́щим тя.</p>
<p>Сказа́ иногда́ настоя́телю оби́тели твоея́ не получи́ти ему́ Небе́снаго Ца́рствия,/ а́ще не сотвори́т ми́лости убо́гим,/ он же, сотвори́в тобо́ю повеле́нная,/ проще́ния получи́ о согреше́ниих его́.</p>
<p>
<red>Богоро́дичен:</red> Храм Тя, Влады́чице, Бо́жий ви́дяще, вопие́м:/ ви́ждь озлобле́ния на́ша/ и в хра́ме Твое́м руце́ нечи́стей, дви́жимей на мольбу́, пода́ждь по́мощь.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>О́браз чи́стаго рождества́ Твоего́/ огнепали́мая купина́ показа́ неопа́льная;/ и ны́не на нас напа́стей свире́пеющую угаси́ти, мо́лимся, пе́щь,/ да Тя, Богоро́дице,/ непреста́нно велича́ем.</emphasis>
</p>
<p>Ум свой поста́вил еси́ влады́ку, облада́юща по́мыслы,/ тем, я́ко царя́ страсте́м, Христо́с венча́л тя е́сть нетле́нным дарова́нием,/ пресели́вшуся от земны́х на Небе́сная.</p>
<p>Блаже́нство нетле́нно прия́т,/ я́ко а́нгельское поживе́ житие́, о земны́х небре́г,/ к Го́рним преста́вися, Варлаа́ме,/ предста́тель к Бо́гу бу́ди о нас, тя блажа́щих.</p>
<p>И́же твою́ па́мять усе́рдно творя́щим,/ настоя́щих бед, о́тче, изба́ви и бу́дущих изми́ мук,/ да тя, я́ко те́пла засту́пника, ублажа́ем при́сно.</p>
<p>
<red>Богоро́дичен:</red> Спа́са Изба́вителя, Бо́га всех и Го́спода, ро́ждши,/ нам пло́тию прибли́жившагося,/ спаси́, Пречи́стая, призыва́ющих Тя от бед, Влады́чице.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis>
<style name="color-red"/>
</p>
<p>Ни в ины́х да́льних страна́х пребыва́ние,/ ни чужезе́мных озлобле́ния, устраши́ тебе́, о Богому́дре;/ на вся́ко показа́в потща́ние, блага́я она́ Небе́сная восприя́л еси́.</p>
<p>От многопреле́стнаго жития́ сего́ к ве́чным оби́телем преста́вися,/ в за́поведех бо Госпо́дних де́нь и но́щь поуча́яся,/ ре́ки чуде́с и по сме́рти пролива́еши ве́рно, блаже́нне, чту́щим тя.</p>
<p>От гре́шнаго твоего́ раба́,/ от скве́рныя души́ приими́ сие́ моле́ние, Варлаа́ме о́тче,/ не возгнуша́йся, но отра́ду испроси́ нам в Де́нь Су́дный.</p>
<p>
<red>Богоро́дичен:</red> Взыва́ем вси Тебе́, и́стинней Ма́тери Бо́жией:/ прогне́вавшия рабы́ изба́ви належа́щих зол и ве́чных мук,/ Еди́на Ты к Сы́ну Своему́ дерзнове́ние и́маши.
<style name="color-red"/></p>
<p>
<red>Свети́лен:</red>
</p>
<p>Све́том Христо́вым по вселе́нней просия́в, я́ко со́лнце,/ чудесы́ ве́сь мир просвеща́еши,/ тем, я́ко Христо́в во́ин непобеди́м,/ безпло́тных враго́в ополче́ния до́блественне низложи́л еси́,/ на Небесе́х мзду прия́т трудо́в свои́х, Варлаа́ме о́тче наш,/ Христа́ моли́ спасти́ся душа́м пою́щих тя.</p>
<p>
<red>Сла́ва, и ны́не, Богоро́дичен:</red>
</p>
<p>Прему́дрость соста́вную, и Сло́во Присносу́щное,/ и Врача́ всем — Христа́ ро́ждши, Де́во,/ гное́ния и я́звы души́ моея́ исцели́ лю́тыя и многовре́дныя/ и се́рдца моего́ уста́ви стра́стныя помышле́ния.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> От пресла́внаго чудесе́:</p>
<p>О, пресла́вных Твои́х чуде́с, Бо́же,/ и́миже ве́си прославля́ти святы́я Своя́,/ я́коже показа́ и сего́ уго́дника Своего́ Варлаа́ма,/ и́же не́когда сомня́щимся лю́дем о нем,/ о ме́ртвеннем телеси́,/ и сего́ нетле́нна яви́, я́ко жи́ва, за мно́го лет,/ его́же одари́ чуде́с зна́меньми,/ но сла́ва человеколю́бию Твоему́,/ творя́щему пресла́вная и ди́вная.</p>
<p>О, пресла́внаго чудесе́,/ блаже́нне Варлаа́ме,/ ты в ме́ртвеннем свое́м те́ле,/ святы́х А́нгел подража́в,/ кре́стным зна́мением безпло́тныя враги́ победи́л еси́./ Тем сосу́д Свято́му Ду́ху бы́сть/ и со А́нгелы водворя́ешися,/ я́ко тех возлюби́л еси́, единонра́вне,/ помина́й нас, тя сла́вящих.</p>
<p>О, пресла́внаго чудесе́,/ Варлаа́ме, преди́вный о́тче,/ я́коже пре́жде сме́рти,/ си́це и по преставле́нии,/ я́ко жив, предста́ настоя́телю оби́тели твое́я,/ претя́ ему́ не получи́ти Небе́снаго Ца́рствия,/ а́ще не отве́рзет убо́гим ми́лости./ Тем, ско́ро сотвори́в повеле́нная тобо́ю,/ получи́ от Бо́га ми́лость/ моли́твами твои́ми, свя́те.</p>
<p>
<red>Сла́ва, глас то́йже:</red>
</p>
<p>Мона́хов мно́жества,/ наста́вника тя почита́ем, о́тче наш Варлаа́ме,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>И ны́не, Богоро́дичен:</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое. Ектении́ и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 7:</red> Честна́ пред Го́сподем/ сме́рть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red>
Аллилу́ия,
<red>глас 6:</red>
Блаже́н муж, боя́йся Го́спода,/ в за́поведех Его́ восхо́щет зело́.
<red>Стих: </red>
Си́льно на земли́ бу́дет се́мя его́.
<red>Ева́нгелие от Луки́, зача́ло 24. Прича́стен: </red>
В па́мять ве́чную:
<style name="color-red"/></p>
</section>
