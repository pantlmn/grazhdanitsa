<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля И́ова, пе́рваго Патриа́рха Моско́вскаго и всея́ Руси́</p>
</title>
<p>
<red>На МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 8:</red> </p>
<p>Прииди́те, ве́рнии,/ восхва́лим зе́млю Старицкую,/ я́же возрасти́ му́жа наро́чита,/ прему́драго и кро́ткаго святи́теля И́ова,/ пе́рваго в Патриа́рсех Росси́йских Бо́гом избра́ннаго.</p>
<p>Да почте́тся оби́тель Старицкая,/ дом Пресвяты́я Богоро́дицы,/ иде́же И́ов приснопа́мятный,/ еще́ юн сый,/ постриже́ние и́ноческое прия́т/ и, соверша́я по́двиги и труды́,/ наста́вник до́брый и́ноком яви́ся.</p>
<p>Красу́йся, гра́де Москво́,/ прие́мый мона́хов нача́льника,/ И́ова преподо́бнаго,/ мно́гия труды́ сла́вы ра́ди Бо́жия зде поне́сшаго/ и архиере́йским са́ном почте́ннаго.</p>
<p>
<red>Сла́ва, глас то́йже:</red>
</p>
<p>Пресла́вно избра́ние твое́ бы́сть,/ в Патриа́рха Росси́йскаго возводя́щее тя./ Та́кожде благохва́льно/ и служе́ние твое́ первоиера́ршее,/ во всем во́ли Бо́жия испо́лненное./ Те́мже вои́стину о тебе́ сбы́стся/ первосвяти́теля вселе́нскаго прорече́ние:/ да бу́дет сей архиере́й Иису́сов/ неугаси́мый свети́льник ве́ры.</p>
<p>
<red>И ны́не, пра́здника илй Богоро́дичен, глас то́йже:</red>
</p>
<p>Влады́чице, приими́моли́твы раб Твои́х,/ и изба́ви нас/ от вся́кия ну́жды и печа́ли.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Учи́телен и смире́н быв,/ во вся́цем де́ле Бо́жием иску́сен,/ до́брый па́стырь яви́лся еси́/ па́стве всеросси́йстей,/ И́ове первосвяти́телю.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>О па́стве Росси́йстей попече́ние име́я,/ су́щия в печа́ли утеша́л еси́,/ та́же и мзду пра́ведную за труды́ храмозда́тельства воздава́я,/ от гла́да мно́гия изба́вил есй,/ первоиера́рше И́ове.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Умно́жил еси́ па́ству Це́ркве Росси́йския,/ И́ове, ότче богому́дре,/ дости́г попече́нием оте́ческим/ да́же до преде́лов Каре́льских и Астраха́нских,/ та́же и зе́млю Сиби́рскую хра́мы Бо́жиими украси́л еси́.</p>
<p>
<red>Сла́ва, глас то́йже:</red>
</p>
<p>Тя́жкая лише́ния и изгна́ния претерпева́я,/ святи́телю И́ове,/ испове́дник Правосла́вныя ве́ры показа́лся еси́,/ сме́рти же не убоя́вся,/ лжеиме́ннаго царя́ ана́феме пре́дал еси́.</p>
<p>
<red>И ны́не, пра́здника или́ Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н.</red> </p>
<p>
<red>На</red> Го́споди, воззва́х:
<red>а́ще пра́здник, стихи́ры пра́здника 3 и свята́го 5.</red> </p>
<p>
<red>А́ще кроме́ пра́здника, стихи́ры свята́го на 8, глас 1:</red>
</p>
<p>Позна́им, бра́тие, сло́во проро́ка:/ вознесо́х избра́ннаго от люде́й Мои́х,/ и уразуме́им, я́ко избра́ Госпо́дь раба́ Своего́,/ святе́йшаго И́ова пресла́внаго,/ пасти́ ста́до слове́сное Це́ркве Росси́йския на па́жити спаси́тельней/ и вознесе́ и́мя его́ в род и род,/ да мо́лится о душа́х на́ших.</p>
<p>Аз пе́рвенца положу́ его́, высока́ па́че царе́й земны́х,/ рече́ проро́к./ Сие́ сбы́стся в житии́ твое́м, святйтелю И́ове прему́дре,/ ты бо яви́лся еси́ пе́рвенец Патриа́рхов Росси́йских,/ благода́тию Бо́жиею превознесе́н быв высоко́ па́че владьік земных,/ да мо́лишися о стране́ на́шей.</p>
<p>Еле́ем святы́м Мои́м пома́зах его́,/ глаго́лет проро́к./ Сего́ ра́ди благода́ти испо́лнен/ и мно́гими плоды́ Ду́ха Свята́го укра́шен,/ по́двиг первосвяти́тельский соверши́л еси́, святи́телю,/ да мо́лишися о умире́нии душ на́ших.</p>
<p>И́стина Моя́ и ми́лость Моя́ с ним,/ рече́ проро́к о му́же пра́веднем./ Та́ко и ле́та служе́ния И́ова святе́йшаго/ бы́ша испо́лнена ми́лости и и́стины духо́вныя./ Те́мже просвети́ся моли́твами его́ земля́ Росси́йская/ и Це́рковь Христо́ва утверди́ся.</p>
<p>
<red>Сла́ва, глас 6:</red>
</p>
<p>Прииди́те, правосла́вных собо́ри,/ восхва́лим пόдвиги первоизбра́ннаго Патриа́рха Росси́йскаго/ и из глубины́ души́ ему́ возопии́м:/ о избра́нниче Бо́жий,/ еле́ем любве́ Госпо́дни пома́занный,/ ми́лостию же и и́стиною Его́ осия́нный,/ услы́ши лю́ди твоя́/ и вознеси́ за ны моли́твы твоя́ ко Го́споду.</p>
<p>
<red>И ны́не, пра́здника или́ Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. И чте́ния.</red>
</p>
<p>
<red>При́тчей чте́ние (главы́ 3 и 8):</red>
</p>
<p>Па́мять пра́веднаго с похвала́ми, и благослове́ние Госпо́дне на главе́ его́./ Блаже́н челове́к, и́же обре́те прему́дрость, и сме́ртен, и́же уве́де ра́зум./ Лу́чше бо сию́ купова́ти, не́жели зла́та и сребра́ сокро́вища./ Честне́йшая же е́сть ка́мений многоце́нных, все же честно́е недосто́йно ея́ е́сть./ Долгота́ бо дней и ле́та живота́ в десни́це ея́, в шу́йце же ея́ бога́тство и сла́ва./ От уст ея́ исхо́дит пра́вда, зако́н же и ми́лость на язы́це но́сит./ Послу́шайте у́бо Мене́, о ча́да, честна́я бо реку́: и блаже́н челове́к, и́же пути́ Моя́ сохрани́т;/ исхо́ди бо Мои́, исхо́ди живота́, и уготовля́ется хоте́ние от Го́спода./ Сего́ ра́ди молю́ вас и предлага́ю Мой глас сыново́м челове́ческим:/ я́ко Аз прему́дрость устро́их, сове́т и ра́зум, и смысл Аз призва́х./ Мой сове́т и утвержде́ние, Мой ра́зум, Моя́ же кре́пость./ Аз мене́ лю́бящия люблю́, и́щущии же Мене́ обря́щут благода́ть./ Разуме́йте у́бо, незло́бивии, кова́рство, ненака́зании же, прилага́йте сердца́./ Послу́шайте Мене́ и па́ки, честна́я бо реку́: и отве́рзу от усте́н пра́вая,/ я́ко и́стине поучи́тся горта́нь Мой, ме́рзки же предо Мно́ю устны́ лжи́выя./ С пра́вдою вси глаго́лы уст Мои́х: ничто́же в них стро́потно, ниже́ развраще́нно./ Вся пра́ва су́ть разумева́ющим и про́ста обрета́ющим ра́зум./ Научу́ бо вас и́стине, да бу́дет о Го́споде наде́жда ва́ша и испо́лнитеся Ду́ха.
<style name="color-red"/></p>
<p>Премудрости Соломо́новы чте́ние
<red>(главы́ 10, 6, 8 и 9):</red> </p>
<p>Уста́ пра́веднаго ка́плют прему́дрость, устне́ же муже́й му́дрых ве́дят благода́ть./ Уста́ му́дрых поуча́тся прему́дрости, пра́вда же избавля́ет их от сме́рти./ Сконча́вшуся му́жу пра́ведну, не поги́бнет наде́жда./ Сын бо пра́веден ражда́ется в живо́т и во благи́х свои́х плод пра́вды обы́мет./ Свет пра́ведным всегда́, и от Го́спода обря́щут благода́ть и сла́ву./ Язы́к му́дрых до́брая све́сть, и в се́рдце их почи́ет му́дрость./ Лю́бит Госпо́дь преподо́бная се́рдца, прия́тни же Ему́ вси непоро́чнии в пути́./ Му́дрость Госпо́дня просвеща́ет лице́ разу́мнаго./ Постига́ет бо жела́ющия ю, пре́жде да́же разуме́ти ю, и удо́бь у́зрится от лю́бящих ю./ У́треневавый к ней не утруди́тся, и бдяй ея́ ра́ди вско́ре без печа́ли бу́дет./ Я́ко досто́йных ея́ сама́ обхо́дит, и́щущи, и во стезя́х ея́ явля́ется им благоприе́мне./ Му́дрости никогда́же одоле́ет зло́ба./ Сих ра́ди и рачи́тель бых добро́ты ея́, и возлюби́х ю, и поиска́х от ю́ности моея́./ И взыска́х неве́сту привести́ себе́, я́ко всех Влады́ка возлюби́ ю./ Таи́бница бо е́сть Бо́жия хи́трости и обрета́тельница дел Его́./ Труды́ ея́ су́ть доброде́тели: целому́дрию же и ра́зуму та учи́т, пра́вде и му́жеству,/ и́хже потре́бнее ничто́же е́сть в житии́ челове́ком./ А́ще же и мно́гаго иску́сства жела́ет кто, ве́сть дре́вняя и бы́ти хотя́щая разсмо́трит./ Све́сть изви́тия слове́с и разреше́ния гада́ний, зна́мения и чудеса́ проразуме́ет, и сбытия́ време́н и лет;/ и всем сове́тник е́сть благ, я́ко безсме́ртие е́сть в ней и благосла́вие во обще́нии слове́с ея́./ Сего́ ра́ди бесе́довах ко Го́споду, и помоли́хся Ему́, и рех от всего́ се́рдца моего́:/ Бо́же отце́в и Го́споди ми́лости, сотвори́вый вся сло́вом Твои́м/ и му́дростию Твое́ю устро́ивый челове́ка, да владе́ет бы́вшими от <red>Тебе</red>́ тварьми́ и да управля́ет мир в преподо́бии и пра́вде./ Да́ждь ми Твои́х престо́лов приседя́щую прему́дрость и не отлучи́ мене́ от όтрок Твои́х, я́ко аз раб Твой и сын рабы́ни Твоея́./ Посли́ ю с Небе́с от свята́го жили́ща Твоего́ и от Престо́ла сла́вы Твоея́,/ да су́щи со мно́ю, научи́т мя, что благоуго́дно е́сть пред Тобо́ю,/ и наста́вит мя в ра́зум, и сохрани́т мя в сла́ве свое́й./ Помышле́ния бо сме́ртных вся боязли́ва, и погреши́тельна умышле́ния их.
<style name="color-red"/></p>
<p>Прему́дрости Соломо́новы чте́ние
<red>(главы́ 4,6, 7 и 2):</red> </p>
<p>Похваля́ему пра́веднику, возвеселя́тся лю́дие:/ безсме́ртие бо е́сть па́мять его́, я́ко от Го́спода познава́ется и от челове́к, и уго́дна Го́сподеви душа́ его́./ Возлюби́те у́бо, о му́жие, му́дрость и поживете́, восхощи́те ея́ и нака́зани бу́дете: нача́ло бо ея́ любы́ и соблюде́ние зако́на./ Почти́те прему́дрость, да во ве́ки ца́рствуете./ Возвещу́ вам и не скры́ю от вас та́ин Бо́жиих./ Я́ко Той му́дрости наста́вник е́сть, и му́дрых испра́витель, и вся́кому смы́слу и де́лу хитре́ц./ И всем смы́слом научи́т му́дрость: е́сть бо в ней дух разу́мен и свят, и сия́ние све́та присносу́щнаго, и о́браз бла́гости Бо́жия./ Та дру́ги Бо́жия и проро́ки устроя́ет./ Благоле́пнейши же е́сть со́лнца и па́че вся́каго сотворе́ния звезд, све́ту сосужда́ема обрета́ется пе́рвейши./ Та угожда́ющих ей от боле́зней изба́ви и наста́ви на стези́ пра́выя./ Даде́ им ра́зум име́ти свят и сохрани́ я от ловя́щих, и по́двиг кре́пок подаде́ им./ Да разуме́ют вси, я́ко си́льнее всего́ е́сть благоче́стие;/ и никогда́же премо́жет зло́ба му́дрости, ниже́ пре́йдет злы́я облича́ющи суд./ Реко́ша же в себе́, помы́сливше непра́ведно: наси́льствуем пра́ведному/ и не пощади́м преподо́бства его́, ни усрами́мся седи́н ста́рости многоле́тны./ Бу́дет бо нам кре́пость зако́н, и улови́м пра́веднаго, я́ко неуго́ден нам е́сть,/ и проти́вится дело́м на́шим, и поно́сит нам отпаде́ние зако́на, и облича́ет нам согреше́ния наказа́ния на́шего./ Возвеща́ет нам ра́зум име́ти Бо́жий и о́трока Госпо́дня себе́ имену́ет./ Бы́сть нам на обличе́ние помышле́нием на́шим и тя́жек нам е́сть,/ и ви́дим, я́ко неподо́бно ины́м житие́ его́ и измене́ны стези́ eгo./ В поруга́ние вмени́хомся ему́, и удаля́ется от путе́й на́ших, я́ко от нечисто́т, и блажи́т после́дняя пра́ведных./ Уви́дим у́бо, а́ще словеса́ его́ и́стинна су́ть, иску́сим, я́же сбыва́ются ему́./ Руга́нием и му́кою истя́жем его́, да разуме́ем кро́тость его́,/ и иску́сим беззло́бство его́, сме́ртию безобра́зною осу́дим его́, бу́дет бо посеще́ние от слове́с его́./ Сия́ помы́слиша и прельсти́шася: ослепи́ бо я зло́ба их,/ и не разуме́ша та́ин Бо́жиих и не разсуди́ша, я́ко Ты еси́  Бог Еди́н,/ живота́ име́яй и сме́рти вла́сть, и спаса́яй во вре́мя ско́рби, и избавля́яй от вся́каго зла./ Щедр, и ми́лостив, и дая́ преподо́бным Свои́м благода́ть, и Свое́ю мы́шцею го́рдым противля́яся.
<style name="color-red"/></p>
<p>
<red>На лити́и стихи́ры, глас 8:</red>
</p>
<p>Прииди́те, правосла́вных собо́ри,/ пресла́внаго отца́ на́шего, святи́теля И́ова, почти́м,/ пе́рваго во Патриа́рсех Росси́йских,/ и, припа́дающе ко святы́м моще́м его́,/ со умиле́нием воззове́м:/ о пречу́дне уго́дниче Бо́жий,/ свя́те И́ове пресла́вне,/ жезл Патриа́рхов Росси́йских вознеси́,/ и́бо испо́лнися на тебе́ проро́ческое сло́во:/ положу́ в век ве́ка се́мя его́/ и престо́л его́, я́ко дни́е Не́ба.</p>
<p>
<red>Сла́ва, и ны́не, пра́здника илй Богоро́дичен:</red> Влады́чице, приими́:
<style name="color-red"/></p>
<p>
<red>На стихо́вне стихи́ры, глас 2:</red>
</p>
<p>
<red>Подо́бен:</red> До́ме Евфра́фов:</p>
<p>От ю́ности возлюби́л еси́ / мона́шеское житие́, преподо́бне,/ и, во оби́тели честна́го Успе́ния Богома́тере пожи́в,/ и́ноческия по́двиги подъя́л еси́.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Во оби́тели Пресвяты́я Де́вы/ навы́к кни́жному уче́нию/ и мона́шескому послуша́нию,/ до́брый и́нок явйлся еси́,/ пресла́вне И́ове преподо́бне.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Моли́твою и чистото́ю жития́ твоего́/ муж изве́стен яви́лся еси́,/ сего́ ра́ди наста́вник до́брый мона́хов соде́лался еси́,/ о́тче наш, И́ове свя́те.</p>
<p>
<red>Сла́ва, глас 8:</red>
</p>
<p>С любо́вию восхва́лим, бра́тие,/ преподо́бнаго отца́ на́шего И́ова,/ труды́ и по́двиги от ю́ности подъя́вша/ и во святи́тельстей степе́ни ты́я преумно́живша.</p>
<p>
<red>И ны́не, пра́здника или́ Богоро́дичен:</red> Безневе́стная Де́во:</p>
<p>
<red>Тропа́рь, глас 5:</red>
</p>
<p>Правосла́вия побо́рниче,/ ве́ры Христо́вы испове́дниче,/ первоиера́рше Це́ркве Ру́сския,/ святи́телю о́тче И́ове,/ за ны Христа́ Бо́га моли́,/ ве́ру оте́ческую утверди́ти,/ грехо́в оставле́ние нам дарова́ти/ и пода́ти ми́ру ве́лию ми́лость.</p>
<p>
<red>Ин тропа́рь, глас 3:</red>
</p>
<p>Да торжеству́ет Це́рковь Христо́ва/ и да ра́дуется град Москва́,/ я́ко возсия́ свети́льник земли́ Росси́йския,/ во испове́дании И́стины непоколеби́мый И́ов Патриа́рх,/ его́же моли́твами, Го́споди,/ вся собла́зны ми́ра сего́ и е́реси искорени́,/ лю́ди во благоче́стии наста́ви/ и утверди́ в Правосла́вии.</p>
<p>
<red>НАУ́ТРЕНИ</red>
</p>
<p>
<red>На</red> Бог Госпо́дь:
<red>а́ще пра́здник, тропа́рь пра́здника два́жды.</red>
Сла́ва,
<red>свята́го.</red>
И ны́не,
<red>пра́здника.</red> </p>
<p>
<red>А́ще кроме́ пра́здника, тропа́рь свята́го два́жды.</red> Сла́ва, и ны́не,
<red>Богоро́дичен.</red> </p>
<p>
<red>По 1м стихосло́вии седа́лен, глас 2:</red>
</p>
<p>Па́ству твою́ не забу́ди, о́тче свяще́ннейший,/ окормля́я сию́ в дни благи́я,/ та́кожде во дни скорбе́й и печа́ли.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Под кров Твой, Де́во Свята́я, прибега́юще,/ не убои́мся озлобле́ний вра́жиих во ве́ки.</p>
<p>
<red>По 2-м стихосло́вии седа́лен, глас 2:</red>
</p>
<p>Моли́ся о лю́дех твои́х,/ свя́те И́ове первосвяти́телю,/ да избе́гнем искуше́ний лю́тых/ и враго́в наше́ствия.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Спаси́ нас, Пресвята́я Де́во Чи́стая,/ от вся́кия ну́жды и па́губнаго отча́яния.</p>
<p>
<red>По полиеле́и седа́лен, глас 5:</red>
</p>
<p>Хвалу́ ти прино́сим, свя́те И́ове,/ иера́рше пресла́вный,/ я́ко до́бре упа́сл еси́  ста́до слове́сных ове́ц твои́х,/ устроя́я то ко спасе́нию./ Те́мже моли́твами твои́ми и ны́не не оста́ви нас,/ пра́зднующих святу́ю па́мять твою́.</p>
<p>
<red>Сла́ва, глас то́йже:</red>
</p>
<p>Благода́тне торжеству́йте, мона́хов мно́жества/ и и́ноцы оби́тели Новоспа́сския,/ сла́вный бо игу́мен ваш и сподви́жник,/ первосвяти́тель всеросси́йский И́ов,/ я́ко оте́ц чадолюби́вый, пред Го́сподем предстои́т/ и мо́лится о е́же спасти́ся всем нам.</p>
<p>
<red>И ны́не, пра́здника или́ Богоро́дичен, глас то́йже:</red>
</p>
<p>При́зри на моле́ния на́ша, Де́во Чи́стая,/ и вся печа́ли отжени́,/ ра́дость ве́чную нам да́рующи.</p>
<p>
<red>По 50м псалме́ стихи́ра, глас 6:</red>
</p>
<p>Егда́ поставле́ние твое́ на престо́л Патриа́рший бы́сть,/ свя́те И́ове, па́стырю пречу́дне,/ тогда́ вся земля́ Росси́йская ра́довашеся,/ и лю́дие, зря́ще добро́ту лица́ твоего́, умиля́хуся,/ благочести́вый же ца́рь Фео́дор со цари́цею Ири́ною че́сть тебе́ воздава́ху./ С ни́миже и мы глаго́лем:/ И́ове пресла́вне, оте́ц и богомо́лец бу́ди нам.</p>
<p>
<red>А́ще пра́здник, кано́н пра́здника со ирмосо́м на 6 и свята́го на 8.</red>
</p>
<p>
<red>А́ще кроме́ пра́здника, кано́н Богоро́дицы со ирмосо́м на 6 и кано́н свята́го на 8</red>
</p>
<p>
<red>Кано́н свята́го, глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́ пешехо́дца спасе́,/ пе́снь Бо́гови воспева́юща.</emphasis>
<style name="color-red"/>
</p>
<p>По́мощь да́ждь ми, Христе́ Бо́же,/ с любо́вию просла́вити иера́рха богому́драго, И́ова всеблаже́ннаго,/ зе́млю Ру́сскую в Правосла́вней ве́ре утвержда́юща/ и лю́ди ея́ к го́рнему Иерусали́му путево́дствующа.</p>
<p>В дре́внем гра́де Ста́рице ро́ждшуся ти, блаже́нне Иоа́нне,/ я́ко благода́ти тезоимени́та нареко́ша тя роди́телие,/ от ни́хже христиа́нскому благоче́стию навы́кл еси́./ Сего́ ра́ди вои́стину благода́ть во избы́тце излия́ся на тя, святи́телю.</p>
<p>Христу́ рабо́тати пла́менне вожделе́в,/ о́браз и́ноческаго жития́ суете́ мирсте́й предпоче́л еси́, блаже́нне,/ те́мже и оби́тель Пресвяты́я Богоро́дицы я́ко ме́сто по́двигов твои́х избра́л еси́.</p>
<p>
<red>Богоро́дичен:</red> Ма́ти Бо́жия Пречи́стая,/ при́зри све́тлым όком Твои́м на лю́ди Росси́йския/ и, я́коже во дни святи́теля И́ова Патриа́рха,/ всем посо́бствуй, о Благода́тная.
<style name="color-red"/></p>
<p>
<red>Песнь3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
<style name="color-red"/>
</p>
<p>Госпо́дни за́поведи усе́рдно исполня́я/ и послуша́ние доброразсу́дное ста́рцу показу́я,/ угото́вал есй, όтче И́ове, ду́шу твою́ во оби́тель Ду́ху Свято́му,/ Его́же стяжа́ти и нас моли́твами твои́ми сподо́би.</p>
<p>Ревни́тель и́ноческих трудо́в и по́двигов во оби́тели быв,/ зва́ния мона́шескаго удосто́ился еси́, блаже́нне,/ в не́мже и́менем И́ова нарече́н,/ дре́внему пра́веднику тезоимени́т и подо́бен де́лом яви́лся еси́.</p>
<p>И́нока предо́бра, в де́лех послуша́ния утвержде́нна,/ восхваля́ем тя усе́рдно, преподо́бне И́ове пресла́вне.</p>
<p>
<red>Богоро́дичен:</red> Ма́ти Бо́жия, и́ноческий чин возлюби́вшая,/ в не́мже и вели́кия свети́льники яви́вшая,/ умоле́на бу́ди смире́нием сих, моли́твами и труды́.
<style name="color-red"/></p>
<p>
<red>А́ще пра́здник, конда́к и йкос пра́здника.</red>
</p>
<p>
<red>Седа́лен,глас 1:</red>
</p>
<p>Па́стыря моли́твенна, учи́тельна, благоразсу́дна/ яви́ тя Влады́ка Христо́с./ Те́мже мо́лимся ти, свя́те И́ове,/ сподо́би нас дар моли́твы, ума́ просвеще́ние/ от Го́спода сла́вы прия́ти.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Засту́пница ми́лостивая нам бу́ди/ во <red>вся</red> дни живота́ на́шего, Пречи́стая Де́во,/ на Тя бо наде́жду возлага́ем,/ да не поги́бнем, гре́шнии раби́ Твои́.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Мно́гими ле́ты во оби́тели тружда́ющуся ти, преподо́бне,/ и и́ноческия обе́ты усе́рдно исполня́ющу,/ призре́ Госпо́дь на тя с высоты́ святы́я Своея́/ и игу́мена оби́тели тя поста́ви,/ к служе́нию вя́щшему предуготовля́я Тя.</p>
<p>Кро́тость, смире́ние, милосе́рдие и любы́/ су́ть тве́рдая основа́ния твоего́ по́двига и́ноческаго, свя́те./ Си́ми изря́дно сия́я,/ богому́дрый игу́мен яви́лся еси́.</p>
<p>Доброде́тельми мно́гими укра́шен,/ вои́стину добр и́ноком наста́вник показа́лся еси́, о́тче,/ путеводствуя сих сло́вом и де́лом./ Те́мже нас, в доброде́телех уббгих,/ твойми моли́твами к Ца́рствию Небе́сному упра́ви.</p>
<p>
<red>Богоро́дичен:</red> В дни нестрое́ний и ско́рби,/ егда́ подви́жется ве́ра и упова́ние христиа́н,/ неотсту́пною защи́тою Твое́ю/ соблюди́ расточе́нныя о́вцы ста́да Сы́на Твоего́, Пречи́стая.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя е́сть чужда́я тьма́, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Возвели́чил еси́, Го́споди, Це́рковь Росси́йскую,/ введя́ сию́ в чин Патриа́рший/ избра́нием пе́рваго Патриа́рха Росси́йскаго, свята́го И́ова достосла́внаго,/ его́же с любо́вию воспева́ем.</p>
<p>Изволе́нием Бо́жиим первосвяти́тель Росси́йския Це́ркве поста́влен бе,/ преподо́бне о́тче И́ове,/ те́мже и досто́йное украше́ние и сла́ва тоя́ яви́лся еси́.</p>
<p>Возра́довася па́ства Росси́йская,/ ви́дящи тя досто́йна первосвяти́теля,/ вои́стину отца́ ми́лостиваго и печа́льника изря́днаго.</p>
<p>
<red>Богоро́дичен:</red> Ма́ти Бо́жия!/ Избра́нник Твой вои́стину бе святи́тель И́ов,/ я́ко, еще́ ему́ о́троку су́щу,/ во оби́тели Твоего́ Успе́ния, я́же в Ста́рице, благоче́стию навы́че,/ та́кожде и в хра́ме Твоего́ Успе́ния гра́да Москвы/ Патриа́ршаго са́на удосто́ися.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<style name="color-red"/>
</p>
<p>Мно́ги по́двиги ко просвеще́нию инове́рных люде́й земли́ Ру́сския/ подъя́л еси́, свя́те И́ове,/ и́стине Христо́вой сих науча́я/ и в доброде́телех укрепля́я.</p>
<p>Возвесели́теся дне́сь, зе́мли Каза́нския, Астраха́нския и Сиби́рския,/ име́юще своего́ изря́днаго ревни́теля благове́стия/ и усе́рднаго предста́теля пред Бо́гом, И́ова всеблаже́ннаго.</p>
<p>Ликовству́йте ны́не, преде́лы Каре́льския и ины́я страны́ полу́нощныя,/ почита́юще святи́теля И́ова,/ кла́сы ве́ры Правосла́вныя в вас возрасти́вшаго.</p>
<p>
<red>Богоро́дичен:</red> Обогати́ся земля́ Росси́йская/ явле́нием честны́х ико́н Твои́х, Пресвята́я Де́во,/ И́ову святи́тельствующу,/ и ны́не проба́ви ми́лость Твою́ почита́ющим их.
<style name="color-red"/></p>
<p>
<red>Конда́к, глас 7:</red>
</p>
<p>В годи́ну лю́тых искуше́ний/ многострада́льному И́ову подо́бяся,/ в же́ртву жи́ву и непоро́чну/ себе́ Христу́ прине́сл еси́,/ обрати́в па́ству к покая́нию,/ терпели́ве И́ове святи́телю,/ моли́ и нам за вся благодари́ти Го́спода/ и всегда́ воздава́ти/ сла́ву Бо́гови.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
<style name="color-red"/>
</p>
<p>Всеве́дец Госпо́дь предугото́ва тя, первосвяти́телю,/ я́ко стра́жа неусы́пна земли́ Ру́сския во времена́ сму́тная,/ во е́же сохрани́ти ве́ру пра́вую и благоче́стие, подвиза́я всех взыва́ти:/ благослове́н еси́, Бо́же оте́ц на́ших.</p>
<p>Ре́вностию о ве́ре распаля́ем и любо́вию к оте́честву горя́,/ самозва́ннаго лжеца́ и изме́нника небоя́зненно обличи́л есй, святи́телю,/ ве́рныя же научи́л еси́  взыва́ти:/ благослове́н еси́, Бо́же оте́ц на́ших.</p>
<p>О нра́вах до́брых и благоче́стии во кли́рицех и миря́нех при́сно ревну́я, блаже́нне,/ повеле́л еси́  мно́гия свяще́нныя кни́ги печа́тати,/ да сло́во Бо́жие всех дости́гнет./ Те́мже и нас, соверша́ющих па́мять твою́, во благоче́стии утверди́, во е́же пе́ти:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Не устраши́ тебе́, святи́телю, я́рость вра́жия,/ егда́ изме́нницы нечести́вии, я́ко зве́рие ди́вии,/ совлеко́ша с тебе́ ри́зы свяще́нныя./ Ты же, боле́знуя се́рдцем о па́стве свое́й, взыва́л есй:/ спаси́ и утверди́ Правосла́вие, Влады́чице Богоро́дице,/ благослове́нная во ве́ки.
<style name="color-red"/></p>
<p>
<red>Печнь 8</red>
</p>
<p>
<red>Ирмо́с:</red>
<emphasis>На горе́ святе́й просла́вльшася/ и в купине́ огнем Присноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis>
<style name="color-red"/>
</p>
<p>Острозре́нный ра́зум,/ благозву́чен глас, па́че сла́вия,/ красоту́ добро́тную и ина́я дарова́ния/ даде́ ти, святи́телю, Влады́ка Госпо́дь./ Вои́стину сосу́д избра́н,/ запечатле́н Бо́жиими дарова́ньми, яви́лся еси́.</p>
<p>Страда́льцу дре́внему/ не то́чию тезоимени́т быв, о́тче преподо́бне,/ но и ве́рностию Го́споду, та́кожде и испове́данием ве́ры/ подо́бник изря́дный тому́ яви́лся еси́.</p>
<p>Был еси́ вои́стину оте́ц и богомо́лец люде́й твои́х,/ от напа́стей сих заступа́яй,/ сего́ ра́ди и́мя твое́ просла́вися/ во всем оте́честве Росси́йстем, блаже́нне И́ове.</p>
<p>
<red>Богоро́дичен:</red> Ма́ти Бо́жия Пречи́стая,/ ско́рби при́сных рабо́в Твои́х ве́си,/ по́мощь незри́мую и тве́рдую нам низпосли́ моли́твами избра́нника Твоего́,/ первосвяти́теля Росси́йскаго, И́ова достосла́внаго.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
<style name="color-red"/>
</p>
<p>За́поведь Госпо́дню о милосе́рдии/ до́бре испо́лнил еси́, святи́телю./ Сего́ ра́ди о всех приходя́щих к тебе́/ милосе́рдовал еси́ изря́дно.</p>
<p>Хра́ми Бо́жии во мно́зех граде́х/ тобо́ю, святи́телю, поста́влени бы́ша,/ украша́ющии и освяща́ющии зе́млю Ру́сскую,/ в ни́хже и дне́сь безкро́вная же́ртва о всех и за вся прино́сится Влады́це.</p>
<p>Богому́драго святи́теля и до́браго де́лателя на ни́ве Госпо́дней/ ве́мы тя, свя́те И́ове,/ те́мже и служе́ние твое́ высо́кое велича́ем.</p>
<p>
<red>Богоро́дичен:</red> Ты еси́  прибе́жище на́ше, Богора́дованная Влады́чице,/ лю́дие бо Росси́йстии и́мут Тя Путеводи́тельницу ко спасе́нию/ и словесы́ святи́теля И́ова взыва́ют:/ Ма́ти Бо́жия, спаси́ Правосла́вие.
<style name="color-red"/></p>
<p>
<red>Свети́лен:</red>
</p>
<p>Пе́рвенствуяй в Патриа́рсех Росси́йских,/ И́ове, пречу́дне о́тче наш,/ Ты испове́дник ве́ры Правосла́вныя тверд и непоколеби́м яви́лся есй./ Те́мже мо́лим Тя:/ Це́рковь и страну́ Росси́йскую укрепи́ и па́ству твою́ поми́луй.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>К Тебе́ простира́ем моле́бныя ру́це, Влады́чице,/ всех нас огради́/ моли́тв ра́ди и предста́тельством первоиера́рха Росси́йскаго И́ова,/ пресла́внаго отца́ на́шего.</p>
<p>
<red>На хвали́тех, а́ще праздник, стихи́ры пра́здника 3 и свята́го 3.</red>
</p>
<p>
<red>А́ще кроме́ пра́здника, стихи́ры свята́го на 4, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Преподо́бен и незло́бив,/ терпели́в и милосе́рден,/ вои́стину архиере́й Бо́жий/ был еси́, свя́те И́ове,/ моли́ спасти́ся душа́м на́шим.</p>
<p>Просвеще́нием Христо́вым/ зело́ обогати́вшагося/ и ра́зум и́стинный стяжа́вшаго,/ восхваля́ем тя,// όтче наш И́ове пребога́те.</p>
<p>Це́рковь Ру́сская возвели́чися,/ егда́ Сердцеве́дец Госпо́дь/ досто́йна тя Патриа́ршаго чи́на яви́/ и ве́рна стра́жа Правосла́вия показа́,/ достохва́льне И́ове.</p>
<p>Пресла́вна кончи́на и све́тлость лица́ твоего́/ свиде́тельство свя́тости твоея́ бы́сть./ Сего́ ра́ди я́ко уго́дника Бо́жия тя почита́ем/ и усе́рдно, хва́ляще, про́сим:// род Росси́йский, о́тче наш И́ове, не забу́ди.</p>
<p>
<red>Сла́ва, глас 8:</red>
</p>
<p>Сле́зно моли́лся еси́  ко Го́споду,/ первосвяти́телю И́ове,/ о е́же Це́ркви Росси́йстей/ при́сно в Правосла́внем ца́рстве пребыва́ти/ и госуда́рю Росси́йскому ле́та мно́га/ во здра́вии и благоче́стии ца́рствовати,/ да не воздви́гнет миродержи́тель тьмы́ ве́ка сего́/ сму́ты в земли́ на́шей,/ да ве́рнии в житии́ ти́хом поживу́т/ и ца́рство Росси́йское  / благоути́шно и непоколеби́мо да пребу́дет.</p>
<p>
<red>И ны́не, пра́здника или́ Богоро́дичен.</red>
</p>
<p>
<red>На Литурги́и слу́жба святи́тельская.</red>
</p>
<p>
<red>Моли́тва</red>
</p>
<p>О пресла́вне о́тче наш И́ове, пе́рвенец во Патриа́рсех Росси́йских и ве́рный испове́дниче Христо́в! Во дни святи́тельства твоего́ му́дро Це́рковь Росси́йскую пасл еси́, лю́ди просвеща́я и утвержда́я сло́вом Христо́вы ве́ры, хра́мы и оби́тели созида́я, та́же Це́рковь Росси́йскую укрепля́я от мо́ря до мо́ря и да́же до грани́ц Сиби́рских. Тверд муж и испове́дник Правосла́вныя ве́ры яви́лся еси́, о́тче, во времена́ попуще́ния Бо́жия, та́же поруга́ние и изгна́ние подъе́м, во оби́тели пусты́нней, иде́же и чин и́ноческий прия́л еси́, ду́шу твою́ в ру́це Бо́жии све́тло пре́дал еси́. Не преста́й, свя́тче Бо́жий, первосвяти́телю Христо́в, лю́ди земли́ твоея́ укрепля́ти ве́ру Правосла́вную кре́пко держа́ти и во смире́нии пребыва́ти. Град сто́льный Москву́ сохрани́ и от нахожде́ния лю́тых изба́ви. О святи́телю прети́хий и прему́дрый! Сподо́би и нас све́тлости ра́ди жития́ твоего́ смиренному́дрию поуча́тися, да та́ко живу́ще, ми́рный коне́ц сподо́бимся прия́ти и Ца́рствие Христа́ Сы́на Бо́жия получи́ти сла́вными и ми́лостивыми моли́твами твои́ми. Ами́нь.</p>
</section>
