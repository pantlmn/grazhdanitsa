<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование в честь явле́ния ико́ны Пресвяты́я Влады́чицы на́шея Богоро́дицы и Присноде́вы Мари́и, именуемыя «Ти́хвинская»</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1.</red> </p>
<p>
<red>Подо́бен:</red> Небе́сных чино́в:</p>
<p>Небе́сныя си́лы ра́дуются/ о пресла́вных благодея́ниях Богома́тере/ и, к весе́лию земны́я духо́вному призыва́юще,/ спасе́ние ми́ру Сию́ показу́ют/ и всей Росси́йстей стране́/ тве́рдое огражде́ние и защище́ние.</p>
<p>О Твое́м, Влады́чице, явле́нии пресла́вном/ уми́льни бы́вше лю́дие,/ вку́пе же и ра́достни,/ я́ко чуде́с сокро́вище,/ пречи́стый Твой о́браз лобыза́ют,/ Бо́жиею благода́тию просвеща́ющ ве́рный/ и от бед избавля́ющ с любо́вию притека́ющия.</p>
<p>С пресла́вными чи́нми А́нгельскими/ <red>Днесь</red>, ве́рнии, духо́вне весели́мся,/ све́тло пра́зднующе пресве́тлое торжество́ Богома́тере:/ пречи́стый бо Ея́ о́браз,/ я́ко исто́чник приснотеку́щий, яви́ся,/ исцеле́ний незави́стныя да́ры/ при́сно ми́ру источа́ющий.</p>
<p>
<red>Сла́ва, и ны́не, глас 5:</red>
</p>
<p>Стра́нно чу́до явле́ния о́браза Твоего́, Влады́чице, и несказа́нно:/ удивля́ет преми́рная и ужаса́ет земна́я,/ вку́пе же и просвеща́ет светоно́сною благода́тию/ ро́ждшагося от <red>Тебе</red>́ Христа́ Бо́га на́шего и Твое́ю./ Его́же моли́, Чи́стая,/ в Боже́ственнем торжестве́ Твое́м/ пода́ти нам просвеще́ние́ и ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>О Всенепоро́чная Де́во,/ ко́е Тебе́ принесе́м благодаре́ние?/ Я́ко светоза́рным Пречи́стыя Твоея́/ и из Тебе́ ро́ждшагося Младе́нца/ ико́ны явле́нием утверди́ла еси́ сердца́ ве́рных.</p>
<p>
<red>Стих:</red> Слы́ши, Дщи, и виждь,/ и приклони́ у́хо Твое́.</p>
<p>О Пресвята́я Госпоже́ Влады́чице,/ не забу́ди нас, Твоя́ рабы́,/ ве́рою покланя́ющияся чудотво́рной Твое́й ико́не/ и благоче́стно воспева́ющия Тя,/ и изба́ви ны, Госпоже́, от всех бед и напа́стей.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.</p>
<p>О Всепе́тая Ма́ти,/ умилосе́рдися на моле́ние на́ше:/ Сы́на бо Твоего́ и Твое́ есмы́ достоя́ние,/ вся спаси́ и поми́луй,/ да вси Тя непреста́нно велича́ем.</p>
<p>
<red>Сла́ва, и ны́не:</red>
</p>
<p>Ти́хое приста́нище/ оби́тель Твоя́, Богоневе́сто, яви́ся/ всех, с ве́рою притека́ющих,/ иму́щи в себе́ пречестну́ю Твою́ ико́ну,/ всем неоску́дно благода́ть подаю́щую.</p>
<p>
<red>НА ВЕЛИ ́ ЦЕЙ ВЕЧЕ ́ РНИ</red>
</p>
<p>
<red>На</red> Го́споди, воззва́х:
<red>стихи́ры, глас 2.</red> </p>
<p>
<red>Подо́бен:</red> Ки́ими похва́льными:</p>
<p>Ки́ими чи́стыми устна́ми ублажи́м Богоро́дицу?/ Честне́йшую Херуви́мов/ и Святе́йшую су́щу Серафимов,/ А́нгелов же и всех святы́х Сла́внейшую,/ престо́л Царе́в непоколеби́мый,/ дом, в не́мже всели́ся Вы́шний,/ спасе́ние ми́ра, Бо́жие освяще́ние,/ подаю́щую ве́рным в Боже́ственнем торжестве́ Ея́/ бога́тно ве́лию ми́лость.</p>
<p>Ки́я духо́вныя пе́сни ны́не принесе́м Ти, Всечи́стая?/ Ибо пречестны́я Твоея́ ико́ны/ пречу́дным ше́ствием подсо́лнечную освяти́ла еси́,/ и ди́вным ея́ явле́нием всю Росси́йскую страну́ удиви́ла еси́,/ и светоза́рным ея́ прише́ствием/ пусто́е ме́сто и непроходи́мое просвети́ла еси́,/ иде́же и ны́не водворя́ешися Боже́ственною ико́ною Твое́ю,/ всеси́льным Твои́м предста́тельством/ ми́ру непреста́нно подаю́щи ве́лию ми́лость.</p>
<p>Ки́я умиле́нныя гла́сы принесо́ша Ти тогда́, Богоро́дице,/ зря́щии светоно́сную ико́ну Твою́,/ чу́дно на возду́се стоя́щую/ и светоза́рными луча́ми сия́ющую,/ благочести́вии лю́дие?/ То́чию с рыда́нием моля́хуся,/ с пла́чем взыва́юще:/ прииди́ к нам, Цари́це, сни́ди, Влады́чице,/ низпосли́ щедро́ты Твоего́ человеколю́бия,/ посети́ ны свы́ше,/ просвети́ омраче́нныя Твои́м светоза́рным прише́ствием,/ и неотсту́пна бу́ди во ве́ки,/ ми́рови бога́тно подаю́щи ве́лию ми́лостъ.</p>
<p>Что́ Ти принесе́м, Пресвята́я Де́во,/ за мно́гую Твою́ благосты́ню и человеколю́бие?/ Я́ко пресла́вно по возду́ху низпосла́ла еси́/ земли́ Росси́йстей Боже́ственное Твое́ дарова́ние,/ многочуде́сную Твою́ ико́ну, Богоотрокови́це Чи́стая,/ от нея́же Бо́жиего благода́тию чудесы́ происходя́щими бед избавля́емся,/ и изоби́льно прие́млем душа́м же и те́лом/ от вся́ких боле́зней исцеле́ние,/ и непреста́нно почерпа́ем ве́лию ми́лостъ.</p>
<p>
<red>Ины стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, наде́ждо на́ша, Богоро́дице Чи́стая,/ ра́дуйся, ра́дость А́нгелом прии́мшая./ Ра́дуйся, ро́ждшая О́тчее сия́ние,/ ра́дуйся, благослове́нная Чи́стая Пресвята́я Де́во,/ еди́на Всепе́тая./ Ра́дуйся, Христиа́ном в беда́х ско́рая Помо́щнице/ и те́плая Засту́пнице,/ ра́дуйся, правосла́вия похвало́ высо́кая/ и сла́во превознесе́нная,/ ро́ждшая Па́стыря до́браго,/ нас, заблу́ждших, взыска́вшаго/ и грехо́вными плени́цами свя́занных разреши́вшаго,/ подаю́щаго ми́рови ве́лию ми́лость.</p>
<p>Ра́дуйся, Пресвята́я Де́во,/ спасе́ния на́шего Хода́таица,/ Ты источи́ла еси́ всем ра́дость и благослове́ние,/ ро́ждши без се́мене пло́тию Исто́чника благ,/ красне́йшаго добро́тою па́че всех сыно́в челове́ческих,/ Иису́са, всего́ ми́ра Изба́вителя,/ и на пречи́стую руку́ Твое́ю Того́ носи́ла еси́./ И ны́не пречи́стым о́бразом ви́дим Его́,/ человеколю́бне и светоза́рно с Тобо́ю прише́дша/ к нам на исцеле́ние не́мощей теле́сных/ и во спасе́ние душ на́ших.</p>
<p>Ра́дуйся <red>Днесь</red>, Росси́йская земле́ христолюби́вая,/ сла́ва бо Госпо́дня на тебе́ возсия́/ пресла́вным явле́нием ико́ны Богома́тере,/ лучено́сно бо тебе́ прии́де ди́вно по возду́ху,/ всех Бо́га про́мыслом./ Лику́й ны́не и весели́ся, Вели́кий Новгра́де,/ я́ко восприя́л еси́ в преде́ле о́бласти твоея́/ свы́ше просия́вшую Боже́ственную зарю́,/ чуде́с благода́ть излива́ющую./ Красу́йся и све́тло торжеству́й, пречестна́я оби́тель Богома́тере,/ я́ко уясни́ся твоя́ добро́та прекра́сно:/ име́еши бо в себе́ ве́лие вселе́нныя сокро́вище,/ чу́дную ико́ну Влады́чицы,/ пресла́вно по ае́ру
<a type="note" xlink:href="#note63">63</a>
прише́дшую,/ да́рующую всем ве́рным ве́лию ми́лость.</p>
<p>
<red>Сла́ва, и ны́не, глас 6:</red>
</p>
<p><red>Днесь</red> ра́дуется ве́рных мно́жество,/ яви́ бо ся Боже́ственная ико́на Твоя́, Влады́чице, на возду́се,/ я́ко многосве́тлое со́лнце,/ све́том ве́лиим сия́ющи/ и лучи́ ми́лости повсю́ду испуща́ющи,/ вся ве́рныя просвеща́ет./ <red>Днесь</red> ликовству́юще а́нгели Тебе́ слу́жат/ и, почита́юще Тя, от ме́ста на ме́сто/ неви́димо ико́ну Твою́ преноси́ша, Богома́ти,/ доне́сше же богоизбра́ннаго ме́ста,/ благогове́йно поста́виша с досто́йными славословле́нии./ Мы же что́ Ти принесе́м, бре́ннии?/ И ко́е благохвале́ние прише́ствию Твоему́ сотвори́м?/ Недоумева́ем, то́чию удивля́емся,/ велича́юще Твое́ милосе́рдие,/ е́же на нас показа́ла еси́./ Но, о Пресвята́я,/ моли́ся приле́жно Сы́ну Твоему́ и Бо́гу на́шему/ дарова́ти оте́честву на́шему на враги́ побе́ды,/ и ми́ру умире́ние,/ и душа́м на́шим ве́лию ми́лость.</p>
<p>
<red>Вход. Проки́мен дне. Чте́ния три
<emphasis>(зри 23 июня).</emphasis></red>
</p>
<p>
<red>На лити́и стихи́ры, глас 3:</red>
</p>
<p>Прииди́те, вси празднолю́бцы,/ чу́дное явле́ние ико́ны Бо́жия Ма́тере ублажи́м,/ пресла́вно бо и боголе́пно возсия́,/ ея́же святы́м явле́нием мир просвеще́н бысть./ Тем усты́ и сердцы́ и пе́сньми и пе́нии духо́вными/ сей святы́й день со все́ми притека́ющими/ пра́зднуем све́тло.</p>
<p>
<red>Глас 8:</red> Пе́рвее написа́вшейся Твое́й ико́не/ Ева́нгельских та́ин благове́стником/ и к Тебе́, Ца́рице, принесе́нней,/ да усво́иши ту/ и си́льну соде́лаеши спасти́ честву́ющия Тя./ И пора́довалася еси́, я́ко су́щи ми́лостива спасе́ния на́шего Соде́тельница,/ я́ко уста́ и глас ико́не бы́вши,/ я́коже и Бо́га внегда́ зачина́ющи во чре́ве, песнь воспе́ла еси́:/ се отны́не ублажа́т Мя вси ро́ди./ И, на ту зря́щи, глаго́лала еси́ со вла́стию:/ с сим о́бразом благода́ть Моя́ и си́ла./ И мы и́стинно ве́руем,/ я́ко се рекла́ еси́, Госпоже́:/ сим о́бразом с на́ми еси́./ Тем, благогове́йно предстоя́ще, покланя́емся Тебе́, раби́ Твои́,/ посети́ ны Твои́ми Ма́терними щедро́тами.
<style name="color-red"/></p>
<p>Кто досто́йно возмо́жет испове́дати чуде́с Твои́х, Чи́стая,/ глубину́ превели́кую?/ Твои́м бо милосе́рдным присеще́нием/ пусты́ня свы́ше прия́т ико́ну Твою́ чу́дную;/ тогда́ же Тя, Влады́чице, со святи́телем Никола́ем/ светоза́рно в пусты́ни бесе́дующу, узре́ муж благогове́йный,/ и́же, зре́ти не терпя́ неизрече́ннаго Твоего́ сия́ния,/ на зе́млю ниц пад, ника́коже зре́ти можа́ше,/ до́ндеже возста́ви его́ святи́тель он чу́дный,/ от стра́ха человеколю́бне укрепля́я его́./ Ты же, Чи́стая, све́том ми́лости Твоея́ сего́ просве́щши,/ кре́стнаго утвержде́ния благоволе́ние Твое́ соверши́ти повеле́ла еси́/ в по́льзу ве́рных спасе́ния.</p>
<p>
<red>Глас 4:</red> Да ка́плют сла́дость о́блацы,/ и вся земля́ да возра́дуется ра́достно/ о неизрече́нней ми́лости Твое́й, Пречи́стая./ Чу́до бо зри́мо есть, Влады́чице, ди́вное,/ я́ко пре́жде пусты́ня, вся́каго обнаже́на благоле́пия/ и ники́мже проходи́ма и зна́ема,/ ны́не же Твои́м, Богома́ти, присеще́нием/ ме́сто пресла́вно, и оби́тель, я́ко град прекра́сен, явля́ется,/ и храм присносве́тел,/ в не́мже Боже́ственное сокро́вище,/ чу́дная ико́на Твоя́, Богоро́дице, показу́ется./ Ея́же мы зря́ще благоле́пие/ и усе́рдно покланя́ющеся,/ ра́достию и стра́хом целу́ем ю́:/ стра́хом — греха́ ра́ди, я́ко недосто́йни су́ще,/ ра́достию же — ми́лости ра́ди, ю́же подае́ши нам,/ рабо́м Твои́м, я́ко Милосе́рда.
<style name="color-red"/></p>
<p>Влады́чице Блага́я,/ ми́ру держа́вная Помо́щнице,/ укрепи́ сла́вящее Тя оте́чество на враги́,/ я́коже иногда́ кроткаго Дави́да на проти́вныя./ И я́коже дре́вле спасла́ еси́ Ца́рский град от иноплеме́нных нахожде́ния,/ та́ко и ны́не спаси́ страну́ Росси́йскую от проти́вных наше́ствия/ и соблюди́ от всех наве́т вра́жиих,/ Ты бо, Богоневе́стная, всех ве́рных с Бо́гом покро́в и спасе́ние.</p>
<p>
<red>Сла́ва, и ны́не, глас 5:</red>
</p>
<p>Росси́йская страна́ <red>Днесь</red> весели́тся с Вы́шними силами,/ свы́ше обогати́вшися ико́ною Богома́тере,/ и христолюби́вое ста́до вопие́т, созыва́ющи:/ прииди́те, ве́рнии,/ просвети́теся в све́тлом торжестве́ Богоро́дицы./ Прииди́те, празднолю́бцы,/ возвесели́теся в чуде́снем пра́зднице о́бщия всех Влады́чицы./ Прииди́те и ви́дите Боже́ственное сокро́вище,/ всем чуде́с да́ры оби́льно подаю́щее./ Что́ у́бо воздади́м Го́сподеви,/ сицево́е человеколю́бие нам яви́вшему,/ пречи́стый Свой и Его́ ро́ждшия о́браз/ я́ко Небе́сный дар нам низпосла́вшему/ и ве́рных просвети́вшему?/ Те́мже, наслажда́ющеся ве́лия Того́ милосе́рдия,/ ра́достно Тому́ возсыла́ем гла́сы благода́рныя,/ ро́ждшей Того́ ве́село воспева́юще:/ сла́ва, Влады́чице, вопло́щшемуся из Тебе́ Христу́ Бо́гу на́шему,/ таковы́я благода́ти нас сподо́бльшему.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Егда́ ви́де Моисе́й купину́ горя́щую и не опаля́ему,/ прообразу́ющу в Твою́ пречи́стую, Де́во, утро́бу/ Боже́ственнаго огня́ вселе́ние,/ тогда́ стра́хом одержа́шеся, та́инству удивля́яся,/ си́це и ныне лю́дие Твои́, Влады́чице,/ зря́ще пречи́стый Твой о́браз,/ воплоти́вшагося от <red>Тебе</red>́ благоволе́нием,/ от веще́ственнаго огня́ невеще́ственною Боже́ственною си́лою,/ неопали́м, и благода́тию па́че со́лнца сия́ющ,/ и ве́рных сердца́ просвеща́ющ,/ ра́достно Сы́ну Твоему́ вопия́ху, глаго́люще:/ сла́ва, Человеколю́бче, Твоему́ милосе́рдию.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.</p>
<p>Егда́ ужа́сно, Влады́чице, и тре́петно/ покры́ ка́мение Твоего́ хра́ма зда́тели,/ тогда́ лю́дие ско́рбию уязви́шася,/ ча́юще, я́ко ти́и ме́ртви суть,/ но, о, чудесе́ пресла́внаго!/ я́коже бо дре́вле Сло́во Бо́жие и Бог всех,/ из Тебе́ изво́ливый воплоти́тися, Всепе́тая,/ тридне́вно Ио́ну соблюде́ неврежде́нна во чре́ве ки́тове,/ си́це и ны́не Твои́м предста́тельством чудоде́йствова,/ по тридне́вном тех каменозавале́нии/ жи́вы и невре́дны сохрани́ их/ и ра́достию вся пе́ти научи́:/ сла́ва Его́ человеколю́бному щедро́т мно́жеству,/ прославля́ющему Тебе́, без Се́мене ро́ждшую.</p>
<p>
<red>Стих:</red> Слы́ши, Дщи, и виждь,/ и приклони́ у́хо Твое́.</p>
<p>Егда́ по мно́зей ско́рби, Благода́тная,/ лю́дие хоте́ша пе́рсти преда́ти о́ныя зда́тели,/ пребы́вшия под ка́мением тридне́вное вре́мя,/ тогда́ Сы́ну и Бо́гу Твоему́ изво́лившу/ па́че просла́вити Твое́ во святе́й оби́тели предста́тельство,/ жи́вы и безвре́дны обрето́ша я Твои́м хране́нием,/ Сего́ ра́ди весе́лия испо́лншеся,/ сла́вяху Тя с ни́ми, милосе́рдую Влады́чицу,/ и ро́ждшемуся от <red>Тебе</red>́ с ра́достию вопия́ху:/ сла́ва, Человеколю́бче, Твоему́ благоутро́бию.</p>
<p>
<red>Сла́ва, и ны́не, глас 8:</red>
</p>
<p>Прииди́те, вси ве́рнии,/ притеце́м в це́рковь Богома́тере:/ се бо сия́ет в ней всечестна́я Ея́ ико́на,/ я́ко свети́ло благоче́стия,/ всех празднолю́бных собо́ры,/ благода́тию Бо́жиею просвеща́ющи/ и грехо́внаго помраче́ния тьму отгоня́ющи,/ чудеса́ же та́мо притека́ющим пресла́вная содева́ет/ и ду́хи лука́вствия прогоня́ет./ Во́инству у́бо благочести́вому на сопроти́вныя кре́пость подава́ет,/ стена́ и забра́ло всея́ земли́ быва́ющи/ и оби́тель Свою́ заступле́нием си́льным утвержда́ющи,/ пресла́вными на враги́ побе́дами прославля́ется,/ и вся ве́рныя торжествова́ти созыва́ет,/ и ра́достно к Богома́тери зва́ти науча́ет:/ кре́пость на́ша и утвержде́ние,/ упова́ние и спасе́ние с Бо́гом/ Ты еси́, Богоро́дице./ И Тебе́ мо́лимся:/ моли́ Сы́на Твоего́ и Бо́га на́шего,/ да изба́вит нас в День су́дный муче́ния/ и сподо́бит Ца́рствия Своего́ Небе́снаго.</p>
<p>
<red>Тропа́рь, глас 4:</red>
</p>
<p><red>Днесь</red>, я́ко со́лнце пресве́тлое,/ возсия́ нам на возду́се всечестна́я ико́на Твоя́, Влады́чице,/ луча́ми ми́лости мир просвеща́ющи,/ ю́же вели́кая Росси́я,/ я́ко не́кий дар Боже́ственный свы́ше благогове́йне восприе́мши,/ прославля́ет Тя, Богома́ти, всех Влады́чицу,/ и от <red>Тебе</red>́ ро́ждшагося Христа́ Бо́га на́шего велича́ет ра́достно./ Ему́же моли́ся, о Госпоже́ Цари́це Богоро́дице,/ да сохрани́т вся гра́ды и страны́ христиа́нския/ невреди́мы от всех наве́т вра́жиих/ и спасе́т ве́рою покланя́ющихся Его́ Боже́ственному/ и Твоему́ пречи́стому о́бразу,/ Де́во Неискусобра́чная.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь, три́жды.</red> </p>
<p>
<red>По 1-м стихосло́вии седа́лен, глас 4:</red>
</p>
<p>Боже́ственными заря́ми просвети́ пою́щия Тя/ и умы́ утверди́, Де́во Всенепоро́чная, кре́пкая всего́ ми́ра Засту́пнице,/ да торжеству́ем вси, любо́вию хва́ляще Тя/ и пресла́вное прише́ствие Твоего́ о́браза сла́вяще, и мо́лим:/ не преста́й, Де́во, моли́твами Твои́ми спаса́ти рабы́ Твоя́ от вся́кия беды́,/ Еди́на Благослове́нная.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 3:</red>
</p>
<p>Яко звезда́ многосве́тлая, взы́де и пресла́вно от восто́ка к за́паду прии́де/ Твой о́браз, Богоневе́стная, Сы́на Твоего́ и Бо́га всемо́щною си́лою,/ озаря́я тьмо́ю скорбе́й одержи́мыя, и преще́ния враг избавля́я,/ и тех се́ти разруша́я, предста́тельство кре́пкое,/ ору́жие непобеди́мое на враги́ ми́ру всему́ явля́яся:/ из Тебе́ бо всех Влады́ка плоть прии́м,/ я́ко Сын Ма́терь Тя Свою́ и Твой пречи́стый о́браз прославля́ет.</p>
<p>
<red>Сла́ва, и ны́не, то́йже.</red>
</p>
<p>
<red>Припе́в Богоро́дице: </red> Досто́йно есть велича́ти Тя, Богоро́дице,/ честне́йшую Херуви́м/ и сла́внейшую/ без сравне́ния Серафи́м.
<style name="color-red"/></p>
<p>
<red>Псалом избра́нный:</red> Бо́же, суд Твой царе́ви даждь:</p>
<p>
<red>По полиеле́и седа́лен, глас 6:</red>
</p>
<p>Безпомо́щным по́мощь Ты вои́стинну, Пречи́стая Богома́ти,/ отсю́ду, смире́ннии, Тобо́ю возвыша́емся, о Тебе́, Высо́цей, держи́мся:/ всем Ты еси́ Прибе́жище и к Богу всеми́лостивая Хода́таица.</p>
<p>
<red>Сла́ва, и ны́не, то́йже.</red>
</p>
<p>
<red>Степе́нна, 1-й антифо́н 4-го гла́са. Проки́мен:</red> Помяну́ и́мя Твое́ во вся́ком ро́де и ро́де.
<red>Стих:</red>
Слы́ши, Дщи, и виждь, и приклони́ у́хо Твое́.
<red>Ева́нгелие от Луки́, зача́ло 4. По 50-м псалме́ стихи́ра, глас 6:</red>
<red>Днесь</red> ра́дуется ве́рных мно́жество:
<red>Пи́сана на вели́цей вече́рни, на</red>
Го́споди, воззва́х:</p>
<p>
<red>Кано́на два, 8-го гла́са и 4-го. Тропа́ри обои́х кано́нов на двана́десять. Ирмосы́ 1-го кано́на по два́жды.</red>
</p>
<p>
<red>Кано́н пе́рвый, имы́й краегране́сие сицево́:</red> О Благода́тная, Ты облагодати́ ми препро́ста сло́ва песнь.
<red>Глас 8.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>О Тро́ице Вседержи́тельная и Еди́нице Трисо́лнечная!/ Ду́шу мою́, и се́рдце, и ум, молю́, просвети́вши и благода́тию освяти́вши,/ к Боже́ственней Твое́й любви́, Преблага́я, возведи́/ и наста́ви благоче́стно пе́ти благосе́рдие Присноде́вы Благослове́нныя.</p>
<p>Блага́го Царя́ Блага́я Ма́ти,/ Я́же всем благопослу́шная в проше́ниих и всеси́льная в благодея́ниих,/ благода́ть све́та Твоего́ и нам возсия́й и облагодати́ <red>Днесь</red>, о Богоблагода́тная,/ песнь Тебе́ пе́ти начина́ющая.</p>
<p>Лико́м А́нгельским вино́вно есть ра́дости/ Твоего́, Влады́чице, настоя́щаго торжества́ славосло́вие:/ си́и бо <red>Днесь</red> дви́жутся к похвале́нию;/ мы же, бре́ннии, что́ Ти принесе́м?/ то́чию усе́рдная благода́рствия.</p>
<p>Арха́нгельский глас пое́м Ти:/ ра́дуйся, Чи́стая, а́ще и недосто́йни есмы́./ За бла́гость у́бо сей приими́, Влады́чице,/ све́том ми́лости Твоея́ нас просвеща́ющи/ и благода́ть всем подаю́щи.</p>
<p>
<red>Други́й кано́н, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
<style name="color-red"/>
</p>
<p>Даждь ми, Светода́вче Христе́,/ в наро́читый день пресла́внаго явле́ния ико́ны, Ро́ждшия Тя, све́тло торжествова́ти/ и ве́село во стра́се и ра́дости воспева́ти при́сно Тоя́ чудеса́.</p>
<p>Сло́во Бо́жие Светода́тельное и Прему́дрость О́тчую пло́тию, Де́во, ро́ждшая,/ просвети́ глубо́кую тьму моего́ неразу́мия/ и сло́во ми пода́ждь воспе́ти Твоя́ чудеса́.</p>
<p><red>Днесь</red> ве́рных собо́ри просвеща́ются, ерети́ческая же ополче́ния посрамля́ются,/ ви́дяще ико́ну Твою́, Влады́чице, я́ко со́лнце, по возду́ху ше́ствующу,/ нече́стия мглу потребля́ющу и ве́рныя просвеща́ющу.</p>
<p>Еди́на еси́ Ты вели́чие на́ше и похвала́ с Бо́гом, Богоневе́стная,/ Тобо́ю бо от бед спаса́емся, и к Тебе́ прибега́ем, и приле́жно мо́лимся:/ изба́ви, Влады́чице, рабы́ Твоя́ ве́чнаго муче́ния, воспева́ющия Твоя́ чудеса́.</p>
<p>
<red>Катава́сия:</red>
<emphasis>Отве́рзу уста́ моя́: </emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́й в нача́ле небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, еди́не Человеколю́бче.</emphasis>
<style name="color-red"/>
</p>
<p>Гряди́те, ве́рнии, на пресла́вное виде́ние,/ зри́те на высоте́ благоле́пно сия́ющу пречи́стым Свои́м о́бразом Де́ву Пречи́стую,/ нас благода́тно посеща́ющу, благове́рно пою́щих:/ несть пречи́сты, па́че Тебе́, Влады́чице.</p>
<p>Освяща́ется, Богоро́дице, Твое́ю благода́тию всяк ум ве́рных/ и возвыша́ется чу́дным ико́ны Твоея́ прише́ствием,/ ю́же благоче́стно почита́ющих и Тебе́ ве́рно сла́вящих,/ сподо́би, Влады́чице, нас, рабо́в Твои́х, Вы́шняго прича́стия.</p>
<p>Даждь нам ненаве́тно Небе́сную ше́ствовати стезю́, Богоневе́стная,/ на Боже́ственная дея́ния нас укрепля́ющи,/ я́ко да Твои́м, Де́во, заступле́нием/ злоко́зненнаго путе́й укло́ньшеся, присносу́щныя сла́вы бу́дем о́бщницы.</p>
<p>А́нгелов Творца́, и́стиннаго Све́та Христа́,/ неизрече́нно из Тебе́, Богома́ти, возсия́вшаго луча́ми,/ омраче́нныя на́ша ду́ши и сердца́ просвети́/ и благода́тию Твое́ю, о Благода́тная, освяти́,/ к Го́рняго све́та раче́нию наставля́ющи.</p>
<p>
<red>Ин</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́м и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би. </emphasis>
<style name="color-red"/>
</p>
<p>Христе́ Иису́се, Преве́чный Царю́ и Многоми́лостиве,/ пречестна́го Твоего́ о́браза и ро́ждшия Тя Присно де́вы просвети́ нас явле́нием/ и пода́ждь нам согреше́ний оставле́ние и от бед избавле́ние.</p>
<p>Егда́ А́нгелами неви́димо носи́му пречестну́ю Твою́ ико́ну, Влады́чице,/ и светоза́рно стоя́щу на возду́се лю́дие ви́деша,/ тогда́, просвети́вшеся све́том Твоея́ ми́лости, ра́дости неизглаго́ланныя испо́лнишася.</p>
<p>О Боголюби́вии святи́телие и свяще́нницы, мона́си и прости́и/ и наро́ди вси́, све́тло ликовству́йте <red>Днесь</red>,/ я́ко возсия́ на высоте́ Заря́ светоно́сная, держа́щи и́стиннаго Све́та, изображе́на пло́тию,/ с Ни́мже сни́де к нам, подаю́щи всему́ ми́ру просвеще́ние.</p>
<p>Твое́ю, Де́во, всечестно́ю ико́ною дре́вле Творе́ц всех чудоде́йствова,/ спасе́ Ца́рский град от иноплеме́нных нахожде́ния;/ си́це и Росси́йстей стране́ бу́ди, Госпоже́ Цари́це, покро́в и заступле́ние,/ спаса́ющи <red>ю</red> от всех наве́т вра́жиих.</p>
<p>
<red>Седа́лен, глас 4:</red>
</p>
<p>Я́ко дре́вняго вои́стинну киво́та честне́йший Твой пречи́стый о́браз, Влады́чице!/ Па́че бо иле́ктра
<a type="note" xlink:href="#note64">64</a>
блиста́яся,/ повсю́ду неоску́дно лучи́ ми́лости Твоея́ всем, явля́я, простира́ет/ и чту́щия пресла́вное прише́ствие его́ благода́тною Бо́жиею ми́лостивно соблюда́ет./ О не́мже, Влады́чице, мы, ра́дующеся, усе́рдно пра́зднуем/ и ма́тернее Твое́ к нам милосе́рдие прославля́ем.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра Отча/ и на́шу нищету́ посети́в./ Тем с проро́ком Авваку́мом зову́ Ти/ си́ле Твое́й сла́ва, Человеколю́бче.</emphasis>
<style name="color-red"/>
</p>
<p>Творе́ц всех и Созда́тель, вседержи́тельною си́лою нося́й вся́ческая,/ о́бразом Свои́м Боже́ственным и Твои́м, Де́во, <red>Днесь</red> чудоно́сным пресла́вно прии́де,/ на руку́ Твое́ю, Чи́стая, носи́м, на спасе́ние челове́ком и исцеле́ние.</p>
<p>Неизрече́нному Бо́жию дарова́нию, ико́не Све́та Христа́ и Пречи́стыя Де́вы,/ прииди́те, ве́рнии, поклони́мся и с любо́вию припаде́м, вопию́ще:/ низпосли́, о Благоде́телю, ро́ждшия Тя ра́ди Присноде́вы Благосе́рдыя,/ благода́ть и ми́лость нам, рабо́м Твои́м.</p>
<p>А́нгелов Цари́це, мы́сленный киво́те, зако́ннаго па́че киво́та пречи́стый Твой о́браз/ неизрече́нными чудесы́ и благода́тьми Бог украси́ и просла́ви/ и А́нгелом почита́ти того́ повело́:/ с ни́миже о нас Ему́, о Всепе́тая, моли́ся,/ сла́вящих спаси́тельное Его́ смотре́ние,/ и Твое́ е́же бы нам спасе́ние улучи́ти.</p>
<p>Я́же по благода́ти дарова́нная от Бо́га Помо́щнице нам всем, христиа́ном,/ Того́ моли́, Всеблага́я и Всенепоро́чная,/ я́ко да пре́зрит на́ша безчи́сленная согреше́ния и изба́вит пла́меннаго томле́ния,/ и тьмы кроме́шния, и му́ки вся́кия.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
<style name="color-red"/>
</p>
<p>Земля́ у́бо вся <red>Днесь</red> да возвесели́тся,/ вку́пе же и возду́х, и мо́ре да кропи́т ра́дование,/ я́ко всечестна́го о́браза Богома́тере чуде́сным ше́ствием/ Росси́йская страна́ пресла́вно озари́ся.</p>
<p>Раболе́пно слу́жат и А́нгельстии чи́нове Тебе́, всех Цари́це,/ и благогове́йно почита́ют всечестну́ю Твою́ ико́ну,/ воспева́юще Тя, Пресвяту́ю Де́ву,/ мы же, смире́ннии, ка́ко Тебе́, Всечи́стуто, досто́йно пе́ти возмо́жем?</p>
<p>Арха́нгельскую песнь, е́же ра́дуйся, Тебе́ зове́м, Богоневе́сто, Госпо́дь с Тобо́ю,/ ра́дуйся, ра́досте А́нгелов и всех челове́ков, сла́вящих Тя, вои́стинну весе́лие,/ спаси́ ду́ши пою́щих Тя, Богоро́дице Чи́стая.</p>
<p>О Богороди́тельнице, ра́дости Пода́тельнице,/ ве́рою сла́вящия Тя и от души́ пою́щия ра́дости неизрече́нныя испо́лни/ и Све́та невече́рняго сподо́би, Де́во Благода́тная, Влады́чице.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́тренюет дух мой к Тебе́, Бо́же,/ от Отца́ рожде́нному неизрече́нно/ и воздви́гнувшему рог спасе́ния нам.</emphasis>
<style name="color-red"/>
</p>
<p>Ты, о Благода́тная,/ в ми́лостивом Твое́м <red>Днесь</red> благоволе́нии/ боголе́пным явле́нием страну́ на́шу благода́тно просвети́ла еси́/ и та́инственное све́та Твоего́ просвеще́ние ми́ру низпосла́ла еси́,/ к све́ту Вы́шния сла́вы, Богоро́дице, ве́рныя возводя́щи.</p>
<p>Омрачи́хомся по́мыслы, отягчи́хомся грехи́,/ недоуме́ем светоно́сныя благода́ти и ми́лости Твоея́ испове́дати, Влады́чице,/ но, о Пресвята́я Де́во,/ просвети́ нас и обогати́ та́инственными Твои́ми дарова́нии Боже́ственных жела́ний,/ к све́ту пра́ваго пути́ направля́ющи.</p>
<p>Благоче́стно отвсю́ду, о Богома́ти,/ к пречестне́й Твое́й ико́не притека́ющия,/ и усе́рдно покланя́ющияся, и ве́рно ве́зде Тя призыва́ющия/ предвари́, от бед вся́ких спаса́ющи, и лю́тых неду́г избавля́ющи,/ и ду́хи лука́выя прогоня́ющи,/ тишину́ и здра́вие подаю́щи всем, Влады́чице.</p>
<p>Лю́тыми помышле́нии и скве́рными воспомина́нии/ от лука́вых враго́в стужа́емых зе́льне, не оста́ви нас, ниже́ пре́зри, Богороди́тельнице,/ но осени́ Твое́ю благода́тию, покрыва́ющи от сих, и заступа́ющи,/ и спаса́ющи от всех их наве́т, о Богоблаже́нная!</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
<style name="color-red"/>
</p>
<p>В пусты́ни явле́нно Тебе́, Богома́ти, со святи́телем благогове́йный узре́ти муж сподо́бися/ и благоволе́ния Твоего́ глаго́лы от <red>Тебе</red>, Цари́це, восприя́т,/ на бо́льшее утвержде́ние и в по́льзу ми́ру спасе́ния.</p>
<p>Окая́нен у́бо аз, Всечи́стая, и недосто́ин таковы́я ны́не благода́ти, е́же Тя ви́дети,/ но поне́ в бу́дущем сподо́би мя узре́ти Тя,/ и Сы́на Твоего́ усре́сти, гряду́ща во сла́ве,/ и глас Боже́ственный услы́шати, зову́щ во Ца́рство Небе́сное.</p>
<p>Прибега́ем к Твое́й, Де́во, бла́гости,/ и о́чи серде́ц на́ших воспуща́ем к Тебе́, Чи́стая,/ и, с пла́чем коле́на преклоня́юще, мо́лим Тя:/ не пре́зри на́шего воздыха́ния/ и бу́ди нам покро́в и Помо́щница в День су́дный.</p>
<p>Еди́на еси́ всех Предста́тельница христиа́н, Богома́ти Пречи́стая,/ услы́ши на́ше моле́ние, воззри́ на ны, Всепе́тая,/ спаси́ град и оби́тель Твою́/ и озари́ ста́до Твое́ заре́ю благода́ти Твоего́ заступле́ния.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<style name="color-red"/>
</p>
<p>Ае́р простра́нный и земля́ на́ша, Цари́це, в пресла́вном Твоея́ ико́ны прише́ствии/ чуде́с и Боже́ственных даро́в благода́тию Твое́ю испо́лнися,/ во утвержде́ние благоче́стия и всех ве́рных, Всепе́тая,/ е́юже <red>Днесь</red> и супоста́ты низлага́ются/ и сла́вящия Тя кре́пце утвержда́ются.</p>
<p>Гра́де Бо́жий, селе́ние Свято́е, Де́во Богоневе́стная,/ сохрани́ от сопроти́вных нахожде́ния и от всех наве́т вра́жиих святы́й дом Твой/ и вся гра́ды и страны́ христиа́нския, любо́вию пою́щия Тя/ и ве́рно почита́ющия пречи́стый о́браз Твой.</p>
<p>Освяще́ние, здра́вие и спасе́ние всегда́ подава́й/ душа́м же и телесе́м на́шим, о Ма́ти Бо́жия,/ благоче́стно покланя́ющимся ико́не Твое́й Боже́ственней,/ и усты́ и се́рдцем благогове́йно <red>ю</red> со стра́хом целу́ющим,/ и ве́рою от души́ Тя песносло́вящим.</p>
<p>Держа́вный покро́в и сте́ну необори́му стяжа́вше Тя, Присноде́во Богоро́дице,/ упова́ние на Тя с Бо́гом возлага́ем, ве́рнии, и приле́жно мо́лим:/ си́лою Твое́ю стре́лы вра́жия и ко́зни вся бесо́вския не́мощны, я́ко младе́нчески, покажи́/ и неде́йственны, кре́пкая на́ша Помо́щнице.</p>
<p>
<red>Ин</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<style name="color-red"/>
</p>
<p>О, преди́внаго Твоего́ чудесе́, Влады́чице!/ Я́ко за преслуша́ние Твоего́ повеле́ния/ ужа́сно челове́к с главы́ церко́вныя восхище́н быв,/ на земли́ невреди́м обре́теся, ми́лостию Твое́ю, Всеми́лостивая.</p>
<p>Никто́же та́ко преслу́ша Боже́ственная повеле́ния, я́коже аз, окая́нный./ Тем, Ти припа́дая, молю́ся, Влады́чице:/ пре́жде да́же до конца́ не поги́бну,/ наста́ви мя на и́стинный путь и спаси́ мя, Чи́стая.</p>
<p>Ты, о Богома́ти, ро́ждшая Претерпе́вшаго нас ра́ди на Дре́ве Кре́стнем распя́тие,/ умоли́ при́сно нам, страда́ние Его́ свято́е по́мнящим,/ во́лю Его́ Боже́ственную твори́ти/ и ве́чных благ насле́дниками бы́ти.</p>
<p>Влады́чице, Де́во Чи́стая, изба́ви нас лю́тых всех,/ умоля́ющи Пригвозди́вшаго на Кресте́ грехи́ на́ша,/ и сподо́би нас досто́йно одесну́ю Его́ ста́ти,/ егда́ прии́дет во сла́ве Свое́й.</p>
<p>
<red>Конда́к, глас 8:</red>
</p>
<p>Притеце́м, лю́дие, к Де́вей Богоро́дице Цари́це,/ благодаря́ще Христа́ Бо́га,/ и, к Тоя́ чудотво́рней ико́не, уми́льно взира́ющи, припаде́м и возопие́м Ей:/ о Влады́чице Мари́е,/ присети́вше страну́ сию́ Твоего́ честна́го о́браза явле́нием чуде́сно,/ спаса́й в ми́ре и благовре́менстве оте́чество на́ше и вся христиа́ны,/ насле́дники показу́ющи Небе́сныя жи́зни,/ Тебе́ бо ве́рно зове́м:/ ра́дуйся, Де́во, ми́ра спасе́ние.</p>
<p>
<red>Икос:</red>
</p>
<p>Пречу́дное явле́ние Богома́тере ви́дяще,/ на высоту́ доброде́телей взы́дем и ум на Не́бо возведе́м./ Сего́ бо ра́ди небоше́ственне прии́де, да привлече́т к высоте́ вопию́щия Ей си́це:/ ра́дуйся, благослове́нная Де́во, от всех родо́в Бо́гом избра́нная;/ ра́дуйся, Небе́сная Цари́це, Го́спода Бо́га Ма́ти и Творца́ вся́ческих./ Ра́дуйся, всера́достное А́нгелом пе́ние;/ ра́дуйся, всежела́тельное всего́ ми́ра зре́ние./ Ра́дуйся, неподви́жимое ве́ры благоче́стия основа́ние;/ ра́дуйся, всесве́тлое благода́ти позна́ние./ Ра́дуйся, Бо́жие к земны́м благоволе́ние;/ ра́дуйся, земны́х к Бо́гу возведе́ние./ Ра́дуйся, озло́бленным душа́м утеше́ние;/ ра́дуйся, всем ве́рным ско́рое поможе́ние./ Ра́дуйся, дарова́нная от Бо́га Предста́тельнице ро́ду христиа́нскому,/ его́же и соблюда́й приле́жно от вся́ких бед и зол, да зове́м Ти:/ ра́дуйся, Де́во, ве́рным спасе́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́, ра́дованною ного́ю,/ яко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>А́нгелом гове́йный о́браз Твой, Влады́чице,/ неизрече́нною при́сно благода́тию сия́ет и си́лою:/ <red>Днесь</red> бо того́ дарова́нии земны́я просвеща́еши,/ и к Небе́сным наставля́еши, и к ве́чному животу́ устроя́еши/ за неизглаго́ланную Твою́ бла́гость, Богоблагода́тная.</p>
<p>Твоего́ боголе́пнаго явле́ния, и пресла́внаго ико́ны прише́ствия, и чуде́с пучи́ны, Чи́стая,/ вити́йствующих уста́ ника́коже возмога́ют испове́дати;/ мы же, гру́бии, что́ возглаго́лем?/ то́чию: поми́луй и спаси́ нас, о Всеми́лостивая Влады́чице!</p>
<p>Изве́стная ве́рных Помо́щнице и всех благи́х Пода́тельнице,/ приими́ нас, ве́рно припа́дающих и любо́вию вопию́щих Ти:/ поми́луй нас, Госпоже́, поми́луй нас,/ я́коже <red>Днесь</red>, та́ко и во о́ный век,/ бу́ди нам Помо́щница и Засту́пница.</p>
<p>Ма́ти Бо́жия Милосе́рдая, ми́лости Твоея́ две́ри <red>Днесь</red> отве́рзи нам/ и от уст мы́сленных волко́в исхити́,/ хотя́щих нас поглоти́ти и до конца́ погуби́ти;/ поми́луй, мо́лим Тя, о Влады́чице, поми́луй,/ не отврати́ посра́мленных раб Твои́х.</p>
<p>
<red>Ин</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́. </emphasis>
<style name="color-red"/>
</p>
<p>Единоча́дый Твой Сын и Бог всех, Богома́ти,/ пречи́стый Твой о́браз невреди́м сохрани́ во пла́мени, о, чудесе́!/ Благода́тию па́че со́лнца обре́теся сия́ющ, и ве́рныя просвеща́ющ, ве́рою пою́щия:/ Бо́же, благослове́н еси́.</p>
<p>Небе́снии чи́нове веселя́тся с земноро́дными, Богоро́дице, в све́тлом торжестве́ Твое́м,/ е́же соверша́ющия ны и со стра́хом предстоя́щия пред пречи́стым Твои́м о́бразом/ просвети́ све́том сия́ния Твоего́, Пречи́стая, и вся спаси́.</p>
<p>Еди́наго от Тро́ицы Бо́га Сло́ва, Царя́ Небе́снаго, пло́тию, Цари́це, родила́ еси́,/ Того́ моли́, Влады́чице, во́инству на́шему пода́ти одоле́ние на проти́вныя/ и всем ве́рным по́мощь, грехо́в оставле́ние и душа́м спасе́ние.</p>
<p>Рабы́ Твоя́, Чи́стая, пою́щия Тя и ве́рою несумне́нною моля́щияся Тебе,/ светода́тельною Твое́ю и Боже́ственною осени́ благода́тию,/ я́ко Благоде́теля всех ро́ждшая,/ и покры́й и сохрани́ от всех наве́т вра́жиих.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Покрыва́яй вода́ми превы́спренняя Своя́,/ полага́яй мо́рю преде́л песо́к/ и содержа́й вся,/ Тя пое́т со́лнце, Тя сла́вит луна́,/ Тебе́ прино́сит песнь вся тварь,/ я́ко Соде́телю всех во ве́ки.</emphasis>
<style name="color-red"/>
</p>
<p>Изря́днии чи́нове Небе́снии благоче́стно благогове́ют пречи́стому Твоему́ о́бразу, Всечи́стая,/ и пречу́дному Его́ прише́ствию, под со́лнцем пресла́вну показа́вшуся/ и род правове́рный воздви́гшу пе́ти и сла́вити Сы́на Твоего́,/ я́ко Соде́теля всех во ве́ки.</p>
<p>Пресла́вная <red>Днесь</red> пою́ще, любе́зно А́нгелом гове́йной Твое́й ико́не покланя́емся,/ благогове́юще, о Госпоже́ Цари́це!/ Сла́вящее Тя оте́чество на́ше Боже́ственною Твое́ю благода́тию осени́,/ и на враги́ укрепи́, и ми́рно соблюди́.</p>
<p>Ра́дости вина́ Всеблагослове́нная, ра́дуйся, Всенепоро́чная, ра́дуйся, Благода́тная,/ держа́ва на́ша и огражде́ние и спаси́тельное прибе́жище,/ спаси́ ны, рабы́ Твоя́, не иму́щия па́че Тебе́ к Бо́гу по́мощи,/ на Тя бо наде́емся и Тебе́ пое́м во ве́ки.</p>
<p>Еди́ну Тя жи́зни на́шея стяжа́хом с Бо́гом Храни́тельницу и кре́пку наде́жду спасе́ния:/ мо́лим Тя, о Благосе́рдая, и по кончи́не хода́тайствовати о нас,/ я́ко да бу́дущих стяза́ний изба́вимся/ и ми́лостива обря́щем Сы́на Твоего́ и Бо́га в День су́дный.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
<style name="color-red"/>
</p>
<p>О, пресла́вных чуде́с Твои́х, Чи́стая!/ Я́ко зда́тели святы́я це́ркве Твоея́, под ка́мением тридне́вно бы́вшии,/ обрето́шася жи́ви и безвре́дни, покро́вом соблюде́ни,/ Тебе́, всех Цари́це, возсыла́юще гла́сы похва́льныя.</p>
<p>Жизнь вме́сто сме́рти дарова́ла еси́, Богоро́дице, ме́ртвенному существу́./ Те́мже и нас, умерщвле́нных грехи́ мно́гими, Богоневе́сто,/ неврежде́нны от враг соблюди́/ и к жи́зни лу́чшей возведи́, спаса́ющи ду́ши на́ша.</p>
<p><red>Днесь</red> испо́лнишася ра́дости и весе́лия вси ве́рнии о ико́не Твое́й, Богоро́дице,/ я́ко в че́люстех сме́рти бы́вшим яви́лася еси Жи́зни Вино́вница/ и исто́чник приснотеку́щий, целе́бныя да́ры всем точа́щий и спасе́ние подаю́щий.</p>
<p>Изря́дно воспе́ти пречи́стаго Твоего́ о́браза/ и ро́ждшагося из Тебе́ Младе́нца, и́стинна же Бо́га,/ чу́дныя ико́ны преславное прише́ствие/ совоку́пльшихся люде́й отвсю́ду, Всепе́тая, моле́ние приими́ и проше́ния испо́лни.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем не́бо/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
<style name="color-red"/>
</p>
<p>Про́ста пути́ по ае́ру светоприя́тному ико́на Твоя́, Влады́чице, стезю́ проходя́щи,/ богодви́жимо и светоле́пно неизсле́димы стези́ творя́щи,/ ве́рныя в поднебе́сней благода́тию озари́, ве́рою вопию́щия:/ вои́стинну честне́йши всех еси́, Де́во Чи́стая.</p>
<p>Сло́ва вити́йством превысо́ких Твои́х, Чи́стая, чуде́с/ ника́коже по достоя́нию украси́ти удо́бни есмы́,/ то́чию усе́рдне мо́лим Тя, Цари́це:/ да мо́лиши Сы́на Твоего́, Влады́ку и Царя́ всех,/ дарова́вшаго нам Тебе́, пресла́вную Помо́щницу,/ сподо́бити нас Небе́снаго Своего́ Ца́рствия.</p>
<p>Песнь благода́рственно пе́ния за неизрече́нное Твое́ милосе́рдие,/ о Богоблагода́тная, от нас приими́,/ проше́ния на́ша в по́льзу исполня́ющи,/ и к высоте́ го́рней всех возведи́, ве́рно бо Ти зове́м:/ вои́стинну вы́шши всех еси́, Де́во Всенепоро́чная.</p>
<p>Ро́ди вси, ра́достно блажи́м Тя, Богоро́дице,/ я́ко ра́дости вся ны испо́лнила еси́/ пресла́вным прише́ствием ико́ны Твоея́, Пречи́стая./ Е́йже <red>Днесь</red> покланя́ющеся, уми́льно мо́лим Тя:/ не забу́ди, Влады́чице, Твои́х рабо́в сподо́бити в бу́дущем ве́це избра́нных ра́дости.</p>
<p>
<red>Ин</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
<style name="color-red"/>
</p>
<p>Явле́нию, Влады́чице, всечестны́я Твое́я ико́ны кто́ не удиви́тся или́ кто́ не почуди́тся?/ По возду́ху бо сию́, я́ко не́кий дар светоно́сный, низпосла́ла еси́ земли́ Росси́йстей,/ ра́достно пою́щей Тя и ве́рно велича́ющей.</p>
<p>Ра́дость ми́ру, Де́во, неизглаго́ланную дарова́вши явле́нием пречи́стыя Твое́я ико́ны,/ изба́ви, Влады́чице, от вся́кия печа́ли ве́рою покланя́ющияся ей/ и со стра́хом целу́ющия ю:/ о Пресвята́я! вся спаси́ и поми́луй/ и Ца́рствия Небе́снаго сподо́би.</p>
<p>Ро́ждшая, Влады́чице, Человеколю́бца Бо́га,/ за человеколю́бие посети́ла еси́ нас Боже́ственною Твое́ю ико́ною,/ к не́йже всегда́ притека́юще и благоле́пие ея́ зря́ще, Тебе́ уми́льно вопие́м:/ спаса́й при́сно, Богоро́дице, достоя́ние Твое́.</p>
<p>Устна́ми смире́нными принесо́х Ти препро́стое сие́, Всепе́тая, пе́ние:/ поне́же груб есмь, многогре́шный, и недосто́ин по достоя́нию воспе́ти Тя,/ но от усе́рдия на Твоя́ щедро́ты наде́яся,/ я́ко Спаси́теля всего́ ми́ра родила́ еси́,/ не возгнуша́йся, Цари́це, приими́ сие́ и спаси́ мя.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услышите:</p>
<p>Пречи́стый о́браз Твой, и́мже присети́ла еси́ нас, Богоотрокови́це Де́во, чту́ще,/ пра́зднуем сего́ ны́не прише́ствие,/ от него́ благода́тию Сына́ Твоего́ и Твое́ю/ прие́млюще скорбе́й, и бед, и напа́стей избавле́ние,/ Ма́ти Бо́га Вы́шняго.</p>
<p>
<red>Сла́ва, и ны́не, то́йже.</red>
</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ Всеми́рная ра́дость свы́ше просия́ нам —/ ико́на Богома́тере,/ подаю́щи всему́ ми́ру просвеще́ние,/ и благоче́стию утвержде́ние,/ и ве́рным спасе́ние,/ Бо́жие сие́ дарова́ние земны́м дарова́ся./ О не́мже ра́дующеся, Тебе́, Христе́, мо́лим:/ спаси́ ду́ши на́ша, я́ко Милосе́рд.</p>
<p>О, пресла́внаго чудесе́!/ Превы́ше всех стран Росси́йская земля́/ почте́ся от Вы́шняго промышле́ния,/ и́бо та, а не и́на/ Его́ благода́тию сподо́бися/ сию́ прия́ти ико́ну Богома́тере,/ я́ко Небе́сный дар светолу́чный,/ пресла́вно Бо́гом свы́ше по́сланный./ О не́мже ра́дующися,/ к Тебе́, Христе́, уми́льно вопие́т:/ спаси́, Бла́же, ду́ши на́ша, я́ко Милосе́рд.</p>
<p>Пресла́вно, Богоро́дице, во всех страна́х/ Тобо́ю хва́лится оби́тель Твоя́, Богоневе́сто,/ я́ко име́ет в себе́ чудотво́рную Твою́ ико́ну,/ чу́дно по возду́ху и пресла́вно А́нгелы принесе́нную,/ от нея́же неизрече́нныя цельбы́ прие́млюще,/ благода́рственная вопие́м Тебе́,/ уми́льно моля́ще Тя:/ Пресвята́я Де́во,/ спаси́ ду́ши на́ша, я́ко Милосе́рдая.</p>
<p>
<red>Сла́ва, и ны́не, глас 2:</red>
</p>
<p>Я́коже иногда́ Ца́рский град,/ име́я ико́ну Твою́, Де́во Пречи́стая,/ Бо́жиим и Твои́м посо́бием побежда́я проти́вныя, ра́довашеся,/ та́ко и ны́не Росси́йская страна́,/ ди́вно стяжа́вши о́браз Твой, Госпоже́,/ во свое́ заступле́ние,/ утвержда́ющися, торжеству́ет ве́село./ Вельми́ же красу́ется и пречестна́я оби́тель Твоя́,/ име́ющи Тя с Бо́гом покро́в и тве́рдое огражде́ние/ от всех нахожде́ний вра́жиих,/ це́рковь же Твоя́, Богоро́дице,/ я́коже иногда́ Влахе́рнская,/ пречи́стым Твои́м о́бразом све́тится,/ и пресла́вными чудесы́ просвеща́ется,/ и, ра́дующися, духо́вно лику́ет, Влады́чице,/ со все́ми ве́рными зову́щи <red>Днесь</red>:/ ра́дуйся, Пресвята́я Де́во,/ мое́ благоле́пие, и похвало́, и ве́чное весе́лие./ Ты мя преди́вными чудесы́ обогаща́еши/ и Боже́ственными дарова́нии./ Ты еси́, Влады́чице, исцеле́ний исто́чник неисчерпа́емый,/ и су́щим в беда́х утеше́ние,/ и всем ве́рным покро́в и спасе́ние.</p>
<p>
<red>Славосло́вие вели́кое, и отпу́ст, и час 1-й.</red>
</p>
<p>
<red>НА ЛИТУРГИ́И СЛУ́ЖБА ВСЯ БОГОРО́ДИЦЕ</red>
</p>
<p>
<red>Моли́тва</red>
</p>
<p>Благодари́м Тя, о Преблага́я и Пречи́стая, Преблагослове́нная Де́во, Влады́чице, Ма́ти Христа́ Бо́га на́шего, о всех благодея́ниих Твои́х, я́же показа́ла еси́ ро́ду челове́ческому, наипа́че же нам, христоимени́тым лю́дем Росси́йскаго наро́да, о ни́хже ниже́ са́мый и́нгельский язы́к к похвале́нию дово́лен бу́дет, я́коже и ны́не удиви́ла еси́ неизрече́нную Свою́ ми́лость на нас, недосто́йных рабе́х Твои́х, преесте́ственным самоприше́ствием пречи́стыя Твоея́ ико́ны, е́юже всю просвети́ла еси́ Росси́йскую страну́. Те́мже и мы, гре́шнии, со стра́хом и ра́достию покланя́ющеся, вопие́м Ти: о Пресвята́я Де́во, Цари́це и Богоро́дице, спаси́ и поми́луй Святе́йшаго Патриа́рха Моско́вскаго и всея́ Руси́, архиере́и же и вся лю́ди, и пода́ждь стране́ побе́ды на вся враги́, и сохрани́ вся гра́ды и страны́ христиа́нския, и сей святы́й храм от вся́каго наве́та вра́жия изба́ви, и всем вся на по́льзу да́руй, ны́не прише́дшим с ве́рою и моля́щимся рабо́м Твои́м, и покланя́ющимся пресвято́му о́бразу Твоему́, я́ко благослове́нна еси́ с ро́ждшимся от <red>Тебе</red>́ Сы́ном Бо́гом ны́не, и при́сно, и и во ве́ки веко́в. Ами́нь.</p>
</section>
