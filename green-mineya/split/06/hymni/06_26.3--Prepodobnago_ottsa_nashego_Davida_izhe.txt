<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобнаго отца́ на́шего Дави́да, и́же в Селу́не</p>
</title>
<p>
<red>Стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О́тче Дави́де всеблаже́нне,/ воздержа́нием ум просве́щ изря́дно,/ к Первовино́вному до́брых впери́лся еси́/ и столп яви́лся еси́ светови́ден,/ просвеща́я всех словесы́ и чудесы́,/ приступа́ющих к тебе́/ ра́зумом всегда́ боголе́пным./ Те́мже тя почита́ем и ублажа́ем.</p>
<p>Я́коже пти́ца благопе́снива,/ на восхо́де садо́вне сень, о́тче, водрузи́л еси,/ сту́дению померза́емь/ и зно́ем пожига́емь,/ зла́ты отсю́ду прия́л еси́ криле́/ безстра́стия и соверше́ния/ и к Небе́сней высоте́ всели́лся еси́,/ о нас всегда́ моля́ся, хва́лящих тя.</p>
<p>Боже́ственным безстра́стия у́глем/ попали́в плотски́я сла́сти,/ неопали́м пребы́л еси́,/ на руку́ у́глие/ пред лице́м, Богодухнове́нне, царе́вым держа́, преподо́бне,/ дивля́шеся твое́й све́тлости./ Те́мже подано́ ти проше́ние вели́ко от Бо́га,/ моли́твенника тя, блаже́нне,/ приобре́т благода́тию.</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Зача́тие Твое́ безсе́менное/ и рождество́ неизрече́нное помышля́ющи, удивля́юся зело́:/ ка́ко си́це, я́коже злоде́й,/ благоволи́л еси́ умре́ти, Сы́не? —/ Пречи́стая, пла́чущи, взыва́ше.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Дави́де:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви поми́ловатися душа́м на́шим.</p>
<p>
<red>Крестобогоро́дичен.</red>
</p>
<p>
<red>Подо́бен:</red> О, пресла́внаго чудесе́:</p>
<p>Ю́ница Нескве́рная,/ Юнца́ ви́дящи, на Дре́ве пригвожда́ема во́лею,/ рыда́ющи жа́лостне:/ увы́ Мне, — вопия́ше, —/люби́мейшее Ча́до,/ что́ Ти сонм воздаде́ безблагода́тный евре́йский,/ хотя́ Мя обезча́дствовати/ от <red>Тебе</red>́, Вселюбе́зне?</p>
<p>
<red>Тропа́рь, глас 8:</red>
</p>
<p>В тебе́, о́тче, изве́стно спасе́ся, е́же по о́бразу:/ прии́м бо крест, после́довал еси́ Христу́/ и, де́я, учи́л еси́ презира́ти у́бо плоть, прехо́дит бо,/ прилежа́ти же о души́, ве́щи безсме́ртней./ Те́мже и со А́нгелы сра́дуется, преподо́бне Дави́де, дух твой.</p>
<p>
<red>Кано́н, творе́ние Ио́сифово, его́же краегране́сие:</red> Пою́, блаже́нне, твое́ житие́ Боже́ственными словесы́.
<red>Глас 5.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Коня́ и вса́дника в мо́ре Чермно́е/ сокруша́яй бра́ни мы́шцею высо́кою/ Христо́с истрясе́, Изра́иля же спасе́,/ побе́дную песнь пою́ща.</emphasis>
<style name="color-red"/>
</p>
<p>Пе́сньми светоно́сную и Боже́ственную па́мять твою́,/ соше́дшеся, почти́м, Дави́де преблаже́нне,/ све́та позна́вше тя и дне, преподо́бне, насле́дника Боже́ственным Ду́хом.</p>
<p>У́ды умертви́в, о́тче, на земли́ теле́сныя,/ жизнь все́льшуюся в се́рдцы име́л еси́, Христа́,/ умори́вшаго диа́вола си́лу, умертви́вшаго челове́чество.</p>
<p>Зако́ном Влады́ки повину́яся, преподо́бне,/ крест твой на ра́мо взял еси́ и, стопа́м Сего́ после́дуя,/ ты низложи́л еси́ возноше́ния льсти́ваго, смиря́яся.</p>
<p>
<red>Богоро́дичен:</red> Яви́лася еси́ укра́шена добро́тою доброде́телей/ и Христа́ кра́снаго, Де́во, породила́ еси́,/ челове́ки украси́вшаго кра́сными добро́тами Боже́ства, Присноде́во.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Водрузи́вый на ничесо́мже зе́млю повеле́нием Твои́м/ и пове́сивый неодержи́мо тяготе́ющую,/ на недви́жимом, Христе́, ка́мени за́поведей Твои́х/ Це́рковь Твою́ утверди́, еди́не Бла́же и Человеколю́бче.</emphasis>
<style name="color-red"/>
</p>
<p>Увяди́в воздержа́нием добро́ту теле́сную, зари́ прия́т Боже́ственнаго Ду́ха/ и безстра́стия светоза́рными облиста́л еси́ луча́ми/ и исцеле́ний дарова́нии, о́тче, проро́ку тезоимени́те.</p>
<p>Святы́х после́дуя житию́, пребога́те,/ весь освяти́лся еси́ Боже́ственными дея́нии./ Те́мже освяща́еши та́йно ве́рою свято́е соверша́ющия твое́ торжество́,/ о́тче Богоно́се всеблаже́нне.</p>
<p>Успи́в сла́сти теле́сныя, преподо́бне, моли́твами, и бде́нии, и по́двиги, о́тче,/ в ми́ре вои́стинну усну́в, почи́л еси́./ Те́мже тя неусы́пна стяжа́хом храни́теля, любо́вию чту́щии тя.</p>
<p>
<red>Богоро́дичен:</red> А́нгелов честне́йши яви́лася еси́, ро́ждши тех, Де́во, Созда́теля./ Тем молю́ Тя, Чи́стая:/ освяти́ ум мой и се́рдце просвети́, о́блак страсте́й отгоня́щи.
<style name="color-red"/></p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Воздержа́нием стра́сти плотски́я души́ повину́в, о́тче му́дре,/ яви́лся еси́, блаже́нне, с те́лом А́нгел:/ сень же водрузи́в, я́ко пти́ца благопе́снива на садо́вне дре́ве,/ на высоту́ ум впери́л еси́./ Те́мнее чуде́с де́йством обога́щся, преше́л еси́ ко Го́споду,/ Его́же от младе́нства вожделе́л еси́,/ Дави́де пресла́вне, моли́ Христа́ Бо́га грехо́в оставле́ние пода́ти чту́щим тя.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ воплоще́нному безсе́менно моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Крестобогоро́дичен: </red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Боже́ственное Твое́ разуме́в истоща́ние прозорли́во/ Авваку́м, Христе́, со тре́петом вопия́ше Тебе́:/ во спасе́ние люде́й Твои́х/ спасти́ пома́занныя Твоя́ прише́л еси́.</emphasis>
<style name="color-red"/>
</p>
<p>Глаго́лов живото́чных Ду́ха послу́шав,/ сла́ное жития́ оста́вль мо́ре/ и ка́плями слез страсте́й изсуши́л еси́ пото́ки.</p>
<p>Ра́зума и благода́ти испо́лнен быв, о́тче Дави́де,/ в безмо́лвии поиска́л еси́ Благоде́теля всех/ и Сего́ сия́ния получи́л еси́.</p>
<p>Житие́ твое́ ну́ждею естества́ све́тло показа́в/ и соде́йствием Ду́ха, от нужд зло́бных челове́ки изба́вил еси́, преподо́бне.</p>
<p>
<red>Богоро́дичен:</red> Пое́м Тя, Всепе́тая Влады́чице,/ Препе́таго Бо́га несказа́нно ро́ждшую/ и ли́ки А́нгельския несравни́тельно добро́тою преше́дшую.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Одея́йся све́том, я́ко ри́зою,/ к Тебе́ у́тренюю и Тебе́ зову́:/ ду́шу мою́ просвети́ омраче́нную, Христе́,/ я́ко един Благоутро́бен.</emphasis>
</p>
<p>Просте́р твои́ о́чи и помышле́ния ко И́же на Дре́ве просте́ршемуся,/ на садо́вне дре́ве претерпе́л еси́, зно́ем пожига́емь, о́тче,/ и сту́дению померза́емь.</p>
<p>Весь молниезра́чен яви́лся еси́, преподо́бне,/ огнь дла́ньми, Дави́де, держа́/ и ца́рствующаго кадя́ чу́дным, всеблаже́нне, кажде́нием.</p>
<p>Ны́не не в гада́ниих, ниже́ мечта́нием/ Боже́ственную добро́ту зри́ши, всеблаже́нне,/ лице́м же, преподо́бне, к лицу́ па́че, разре́шшимся зерца́лом.</p>
<p>Грезн прекра́сен Боже́ственнаго, Дави́де преподо́бне, виногра́да яви́лся еси́,/ источа́я вино́ умиле́ния/ от пия́нства, о́тче, страсте́й объюроде́вшим.</p>
<p>
<red>Богоро́дичен:</red> Напра́ви жизнь мою́ и движе́ния у́мная, Богороди́тельнице,/ к Боже́ственному хоте́нию/ из Тебе́ неизрече́нно к нам прише́дшаго.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Неи́стовствующееся бу́рею душетле́нною,/ Влады́ко Христе́, страсте́й мо́ре укроти́/ и от тли возведи́ мя,/ я́ко Благоутро́бен.</emphasis>
<style name="color-red"/>
</p>
<p>Храм Боже́ственнаго Ду́ха позна́лся еси́, преподо́бне Дави́де,/ в ма́ле хра́мине затворе́н/ и те́сною простра́нную искупу́я.</p>
<p>Зако́ном Влады́ки преклони́л еси́, о́тче, твою́ ду́шу,/ и све́та испо́лнен был еси́, и прии́мник дарова́ний Ду́ха.</p>
<p>Чудесы́ житие́ твое́, Богоно́се о́тче, вои́стинну укра́шено концо́м яви́ся./ Те́мже ве́рно восхваля́ем тя.</p>
<p>
<red>Богоро́дичен:</red> От чи́стых крове́й Твои́х истка́ся плоть,/ па́че естества́, Созда́вшему челове́ка, Богоро́дице./ Те́мже досто́йно пое́м Тя.
<style name="color-red"/></p>
<p>
<red>Конда́к, глас 1.</red>
</p>
<p>
<red>Подо́бен:</red> Лик А́нгельский:</p>
<p>Сад присноцвету́щ, доброде́телей плоды́ принося́й,/ яви́лся еси́ на садо́вне дре́ве, я́ко благопе́снивая пти́ца;/ рай же па́че, жи́зни дре́во, Го́спода, в се́рдцы твое́м прие́м,/ я́ко возде́лав, Богому́дре,/ и́мже пита́еши нас благода́тию;/ при́сно моли́ о нас, Дави́де всеблаже́нне.</p>
<p>
<red>И́кос:</red>
</p>
<p>Сласте́й мои́х пещь вжига́ет ми ве́чный пла́мень,/ преподо́бне Дави́де, погаси́ моли́твами твои́ми,/ я́коже многотеку́щими слеза́ми твои́ми, вжег у́глие любве́, блаже́нне, Зижди́теля моего́,/ я́коже дре́вле в руку́ твое́ю носи́в, я́ко же́ртву, и царя́ удиви́л еси́,/ я́ко да пою́ тебе́, светоно́сче, Дави́де всеблаже́нне.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Превозноси́мый отце́в Госпо́дь/ пла́мень угаси́, о́троки ороси́,/ согла́сно пою́щия:/ Бо́же, благослове́н еси́. </emphasis>
<style name="color-red"/>
</p>
<p>Стоя́л еси́ неукло́нно на ве́твех са́да, преподо́бне,/ напое́нии слез твои́х ча́сто напоя́я и поя́ немо́лчно:/ Бо́же, благослове́н еси́.</p>
<p>Все твое́ жела́ние к Бо́гу просте́рл еси́,/ все се́рдце твое́ прия́телище сотвори́л еси́ Боже́ственных дарова́ний, Богоно́се, воспева́я:/ Бо́же, благослове́н еси́.</p>
<p>Тя, светови́дна, о́тче, бы́вша, у́глие держа́ща в руку́,/ я́ко ви́де царь, удиви́ся и нога́м твои́м поклони́ся.</p>
<p>
<red>Богоро́дичен:</red> Разреши́ся Рождество́м Твои́м кля́тва челове́ча, Едина Всеблагослове́нная,/ те́мже Тя славосло́вим, я́ко Благода́тную, Богоро́дице, во ве́ки.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red> Тебе́, Вседе́телю,/ в пещи́ о́троцы, всеми́рный лик спле́тше, поя́ху:/ дела́ вся́кая, Го́спода по́йте/ и превозноси́те во вся ве́ки.
<style name="color-red"/></p>
<p>У́тро разу́мное су́щим во тьме яви́лся еси́ жития́, бла́женне,/ свет разуме́ния всем озаря́я, любо́вию тя чту́щим/ и превознося́щим Христа́ во вся ве́ки.</p>
<p>Был еси́ прав, и смире́н, и кро́ток,/ Дави́да тезоимени́таго изобража́я ве́рно./ Те́мже с ним зе́млю кро́тких, о́тче, насле́довал еси́ во вся ве́ки.</p>
<p>Богосия́нен мона́шествующих столп,/ Дави́де блаже́нный, проро́к Боже́ствен други́й яви́лся еси́,/ бу́дущая предглаго́ля Боже́ственная явле́ния Ду́ха Боже́ственнаго.</p>
<p>
<red>Богоро́дичен:</red> Тя, добро́ту Иа́ковлю, Де́во,/ Бог Ю́же возлюби́, Ю́же избра́,/ вси я́ко Еди́ну Благослове́нную песносло́вим во вся ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Иса́ие, лику́й, Де́ва име́ во чре́ве/ и роди́ Сы́на Емману́ила,/ Бо́га же и Челове́ка, Восто́к и́мя Ему́,/ Его́же велича́юще, Де́ву ублажа́ем.</emphasis>
<style name="color-red"/>
</p>
<p>Свяще́нное торжество́, соше́дшеся <red>Днесь</red>, ве́рнии, соверши́м,/ свяще́ннаго вси отца́, воздержа́нием возсия́вшаго/ и себе́ всего́ Бо́гу освяти́вшаго житие́м соверше́ния.</p>
<p>Я́коже дре́во насади́лся еси́ на вода́х, преподо́бне,/ то́ки духо́вных доброде́телей нося́ плоды́,/ на садо́вне же дре́ве водрузи́в, я́ко оре́л, о́тче, гнездо́,/ к Небе́сным твой ум впери́л еси́.</p>
<p>Твой проро́чески узре́в, Дави́де, исхо́д,/ провозглаша́еши сий лю́дем, егда́ посыла́емь,/ е́же на них поста́вил еси́, му́дре, ца́рствующаго мно́гое негодова́ние.</p>
<p>Свята́я па́мять твоя́ освяща́ет <red>Днесь</red> нас, творя́щих сию́ ве́рно, преподо́бне Дави́де:/ свя́то бо препроводи́л еси́ твою́, свя́те, жизнь/ и по успе́нии ра́дуешися со святы́ми при́сно.</p>
<p>
<red>Богоро́дичен:</red> Светоно́сну дверь Тя предзря́ше Иезеки́иль,/ е́юже про́йде Свет и́стинный, Христо́с, Бог наш,/ Его́же приле́жно моли́, Чи́стая, покая́ния ми две́ри отве́рсти, молю́ся.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Мирска́го весе́лия, я́ко от скве́рны, уклони́лся еси́,/ и, неяде́нием плоть увяди́в, обнови́л еси́ души́ кре́пость, преподо́бне,/ и сла́вою обогати́лся еси́ Небе́сною, сла́вне./ Те́мже моля́ не преста́й о нас Го́спода.</p>
<p>
<red>Богоро́дичен:</red>
</p>
<p>Вои́стинну Богоро́дицу Тя испове́дуем, Влады́чице, Тобо́ю спа́сшиися:/ и́бо Го́спода неизрече́нно родила́ еси́, разо́ршаго Кресто́м смерть,/ к Себе́ же привле́кша преподо́бных собо́ры./ С ни́миже Тя восхваля́ем, Де́во.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 5:</red>
</p>
<p>Преподо́бне о́тче,/ не дал еси́ сна твои́ма очи́ма,/ ни ве́ждома дрема́ния,/ до́ндеже ду́шу и те́ло от страсте́й свободи́л еси́/ и себе́ угото́вал еси́ Ду́ху жили́ще,/ прише́д бо Христо́с со Отце́м,/ оби́тель в тебе́ сотвори́,/ и Единосу́щныя Тро́ицы уго́дник быв,/ великопропове́дниче о́тче наш Дави́де,/ моли́ спасти́ся нам.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Ра́дуйся:</p>
<p>Егда́ Грозд, ненасажде́н сущ,/ я́ко Лоза́, отрасти́ла еси́,/ узре́вши на Дре́ве пове́шена,/ прободе́на же копие́м в Боже́ственная ре́бра:/ что́ сие,— глаго́лаше, — Сы́не и Бо́же Мой?/ Ка́ко, И́же неду́ги вся и стра́сти исцеля́яй, стра́сти терпи́ши,/ безстра́стен сый по естеству́ Боже́ственному?/ Что́ Ти безблагода́тнии лю́дие, Благоде́телю,/ сия́ возда́ша вме́сто благодея́ний? —/ вопия́ше Пречи́стая./ Но Того́ страстьми́ страсте́й мя свободи́ти моли́ непреста́нно,/ я́ко да сла́влю Тя.</p>
</section>
