<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Слу́жба благода́рственная Бо́гу, в Тро́ице Свято́й сла́вимому, о вели́кой, Бо́гом дарова́нной побе́де над све́йским короле́м Каро́лом вторы́м на́десять и во́инством его, соде́янной под Полта́вою в ле́то от воплоще́ния Госпо́дня 1709, ме́сяца ию́ня в 27-й день</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>Стихи́ры, глас 1:</red>
</p>
<p>Трисвяты́ми пе́сньми/ непреста́нно от А́нгелов хвали́мый,/ восприими́ и от нас, бре́нных, трисвяту́ю песнь, Победи́телю Бо́же,/ бре́нными и скве́рными усты́ вопию́щих:/ Святы́й Бо́же, гре́шников поми́ловавый,/ Святы́й Кре́пкий, си́льных горды́ню сокруши́вый,/ Святы́й Безсме́ртный, враго́в на́ших умертви́вый,/ нас же от сме́рти сохрани́вый,/ Тро́ице Свята́я, Бо́же наш, сла́ва Тебе.</p>
<p>Что́ Ти принесе́м,/ благ на́ших не тре́бующий Бо́же,/ я́ко яви́лся еси́ нам с щедро́тами Твои́ми,/ от ве́ка неслы́шанными?/ Несть что и́но,/ кроме́ от сосу́да Твоего́ избра́ннаго угото́ванную песнь сию́:/ Бо́гу благодаре́ние,/ да́вшему нам побе́ду Го́сподем на́шим Иису́с Христо́м/ и исходя́щим от Отца́ Всесвяты́м Ду́хом.</p>
<p>Падо́ша кре́пцыи си́лою Твое́ю, Всеси́льный Бо́же,/ но ну́ждою падо́ша пред Тобо́ю/ и не возмо́гут ста́ти./ Мы же, Твое́ю ми́лостию стоя́ще про́сти,/ во́лею Твоему́ вели́честву припа́даем, вопию́ще:/ вознесы́й рог Христа́ Твоего́ и всех правосла́вных,/ сломи́вый же ерети́ческий,/ Бо́же наш, сла́ва Тебе́.</p>
<p>Кто́ по достоя́нию/ воспе́ти мо́жет ми́лости Твоя́, Го́споди,/ я́вльшияся нам ны́не,/ не то́кмо от челове́к, но ниже́ от А́нгел?/ Ты бо бо́лий еси́ всея́ хвалы́,/ и ни еди́но же сло́во дово́льно к похвале́нию дел Твои́х./ Сам у́бо, и́же научи́л еси́ ру́це мои́ на ополче́ние,/ и устне́ отве́рзи,/ да, я́коже возмо́жно челове́ком,/ возвестя́т хвалу́ Твою́.</p>
<p>
<red>Сла́ва, и ны́не, глас 8:</red>
</p>
<p>Сла́ва Тебе́, Предве́чный Отче,/ сих, и́же не суть досто́йни нарещи́ся сы́ны Твоя́,/ возлюби́вый и просла́вивый;/ сла́ва Тебе́, Сы́не Единоро́дный,/ рабо́в Твои́х, а́ки сыно́в, от па́губы искупи́вый;/ сла́ва Тебе́, Ду́ше Пресвяты́й,/ вся во всех благода́тию Свое́ю соде́явший и де́йствующий./ Тро́ице Свята́я, Бо́же наш, сла́ва Тебе́.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Торже́ственными ве́твьми/ преукра́шенна,/ но́вый Сио́не, Росси́е,/ благода́рственная воспо́й Бо́гу,/ победи́вшему супоста́ты твоя́.</p>
<p>
<red>Стих:</red> Услы́шите сия́, вси язы́цы,/ внуши́те вси живу́щии по вселе́нней.</p>
<p>Стени́, вра́же правосла́вия,/ се бо тя, вознесе́нна,/ покори́ Бог/ под но́зе/ боя́щимся Его́.</p>
<p>
<red>Стих:</red> Го́споди, Госпо́дь наш,/ я́ко чу́дно И́мя Твое́ по всей земли́.</p>
<p>Вси о́крестнии наро́ди,/ хотя́щии бра́ни,/ вострепещи́те, ви́дяще,/ я́ко Бог/ побо́рствует по нас.</p>
<p>
<red>Сла́ва, и ны́не, глас то́йже:</red>
</p>
<p>Всяк правосла́вный/ да воспое́т ди́вное Бо́жие смотре́ние,/ устро́ившее ве́рным сла́ву,/ еретико́м же/ студ и па́губу.</p>
<p>
<red>Тропа́рь зри на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 6:</red> </p>
<p>Тебе́, Триипоста́сному,/ победи́тельную песнь Росси́я возсы́лает,/ Отцу́, всемогу́ществом вра́жию сокруши́вшему си́лу,/ Сы́ну, прему́дростию расточи́вшему лука́вых сове́ты,/ Ду́ху Свято́му Паракли́ту, нас в ско́рбех уте́шившему,/ се́рдцем и устна́ми вопию́щи:/ Свят еси́, Отче Всемогу́щий,/ Свят еси́, Сы́не, Бо́жия Прему́дросте,/ Свят еси́ Ду́ше, Благода́ть неистощи́мая,/ Бо́же наш, сла́ва Тебе́.</p>
<p>Воспо́йте, росси́йстии наро́ди,/ Победи́телю Бо́гу песнь но́ву,/ соде́явшему чу́до нове́йшее всех дре́вних чуде́с:/ си́льныя бо сокруши́ во бра́ни,/ немощны́я же препоя́са си́лою свы́ше/ и вознесе́ смире́нныя./ Тому́ победи́тельная возсыла́ем/ и, припа́дающе, вопие́м:/ Бо́же наш, сла́ва Тебе́.</p>
<p>Пои́м Го́сподеви,/ и ны́не бо сла́вно просла́вися,/ ничи́мже ме́ньше от пре́жних:/ И́же бо дре́вле го́рдаго фарао́на погрузи́ в Чермне́м мо́ри,/ сей и ны́не ра́внаго фарао́ну/ го́рдостию и суровство́м в чермне́м кро́ве/ во́ев его́ потопи́ мо́ри сопроти́внаго./ Мы же, преше́дше по су́ху посреде́ сего́ мо́ря,/ пое́м Го́сподеви:/ сла́вно бо просла́вися.</p>
<p>Сказа́л еси́, Го́споди, де́лом и сло́вом,/ чесо́ ра́ди дре́вле возне́сл еси́ лю́таго на лю́ди Твоя́ фарао́на;/ позна́хом и ны́не от стра́ннаго де́ла Твоего́,/ чесо́ ра́ди воздви́гл еси́ востаю́щия на ны,/ я́ко да вознесе́нии смиря́тся паде́нием,/ Твое́ же чу́дное И́мя вознесе́тся превы́ши небе́с./ Непостижи́ме в де́лех Твои́х, Бо́же,/ сла́ва милосе́рдию Твоему́.</p>
<p>Благослове́н еси́, Го́споди Бо́же наш,/ научи́вый ру́це на́ши на ополче́ние,/ пе́рсты на́ша на брань:/ Твое́ю бо Ипоста́сною Му́дростию неве́жество на́ше/ на хи́трость вра́жию умудри́ся,/ Твое́ю си́лою не́мощь на́ша на гордоси́льнаго укрепи́ся,/ Твое́ю благода́тию мно́жество грехо́в на́ших покры́ся/ и я́рость льво́вая смири́ся./ Вся ве́дый, вся моги́й,/ вся беззако́ния рабо́в Твои́х презира́яй,/ Бо́же наш, сла́ва Тебе́.</p>
<p>Бо́же, песнь но́ву воспева́ем Тебе́,/ даю́щему спасе́ние лю́дем,/ избавля́ющему Петра́, я́коже Дави́да, раба́ Своего́,/ от стреля́ния лю́та./ Ты посла́л ру́ку Твою́ с высоты́/ и изба́вил еси́ нас от вод мно́гих,/ от рук сыно́в чужди́х,/ и́хже хра́брость ублажи́ша и убоя́шася мно́зи;/ но нам, на Тя наде́ющимся,/ а не на свою́ си́лу упова́ющим, спобо́рствуяй,/ я́вственно показа́л еси́,/ я́ко си́и то́кмо лю́дие блажени́ суть,/ и́мже Госпо́дь Бог их.</p>
<p>
<red>Сла́ва, глас 1:</red>
</p>
<p>Кто́ возглаго́лет си́лы Твоя́, Го́споди?/ Слы́шаны сотворя́т вся хвалы́ Твоя́?/ Ты бо и ны́не смири́л еси́ я́ко я́звена го́рдаго,/ мы́шцею си́лы Твоея́ разгна́л еси́ враги́ Твоя́,/ нам же, безчи́сленнаго ра́ди милосе́рдия Твоего́,/ не по беззако́нием на́шим сотвори́л еси́,/ но я́коже ще́дрит оте́ц сы́ны,/ уще́дрил еси́ боя́щихся Тебе́./ Испове́дят Небеса́ чудеса́ Твоя́, Го́споди,/ и земля́ и́стину Твою́ в Це́рквах святы́х./ Мы же воспое́м ми́лости Твоя́:/ испове́мыся Тебе́, Го́споди,/ я́ко Благ еси́, я́ко во ве́ки ми́лость Твоя́.</p>
<p>
<red>И ны́не, Богоро́дичен:</red> Всеми́рную сла́ву:</p>
<p>Исхо́да чте́ние
<red>(гла́вы 13 и 14):</red> </p>
<p>Воздви́гшеся сы́нове Изра́илевы от Сокхо́фа,/ ополчи́шася во Офо́ме при пусты́ни./ Бог же вожда́ше их днем у́бо в столпе́ о́блака, показа́ти им путь,/ но́щию же в столпе́ огня́./ И не оскуде́ столп о́блака дне/ и столп о́гненный но́щи пред все́ми людьми́./ И возглаго́ла Госпо́дь к Моисе́ю, глаго́ля:/ глаго́ли сыново́м Изра́илевым,/ и, возврати́вшеся, да ополча́тся пря́мо предгра́дия,/ посреде́ Магда́ла и посреде мо́ря, пря́мо Веелсепфо́ну,/ пред ни́ми ополчи́вшеся при мо́ри./ И рече́т фарао́н лю́дем свои́м о сыне́х Изра́илевых:/ заблужда́ют си́и по земли́, затвори́ бо их пусты́ня./ Аз же ожесточу́ се́рдце фарао́ново, и пожене́т созади́ их,/ и просла́влюся в фарао́не и во всем во́инстве его́,/ и уразуме́ют вси еги́птяне, я́ко Аз Госпо́дь./ И сотвори́ша та́ко./ И возвеще́но бысть царю́ еги́петскому, я́ко бежа́ша лю́дие,/ и преврати́ся се́рдце фарао́ново и служи́телей его́ на лю́ди, и реко́ша:/ что́ сие́ сотвори́хом? Отпусти́те сы́ны изра́илевы, е́же не рабо́тати нам?/ Впряже́ у́бо фарао́н колесни́цы своя́ и вся лю́ди своя́ собра́ с собо́ю./ И поя́т шестьсо́т колесни́ц избра́нных,/ и вся́каго коня́ еги́петскаго, и триста́ты над все́ми./ И ожесточи́ Госпо́дь се́рдце фарао́на, царя́ еги́петскаго,/ и погна́ созади́ сыно́в Изра́илевых,/ сы́нове же Изра́илевы исхожда́ху руко́ю высо́кою./ И погна́ша еги́птяне во след их/ и обрето́ша их, ополчи́вшихся при мо́ри,/ и всяк конь и колесни́цы фарао́новы, и во́инство его́, и ко́нницы его/ пря́мо предгра́дия, сопроти́ву Веелсепфо́на./ И фарао́н приближа́шеся, и, воззре́вше, сы́нове Изра́илевы очи́ма ви́деша,/ и се еги́птяне ополчи́шася в след их, и убоя́шася зело́,/ возопи́ша же сы́нове Изра́илевы ко Го́споду./ И ре́ша к Моисе́ю:/ за е́же не бы́ти ли гробо́м во Еги́пте, изве́л еси́ нас умертви́ти в пусты́ни сей?/ Что́ сие́ сотвори́л еси́ нам, изве́д нас из Еги́пта?/ Не сей ли бе глаго́л, его́же ре́хом к тебе́, глаго́люще:/ оста́ви нас, я́ко да рабо́таем еги́птяном./ Лу́чше бо бе нам рабо́тали еги́птяном, не́жели умре́ти в пусты́ни сей./ Рече́ же Моисе́й к лю́дем:/ дерза́йте, сто́йте и зри́те спасе́ние от Го́спода, е́же сотвори́т нам <red>Днесь</red>./ И́мже бо о́бразом зря́сте еги́птяны <red>Днесь</red>,/ не приложите́ ктому́ ви́дети их в ве́чное ле́то./ Госпо́дь побо́рет о вас, и вы умолкни́те./ Рече́ же Госпо́дь к Моисе́ю: что́ вопие́ши ко Мне?/ Глаго́ли сыново́м Изра́илевым, и да путеше́ствуют./ И ты возми́ жезл твой, и простри́ ру́ку твою́ на мо́ре, и расто́ргни е,/ и да вни́дут сы́нове Изра́илевы посреде́ мо́ря по су́ху./ И се Аз ожесточу́ се́рдце фарао́ново, и слуг его́, и еги́птян всех,/ и вни́дут в след их,/ и просла́влюся в фарао́не, и во всем во́инстве его́,/ и в колесни́цех, и в ко́нех его́./ И уразуме́ют вси еги́птяне, яко Аз Госпо́дь/ прославля́ющу Ми ся в фарао́не, и в колесни́цех, и в ко́нех его́./ Взя́тся же А́нгел Бо́жий, ходя́й пред полко́м сыно́в Изра́илевых,/ и по́йде созади́ их,/ взя́тся же и столп о́блака от лица́ их и ста созади́ их./ И вни́де посреде́ полка́ еги́петскаго и посреде́ полка́ сыно́в Изра́илевых,/ и бысть тьма и мрак, и прии́де нощь,/ и не смеси́шася друг с дру́гом во всю нощь./ Простре́ же Моисе́й ру́ку на мо́ре,/ и возгна́ Госпо́дь мо́ре ве́тром ю́жным си́льным всю нощь,/ и сотвори́ мо́ре су́хо, и разступи́ся вода́,/ и внидо́ша сы́нове Изра́илевы в посре́д мо́ря по су́ху,/ и вода́ им бысть стена́ одесну́ю и стена́ ошу́юю./ Погна́ша же еги́птяне, и внидо́ша созади́ их/ всяк конь фарао́нов, и колесни́цы, и вса́дницы посреде́ мо́ря./ Бысть же в стра́жу у́треннюю, и воззре́ Госпо́дь на полк еги́петский,/ в столпе́ о́гненном и о́блачном, и смяте́ полк еги́петский./ И связи́ о́си колесни́ц их, и ведя́ше их с ну́ждею, и реко́ша еги́птяне:/ бежи́м от лица́ Изра́илева, Госпо́дь бо побора́ет по них на еги́птяны./ Рече́ же Госпо́дь к Моисе́ю:/ простри́ ру́ку твою́ на мо́ре, и да возврати́тся вода́,/ и да покры́ет еги́птяны, колесни́цы же и вса́дники./ Простре́ же Моисе́й ру́ку на мо́ре, и устро́ися вода́ ко дню на ме́сто,/ еги́птяне же бежа́ша под водо́ю, и истрясе́ Госпо́дь еги́птяны посреде́ мо́ря./ И, обрати́вшися, вода́ покры́ колесни́цы, и вса́дники, и триста́ты,/ и всю си́лу фарао́нову, вше́дших в след их в мо́ре,/ и не оста́ от них ни еди́н./ Сы́нове же Изра́илевы проидо́ша по су́ху посреде́ мо́ря,/ вода́ же им — стена́ одесну́ю и стена́ ошу́юю./ И изба́ви Госпо́дь Изра́иля в день он из руки́ еги́птян,/ и ви́де Изра́иль еги́птяны уме́рша при кра́и мо́ря./ Ви́де же Изра́иль ру́ку вели́кую, я́же сотвори́ Госпо́дь еги́птяном,/ и убоя́шася вси лю́дие Го́спода,/ и ве́роваша Бо́гу и Моисе́ю, уго́днику Его́.
<style name="color-red"/></p>
<p>Леви́тских книг чте́ние
<red>(глава́ 26):</red> </p>
<p>Глаго́ла Госпо́дь сыно́м Изра́илевым, глаго́ля:/ а́ще в повеле́ниих Мои́х хо́дите,/ и за́поведи Моя́ сохраните́, и сотворите́ я́./ И дам вам дождь во вре́мя его́,/ и земля́ даст рожде́ния своя́, и древа́ по́льная отдадя́т плод свой./ И пости́гнет вас млаче́ние
<a type="note" xlink:href="#note65">65</a>
, обра́ние вина́, и вина́ обра́ние пости́гнет се́ятву,/ и сне́сте хлеб ваш в сы́тость, и всели́теся с тве́рдостию на земли́ ва́шей./ И дам мир в земли́ ва́шей, и у́спнете,/ и не бу́дет вас устраша́яй./ И погублю́ зве́ри лю́тыя от земли́ ва́шея,/ и брань не про́йдет сквозе́ зе́млю ва́шу./ И пожене́те враги́ ва́ша, и паду́т пред ва́ми убие́ни./ И пожене́те пять из вас сто, и сто вас пожене́те тьмы:/ и паду́т врази́ ва́ши пред ва́ми мече́м./ И при́зрю на вы, и возблагословлю́ вы,/ и возвращу́ вы, и умно́жу вы,/ и положу́ заве́т Мой с ва́ми./ И сне́сте ве́тхая, и ве́тхая ве́тхих,/ и ве́тхая от лица́ но́вых изнесе́те./ И положу́ заве́т Мой в вас,/ и не возгнуша́ется душа́ Моя́ ва́ми./ И похожду́ в вас, и бу́ду вам Бог,/ и вы бу́дете Мне лю́дие./ А́ще же не послу́шаете Мене́, ниже́ сотворите́ повеле́ний Мои́х сих,/ но ни покорите́ся им,/ и суде́б Мои́х вознегоду́ет душа́ ва́ша,/ я́коже вам не твори́ти всех за́поведей Мои́х,/ и я́ко разори́ти заве́т Мой./ И Аз сотворю́ си́це вам:/ наведу́ на вы ску́дость, и се́ете вотще́ се́мена ва́ша,/ и изъядя́т труды́ ва́ша проти́внии ва́ши,/ и поста́влю лице́ Мое́ на вы, и паде́те пред враги́ ва́шими:/ и пожену́т вы ненави́дящии вас,/ и побе́гнете никому́же, гоня́щу вас./ И сокрушу́ досажде́ние горды́ни ва́шея,/ и положу́ не́бо вам, я́ко желе́зно,/ и зе́млю ва́шу, я́ко ме́дяну./ И бу́дет вотще́ кре́пость ва́ша,/ и земля́ ва́ша не даст се́мене своего́,/ и древа́ се́льная не дадя́т плода́ своего́./ И послю́ на вы зве́ри ди́вия земны́я, и поядя́т вас и потребя́т скоты́ ва́ша,/ и ума́лены сотворю́ вы, и погуби́т вы находя́й меч./ И бу́дет земля́ ва́ша пуста́, и двори́ ва́ши бу́дут пу́сты,/ я́ко вы ходи́сте ко Мне страно́ю,/ и Аз пойду́ к вам в я́рости страно́ю —/ глаго́лет Госпо́дь Бог, Святы́й Изра́илев.
<style name="color-red"/></p>
<p>Проро́чества Софо́ниева чте́ние
<red>(глава́ 3):</red> </p>
<p>Та́ко глаго́лет Госпо́дь:/ ра́дуйся зело́, дщи Сио́нова,/ пропове́дуй, дщи Иерусали́мова,/ весели́ся и красу́йся от всего́ се́рдца твоего́, дщи Иерусали́мова./ Отъя́т Госпо́дь непра́вды твоя́,/ изба́вил тя есть из руки́ враг твои́х,/ воцари́тся Госпо́дь посреде́ тебе́, и не у́зриши зла ктому́./ Во вре́мя о́но рече́т Госпо́дь Иерусали́му:/ дерза́й, Сио́не, да не ослабе́ют ру́це твои́./ Госпо́дь Бог твой в тебе́ си́лен спасти́ тя,/ наведе́т на тя весе́лие, и обнови́т тя в возлюбле́нии Свое́м,/ и возвесели́тся о тебе́ в красоте́, я́ко в день пра́здника./ И собере́т сокруше́нныя./ Го́ре, кто прия́т нань поноше́ние?/ Се Аз творю́ в тебе́ Мене́ ра́ди, глаголе́т Госпо́дь,/ во вре́мя о́но спасу́ сотре́нную,/ и отринове́нную восприиму́,/ и положу́ их в похвалу́/ и имени́ты по всей земли́.</p>
<p>
<red>На лити́и стихи́ры, глас 1:</red>
</p>
<p>Прииди́те, окре́стнии наро́ди,/ и ви́дите дела́ Бо́жия,/ я́же сотвори́ во днех и во страна́х на́ших:/ его́же врага́ убоя́стеся и ублажи́сте, облия́ студо́м;/ на него́же кре́пко упова́ете,/ я́ко стена́ преклоне́на/ и опло́т возринове́н разори́ся,/ и, его́же непобеди́ма бы́ти глаго́ласте,/ паде́, я́ко еди́н от челове́к./ Мы же, си́лою Вы́шняго непобеди́ми стоя́ще,/ че́стни и сла́вни, ку́пно же и благода́рни,/ воспева́ем Бо́гу песнь побе́дную.</p>
<p>
<red>Глас 4:</red> Непочита́тель Креста́ Свята́го, лжехристиа́нин/ и Боже́ственных ико́н посмея́тель/ си́лою Креста́ Свята́го побежде́н есть и пору́ган/ и, не наде́яся на по́мощь Всеси́льнаго,/ Его́же честь во ико́нах повреди́,/ к ненави́стником и́мене Христо́ва побеже́,/ крестоно́снии же лю́дие правосла́внии Росси́йстии,/ святы́х ико́н побо́рницы,/ победи́тельную песнь Бо́гу воспева́ющия,/ да благоде́нствуют во ве́ки в ми́ре.
<style name="color-red"/></p>
<p>Возвесели́шася Небеса́ и вси, живу́щии на них,/ па́дшу зми́ю и а́ггелом его́/ во бра́ни с Михаи́лом;/ возвесели́ся и ты, земле́,/ я́ко паде́ лев све́йский, борю́щийся с на́ми./ Ны́не спасе́ние и си́ла и о́бласть Христа́ Госпо́дня:/ низложе́н бо есть клеветни́к бра́тии на́шея/ и уничиже́н уничижа́яй нас.</p>
<p>Свя́зан верхо́внейшаго моли́твою, святота́ть лета́ющий/ лю́те паде́ от возду́ха, и сокруши́ го́лени,/ и, и́же криле́ восприя́т, внеза́пу ног лиши́ся./ Того́же верхо́внейшаго моли́твами/ и его́ тезоимени́таго труда́ми/ све́йский Си́мон, мня́йся от горды́ни не по земли́ ходи́ти,/ устреле́н, охроме́ на постыде́ние своея́ го́рдости./ Мы же, сие́ де́ло Бо́жие ви́дети сподо́бльшиися, согла́сно возопие́м:/ Бо́же, го́рдаго смири́вый, а смире́ннаго возвы́сивый,/ сла́ва смотре́нию Твоему́.</p>
<p>
<red>Глас 7:</red> Не ста нога́ на правоте́ супоста́та на́шего,/ те́мже и уязвле́на пра́вды стреля́нием;/ Петра́ же, я́коже Дави́да,/ нога́ ста на ка́мени правосла́внаго испове́дания и и́стины./ Те́мже невреди́ма пребы́сть страна́ на́ша вра́жиими стрела́ми,/ ю́же я́ко ны́не неподви́жиму показа́л еси́, Го́споди,/ утверди́ и сохрани́ во век ве́ка непреткнове́нну.
<style name="color-red"/></p>
<p>
<red>Сла́ва, и ны́не, глас 6:</red>
</p>
<p>Ра́дуйся, Бо́гом в бра́ни просла́вленная Росси́е,/ Бо́гом венча́нная правосла́вия сла́во,/ ра́дуйтеся, военача́льницы и великоду́шнии во́ини Иису́с Христо́вы/ и вси благочести́вых соста́вы:/ порази́ Бог враго́в и супоста́т твои́х/ и возвели́чи Свое́ Ца́рство,/ в тишину́ и весе́лие христиа́нскому ро́ду/ и спасе́ние всем.</p>
<p>
<red>На стихо́вне стихи́ры, глас 5:</red>
</p>
<p>Прииди́те, ве́рнии,/ возра́дуемся Го́сподеви со стра́хом и ра́достию,/ победи́тельныя ве́тви, я́же дарова́ нам,/ под но́гу Его́ подстила́юще,/ со стра́хом Бо́жия ра́ди вели́чества,/ и лю́таго, а́ще и не ско́раго, на нечести́вых отмще́ния,/ с ра́достию же, неизглаго́ланнаго милосе́рдия ра́ди,/ и́мже презре́в беззако́ния на́ша,/ толи́кая недосто́йным дарова́ нам.</p>
<p>
<red>Стих:</red> Услышите сия́, вси язы́цы,/ внуши́те, вси, живу́щии по вселе́нней.
<style name="color-red"/></p>
<p>И́же дре́вле посла́ А́нгела Своего́/ и поби́ полки́ ассири́йския,/ Сей и ны́не Госпо́дь сил не стерпе́ наруга́ния све́йскаго/ на Росси́йскую держа́ву,/ посла́ А́нгела Своего́, и́же ополчи́ся о́крест боя́щихся Его́,/ и разгна́ вся полки́ проти́вных,/ росси́йскому же ро́ду/ спасе́ние и безсме́ртную сла́ву соде́ла.</p>
<p>
<red>Стих:</red> Го́споди, Госпо́дь наш,/ я́ко чу́дно И́мя Твое́ по всей земли́.</p>
<p>Я́коже лю́дие изра́ильтестии/ уви́девше вели́кую ру́ку Госпо́дню на еги́птянов,/ та́ко и мы ны́не, уви́девше,/ коли́ка соде́ла све́ем, враго́м на́шим,/ весели́мся, и ве́руем Тебе́, Го́споди, и уго́дником Твои́м,/ и, с тре́петом припа́дающе, вопие́м:/ стра́шен и ди́вен еси́, Го́споди,/ не то́кмо наказу́ющий, но и ми́лующий челове́ков.</p>
<p>
<red>Сла́ва, и ны́не, глас 8:</red>
</p>
<p>Ви́десте и вы, све́йстии военача́льницы и си́лы,/ ца́рствующий град росси́йский,/ но не я́коже хоте́сте,/ но я́ко Бог изво́ли:/ ви́десте, преклоне́ни до́лу, я́ко побежде́ни ведо́ми,/ я́коже подоба́ет пле́нником./ Ра́дуйтеся оба́че в себе́, обре́тше ми́лостиваго победи́теля,/ о не́мже ро́ди правосла́вных благогове́йно вопию́т:/ Го́споди Савао́фе, поми́луй поми́ловавшаго и враго́в свои́х/ и утверди́ его́ держа́ву/ во век ве́ка ненаве́тну.</p>
<p>
<red>Тропа́рь, глас 8:</red>
</p>
<p>Препросла́влен еси́, Го́споди Бо́же наш,/ дарова́вый кре́пость на враги́ оте́честву на́шему,/ я́коже Дави́ду на прего́рдаго Голиа́фа,/ осени́л еси над главо́ю его́ в день бра́ни,/ препоя́сал еси́ немощны́я си́лою свы́ше/ и те́ми всю де́рзость вра́жию низложи́л еси́./ Многоми́лостиве, сла́ва Тебе́.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь три́жды:</red>
Препросла́влен еси́, Го́споди:
<style name="color-red"/></p>
<p>
<red>По 1-м стихосло́вии седа́лен, глас 7:</red>
</p>
<p>Пра́здновати уста́вихом наро́читый день сей Тебе́, Ми́лостиве Го́споди,/ во́ньже возвесели́л еси́ нас о вразе́х на́ших,/ я́ко да позна́ет род ин, сы́нове родя́щиися,/ и воста́нут, и пово́дят я сыново́м свои́м:/ я́ко да положа́т на Бо́га упова́ние, и не забу́дут дел Бо́жиих,/ и за́поведи Его́ взы́щут, и с на́ми просла́вят от ро́да в род/ Тя, зело́ просла́вльшагося в нас.</p>
<p>
<red>Сла́ва, и ны́не, глас то́йже:</red>
</p>
<p>О, кра́йняго неи́стовства и зло́бы!/ Обре́теся ны́не после́дующий зле предыду́щему Иу́де,/ обре́теся вторы́й Иу́да, раб и льстец,/ обре́теся сын поги́бельный, диа́вол нра́вом, а не челове́к,/ трекля́тый отсту́пник Мазе́па,/ и́же оста́вив страну́ правосла́вную,/ и прилепи́ся к супоста́ту, совеща́я возда́ти зла́я за блага́я,/ за благодея́ние — злоде́йство, за ми́лость — не́нависть,/ Бог же воздаде́ второ́му, я́коже и пе́рвому Иу́де, по дело́м их.</p>
<p>
<red>По 2-м стихосло́вии седа́лен, глас 8:</red>
</p>
<p>Ра́вно дре́внему столпотворе́нию,/ высокоу́мное враго́в на́ших зда́ние подо́бное прия́т разоре́ние:/ сни́де бо Бог ви́дети де́ло их и смеси́ язы́ки им,/ я́ко не слы́шати друг дру́га своего́,/ ни во́инству нача́льников гла́су внима́ти,/ и разсы́па их по лицу́ земли́ живы́х, ме́ртвых же прия́ша преиспо́дняя земли́,/ и де́ло их в прах разсы́пася./ Мы же в зда́ниях храмо́в Бо́жиих, о ни́хже брань твори́м, воспое́м велегла́сно:/ сла́ва снизхожде́нию и смотре́нию Твоему́, еди́не Человеколюбче.</p>
<p>
<red>Сла́ва, и ны́не, глас то́йже:</red>
</p>
<p>Не уподо́бился еси́ челове́ку купцу́,/ и́щущему до́брыя би́серы, неблагода́рный и лука́вый ра́бе,/ но неи́стовому Иу́де, и́щущему па́губы/ и взыска́вшему преда́ти многоце́нный би́сер — Христа́,/ и благи́ми все́ми, и́хже лиши́ся, купи́ неизглаго́ланная зла́я./ Сему́ уподо́бился еси́, юро́де, сему́ подража́л еси́, неблагода́рне,/ сему́ после́довал еси́, ле́стче Мазе́по,/ те́мже и благи́х лише́н, ра́вныя зла́я стяжа́л еси́/ и к нему́ преше́л еси́ на ме́сто свое́.</p>
<p>
<red>По полиеле́и припе́в:</red>
</p>
<p>Велича́ем Тя,/ Триипоста́сный Бо́же,/ вознесе́нную го́рдость смири́вшаго/ и на Тя упова́ющим/ побе́ду дарова́вшаго.</p>
<p>
<red>Псало́м избра́нный:</red> Суди́, Го́споди, оби́дящия мя:
<red>Зри на Воздви́жение Честно́го Креста́.</red> </p>
<p>
<red>Седа́лен, глас 4:</red>
</p>
<p>Не вопроша́й про́чее, Дави́де, где суть ми́лости Госпо́дни дре́вния,/ и́миже кля́лся есть отцо́м на́шим?/ Обрето́хом бо я́ в но́вой благода́ти./ Обрето́хом и во днех на́ших ты́яжде ми́лости Госпо́дня дре́вния на поля́х полта́вских,/ егда́ сни́де к нам Госпо́дь сил на по́мощь,/ и ополчи́ся на враго́в на́ших си́льных, и смути́ их,/ творя́ ми́лость Христу́ Своему́ Петру́/ и Свое́ Кресто́м сохраня́я вруче́нное тому́ жи́тельство.</p>
<p>
<red>Сла́ва, и ны́не, то́йже.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Бу́ди, Го́споди, ми́лость Твоя́ на нас,/ я́коже упова́хом на Тя.
<red>Или́:</red>
Госпо́дь Сил с на́ми, засту́пник наш, Бог Иа́ковль.
<red>Стих:</red>
Госпо́дь разоря́яй сове́ты язы́ков и отмета́яй мы́сли люде́й.
<red>Или́:</red>
Бог нам прибе́жище и си́ла, Помо́щник в ско́рбех, обре́тших ны зело́.
<style name="color-red"/>
Вся́кое дыха́ние:
<red>Ева́нгелие от Матфе́я, зача́ло 27.</red> </p>
<p>
<red>По 50-м псалме́ стихи́ра, глас 6:</red>
</p>
<p>Восхва́лим <red>Днесь</red> согла́сныя Свята́го Ду́ха орга́ны,/ Бо́гом собра́нный лик апо́стольский,/ не подража́вший Иу́де преда́телю,/ но ве́рою и любо́вию да́же до сме́рти послужи́вший своему́ Учи́телю./ О блаже́ннии о́вцы, слу́шающии па́стыря,/ блази́и раби́ и ве́рнии,/ повину́ющиися Го́споду своему́,/ досто́йно внидо́сте в ра́дость Го́спода своего́,/ досто́йно ся́дете на двуна́десятих престо́лех,/ судя́ще двана́десяте коле́нома Изра́илевома!/ Блаже́ни и вам подража́ющии ве́рою и любо́вию к свои́м наста́вником,/ ча́да отце́м, раби́ влады́кам послушли́вии!/ Да восхва́лятся ны́не с ва́ми земни́и А́нгели,/ не прилепи́вшиися диа́волу крамо́льнику,/ да почту́тся, я́коже апо́столи,/ не согласи́вшиися со вторы́м Иу́дою Мазе́пою,/ но ду́ши преда́вшии за своего́ влады́ку./ Возвесели́теся ны́не, пла́чущим отсту́пником,/ взыгра́йте, стеня́щим и рыда́ющим супоста́том:/ досто́йни есте́ за ве́рность и послуша́ние/ прия́тия че́сти и венце́в Небе́сных.</p>
<p>
<red>Кано́н благода́рственный Бо́гу, в Тро́ице сла́вимому, да́вшему сию́ пресла́вную побе́ду. Глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая, проти́вныя сотре́,/ изра́ильтяном путь глубины́ новосоде́лавшая.</emphasis>
<style name="color-red"/>
</p>
<p>Трисве́тлое Еди́но Божество́, испо́лни уста́ на́ша Всесвята́го Твоего́ Ду́ха,/ да о сих возмо́жем Тебе́ воспе́ти песнь благода́рственную,/ я́же нам, Светоде́телю, ми́лостивно соде́лал еси́.</p>
<p>Боже́ственных чино́в ли́ки да ста́нут ны́не с на́ми/ и воспою́т победи́тельную песнь Бо́гу, ди́вному и пресла́вному в де́лех,/ И́же чуде́сно смири́ враго́в на́ших вознесе́нную горды́ню.</p>
<p>К похвале́нию Триипоста́снаго Божества́ стецы́теся, земноро́днии,/ и а́ще не по достоя́нию, то по усе́рдию воспо́йте нераздели́мую Тро́ицу,/ толи́кая блага́я нам, недосто́йным, соде́лавшую.</p>
<p>
<red>Богоро́дичен:</red> Вмести́вшая во утро́бе Деви́ческой невмести́мое Сло́во, Богороди́тельнице,/ даждь нам сло́во хвале́ния, да с Небе́сными си́лами воспое́м Тя,/ предста́тельство стра́шное и непобеди́мое на враги́ во бра́ни.
<style name="color-red"/></p>
<p>
<red>Ин, глас то́йже</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
<style name="color-red"/>
</p>
<p>Терпя́ потерпе́х Го́спода, рцы, Росси́е, и внят ми,/ и услы́ша моли́тву мою́, и испра́ви стопы́ моя́,/ и вложи́ во уста́ моя́ песнь но́ву, Бо́гу благода́рственную,/ и у́зрят мно́зи, и убоя́тся, и упова́ют на Го́спода.</p>
<p>Боговеща́нный Дави́де, ны́не с доброгла́сными гу́сльми ста́ни,/ и созови́ всех к торже́ственному правосла́вных пе́нию,/ и воспо́й с на́ми Бо́гу песнь победи́тельную.</p>
<p>Словесе́м Твои́м, Го́споди, утверди́шася небеса́ и пове́дают сла́ву Твою́;/ те́мже словесе́м утверди́ уста́ на́ша,/ да и ты́я возвестя́т сла́ву Твою́, ю́же нам дарова́л еси́,/ О́тче, и Сы́не, и Всесвяты́й Ду́ше.</p>
<p>
<red>Богоро́дичен:</red> Приими́ благода́рственную песнь, Хода́таице благода́ти на Тя наде́ющимся,/ и мир испроси́ Це́рквам, оте́чество на́ше всегда́ неодоле́нно сохраня́ющи,/ ему́же побе́ду на враги́ дарова́ла еси́.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утверди́, Го́споди, Це́рковь Твою́,/ ю́же стяжа́л еси́/ си́лою Креста́ Твоего́,/ и́мже врага́ победи́л еси́/ и просвети́л еси́ вселе́нную.</emphasis>
<style name="color-red"/>
</p>
<p>Жезл си́лы посла́л еси́ нам, Го́споди, Крест Твой честны́й,/ и сим ору́жие вра́жие притупи́л еси́;/ сему́ жезлу́ си́лы Твоея́ покланя́емся/ и, покланя́ющеся, Тебе́ Сама́го почита́ем.</p>
<p>Моисе́й, крестообра́зно распросте́р дла́ни, побежда́ше Амали́ка;/ мы же, Крест Христо́в почита́юще, победи́хом сопроти́внаго си́лою на Нем Распя́таго,/ Ему́же победи́тельная воспева́ем.</p>
<p>Светосия́нен Креста́ о́браз на небеси́ ви́дев, царь Константи́н Максе́нтия победи́;/ сим же зна́мением и Петр, све́йскаго Максе́нтия низложи́в си́лу, Бо́гу победи́телю благодаре́ние возсыла́ет.</p>
<p>
<red>Богоро́дичен:</red> Иуди́фе но́ваго Изра́иля, Богороди́тельнице Мари́е,/ Ты еси́ похвала́, и весе́лие, и честь на́ша,/ Ты бо укрепи́ла еси́ се́рдце на́ше на разоре́ние но́ваго Олофе́рна.
<style name="color-red"/></p>
<p>
<red>Ин, глас 4</red>
</p>
<p>
<red>Ирмо́с:</red>
<emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis>
<style name="color-red"/>
</p>
<p>Вои́стинну Крест Твой, Го́споди, ору́жие непобеди́мое есть:/ сим бо враг наш и посмея́тель си́лы Креста́ низложи́ся,/ мы же победи́тели яви́хомся.</p>
<p>Вознесе́н змий исцели́ от змие́в угрызе́ныя;/ вознесе́н Христо́с на Крест уврачева́ от зми́я и от льва све́йскаго угрызе́ныя,/ Тому́ сла́ва и благодаре́ние со Отце́м и Святым Ду́хом.</p>
<p>Покланя́емся подно́жию Твоему́, Го́споди, я́ко свя́то есть,/ сим бо враго́в на́ших подно́жие ног на́ших положи́л еси́,/ возне́сл же еси́ главу́ на́шу, ю́же Тебе́ приклоня́ем,/ да бу́дет всегда́ подно́жие ног Твои́х.</p>
<p>
<red>Богоро́дичен:</red> Не упова́ша, Влады́чице, на Тя беззако́ннующии,/ но упова́ша на язык велере́чив,/ на язык челове́ч,/ те́мже, Влады́чице, че́люсти их сокруши́ла еси́,/ упова́ющим на Тя посо́бствующи.
<style name="color-red"/></p>
<p>
<red>Седа́лен, глас 5:</red>
</p>
<p>Трисо́лнечный свет славосло́вим и про́сте Тро́ице ны́не поклони́мся,/ я́ко просвети́ нас и поми́лова/ и воздаде́ сосе́дом на́шим седмери́цею в не́дро их поноше́ние их, и́мже поноси́ша нам,/ сохраня́ющи о́вцы па́жити Своея́ от похище́ния ненасы́тнаго зве́ря.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, стено́ тве́рдая почита́ющим Тя./ Ра́дуйся, паде́ние не покланя́ющимся Тебе́./ Ра́дуйся, возведе́ние правосла́вных люде́й, Богоро́дице,/ вои́стинну упова́ющих на Тя,/ моли́твами Твои́ми избавля́ющи нас от бед вся́ческих и от прего́рдых враг.</p>
<p>
<red>Песнь 4, глас 6</red>
</p>
<p>
<red>Ирмо́с:</red>
<emphasis>Удиви́ся Твой ра́зум от <red>мене</red>́,/ услы́шавшу пресла́вная веле́ния смотре́ния Твоего́,/ укрепи́ся же возлюбле́нием Твоего́ схожде́ния:/ Ты бо моея нищеты́ не отве́рглся еси́. </emphasis>
<style name="color-red"/>
</p>
<p>Да не бу́дет нам де́вять прокаже́нных муже́й подража́ти неблагода́рствию,/ но, пресла́вно победи́вше Го́сподем на́шим Иису́с Христо́м,/ с самаряни́ном на но́гу Его́ ниц па́даем, хвалу́ Ему́ возда́юще.</p>
<p>Небеса́ пове́дают сла́ву Бо́жию,/ мы же до́лжни Пресвято́е Имя Его́ превы́ше небе́с превозноси́ти,/ я́ко сни́де с Небе́с спасти́ во бра́ни пома́занныя Своя́.</p>
<p>Четы́рех живо́тных, о́крест престо́ла Бо́жия стоя́щих, возгласи́м песнь сию́:/ Свят, Свят, Свят Госпо́дь Бог Вседержи́тель,/ враго́в на́ших победи́вый.</p>
<p>
<red>Богоро́дичен:</red> Руно́, ороше́нное благода́тию Бо́жиего, Мари́я, одоле́ние над све́ями соде́ла,/ я́коже пре́жде Гедео́ну на Мадиа́ма./ Той у́бо, по Бо́зе победи́тельная воспева́юще, глаго́лем:/ ра́дуйся, заступле́ние правосла́вным христиа́ном, еретико́м же низложе́ние.
<style name="color-red"/></p>
<p>
<red>Ин, глас 2</red>
</p>
<p>
<red>Ирмо́с:</red>
<emphasis>Храни́тель тве́рдый/ и незы́блемое утверждение Ты еси́, Христе́,/ наде́ющияся на Тя неукло́нны утвержда́я нас/ извести́, в тве́рдом Твое́м основа́нии наде́жды и ве́ры.</emphasis>
<style name="color-red"/>
</p>
<p>Два́десять и четы́рем старе́йшинам подража́юще,/ паде́м пред седя́щим на Престо́ле и поклони́мся Живу́щему во ве́ки веко́в:/ сим бо престо́л росси́йский не подви́жеся вра́жиими наве́ты.</p>
<p>Кто́ победи́ льва све́йскаго,/ изше́дшаго от ны́рища своего́, и́щуща кого́ поглоти́ти?/ Се победи́л есть Лев, И́же сый от коле́на Дави́дова,/ Его́же прославля́ем непостижи́мую си́лу.</p>
<p>А́ще и А́гнец еси́ непоро́чен и смире́н се́рдцем, Христе́,/ но Твое́ю кро́тостию лев лю́тый упраздни́ся,/ Тебе́ у́бо со ста́рцы припа́даем и глаго́лем,/ спасе́ние седя́щаго на престо́ле Бо́га на́шего и А́гнца.</p>
<p>
<red>Богоро́дичен:</red> Киво́т дре́вний, износи́м в полки́, побежда́ше иноплеме́нников,/ позлаще́нный Ду́хом киво́т — Мари́я, победи́ враго́в на́ших,/ нас же защити́ от смертоно́сныя я́звы,/ Ю́же я́ко Ма́терь Бо́жию почита́ем.
<style name="color-red"/></p>
<p>
<red>Песнь 5, глас 7</red>
</p>
<p>
<red>Ирмо́с:</red>
<emphasis>Роса́, и́же от <red>Тебе</red>́, Христе́ Бо́же,/ исцеле́ние ве́рным нам яви́ся:/ земли́ же нече́ствующих злочести́во паде́ние обеща́ется,/ те́мнее от но́щи у́тренююще,/ песнь Ти прино́сим.</emphasis>
<style name="color-red"/>
</p>
<p>Ве́дом Бог во всех де́лех Свои́х,/ наипа́че же в тя́жестех, егда́ заступа́ет, зна́емь есть;/ Его́же и мы в тя́жестех позна́вше заступле́ние, егда́ разгна́ враги́ на́ша,/ благода́рственную песнь Ему́ прино́сим.</p>
<p>Отверзо́ша на ны уста́ своя́, я́ко лев восхища́яй и рыка́яй;/ Ты же, Го́споди, не удали́л еси́ по́мощи Твоея́ от нас,/ сокруши́в члено́вныя львом.</p>
<p>Пове́мы И́мя Твое́ бра́тии на́шей и посреде́ Це́ркве воспое́м Тя,/ я́ко спасл еси́ нас от уст Льво́вых,/ вознося́, я́ко единоро́га, рог правосла́вных.</p>
<p>
<red>Богоро́дичен:</red> В беда́х су́щим близ Ты еси́, Де́во Чи́стая,/ те́мже, к Тебе́ прибега́юще, премене́ние во всех ско́рбех обрета́ем, Влады́чице,/ Тобо́ю и ны́не спасо́хомся от стреля́ния вра́жия.
<style name="color-red"/></p>
<p>
<red>Ин, глас 6</red>
</p>
<p>
<red>Ирмо́с:</red>
<emphasis>Неизрече́нныя Твоея́ си́лы/ и содержи́тельныя всех прему́дрости Твоея́/ устраша́юся, помышля́яй,/ и вопию́ Ти, Бла́же:/ на враги́ да вознесе́тся, Христе́, рог мой.</emphasis>
</p>
<p>В нощи́ кова́рств объя́та нас, я́ко лев, гото́в на лов,/ но предвари́ Госпо́дь и запя́ им:/ посла́ с Небе́с Сампсо́на Своего́ и растерза́ че́люсти львом.</p>
<p>Боя́щиися Го́спода, восхвали́те Его́, я́ко не уничижи́,/ ниже́ негодова́ моли́твы смире́нных, ниже́ отврати́ лице́ Свое́ от нас,/ и, егда́ воззва́хом к Нему́, услы́ша нас.</p>
<p>Сла́ва Тебе́, И́же во святы́х живе́ши, хвало́ Изра́илева,/ на Тя упова́ша отцы́ на́ши, и изба́вил еси́ я́;/ и мы воззва́хом и спасо́хомся, упова́хом и не постыде́хомся.</p>
<p>
<red>Богоро́дичен:</red> Купино́ю горя́щею и несгара́емою прообразова́нная,/ Ты нас посреде́ огня́ ра́тнаго неопа́льных сохраня́ла еси́,/ пречу́дная Ма́ти и Де́во Богороди́тельнице,/ того́ ра́ди от ро́да в род воспева́ти Тя не преста́нем.
<style name="color-red"/></p>
<p>
<red>Песнь 6, глас 5</red>
</p>
<p>
<red>Ирмо́с:</red>
<emphasis>Обы́де мя бе́здна,/ гроб мне кит бысть,/ аз же возопи́х к Тебе́, Человеколю́бцу,/ и спасе́ мя десни́ца Твоя́, Го́споди.</emphasis>
<style name="color-red"/>
</p>
<p>Испыту́ете, язы́цы, отку́ду нам си́ла на си́льнаго?/ Не слы́шите ли напе́рсника Госпо́дня, глаго́люща:/ сия́ есть побе́да — побе́ждшая мир ве́ра наша.</p>
<p>Иже рече́:/ е́ще и́мате ве́ру, я́ко зерно́ гору́шно,/ рече́те горе́ сей: прейди́! и пре́йдет,/ и ничто́же невозмо́жно бу́дет вам,/ Сей ны́не подаде́ си́лу во бра́ни ве́рующим во И́мя Его́.</p>
<p>И́же Петру́ на мо́ри подаде́ ру́ку,/ Сей и ны́не во вре́мя ра́тнаго волне́ния Петра́ ят за ру́ку/ и изведе́ его́ от печа́лей мно́гих.</p>
<p>
<red>Богоро́дичен:</red> Дево́ра проро́чица, судя́щая дре́вле Изра́илеви, изы́де на брань/ и победи́ Ханаа́на, Сиса́ра же в бе́гство сотвори́./ Сни́де и с на́ми на брань Дево́ра но́ваго Изра́иля — Мари́я и та́яжде сотвори́,/ да бу́дет прославля́ема от всех родо́в.
<style name="color-red"/></p>
<p>
<red>Ин, глас 2</red>
</p>
<p>
<red>Ирмо́с:</red>
<emphasis>Возопи́х в ско́рби мое́й/ ко Го́споду Бо́гу моему́,/ и посла́ Спа́са ми́ра,/ и изба́ви от тли живо́т мой.</emphasis>
<style name="color-red"/>
</p>
<p>Возопи́ Росси́я в печа́ли свое́й ко Го́споду, глаго́лющи:/ кто́ возмо́жет кре́пкаго сего́ врага́ победи́ти?/ Бог же отвеща́ и сло́во де́лом утверди́,/ я́ко вся возмо́жна суть ве́рующему.</p>
<p>Ве́рою дре́вний загради́ша уста́ львом, избы́ша о́стрея меча́,/ бы́ша кре́пцы во бране́х, обрати́ша в бе́гство полки́ чужди́х;/ то́южде ве́рою Госпо́днею и нам ны́не подо́бная сотвори́ти дарова́ Всеси́льный Госпо́дь,/ Тому́ сла́ва во ве́ки.</p>
<p>Благодари́м Тя, Христе́ Бо́же наш, я́ко на ка́мени основа́л еси́ Це́рковь Твою́,/ и не паде́ся ве́тром и волне́ниям наше́дшим,/ и врата́ а́дова ерети́ческия си́лы не одоле́ша ей.</p>
<p>
<red>Богоро́дичен:</red> Благослове́нна Иаи́ль в жена́х Изра́илевых, я́ко разби́ главу́ Сиса́ра;/ благослове́нна еси́ от всех родо́в, Мари́е Богоро́дице,/ я́ко главы́ ху́льныя сиса́ров ны́нешних пресе́кла еси́,/ сохраня́ющи ста́до Свое́ невреди́мо.
<style name="color-red"/></p>
<p>
<red>Конда́к, глас 2:</red>
</p>
<p>В Вы́шних живы́й и на смире́нныя призира́яй,/ И́же не дал еси́ ве́прю от дубра́вы озоба́ти/ и уедине́нному ди́вому поя́сти виногра́да Твоего́,/ утверди́, Бо́же, е́же соде́лал еси́ в нас,/ при́зри с Небесе́ и виждь, и посети́ виногра́д сей, и соверши́ его́,/ его́же насади́ десни́ца Твоя́.</p>
<p>
<red>И́кос:</red>
</p>
<p>Ра́дуйся, Бо́гом насажде́нный но́вый виногра́де Госпо́день, Свята́я Це́ркви,/ его́же насади́ в богопокори́вой земли́ Росси́йской десни́ца Вы́шняго./ Ра́дуйся, я́ко простре́ ро́зги твоя́ до мо́ря и да́же до рек о́трасли твоя́./ Ра́дуйся, я́ко тве́рдым опло́том огради́ тя/ и осене́нием благода́ти сохрани́ невреди́ма от всех звере́й ди́виих,/ исходя́щих от ны́рищ свои́х на пояде́ние и попра́ние твое́./ Ра́дуйся и ты, вертогра́дарю правосла́вный, с про́чими де́лательми виногра́да Христо́ва,/ прогна́вший и порази́вший ны́не по́мощию Вы́шняго льва све́йскаго,/ устреми́вшагося на похище́ние плодо́в са́да твоего́./ Ра́дуйтеся, вси древеса́, благоче́стием и сла́вою процвета́ющии,/ и, благодаря́ще Бо́гу, рцы́те па́ки:/ утверди́, Бо́же, е́же соде́лал еси́ в нас,/ при́зри с Небесе́, и виждь, и посети́ виногра́д сей, и соверши́ его́,/ его́же насади́ десни́ца Твоя́.</p>
<p>
<red>Песнь 7, глас 4</red>
</p>
<p>
<red>Ирмо́с:</red>
<emphasis>Оте́ц на́ших Бо́же, не посрами́ нас,/ но да́руй нам со дерзнове́нием вопи́ти Тебе́:/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>Я́коже дре́вле трие́х отроко́в, та́кожде и нас, посреде́ огня́ вра́жия стоя́щих,/ за благоче́стие невре́дных сохрани́л еси́, враго́в же пояде́ пла́мень./ Те́мже со о́троки Тебе́ вопие́м:/ благослове́н еси́, Бо́же оте́ц на́ших.</p>
<p>Да о И́мени Иису́сове вся́ко коле́но поклони́тся, Небе́сных и зе́мных, и преиспо́дних,/ и всяк язы́к испове́сть, я́ко Госпо́дь Иису́с Христо́с сотвори́ с на́ми ми́лость,/ благослове́н Бог оте́ц на́ших.</p>
<p>Во И́мя Иису́са Христа́ Петр хрома́го смире́ннаго воздви́же и утверди́;/ во И́мя Того́жде Иису́са Петр ны́не го́рдо ходя́щаго охроми́ и кре́пкаго обезси́ли./ Благослове́нно И́мя сла́вы Твоея́, Го́споди.</p>
<p>
<red>Богоро́дичен:</red> Преобразу́емо Рождество́ Твое́, Богоро́дице, о́троки в пещи́ спасло́ есть;/ собы́вшее же ся ны́не враго́в на́ших ра́тный пла́мень угаси́./ Тому́ покланя́ющеся и Тебе́, Нача́льницу на́шего спасе́ния, велича́юще, глаго́лем:/ благослове́н Бог оте́ц на́ших.
<style name="color-red"/></p>
<p>
<red>Ин, глас 5</red>
</p>
<p>
<red>Ирмо́с:</red>
<emphasis>Прехва́льно есть и препросла́влено и́мя Твое́,/ Го́споди, Бо́же оте́ц на́ших, во вся ве́ки,/ и препросла́влен, я́ко пра́веден еси́ о всех,/ я́же сотвори́л еси́ нам.</emphasis>
<style name="color-red"/>
</p>
<p>О́браза зла́та бо́жески не поче́тше,/ победи́ша горды́ню Навуходоно́сорову пресла́внии о́троцы;/ мы же, Боже́ственныя ико́ны благоче́стно почита́юще, подо́бное све́йское высокоу́мие смири́хом:/ благослове́н Бог оте́ц на́ших.</p>
<p>Паде́ Навуходоно́сор, о́браз свой, а́ки Бо́жий, почита́ти повелева́ющий;/ падо́ша све́и, о́бразы святы́х поруга́ющи./ Мы же, обои́х нече́стию сопротивобо́рцы, си́лою Вы́шняго победи́хом:/ благослове́н Бог оте́ц на́ших.</p>
<p>Ра́вно со́нному виде́нию Навуходоно́сорову помышля́ше коро́ль све́йский,/ и паде́ на него́ ка́мень, и зда́ние умышле́ния его́ разсы́па, и все мечта́ние исчезе́:/ благослове́н Бог оте́ц на́ших, сотвори́вый та́ко.</p>
<p>
<red>Богоро́дичен:</red> Ты еси́ гора́, от нея́же отто́ржеся Ка́мень/ и разсы́па зда́ние мечта́ния вра́жия, Преблагослове́нная Богоро́дице Мари́е,/ Тебе́ у́бо по Бо́зе, я́ко паде́ся супоста́т наш,/ благодаре́ние возсыла́ем, воспева́юще:/ благослове́н Бог оте́ц на́ших.
<style name="color-red"/></p>
<p>
<red>Песнь 8, глас 1</red>
</p>
<p>
<red>Ирмо́с:</red>
<emphasis>Прему́дростию и Сло́вом вся соста́вльшаго Бо́га,/ от язы́ков и ва́рваров изба́вльшаго нас,/ о́троцы, по́йте,/ свяще́нницы, просла́вите,/ лю́дие, превозноси́те во вся ве́ки.</emphasis>
<style name="color-red"/>
</p>
<p>Забы́ лев естества́ своего́ уста́в, е́же лови́ти во огра́де свое́й,/ дерзне́ вни́ти в преде́лы чужды́я./ Те́мже и уловле́н есть от Го́спода,/ о сем Го́спода просла́вите во вся ве́ки.</p>
<p>Петр апо́стол рече́:/ супоста́т наш диа́вол, я́ко лев./ Петр же росси́йский ви́де супоста́та льва, я́ко диа́вола,/ вни́де бо в держа́вы Росси́йския, но ничто́же, кроме́ рыка́ния, сотвори́,/ низложе́н бо и изгна́н Го́сподем на́шим,/ Его́же превозноси́те во вся ве́ки.</p>
<p>Ка́мо, изгна́н, бежи́ши, супоста́те?/ В ста́до ага́рянское, полки́ своя́ в пораже́ние и в плен оста́вив;/ о сем мы воспои́м Го́спода и превозно́сим во вся ве́ки.</p>
<p>
<red>Богоро́дичен:</red> Предвари́вши вско́ре и предстоя́щи те́пле, Де́во Богоро́дице,/ зело́ одержи́мых нас лю́тыми обстоя́нии от печа́ли свободи́ла еси́,/ о сем да пою́т Тя свяще́нницы, лю́дие превозно́сят во вся ве́ки.
<style name="color-red"/></p>
<p>
<red>Ин, глас 3</red>
</p>
<p>
<red>Ирмо́с:</red>
<emphasis>А́нгелами немо́лчно в Вы́шних сла́вимаго Бо́га,/ небеса́ небе́с, земля́, и го́ры, и хо́лми, и глубина́,/ и весь род челове́ческий,/ пе́сньми Того́, я́ко Созда́теля и Изба́вителя, благослови́те/ и превозноси́те во вся ве́ки.</emphasis>
<style name="color-red"/>
</p>
<p>Со А́нгелы немо́лчно славосло́вим си́лу Твою́, Го́споди,/ е́юже низложи́л еси́ си́лы вра́жия,/ и бы́ша я́ко прах пред лице́м ве́тра, и путь их тьма и по́лзок,/ и А́нгел Госпо́день погоня́я их лю́тым паде́нием.</p>
<p>Ополчи́шася А́нгели Твои́, Го́споди, о́крест нас,/ и ничто́же успе́ша проти́ву нас си́лы вра́жия./ Те́мже, Тебе́ припа́дающе и благодаря́ще, мо́лим:/ огради́ нас и в бу́дущая времена́ святы́ми А́нгелы Твоими.</p>
<p>Ка́ко бы́ша в запусте́ние?/ Внеза́пу исчезо́ша, я́ко со́ние востаю́щаго./ Ты, Го́споди, умно́жил еси́ на нас вели́чествие Твое́ и, обра́щся, уте́шил еси́ нас,/ за льще́ния их положи́л еси́ им зла́я,/ внегда́ разгорде́шася.</p>
<p>
<red>Богоро́дичен:</red> В ско́рбех утеше́ние,/ в напа́стех и в беда́х Предста́тельницу Тя, Ма́ти Бо́жия, стяжа́вше,/ печа́лей на́ших изба́вихомся;/ тем Тя по до́лгу, я́ко Ма́терь Бо́жию и Засту́пницу ро́да христиа́нскаго, велича́ем.
<style name="color-red"/></p>
<p>
<red>Песнь 9, глас 1</red>
</p>
<p>
<red>Ирмо́с:</red>
<emphasis>Сотвори́ держа́ву мы́шцею Свое́ю,/ низложи́ бо си́льныя со престо́л/ и вознесе́ смире́нныя Бог Изра́илев,/ в ни́хже посети́ нас Восто́к с высоты́/ и напра́вил ны есть на путъ ми́ра.</emphasis>
<style name="color-red"/>
</p>
<p>Вску́ю полага́ете ору́жие супоста́ты?/ На се ли внесо́сте <red>е</red> в страны́ на́ша,/ да я́коже Голиа́ф свои́м мече́м пораже́н есть,/ та́ко и вы от своего́ ору́жия пострада́ете.</p>
<p>Позна́ете на коне́ц, я́ко ору́жие ва́ше не спасе́т вас, того́ ра́ди <red>е</red> поверго́сте./ Рцы́те у́бо с на́ми, я́ко Госпо́дь спаса́ет во бра́ни:/ благоволи́т Госпо́дь в смире́нных и упова́ющих на ми́лость Его́.</p>
<p>Позна́хом и мы, Го́споди, я́ко не ору́жием на́шим спасо́хомся,/ но десни́ца Твоя́ и мы́шца Твоя́,/ е́юже врази́ на́ши побежде́ни покори́шася.</p>
<p>
<red>Богоро́дичен:</red> Неле́стно упова́ние и по́мощь иму́ще Тя, Богоро́дице, наве́тов вра́жиих не убоя́хомся,/ они́ же не иму́ще Твоея́ по́мощи, смято́шася./ Та́ко да трепе́щут вси, не призыва́ющии Тя на по́мощь,/ раби́ же Твои́ ничи́мже устраша́еми пребу́дут.
<style name="color-red"/></p>
<p>
<red>Ин, глас 8</red>
</p>
<p>
<red>Ирмо́с:</red>
<emphasis>Да умолча́т еретико́в собра́ния,/ не и́стинно Богоро́дицу испове́дающих Тя,/ и́бо свы́ше Тя проро́цы предпропове́даша/ Ма́терь бы́ти Бо́жию/ и Хода́таицу ро́да на́шего./ Тем Тя, Де́во, велича́ем.</emphasis>
<style name="color-red"/>
</p>
<p>Госпо́дь Савао́ф вождь бе полко́в на́ших, Сей устраши́ враго́в на́ших,/ я́ко им, мно́гим число́м су́щим, ору́жие тре́петным от рук испаде́,/ е́же прие́мше, Го́спода сил велича́ем.</p>
<p>Нам ли кла́няетеся, супоста́ти, и́хже уничижи́сте?/ Не нам, но И́мени Госпо́дню с на́ми дади́те сла́ву,/ И́же немощны́я ми́ра избра́, да посрами́т кре́пкая,/ и уничиже́нная избра́ и не су́щая, да су́щая упраздни́т.</p>
<p>С на́ми Бог, разуме́йте, язы́цы, и покаря́йтеся, я́ко с на́ми Бог,/ и бо́лее безу́мно не дерза́йте:/ а́ще бо па́ки возмо́жете, и па́ки побежде́ни бу́дете,/ я́ко с на́ми Бог.</p>
<p>
<red>Богоро́дичен:</red> Не умолчи́м никогда́, Богоро́дице, си́лы Твоя́ глаго́лати, недосто́йнии:/ а́ще бо Ты не бы предстоя́ла моля́щи,/ кто бы нас изба́вил от толи́ких бед?/ Кто́же бы сохрани́л до ны́не свобо́дны?/ Не отсту́пим, Влады́чице, от <red>Тебе</red>́,/ Твоя́ бо рабы́ спаса́еши при́сно от вся́ких лю́тых.
<style name="color-red"/></p>
<p>
<red>Ексапостила́рий:</red>
</p>
<p>Возда́л еси́ сосе́дом на́шим седмери́цею в не́дра их поноше́ние их,/ и́мже поноси́ша нам, Го́споди,/ мы же, лю́дие Твои и о́вцы па́жити Твоея́, Тобо́ю сохране́ннии и просла́вленнии,/ испове́мыся Тебе́, Бо́же, во век,/ в род и род возвести́м хвалу́ Твою́.</p>
<p>
<red>Сла́ва, и ны́не, то́йже.</red>
</p>
<p>
<red>На хвали́тех стихи́ры на 4, глас 4:</red>
</p>
<p>Где есте́ врази́ на́ши,/ де́рзостно на преде́лы Росси́йския наше́дшии?/ Где ва́ше ору́жие?/ Где во́инская зна́мения?/ Где коры́сти, от мно́гих земе́ль награ́бленныя?/ Где толи́кая су́етная сла́ва?/ Ничто́же, кроме́ безче́стия ва́шего./ Вои́стинну сбы́стся ны́не проро́ческое сло́во:/ врази́ Госпо́дни, ку́пно просла́витися им и вознести́ся,/ исчеза́юще, я́ко дым, исчезо́ша,/ упова́ющии же на Го́спода не постыдя́тся во ве́ки.</p>
<p>Рцы нам ны́не, Богодохнове́нный Дави́де:/ где есть превознося́щийся и вы́сящийся?/ Ви́дех бо, глаго́леши, нечести́ваго, превознося́щася и вы́сящася,/ я́ко ке́дры лива́нския,/ и где ны́не есть, рцы нам?/ Исчезе́ от оче́с твои́х и на́ших,/ и ми́мо идо́х, и се не бе, и не обре́теся./ О, су́етнаго киче́ния!/ О, преходя́щия сла́вы!/ О, вели́кия Твоея́, Бо́же, и́стины на враги́!/ О, неизглаго́ланнаго к нам милосе́рдия!</p>
<p>С ма́терию Сиса́ровою призира́ше све́я, глаго́лющи:/ вску́ю уме́длиша стопы́ Каре́ловы в дом свой возврати́тися?/ Нача́льствующий отвеща́ша ей:/ не́гли разделя́ет коры́сть/ или́ в Росси́и се́де на престо́ле/ и того́ ра́ди о ме́ньшем свое́м неради́т./ Госпо́дь же сотвори́ ему́,/ я́ко Мадиа́му и Сиса́ре/ и всем, и́же ре́ша:/ да насле́дим себе́ святи́лище Бо́жие,/ положи́ его́, я́ко ко́ло,/ я́ко трость, пред лицо́м ве́тра,/ я́ко огнь, попаля́яй дубра́вы,/ та́ко погна́ его́ бу́рею Свое́ю/ и гне́вом Свои́м смяте́ его́.</p>
<p>
<red>Сла́ва, и ны́не, глас 8:</red>
</p>
<p>Вознесе́ ру́ку скве́рную на Це́рковь Бо́жию нечести́вый Никано́р/ и кля́тся дом Бо́жий разори́ти,/ Бог же, помо́щник рабо́м Свои́м, кля́тву его́ ло́жну сотвори́./ Та́ко сотвори́ и супоста́ту на́шему,/ просте́ршему ру́ку на Це́рковь Бо́жию,/ гла́вныя его триста́ты/ и кре́пкия военача́льники предаде́ в ру́це на́ши,/ сам же, победи́тельною ного́ю наде́ющийся в ца́рствующий град вни́ти,/ охромле́н, побеже́ к ва́рваром/ и ме́ста упокое́ния не обре́те./ Та́ко да поги́бнут вси врази́ Твои́, Го́споди,/ лю́бящии же Тя, я́ко восто́к со́лнца, да возсия́ют.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на пе́сни 3-я и 6-я. Проки́мен, глас 7:</red> Госпо́дь кре́пость лю́дей Свои́м даст,/ Госпо́дь благослови́т лю́ди Своя́ ми́ром.
<red>Стих:</red>
Кре́пость моя́ и пе́ние мое́ Госпо́дь, и бысть мне во спасе́ние.
<red>Или́:</red>
Кто Бог ве́лий, я́ко Бог наш? Ты еси́ Бог, творя́й чудеса́.
<red>Апо́стол к Ри́мляном, зача́ло 99.</red>
Аллилу́ия.
<red>Стих:</red>
Госпо́дь сил с на́ми, засту́пник наш Бог Иа́ковль.
<red>2:</red>
Бог нам прибе́жище и си́ла:
<red>Ева́нгелие от Луки́, зача́ло 51:</red>
Се даю́ вам власть:
<red>Или́ у́треннее. Прича́стен:</red>
Хвали́те Го́спода с Небе́с:</p>
</section>
