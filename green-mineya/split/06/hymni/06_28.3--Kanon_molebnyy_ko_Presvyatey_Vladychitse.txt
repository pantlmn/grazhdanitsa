<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Кано́н моле́бный ко Пресвяте́й Влады́чице Богоро́дице, ра́ди ико́ны Ея́ имену́емыя «Троеру́чица»</p>
</title>
<p>
<red>Тропа́рь, глас 4:</red>
</p>
<p><red>Днесь</red> све́тло красу́ется ца́рствующий град Москва́,/ име́ющи в себе́, о Всеми́лостивейшая, всея́ тва́ри Честне́йшая,/ Засту́пнице на́ша Де́во Богоро́дице,/ честны́й о́браз Твой,/ и́мже подсо́лнечныя концы́ земли́ удивля́еши/ и мир ми́рови да́руеши,/ во о́браз бо Святы́я Тро́ицы явля́еши трие́ ру́це:/ двема́ у́бо Сы́на Своего́, Христа́ Бо́га на́шего, но́сиши,/ тре́тиею от напа́стей и бед/ ве́рно к Тебе́ прибега́ющих избавля́еши,/ и от потопле́ния изыма́еши,/ и всем поле́зная да́руеши,/ и преподо́бному Михаи́лу Малео́нскую го́ру показа́,/ и всех всегда́ ми́луеши,/ честно́ю ри́зою Свое́ю покрыва́еши жи́тельство сие́/ и вся гра́ды и страны́ на́ша, да зове́м Ти:/ ра́дуйся, Обра́дованная.</p>
<p>
<red>Кано́н, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
<style name="color-red"/>
</p>
<p>
<red>Припе́в осо́бый:</red> Пресвята́я Госпоже́ Богоро́дице,/ услы́ши моли́тву раб Свои́х, моля́щихся Тебе́.
<style name="color-red"/></p>
<p>Умилосе́рдися о мне, гре́шнем, погиба́ющем, Пресвята́я Богоро́дице,/ и в ме́сто печа́ли да́руй ми ра́дость —/ ра́дуйся — воспева́ти, Всесвята́я Влады́чице.</p>
<p>Утиши́ души́ моея́ свире́пство,/ поне́же мно́гия ско́рби и печа́ли нападо́ша,/ и от сих, Влады́чице, спаси́ мя, гре́шнаго,/ да не поги́бну, зле стра́ждущи.</p>
<p>Ты моя́ кре́пость, и утвержде́ние, и от враго́в защище́ние./ Сего́ ра́ди не бою́ся вра́жия преще́ния,/ но при́сно пою́ Тя и сла́влю, Всесла́вная.</p>
<p>Напа́сти, и бе́ды, и ско́рби мно́гия приидо́ша нам и отяготи́ша,/ изба́ви, Богороди́тельнице Влады́чице, и от сих обдержа́щих мя зол/ и весе́лия испо́лни.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
<style name="color-red"/>
</p>
<p>Ты еси́ Те́плая Предста́тельница и Милосе́рдая Засту́пница,/ изба́ви мя, Всепе́тая, от наше́дших на мя напа́стей,/ Ты бо еси́, Влады́чице, па́дших избавле́ние.</p>
<p>Изба́ви мя, Пречи́стая, от сих напа́стей, и бед,/ и преще́ния диа́вольскаго, и уны́ния,/ и вся стра́сти отжени́ от <red>мене</red>́, Пречи́стая,/ да при́сно сла́влю Тя.</p>
<p>Се к Тебе́, Пречи́стая, притека́ю,/ не пре́зри моея́ боле́зни и воздыха́ния,/ но при́зри на мя,
<style name="color-red"/>
в ско́рби су́щаго,/ и сию́ мою́ печа́ль на ра́дость преложи́, Богоневе́стная.</p>
<p>Виждь, Влады́чице, беду́ мою́ и скорбь,/ я́ко лука́вый враг поглоти́ти мя хо́щет, Пречи́стая Богоро́дице,/ прожени́ того́ злохи́трое кова́рство,/ да изба́влюся и сла́влю Тя.</p>
<p>
<red>Катава́сия:</red>
<emphasis>Спаси́ от бед рабы́ Твоя́, Богоро́дице,/ я́ко вси по Бо́зе к Тебе́ прибега́ем,/ я́ко неруши́мей стене́ и предста́тельству.</emphasis>
<style name="color-red"/>
</p>
<p>
<red>Седа́лен, глас 2:</red>
</p>
<p>Моле́ние те́плое и стена́ необори́мая,/ ми́лости исто́чниче, ми́рови прибе́жище,/ приле́жно вопие́м Ти:/ Богоро́дице Влады́чице, предвари́/ и от бед изба́ви нас,/ еди́на вско́ре предста́тельствующая.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
<style name="color-red"/>
</p>
<p>Ты еси́, Пречи́стая Влады́чице, наде́жда и утвержде́ние мое́,/ и от лю́тых ми бед свобожде́ние, и в печа́ли утеше́ние,/ души́ мое́й просвеще́ние/ и во упова́нии мое́м непобеди́мая Помо́щница.</p>
<p>Ты во всех печа́лех бу́ди ми сла́дкое утеше́ние,/ и в беда́х ско́рая Помо́щница, и в моли́твах Предста́тельница,/ Ты бо еси́ Ма́ти Бо́жия, стяжа́вшая от вся́ких бед избавле́ние.</p>
<p>Преклони́ся к мольба́м раба́ Своего́, Влады́чице,/ и не закосни́ изба́вити мя от сих всех скорбе́й, и́же одержа́т мя,/ ви́димых и неви́димых враго́в отжени́ от <red>мене</red>́,/ да не зле поги́бну, окая́нный.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
<style name="color-red"/>
</p>
<p>Ору́жия супоста́та и от напра́снаго оскорбле́ния изба́ви мя, осужде́ннаго,/ я́ко Ты еси́ Всенепоро́чная Ма́ти,/ И́же бу́дет суди́ти кому́ждо по дело́м.</p>
<p>Ты в напа́стех и ско́рбех ми́лостивно защища́еши,/ и́же под кров Твой прибега́ем,/ приими́, Всесвята́я, сие́ моле́ние от уны́ния се́рдца моего́,/ да зле во отча́янии не поги́бну́.</p>
<p>Ми́лостивным и кро́тким о́ком, Богороди́тельнице, воззри́ на мя, недосто́йнаго,/ милосе́рдием Свои́м при́зри на мя,/ и обстоя́ния, и беды́, и напа́сти свободи́ призыва́юща Тя, Всесвята́я.</p>
<p>Первозда́нный Ада́м и Ева Тобо́ю, Пречи́стая, изба́вльшеся от злых,/ с ни́ми же и аз припа́даю Ти и молю́:/ ми́лостию Свое́ю отреши́ моя́ боле́зненныя сле́зы/ и даждь ми поле́зное утеше́ние.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<style name="color-red"/>
</p>
<p>Внуши́ печа́льный вопль раба́ Твоего́, тре́бующаго по́мощи Твоея́, Богома́ти,/ Ты еси́ упова́ние мое́,/ потщи́ся печа́ль мою́ на ра́дость преложи́ти.</p>
<p>Изба́ви мя от льсти вра́жия, от язы́ка льсти́ва/ и от челове́ка непра́веднаго изба́ви мя без па́кости,/ вся бо мо́жеши, я́ко Ма́ти Зижди́теля су́щи.</p>
<p>Вем Тя, Богоблагода́тная, многотру́дных целе́бницу,/ и аз немощны́м ду́хом и усты́ зову́:/ от напа́сти сея́ и печа́ли свободи́/ и спаси́ мя, Влады́чице, прибега́ющаго.</p>
<p>Изба́ви мя от ле́сти сея́ и беды́, Богоневе́сто,/ Тя бо устро́й Бог Хода́таицу на спасе́ние и заступле́ние на́ше,/ сего́ ра́ди и мне, недосто́йному, исхода́тайствуй от всея́ печа́ли свобожде́ние.</p>
<p>
<red>Конда́к, глас 8:</red>
</p>
<p>Взбра́нной Воево́де победи́тельная,/ я́ко изба́вльшеся от злых,/ благода́рственная воспису́ем Ти, раби́ Твои́, Богоро́дице,/ но, я́ко иму́щая держа́ву непобеди́мую,/ от вся́ких нас бед свободи́, да зове́м Ти:/ ра́дуйся, Неве́сто Неневе́стная.</p>
<p>
<red>И́кос:</red>
</p>
<p>А́нгел предста́тель с Небесе́ по́слан бысть рещи́ Богоро́дице:/ ра́дуйся, и со безпло́тным гла́сом, воплоща́ема Тя зря, Го́споди, ужаса́шеся/ и стоя́ше, зовы́й к Ней такова́я:/ ра́дуйся, Е́юже ра́дость возсия́ет;/ ра́дуйся, Е́юже кля́тва исче́знет./ Ра́дуйся, па́дшаго Ада́ма воззва́ние;/ ра́дуйся, слез Е́виных избавле́ние./ Ра́дуйся, высота́ неудобовосходи́мая челове́ческими по́мыслы;/ ра́дуйся, глубино́ неудобозри́мая и а́нгельскима очи́ма./ Ра́дуйся, я́ко еси́ Царе́во седа́лище;/ ра́дуйся, я́ко но́сиши Нося́щаго вся./ Ра́дуйся, звезда́, явля́ющая Со́лнце;/ ра́дуйся, утро́бо Боже́ственнаго воплоще́ния./ Ра́дуйся, Е́юже обновля́ется тварь;/ ра́дуйся, Е́юже поклоня́емся Творцу́./ Ра́дуйся, Неве́сто Неневе́стная.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
<style name="color-red"/>
</p>
<p>Ты еси́, Пречи́стая Де́во, Покрови́тельница моя́/ и непреста́нное упова́ние души́ мое́й,/ о Влады́чице, приими́ мя, одержи́ма лю́тою бедо́ю,/ и уте́ши мою́ печа́ль.</p>
<p>Ты еси́ кре́пость моя́, Пречи́стая Влады́чице,/ и наше́дших на мя сих неча́емых скорбе́й утеше́ние./ Сего́ ра́ди аз, недосто́йный раб Твой, всенаде́жно вопию́ Ти:/ поми́луй мя, па́дшаго.</p>
<p>Исцели́ души́ моея́ я́звы, Влады́чице,/ и заступи́ мя, раба́ Твоего́,/ и изба́ви мя от вся́каго обава́ния
<a type="note" xlink:href="#note66">66</a>
непра́веднаго/ и от сопроти́внаго наве́та и развраще́ния изми́ мя, Всеблагослове́нная.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть:/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
<style name="color-red"/>
</p>
<p>Сокруши́ сове́ты неправедныя, и́же на мя изощре́ны суть,/ аз бо ины́я по́мощи не и́мам, ра́зве Тебе́, Чи́стая,/ к Тебе́ прибега́ю, не попусти́ ми:/ вся бо Тебе́ возмо́жна суть.</p>
<p>Ду́шу мою́ сохрани́ кро́вом крилу́ Твое́ю, Преблагослове́нная Богоро́дице,/ от разли́чных належа́щих бед и скорбе́й изба́ви мя,/ да не пора́дуется враг мой о мое́й не́мощи,/ но да сла́вится Бо́жия Ма́терь во ве́ки.</p>
<p>Аз у́бо по́мощи челове́ческия иска́ти не прибего́х,/ но к Тебе́, Пренепоро́чная:/ Ты еси́ всенаде́жная Храни́тельница Христиа́ном.</p>
<p>Ты еси́, Богоро́дице, просвеще́ние и избавле́ние,/ Ты еси́ Побо́рница моя́ Прера́дованная./ Ты еси́ наде́жда неруши́мая,/ стена́ и сла́ва хвали́мая, Пренепоро́чная Де́во./ Тебе́ всеусе́рдно поклоня́юся и вопию́:/ спаси́ мя от печа́ли сея́ и напа́сти.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная, Богоро́дице,/ Чи́стая Присноде́во.</emphasis>
<style name="color-red"/>
</p>
<p>И́зсше, я́ко скуде́ль, кре́пость моя́,/ и ко а́ду приложи́хся душепа́губных зол./ Предвари́ мя, Ма́ти Бо́жия, заступле́нием Свои́м,/ исхи́ти мя от одержа́щих скорбе́й/ руко́ю ми́лости Твоея́.</p>
<p>Се́ти лука́вых и злочести́вых сокруши́, Чи́стая Богороди́тельнице,/ исхи́ти мя неврежде́на, Твой бо есмь раб:/ о, ра́дуйся, Обра́дованная.</p>
<p>Всенепоро́чная Отрокови́це, всем ве́рным Христиа́ном по́мощь,/ бу́ди и мне Неоску́дная Помо́щница к Сыну Своему́ и Бо́гу, сла́вимому в Тро́ице,/ и свободи́ мя от сея́ наше́дшия ско́рби.</p>
<p>Ты еси́ кре́пость моя́, Пречи́стая, и прибе́жище, и стена́ необори́мая,/ Ты еси́ к Бо́гу Моли́твенница,/ вся́ких мя напа́стей и бед свобода́, еди́на Благослове́нная.</p>
</section>
