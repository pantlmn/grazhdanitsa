<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p> Пренесе́ние моще́й святы́х и чудотво́рцев, безсре́бренник Ки́ра и Иоа́нна</p>
</title>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х:
<red>стихи́ры на 6, глас 4.</red> </p>
<p>
<red>Подо́бен:</red> Я́ко до́бля:</p>
<p>Дво́ицу почта́м му́ченик пе́сньми,/ Тро́йческую иму́щу све́тлость,/ основа́ние ве́ры,/ цве́ты, дыха́ющия благово́ние и́стинно Христо́ва разуме́ния,/ Ки́ра вси и с ним вела́каго Иоа́нна,/ я́ко моля́щияся непреста́нно о нас ко Го́споду.</p>
<p>Жития́ све́тлостию и посто́м просия́л еси́/ и страда́нием по́слежде украси́л еси́ твою́ ду́шу, Ки́ре сла́вне,/ во́инство же оста́вил еси́ земно́е, му́дре Иоа́нне,/ и обре́л еси́ Небе́сное,/ моля́ще о́ба Спа́са/ о блажа́щих ва́шу па́мять, блаже́ннии.</p>
<p>Вра́чеве показа́стеся немощным, блаже́ннии,/ и свети́льницы незаходи́мии Боже́ственныя ве́ры,/ испове́дания соглаго́льницы,/ му́чеником соприча́стницы,/ венцы́ вои́стинну от Христа́ прии́мше,/ Ки́ре сла́вне и му́дре Иоа́нне,/ непреста́нно моли́те Спа́са о и́же ве́рою пою́щих вас.</p>
<p>
<red>Сла́ва, глас 8:</red>
</p>
<p>Дво́ица му́ченик <red>Днесь</red> возсия́ нам,/ душе́вныя боле́зни на́ша исцеля́юща,/ Кир и Иоа́нн чудоде́йственнии:/ ов у́бо, равноа́нгельное облобыза́в еди́нственное житие́,/ да́же до конца́ пожи́в,/ кро́вию му́ченическою присвоя́ется Христу́,/ ов же, в во́инских просия́в сосло́виих,/ Небе́сным воинствосло́виям градопису́ется./ Те́мже и в па́мять их исцеле́ния подава́ют ве́рою соверша́ющим,/ моля́щеся о душа́х на́ших.</p>
<p>
<red>Крестобогоро́дичен.</red>
</p>
<p>
<red>Подо́бен:</red> О, пресла́внаго чудесе́:</p>
<p>Не терплю́, Ча́до, ви́дящи Тя на Дре́ве усну́вша,/ бо́дрость всем подаю́щаго:/ я́ко да дре́вле преступле́ния плодо́м,/ сном поги́бельным усну́вшим/ Боже́ственную и спаси́тельную бо́дрость пода́си, —/ Де́ва глаголаше, пла́чущися, Ю́же велича́ем.</p>
<p>
<red>На стихо́вне Окто́иха. Сла́ва, глас 2:</red>
</p>
<p>Прииди́те, ве́рных сосло́вие, <red>Днесь</red>,/ пе́сньми венча́ем Ки́ра со Иоа́нном,/ ра́ла благода́тная/ и да́тели про́сящим незави́стны,/ многообра́зие бо всем яви́шася вра́чеве пресве́тлии./ Те́мже и мо́лят о душа́х на́ших.</p>
<p>
<red>Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:</p>
<p>Егда́ нескве́рная Агница ви́де Своего́ А́гнца,/ на заколе́ние я́ко Челове́ка во́лею влеко́ма,/ пла́чущи, глаго́лаше:/ безча́дствовати Мя ны́не тщи́шися, Христе́, ро́ждшую Тя,/ что́ сие сотвори́л еси́, Изба́вителю вся́ческих?/ Оба́че воспева́ю и сла́влю Твою́,/ ю́же па́че ума́ и сло́ва/ кра́йнюю бла́гость, Человеколю́бче.</p>
<p>
<red>Тропа́рь, глас 5:</red>
</p>
<p>Чудеса́ святы́х Твои́х му́ченик/ сте́ну необори́му нам дарова́вый, Христе́ Бо́же,/ тех моли́твами сове́ты язы́ков разори́,/ оте́чество на́ше укрепи́,/ я́ко еди́н Благ и Человеколю́бец.</p>
<p>
<red>Ин тропа́рь, глас то́йже:</red>
</p>
<p>Прему́дрии вселе́нней вра́чеве,/ Ки́ре и Иоа́нне,/ от Бо́га прия́сте власть цели́ти неду́ги душе́вныя,/ вку́пе же и теле́сныя,/ и ны́не моли́теся/ сохрани́ти град и лю́ди от одержа́щих зол/ и спасти́ моли́твами ва́шими ду́ши на́ша.</p>
<p>
<red>НА У́ТРЕНИ</red>
</p>
<p>
<red>О́ба кано́на Окто́иха и святы́х кано́н на 6, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Истря́сшему в мо́ри мучи́тельство фарао́не/ и Изра́иля су́шею наста́вльшему,/ пои́м Христу́, я́ко просла́вися во ве́ки.</emphasis>
<style name="color-red"/>
</p>
<p>Показа́вшему в ми́ре чудотво́рцы и врачи́,/ Ки́ра честна́го и Иоа́нна му́ченика,/ всем целя́ща стра́сти благода́тию, воспое́м, ве́рнии,/ и му́чеников почти́м па́мять.</p>
<p>Отве́ргшеся ны́нешних, бу́дущих рачи́тели/ кровьми́ и́стинному Рачи́телю после́доваша,/ те́мже в ра́нах стра́ждуще, до́блественне терпя́ху.</p>
<p>Укре́пльшеся дерзнове́нием и утве́рждше ду́шу, научи́вшеся о Христе́,/ и с му́ченики пострада́ша му́жески, и венцы́ исплето́ша зако́нно.</p>
<p>
<red>Богоро́дичен:</red> Спаси́ мя, Ма́ти И́стины, обурева́ема лю́те от страсте́й и ча́сто погружа́ема,/ и напра́ви мя, Чи́стая, ко спасе́нию ти́хаго приста́нища.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:/ несть пра́веден, па́че Тебе́, Го́споди.</emphasis>
<style name="color-red"/>
</p>
<p>Ве́рою обостри́л еси́ святы́я Твоя́, Христе́,/ наде́ждею искова́л еси́, любо́вию разже́гл еси́,/ треми́ всеору́жии треплете́нный вене́ц тем испле́л еси́.</p>
<p>До́бле сопроти́в ста́ша к мучи́телем нечести́вым непобеди́мии му́ченицы,/ пре́лести ловле́ния невре́дно преше́дше:/ Христо́м бо вооружи́вшеся, с Ним и веселя́тся.</p>
<p>Я́ко столпы́ богозда́ннии и основа́ния тве́рдая,/ на ка́мени водрузи́ша восхожде́ния ве́ры,/ от ка́мене пи́вше во́ду присноживо́тную, ю́же от ча́ши Христо́вы.</p>
<p>
<red>Богоро́дичен:</red> Ду́ху бысть жили́ще, Чи́стая,/ прии́мши исполне́ние всего́ Божества́ сыно́вне/ и ро́ждши Спа́са и Го́спода и Изба́вителя ро́да на́шего.
<style name="color-red"/></p>
<p>
<red>Ин кондак, глас 6.</red>
</p>
<p>
<red>Подо́бен:</red> Рукопи́саннаго о́браза:</p>
<p>Вели́кое врачевство́ вселе́нней,/ супряже́ние Христо́во возлю́бленное,/ свети́льники сия́ющия, зарю́ исцеле́ний,/ воспое́м, ве́рнии, велегла́сно,/ внутрь це́ркве им вопию́ще:/ Ки́ре и Иоа́нне,/ пода́тели чудеса́м, вра́чеве неду́жным,/ освяща́ете вся стра́ны.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся:</p>
<p>До́лу влеку́щия стра́сти попра́вше,/ к муче́ния, страда́льцы, Боже́ственней высоте́ све́тло вознесо́стеся благода́тию,/ Ки́ре и Иоа́нне,/ вселе́нныя свети́льницы./ Те́мже мо́лимся:/ тьмы грехо́вныя и неду́г изба́вите нас,/ и́же над все́ми Бо́га моля́ще.</p>
<p>
<red>Сла́ва, и ны́не, Богоро́дичен:</red>
</p>
<p>Грехолюби́в сый, молю́ Тя, безгре́шнаго Бо́га ро́ждшую,/ взе́млющаго грехи́ ми́ра, Пречи́стая,/ многогре́шную ду́шу мою́ уще́дрити/ и грехи́ моя́ мно́гия очи́стити:/ гре́шным бо Ты еси́ очище́ние,/ и спасе́ние ве́рным, и заступле́ние.</p>
<p>
<red>Крестобогоро́дичен:</red>
</p>
<p>И́же от Безнача́льнаго Отца́ рожде́ннаго, напосле́док Тя пло́тию ро́ждшая/ на Кресте́ ви́сяща зря́щи, Христе́:/ увы́ Мне, любе́знейший Иису́се, — вопия́ше —/ ка́ко сла́вимый я́ко Бог от Ангел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Из горы́ приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися богови́дно усмотри́/ и со стра́хом славосло́вяше си́лу Твою́.</emphasis>
<style name="color-red"/>
</p>
<p>Те́ло, и ду́шу, и ум, и серде́чная вся Христу́ пожро́сте ве́рою/ и, мучи́телей суровство́ побе́ждше, зако́нно, святи́и, венча́стеся.</p>
<p>Мечу́ и огню́ те́ло преда́в те,/ же́ртвы прия́тны бы́сте Бо́гу/ и в воню́ благоуха́ния на трапе́зе та́йне принесо́стеся.</p>
<p>Неугаси́ма заря́ возсия́ ми́ру — мо́щи Твои́х му́ченик, Благоде́телю,/ е́юже отгна́ся тьма неразу́мия/ и в тоя́ ме́сто введе́ся благоразу́мие.</p>
<p>
<red>Богоро́дичен:</red> Влады́чице Чи́стая, Сло́ва Боже́ственнаго дво́ре,/ Це́ркви Тво́ей совоку́пленныя и Тя, Пречи́стую, пе́сньми хва́лящия/ покры́й и соблюди́ от вся́ких зол.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́тренююще вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
<style name="color-red"/>
</p>
<p>Спу́тники де́вы стяжа́вше, страстоте́рпцы,/ взя́сте соверше́нный вене́ц побе́ды, ра́дующеся.</p>
<p>Боже́ственнаго сия́ния заре́ю просве́щшеся, му́ченицы прехва́льнии,/ и при́сно мир просвеща́ете.</p>
<p>Страсте́м Госпо́дним подо́бящеся, страстоте́рпцы,/ боле́зни претерпе́сте доблему́дренно, непобеди́мии.</p>
<p>
<red>Богоро́дичен:</red> Утиши́ непостоя́нную бу́рю страсте́й мои́х,/ Я́же Бо́га ро́ждши, Ко́рмчию и Го́спода.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis>
<style name="color-red"/>
</p>
<p>Броня́ми ве́ры до́бре вооружи́вшеся, му́ченицы,/ тве́рдо уязви́сте сопротивобо́рца врага́ и супоста́та.</p>
<p>Па́мять святы́х Твои́х, Христе́, в пе́снех сла́вим/ и Тебе́, Бо́гу на́шему, поклоне́ние ве́рою прино́сим.</p>
<p>Страсте́м Твои́м ревнова́вше, Христе́,/ сла́внии му́ченицы муче́ния претерпе́ша,/ и́хже моли́твами, Бо́же, спаси́ всех нас.</p>
<p>
<red>Богоро́дичен:</red> Це́рковь Тя Бо́жию, и ковче́г, и черто́г одушевле́н,/ и дверь Небе́сную, Богоро́дице, ве́рнии, возвеща́ем.
<style name="color-red"/></p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>От Боже́ственныя благода́ти дар чуде́с восприе́мше, святи́и,/ чудоде́йствуете в ми́ре непреста́нно,/ вся на́ша стра́сти рукоде́йствием изсеца́юще неви́димо,/ Ки́ре Богому́дре со Иоа́нном сла́вным:/ вы бо су́щие Боже́ственнии вра́чеве есте́.</p>
<p>
<red>Икос:</red>
</p>
<p>Са́ми себе́ Бо́гу возло́жше, святи́и, все искуше́ние лю́тое Его́ ра́ди претерпе́сте,/ уме́рше усе́рдно, му́ченицы до́блии,/ и по кончи́не всем источа́ете Боже́ственная дарова́ния,/ су́щим в разли́чных неду́зех, и от мно́гих исцеля́ете зол,/ от ни́хже еди́н и пе́рвый е́смь аз, окая́нный,/ те́лом бо и душе́ю от язв лю́тых болю́, и ве́рою вам вопию́:/ исцели́те мя, вы бо Боже́ственнии вра́чеве есте́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>А́нгелом о́троки из огня́ спасы́й/ и гремя́щую пещь преложи́вый на ро́су,/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>Небе́сныя сла́вы рачи́тели бы́вше, страда́льцы Твои́, Го́споди, Кир и Иоа́нн/ вре́менную и тле́ющую сла́ву оста́виша.</p>
<p>Я́ко слове́сную же́ртву, преда́вше те́ло и, я́ко служе́ние, излива́юще Тебе́, Бо́гу, кровь,/ страда́льцы Твои́, Иису́се, всесожже́ни бы́ша.</p>
<p>Я́ко стра́шен есть му́чеников собо́р,/ я́ко и по сме́рти ду́хи прогоня́ет/ и неду́гующим исцеле́ние подава́ет.</p>
<p>
<red>Богоро́дичен:</red> Па́че вины́ ражда́еши вся́ческих Виновнаго,/ премно́гою бла́гостию Челове́ка бьшша,/ те́мже согла́сно Тя, Чи́стая, ублажа́ем.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>От Отца́ пре́жде век рожде́ннаго/ и от Ма́тере в после́дняя воплоще́ннаго,/ свяще́нницы, благослови́те,/ лю́дие, превозноси́те во вся ве́ки.</emphasis>
<style name="color-red"/>
</p>
<p>О и́дольских негодова́вше же́ртвах,/ духо́вны принесо́ша себе́ же́ртвы на Небе́сней трапе́зе до́блии му́чением.</p>
<p>Та́йныя слу́жбы священноде́йствующе, отсече́ние удо́в Тому́ принесо́ша,/ я́ко прия́тныя же́ртвы, те́ло и кровь на трапе́зе и ча́ши.</p>
<p>Запина́теля прама́тере утаи́вшися, пи́щный объя́ете пото́к/ и от Боже́ственнаго дре́ва вкуси́сте, деви́цы, страда́ньми украси́вшися.</p>
<p>
<red>Богоро́дичен:</red> Проро́к прорече́ния, Пресвята́я, в Тебе́ коне́ц прия́ша Боже́ственный,/ мир весь до́лжно Тя пе́ти, Чи́стая, убежда́ют.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Велича́ем Тя, Ма́терь Бо́жию,/ и сла́вим Тя, Богоро́дице Де́во,/ я́ко Спа́са ро́ждшую душ на́ших.</emphasis>
<style name="color-red"/>
</p>
<p>Христо́вы ору́жницы, неду́гующим вра́чеве, Кир и Иоа́нн,/ чуде́с благода́ть от Бо́га прие́мше, исцеля́ют всех нас.</p>
<p>Душе́вныя стра́сти, предста́вше, Кир и Иоа́нн до конца́ отгоня́ют ве́рою/ и си́лою Христо́вою, непобеди́мии.</p>
<p>Бо́же Зижди́телю, Его́же пропове́даша иногда́ Кир и Иоа́нн,/ творя́щия па́мять тех муче́ния вся уще́дри.</p>
<p>
<red>Богоро́дичен:</red> Ма́терь вси Бо́га на́шего Боже́ственно почти́м:/ Тоя́ бо ра́ди Вы́шния сподо́би хомся че́сти, воспева́ющии Ю.
<style name="color-red"/></p>
<p>
<red>Светйлен.</red>
</p>
<p>
<red>Подо́бен:</red> Не́бо звезда́ми:</p>
<p>Чудоде́йственнии свети́льницы, Ки́ре со Иоа́нном,/ душе́вныя на́ша неду́ги и теле́сныя исцели́те,/ от Го́спода прие́мше благода́ть исцеле́ний.</p>
<p>
<red>Богоро́дичен:</red>
</p>
<p>И́же от Бо́га ми́ру пода́нным благи́м Ты вина́ была́ еси́, Богоро́дице,/ но и ны́не моли́ о о́бщем спасе́нии Благопреме́ннаго Бо́га.</p>
<p>
<red>На стихо́вне Окто́иха. Сла́ва, глас 4:</red>
</p>
<p>Достохва́льными пе́сньми, ве́рнии, возвели́чим Ки́ра и Иоа́нна,/ и́же ду́хом единокро́вныя/ и по пло́ти братому́дрыя,/ с ни́миже Афана́сию до́блюю похваля́юще/ и прозябе́ние ея́, Феодо́тию, Евдокси́ю и Феокти́сту,/ страстоте́рпицы и присноде́вы,/ моля́щия Христа́ о душа́х на́ших.</p>
<p>
<red>Крестобогоро́дичен.</red>
</p>
<p>
<red>Подо́бен:</red> Я́ко до́бля:</p>
<p>Распина́ема Христа́ Человеколю́бца ви́дящи Пречи́стая/ и ре́бра ископава́ема копие́м,/ пла́чущи, вопия́ше:/ что́ сие́, Сыне Мой?/ Что́ Ти безблагода́тнии лю́дие возда́ша,/ за я́же сотвори́л еси́ до́брая им?/ И тщи́шися безча́дствовати Мя, Вселюбе́знейший./ Удивля́юся, Благоутро́бне,/ Твоему́ во́льному распя́тию.</p>
<p>
<red>НА ЛИТУРГИ́И</red>
</p>
<p>
<red>Блаже́нны Окто́иха и святы́х, пе́снь 3-я. Проки́мен, глас 4:</red> Святы́м, и́же суть на земли́ Его́:
<red>Стих:</red>
Предзре́х Го́спода предо мно́ю вы́ну:
<red>Апо́стол к Кори́нфяном, зача́ло 153.</red>
Аллилу́ия,
<red>глас 4:</red>
Воззва́ша пра́веднии:
<red>Стих:</red>
Мно́ги ско́рби пра́ведным:
<red>Ева́нгелие от Матфе́я, зача́ло 34, от полу́. Прича́стен:</red>
Ра́дуйтеся, пра́веднии, о Го́споде:
<style name="color-red"/></p>
</section>
