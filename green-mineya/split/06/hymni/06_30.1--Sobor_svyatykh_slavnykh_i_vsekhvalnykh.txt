<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Собо́р святы́х сла́вных и всехва́льных апо́стол 12</p>
</title>
<p>
<red>На</red> Го́споди, воззва́х:
<red>стихи́ры на 6, Петра́ и Па́вла 3, глас 2.</red> </p>
<p>
<red>Самоподо́бен:</red> Ки́ими похва́льными:</p>
<p>Ки́ими похва́льными венцы́/ увязе́м Петра́ и Па́вла,/ разделе́нныя телесы́/ и совоку́пленныя ду́хом,/ Богопропове́дников первостоя́тели?/ О́ваго у́бо я́ко апо́столов преднача́льника,/ о́ваго же я́ко па́че ине́х труди́вшася,/ сих бо вои́стинну досто́йно,/ безсме́ртныя сла́вы венцы́ венча́ет Христо́с Бог наш,/ име́яй ве́лию ми́лость.</p>
<p>Ки́ими пе́сненными добро́тами/ воспое́м Петра́ и Па́вла?/ Богоразу́мия криле́,/ прелете́вшия концы́/ и к Небеси́ возне́сшияся,/ ру́це Ева́нгелия благода́ти,/ но́зе и́стиннаго пропове́дания,/ ре́ки прему́дрости,/ кре́стныя ро́ги,/ и́миже де́монов бровь Христо́с низложи́,/ име́яй ве́лию ми́лость.</p>
<p>Ки́ими духо́вными пе́сньми/ похва́лим Петра́ и Па́вла?/ Безбо́жия закла́вшия незатыка́емая уста́,/ стра́шныя Ду́ха мечи́,/ Ри́ма све́тлая удобре́ния,/ всея́ вселе́нныя пита́тели,/ Но́ваго Заве́та Богопи́санная скрижа́ли мы́сленныя,/ я́же в Сио́не Христо́с возгласи́,/ име́яй ве́лию ми́лость.</p>
<p>
<red>И́ны стихи́ры двана́десятих апо́стол, глас 4.</red>
</p>
<p>
<red>Подо́бен: </red> Я́ко до́бля:</p>
<p>Я́ко самови́дцы и свиде́телие Сло́ва воплоще́ния,/ ученицы́ пребога́тии, ублажа́етеся:/ я́ко мо́лния бо, сия́ющий ми́ру яви́стеся/ и, я́ко го́ры мы́сленныя, сла́дость иска́паете,/ я́ко приснотеку́щия ре́ки ра́йския, раздели́вшеся,/ язы́ческия це́ркви Боже́ственными напая́ете вода́ми.</p>
<p>Яко лучи́, блиста́ющии заря́ми духо́вными,/ в мир весь по́слани бы́сте,/ чуде́с де́йство незави́стно подаю́ще,/ служи́телие Христо́вых та́ин бы́вше/ и Богопи́санныя скрижа́ли, Бо́жия благода́ти напи́санныя/ Богонауче́ннаго зако́на,/ священнотаи́нницы пребога́тии.</p>
<p>Ры́барская трость любому́дрых шата́ние/ и вити́йския струи́ пречерта́,/ Богому́драя уче́ния, изображе́ний догма́ты/ и та́ин благи́х я́сно изложи́вше Ева́нгелие,/ и пи́щи присносу́щныя прича́стие,/ и а́нгельское наслажде́ние,/ и пребыва́ющую сла́ву.</p>
<p>
<red>Сла́ва, глас 6:</red>
</p>
<p>Всечестны́й апо́столов приспе́ пра́здник Це́ркви Христо́ве,/ хода́тайствующий спасе́ние всем нам./ Та́йно у́бо восплеска́вше, к сим рцем:/ ра́дуйтеся, свети́льницы су́щим во тьме,/ мы́сленнаго Со́лнца зари́ облиста́ющии./ Ра́дуйтеся, Пе́тре и Па́вле,/ уче́ний Боже́ственных основа́ния незы́блема,/ дру́зи Христо́вы, сосу́ди честни́и,/ прииди́те посреди́ нас неви́димо,/ сподобля́юще даро́в невеще́ственных/ ваш пра́здник восхваля́ющих пе́сньми.</p>
<p>
<red>И ны́не:</red> Кто́ Тебе́ не ублажи́т:</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен: </red> Дал еси зна́мение:</p>
<p>Дал еси́ хвале́ние Це́ркви Твое́й, Го́споди,/ честны́я апо́столы Твоя́,/ в не́йже просиява́ют мы́сленнии свети́льницы,/ Петр же и Па́вел,/ я́коже зве́зды слове́сныя,/ вселе́нную озаря́юще,/ и́миже просвети́л еси́ за́падный мрак,/ Иису́се Всеси́льне,/ Спа́се душ на́ших.</p>
<p>
<red>Стих: </red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Дал еси́ утвержде́ние Це́ркви Твое́й, Го́споди,/ Петро́ву тве́рдость и Па́влов ра́зум,/ и све́тлую му́дрость, и обои́х богогла́сие и́стинное,/ е́ллинскую пре́лесть отгоня́щее./ Те́мже, тайноводи́ми от обои́х,/ пое́м Тя, Иису́се Всеси́льне,/ Спа́се душ на́ших.</p>
<p>
<red>Стих: </red> Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.</p>
<p>Дал еси́ о́браз обраще́ния согреша́ющим,/ о́ба апо́столы Твоя́:/ о́ваго у́бо отве́ргшагося Тебе́ во вре́мя стра́сти и пока́явшася,/ о́ваго же про́поведи Твое́й сопротивля́ющася и ве́ровавши,/ и обою́ собо́ру первостоя́тельствующих, друго́в Твои́х,/ Иису́се Всеси́льне,/ Спа́се душ на́ших.</p>
<p>
<red>Сла́ва, глас 6:</red>
</p>
<p>Пра́здник ра́достен возсия́ концо́м <red>Днесь</red>:/ всечестна́я па́мять прему́дрых апо́стол/ и верхо́вных Петра́ и Па́вла./ Те́мже и Рим сра́дуется, ликовству́я в пе́снех и пе́ниих./ Пра́зднуем и мы, бра́тие,/ всечестны́й сий день соверши́вше./ Ра́дуйся, Пе́тре апо́столе,/ и́скренний дру́же твоего́ Учи́теля,/ Христа́ Бо́га на́шего./ Ра́дуйся, Па́вле вселюбе́знейший,/ и пропове́дниче ве́ры, и учи́телю вселе́нныя./ Я́ко име́я дерзнове́ние,/ супру́же святоизбра́нный,/ Христа́ Бо́га на́шего моли́те/ спасти́ся душа́м на́шим./</p>
<p>
<red>И ны́не:</red> Богоро́дице, Ты еси́ лоза́ и́стинная:</p>
<p>
<red>Тропа́рь, глас 4:</red>
</p>
<p>Апо́столов первопресто́льницы/ и вселе́нныя учи́телие,/ Влады́ку всех моли́те/ мир вселе́нней дарова́ти/ и душа́м на́шим ве́лию ми́лость.</p>
<p>
<red>НА У́ТРЕНИ</red>
</p>
<p>
<red>По 1-й кафи́зме, седа́лен, глас 1.</red>
</p>
<p>
<red>Подо́бен: </red> Гроб Твой, Спа́се:</p>
<p>Лик духо́вный апо́стольский ми́ру посла́ся та́йно от Бо́га Вы́шняго,/ и нево́лею стра́ждущим вра́чеве яви́шася:/ Триипоста́снаго еди́нственне призыва́юще,/ Боже́ственное воплоще́ние Емману́ила Го́спода му́дре написа́ша.</p>
<p>
<red>Сла́ва, и ны́не, Богоро́дичен:</red>
</p>
<p>Купину́, ю́же Моисе́й неопали́мую ви́де,/ го́ру Бо́жию, святы́й о́блак, сень нескве́рную, Богоприя́тную трапе́зу,/ пала́ту высо́каго Царя́, всесве́тлую и непроходи́мую дверь,/ Де́во, пое́м Тя.</p>
<p>
<red>По 2-й кафи́зме седа́лен, глас 3.</red>
</p>
<p>
<red>Подо́бен: </red> Боже́ственныя ве́ры:</p>
<p>Боже́ственныя трубы́ Уте́шителя, возглаша́юще дыха́ние слове́с спасе́ния, ми́ру возгласи́те/ и и́же во мра́це пре́лести спя́щия к све́ту Богоразу́мия возста́вивше, приведи́те,/ Боже́ственнаго Све́та апо́столи, моля́ще Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ не отлу́чся, плоть быв во чре́ве Твое́м,/ но Бог вочелове́чся и пребы́сть, И́же по рождестве́ Ма́терь Тя Де́ву,/ я́ко пре́жде рождества́, сохрани́в Всенепоро́чну, еди́н Госпо́дь,/ Того́ приле́жно моли́ дарова́ти нам ве́лию ми́лость.</p>
<p>
<red>Кано́н Петра́ и Па́вла, со ирмосо́м на 8, его́же краегране́сие:</red> Петра́ почита́ю, Па́вла пою́ разу́мно.
<red>Глас 4.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся све́тло торжеству́я,/ и воспою́, ра́дуяся, Тоя́ чудеса́.</emphasis>
<style name="color-red"/>
</p>
<p>Пода́ждь ми, Го́споди, Пресвята́го Твоего́ Ду́ха ка́пли дарова́ний, сло́во наро́чито,/ и возвеселю́ся, ве́рно похваля́я пе́рвых апо́стол Твои́х исправле́ния.</p>
<p>Оста́вил еси́, прехва́льне Пе́тре, усе́рдно вре́менная/ и Христо́вым стопа́м после́довал еси́,/ неве́рство же оста́вив, Па́вле, и Призва́вшему тя после́довал еси́.</p>
<p>Благода́ть, апо́столи, суще́ственне наше́дшую вам, прие́мше Боже́ственнаго Ду́ха,/ проидо́сте зе́млю всю, Пе́тре и Па́вле, уча́ще концы́.</p>
<p>
<red>Богоро́дичен: </red> Вити́йстии многовеща́ннии и мусики́йстии велегла́снии язы́цы/ Тя не мо́гут чти́ти или́ пе́ти, Чи́стая:/ па́че бо челове́ка соде́яшася в Тебе́ еди́ней Боже́ственная та́инства.
<style name="color-red"/></p>
<p>
<red>Ин кано́н 12-ти апо́столом, на 6, его́же краегране́сие:  </red> Христо́вы почита́ю му́дрыя апо́столы.
<red>Феофа́ново, глас то́йже.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пустыни победи́л есть.</emphasis>
<style name="color-red"/>
</p>
<p>Лик апо́стольский пе́ти ми жела́ющу, Христе́,/ моли́твами их, я́ко Бог, зарю́ Пресвята́го Ду́ха да́руй ми/ и свет прему́дрости Твоея́.</p>
<p>Укре́пльшеся си́лою Твое́ю и благода́тию, Христе́,/ си́лу проти́вных враг разруши́ша честни́и Твои́ апо́столи,/ Богови́дцы бы́вше неоску́дным к Тебе́ манове́нием.</p>
<p>Исцеле́ния творя́ще, Влады́ко, Твои́м И́менем,/ язы́ческая совокупле́ния Твои́м позна́нием улови́ша сла́внии апо́столи/ и све́том Твои́м просвети́ша.</p>
<p>Прему́дрости Небе́сныя научи́вшеся, пресла́внии Христо́вы апо́столи,/ я́вственно, прему́дрии, обуи́сте многосло́вия нечести́вых/ поспеше́нием пропове́дания.</p>
<p>
<red>Богоро́дичен: </red> От Тро́ицы Пребоже́ственныя Еди́наго, Пречи́стая, родила́ еси́,/ из Тебе́ пло́тию я́вльшагося по нам, благоволе́нием ро́ждшаго И/ и де́йством Ду́ха Пресвята́го, Де́во Ма́ти.
<style name="color-red"/></p>
<p>
<red>Катава́сия: </red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с: </red> Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.
<style name="color-red"/></p>
<p>Сро́дник, Пе́тре, тебе́ Андре́й проявля́ет Месси́ю Христа́, к Нему́же ве́рою приступи́л еси́;/ и ты, Па́вле чу́дный, богоде́тельным Креще́нием от Ана́нии просвети́лся еси́.</p>
<p>Ле́стно и́же писа́нием зако́на па́дающий род Изра́илев/ просвеще́нием благода́ти Петр приве́д,/ язы́к же стада́ Па́вел от пре́лести изба́ви.</p>
<p>На́ги и про́сты во язы́ки посла́л еси́ Твоя́ ученики́,/ вме́сто ору́жия Твое́ И́мя нося́ще свято́е,/ и ле́стную брань, Христе́, ве́рою разруши́ша.</p>
<p>
<red>Богоро́дичен: </red> Испо́лнися, апо́столи, позна́ти Го́спода вся земля́, от Де́вы возсия́вшаго/ и мир обно́вльша Боже́ственным ва́шим пропове́данием,/ Пе́тре и Па́вле прехва́льнии.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
<style name="color-red"/>
</p>
<p>Небе́сная и честна́я боговеща́юще на земли́ уче́ния,/ язы́ки о́гненными известву́юще,/ пропове́дницы Христо́вы, пре́дали есте́.</p>
<p>Показа́л еси́ небеса́ слове́сная — ученики́ Твоя́, Влады́ко,/ сла́ву Твою́ пове́дающия всем конце́м.</p>
<p>Напи́сани бы́вше на Небеса́х и я́вльшеся Христу́ ссе́льницы,/ чту́щих вас любо́вию ны́не, прему́дрии, сохрани́те.</p>
<p>
<red>Богоро́дичен: </red> Всели́выйся в нас, И́же в Вы́шних живы́й, Пречи́стая,/ плоть бо прии́м от <red>Тебе</red>́ без се́мене, яви́ся.
<style name="color-red"/></p>
<p>
<red>Седа́лен, глас 4.</red>
</p>
<p>
<red>Подо́бен: </red> Вознесы́йся:</p>
<p>Всели́вшеся во Све́те Непристу́пнем, я́ко жили́ще Све́та су́щии,/ храм ваш святы́й просвеща́ете при́сно Боже́ственными пропове́дании./ Те́мже ве́рою вопие́м:/ тьмы нас избавля́йте, и вся́ческих бед, и лю́таго язы́ческаго наше́ствия,/ умоля́юще Зижди́теля, апо́столи.</p>
<p>
<red>Сла́ва, глас 8.</red>
</p>
<p>
<red>Подо́бен: </red> Прему́дрости:</p>
<p>Вели́кия свети́льники и све́тлыя, верхо́вники я́вльшияся ученико́в,/ Петра́ восхва́лим и прему́драго Па́вла,/ и́бо, огне́м Боже́ственнаго возсия́вше Ду́ха, мглу́ пре́лести попали́ша всю./ Те́мже и Вы́шняго Ца́рствия гра́ждане досто́йно яви́шася/ и благода́ти сопресто́льни./ Сего́ ра́ди вопие́м им:/ моли́те Христа́ Бо́га согреше́ний оставле́ние дарова́ти/ пра́зднующим любо́вию святу́ю па́мять ва́шу.</p>
<p>
<red>И ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии,/ Огнь бо всели́ся в Тя Божества́/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Неизсле́дный Бо́жий Сове́т,/ е́же от Де́вы воплоще́ния/ Тебе́, Вы́шняго,/ проро́к Авваку́м усмотря́я, зовя́ше:/ сла́ва си́ле Твое́й, Го́споди.</emphasis>
<style name="color-red"/>
</p>
<p>С кре́пкими у́бо немощни́и,/ с вити́ями же неве́жди спле́тшеся благоче́стно, Петр и Па́вел,/ взе́мше побе́ду, Христо́вы апо́столи.</p>
<p>Отсту́пника Си́мона, волхва́ лю́таго, я́ко златолю́бца обличи́ Боже́ственный Петр,/ и ны́не Па́вел му́дрый стези́ развраща́ющаго Христо́вы Ели́ма ослепи́л есть.</p>
<p>Неве́жественно ры́барь и усма́рь
<a type="note" xlink:href="#note69">69</a>
сло́во иму́ще,/ но растворе́нно Боже́ственною со́лию, ду́ши любому́дрых услади́ша/ и Христу́ ве́рою приведо́ша.</p>
<p>
<red>Богоро́дичен: </red> Ре́чию Богодохнове́нною пре́жде Авваку́м/ го́ру Тя чи́сту и присе́нну Боже́ственный рече́,/ приходя́щаго от ю́га и Тобо́ю воплоща́ема, Влады́чице, возвеща́я явле́нно.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
<style name="color-red"/>
</p>
<p>Глаго́лов Боже́ственных апо́стол веща́ние огнеобра́зно про́йде вселе́нную всю,/ ле́сти у́бо вещь попаля́ющее и просвеща́ющее благода́тию благочести́вых совокупле́ния.</p>
<p>Почерне́вший мра́ком безбо́жия мир Богозра́чная свети́ла просвети́ша заря́ми благода́ти,/ ученицы́ Госпо́дни, я́вльшеся сия́нием пропове́дания.</p>
<p>Свяще́нными заря́ми просвеще́ни мы́сленнаго Со́лнца,/ я́ко со́лнце, в ми́ре сия́ете, прехва́льнии,/ све́том Боже́ственным пре́лести мглу отгоня́юще.</p>
<p>Жезл си́лы иму́ще, Крест Твой,/ сла́ное жития́ самови́дцы Твои́, Сло́ве, мо́ре пресеко́ша,/ я́ко ко́ни, смуща́юще многобо́жия во́ды.</p>
<p>
<red>Богоро́дичен: </red> Укра́шена разли́чным светоли́тием,/ Не́бо одушевле́нное Тебе́, Царя́ ца́рствующих, Христе́,/ Деви́ца Пречи́стая, ны́не я́ко Богоро́дица сла́вима есть.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир помава́ющая.</emphasis>
<style name="color-red"/>
</p>
<p>Яко су́ща тве́рда, Христо́с тя ка́мень нарече́, Пе́тре,/ и на тебе́ Це́рковь, ея́же а́довы врата́ не одоле́ют,/ тебе́ же, Па́вле, сосу́д избра́н рече́,/ Сего́ пронести́ пред язы́ки И́мя.</p>
<p>Петр, отве́ргся Учи́теля три́жды, три́жды же люби́ти приглаше́нием присво́ися./ Па́вел, и́же пе́рвее ху́льник сый, тя́жко же оскорбля́я ве́рныя,/ по́слежде пропове́даше, Его́же гоня́ше пе́рвее.</p>
<p>Нетле́нно зва́ние и сла́ву присносу́щну Петр от Христа́ обре́те с Па́влом:/ ов у́бо ключи́ Небе́сныя прия́т,/ сей же в рай восхи́щся, глаго́лы неизрече́нныя навы́к па́че челове́ка.</p>
<p>
<red>Богоро́дичен: </red> От Боже́ственнаго Ду́ха Иса́ия испо́лнь,/ рождество́ без отца́ прорече́ из Тебе́, Де́во, ро́ждшагося Емману́ила,/ И́же есть с на́ми Бог, Его́же, Чи́стая, родила́ еси́,/ те́мже вси пое́м Тя.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
<style name="color-red"/>
</p>
<p>Боже́ственныя Твоя́ и прему́дрым служи́тели/ свет показа́л еси́ в ми́ре,/ Тебе́, Незаходи́маго Све́та, всем возвеща́ющия.</p>
<p>И́же вся́ку доброде́тель я́вственно проше́дше, апо́столи,/ разли́чныя бесо́вския зло́бы сплете́ния разруши́сте.</p>
<p>Яви́ша нам Тро́йческое сия́ние во еди́нстве Божества́,/ о́гненными язы́ки веща́юще апо́столи.</p>
<p>
<red>Богоро́дичен: </red> Тя ору́жие непобеди́мое на враги́ предлага́ем,/ Тя утвержде́ние и наде́жду на́шего спасе́ния, Богоневе́сто, стяжа́хом.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрин, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<style name="color-red"/>
</p>
<p>Светла́ Петро́ва чудеса́,/ че́стна же и Па́влова зна́мения:/ и́бо ри́зы и се́ни их неду́ги боля́щих исцелева́ют, прилага́емии.</p>
<p>Петр вои́стинну сла́вный и Па́вел пои́стине чу́дный,/ дво́ица Боже́ственная и честне́йша жили́ща Живонача́льныя Тро́ицы/ все́ми помина́ется.</p>
<p>Боля́щих ду́ши и телеса́, я́ко Боже́ственный врач изря́ден, Петр исцели́,/ Па́вел язы́ки озари́/ и све́том Госпо́дним назна́мена.</p>
<p>
<red>Богоро́дичен: </red> Пе́ти Тя до́лжни есмы́, но вои́стинну по достоя́нию не мо́жем./ Те́мже пое́м Тя молча́нием,/ чту́ще несказа́нное, е́же на Тебе́, Де́во, соде́янное та́инство.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
<style name="color-red"/>
</p>
<p>Утверди́в ученики́ Твоя́, Спа́се, прему́дростию и чудесы́,/ си́льнейшия соде́лал еси́ е́ллинскаго буесло́вия,/ и сих преле́стная разруши́ша веле́ния.</p>
<p>Боже́ственныя ре́ки прему́дрости/ напо́лниша спаси́тельных вод удо́лия вся церко́вная,/ от исто́чник спаси́тельных струя́ми обога́щше.</p>
<p>Я́вльшеся живо́тныя зве́зды, прехва́льнии,/ разоря́ете всю мра́чную пре́лесть светоза́рными сия́нии/ и Богоразу́мия свет возсия́вше.</p>
<p>
<red>Богоро́дичен: </red> Всю Тя, Голуби́цу соверше́нну и предо́бру,/ све́тлый обре́т крин и удо́льный цвет, о Богома́ти,/ Жени́х мы́сленный в Тя всели́ся.
<style name="color-red"/></p>
<p>
<red>Конда́к, глас 2.</red>
</p>
<p>
<red>Подо́бен: </red> Вы́шних ища́:</p>
<p>Ка́мень Христо́с ка́меня ве́ры прославля́ет све́тло,/ ученико́в преизря́дна,/ и с Па́влом весь дванадесяточи́сленный собо́р <red>Днесь</red>;/ и́хже па́мять соверша́юще ве́рно,/ сих Просла́вльшаго прославля́ем.</p>
<p>
<red>И ́ кос:</red>
</p>
<p>Всечестну́ю и преблаже́нную па́мять ва́шу творя́щий ны́не,/ в пе́снех приле́жно вопие́м к вам:/ пресве́тлая и Богозра́чная свети́ла ми́ра,/ возлю́бленнии ученицы́ Христо́вы двана́десяте,/ я́ко иму́ще к Нему́ дерзнове́ние, моли́теся за ны,/ вам бо дана́ есть благода́ть исцеле́ний и грехо́в проще́ния,/ приле́жно у́бо Его́ моли́те грехо́в и напа́стей изба́витися нам,/ да единаго Человеколю́бца, вас просла́вльшаго, прославля́ем.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́нне му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
<style name="color-red"/>
</p>
<p>Ублажи́ся Петр от Христа́, я́ко сему́ ре́кшу Сы́на Бо́га Жива́го,/ и Па́вел почте́ся, я́ко сосу́д благопотре́бен, и взыва́ху:/ отце́в Госпо́дь и Бог, благослове́н еси́.</p>
<p>Законослуже́бники у́бо Петр умудря́ше, я́коже завеща́ся ему́,/ Па́вел же — язы́чники;/ о́ба же благода́тию Христу́ привожда́ху и взыва́ху:/ оте́ц на́ших Бо́же, благослове́н еси́.</p>
<p>Я́ко преизря́ден Петр Христо́в па́стырь ста́до прия́т,/ Це́ркви же Па́вел учи́тель Боже́ствен бысть, взыва́юще:/ оте́ц на́ших Бо́же, благослове́н еси́.</p>
<p>
<red>Богоро́дичен: </red> Всенепоро́чная Марие́ и изря́дная свя́тостию,/ Я́же Бо́га пло́тию, Де́во, ро́ждши, Неискусобра́чная Чи́стая,/ Того́ моли́ от вся́каго нас изба́вити наведе́ния и греха́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>В пещи́ авраа́мстни о́троцы перси́дстей,/ любо́вню благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
<style name="color-red"/>
</p>
<p>Сы́ны сотвори́в ученики́ Твоя́, И́же пре́жде естество́м Бог,/ любо́вию насле́дники показа́л еси́ оте́ческаго насле́дия, Преблаги́й,/ и ходи́ти с Тобо́ю, я́ко с Бо́гом и Влады́кою, изво́лил еси́.</p>
<p>Прему́дрости изли́тие, серде́чную широту́,/ язы́к доброглаго́лив, Сло́ве, пода́в Боже́ственным ученико́м Твои́м,/ посла́л еси́ пропове́дати Ева́нгелие Ца́рствия всем конце́м.</p>
<p>Я́вльшеся, я́ко о́блацы Бо́жия све́та, апо́столи/ всем одождева́ют во́ду животворя́щую, зову́ще:/ благослове́н еси́ в хра́ме сла́вы Твоея́, Го́споди.</p>
<p>
<red>Богоро́дичен: </red> Преукраше́нна Бо́жиею сла́вою яви́лася еси́, Пречи́стая,/ еди́на от ве́ка Сло́во Бо́жие заче́ншая, Ма́ти Де́во:/ благослове́нна Ты в жена́х, Всенепоро́чная Влады́чице.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red> О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.
<style name="color-red"/></p>
<p>Си́лою укре́плься Петр Боже́ственною, уме́ршую Тави́фу воскреси́,/ Па́вел же Евти́ха, с высоты́ па́дша и умерщвле́на, возста́ви,/ о́ба взыва́юща:/ Го́спода воспева́йте, дела́, и превозноси́те Его́ во вся ве́ки.</p>
<p>Виде́нием ужа́сным и чу́дным Корни́лия у́бо Петр просвети́,/ Па́вел же Га́ия, Кри́спа, и Пане́стия, и Стефани́на креста́,/ о́ба зову́ща:/ Го́спода воспева́йте, дела́, и превозноси́те Его́ во вся ве́ки.</p>
<p>Блюдо́ма Петра́ свя́зана Христо́с у́бо А́нгелом но́щию разреши́,/ Па́вла же и Са́лу, а́бие моля́щимся,/ в кла́де но́ги тве́рдо стя́гнуты, изведе́ и темни́цу потря́с;/ те́мже воспое́м Христа́ во ве́ки.</p>
<p>
<red>Богоро́дичен: </red> Изба́ви страсте́й всепа́губных,/ плени́цы же согреше́ний ны́не расто́ргни, и́миже ко́ждо стя́жется:/ вси бо согреша́хом и очище́ния про́сим, су́ще пови́ннии./ Е́же пода́ждь, Богоро́дице, мольба́ми Твои́ми превознося́щим Христа́ во ве́ки.</p>
<p>
<red>Ин</red>
</p>
<p>
<red>Ирмо́с: </red> Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.
<style name="color-red"/></p>
<p>Боже́ственный прему́дрый лик апо́стол Христо́вых/ огне́м Ду́ха, я́коже пле́велы, попали́ша многоразли́чная бесо́вская чти́лища/ и ве́рных сердца́ просвети́ша, вопию́ще:/ благослови́те, вся дела́ Госпо́дня, Го́спода.</p>
<p>Согла́сно Боже́ственныя ученики́, Христо́вы апо́столы,/ и́же возгреме́вшия нам Боже́ственная веле́ния,/ приста́нища ве́рных, благода́тели о́бщия челове́честву,/ Спа́су служи́тели почти́м.</p>
<p>Всечестны́я и вмести́тельныя сосу́ды доброде́телей,/ челове́ческия нача́тки, пропове́дания трубы́, пото́ки нетле́нныя жи́зни,/ богоно́сныя мо́лнии, исцеле́ний исто́чники,/ кра́сныя но́ги Ева́нгелия почти́м.</p>
<p>
<red>Богоро́дичен: </red> По́лный Сый смиря́ется нас ра́ди, да исполне́ния Его́ причасти́мся:/ в пречи́стое бо чре́во Твое́ вшед Необыме́нный,/ от Оте́ческих недр не отсту́пль, воплоти́ся./ Тем Тя вси благослови́м, Мари́е Богоневе́стная.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
<style name="color-red"/>
</p>
<p>Весь всю́ду мир проидо́сте, я́коже крила́ти,/ и Ева́нгелие коле́ном всем, язы́ком и страна́м Христо́во пропове́давше,/ вся привлеко́сте к ве́ре, Пе́тре преблаже́нный и чу́дный Па́вле апо́столе.</p>
<p>Прини́к во глубо́кую ста́рость и естества́ долг, Пе́тре, исполня́я,/ Учи́теля твоего́ Христа́ подо́бием крест претерпе́л еси́;/ ты же во главу́ твою́, Па́вле, усе́чен быв, о чу́до стра́шно!/ вме́сто кро́ве млека́ источи́л еси́ пото́ки и неве́рныя обрати́л еси́.</p>
<p>О Боже́ственная дво́ице, му́дре вручи́вшаяся всего́ ми́ра душа́м,/ и ко благоче́стию от нече́стия претво́рше,/ и по сме́рти спаса́юще еще́ ве́рных ду́ши,/ и ны́не нас помяни́те и предста́вите Христу́, верхо́внии апо́столи.</p>
<p>
<red>Богоро́дичен: </red> Спа́се Благи́й, И́же естество́м Человеколю́бец и Многомилосе́рд,/ Препе́тыя Твоея́ Ма́тере Де́вы Боже́ственными мольба́ми,/ Петра́ моли́твами и Па́вла, апо́стол Твои́х,/ ми́лость Твою́ и по́мощь с Небесе́ нам посли́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red> Ка́мень нерукосе́чный/ от несеко́мыя горы́ Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.
<style name="color-red"/></p>
<p>Реши́ти плени́цы прегреше́ний власть прие́мше от Влады́ки, Богови́дцы,/ воспева́ющих вас ми́лостивно грехи́ очи́стите и спасе́ния сподо́бите.</p>
<p>Вседухо́вную зарю́, су́щественно вам я́вльшуюся, вси восприя́сте, апо́столи сла́внии,/ в го́рнице научи́вшеся высо́ким пропове́данием и уче́нием,/ и ны́не досто́йно блажи́ми есте́.</p>
<p>Вам Христо́с ны́не, друго́м Свои́м почи́вшим, венцы́ подае́т неувяда́емыя/ и виде́ния Боже́ственнаго исполня́ет,/ Ему́же ны́не моли́теся Це́ркви вся спасти́.</p>
<p>
<red>Богоро́дичен: </red> Пло́тию приити́ восхоте́в, украси́вый сло́вом вся́ческая в Тя всели́ся,/ еди́ну Святе́йшую всех обре́т и Богоро́дицу показа́ и́стинную, Ма́ти Де́во.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен: </red> Ученико́м:</p>
<p>Ученико́в всечестну́ю двоенадеся́тицу ра́достно восхвали́ти стеце́мся,/ ра́дуйтеся, и́же всю подсо́лнечную обше́дше и язы́ков уло́вльше злове́рныя чреды́,/ научи́вшеся Боже́ственным.</p>
<p>
<red>Сла́ва: </red> Двоенадесяточи́сленный лик <red>Днесь</red> восхва́лим, вси ве́рнии,/ я́ко утверди́вшеся от них,/ и Христу́ возопие́м:/ моли́твами их, Спа́се, мир Твой умири́.</p>
<p><red> И ны́не, Богоро́дичен:</red>
</p>
<p>Мы о Тебе́ хва́лимся, Богоро́дице, и к Бо́гу Тя и́мамы предста́тельство:/ простри́ ру́ку Твою́ святу́ю и сокруши́ враги́ на́ша,/ Твои́м низпосли́ рабо́м по́мощь от Свята́го.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен: </red> Зва́нный свы́ше:</p>
<p>Верхо́вное основа́ние апо́столов,/ ты вся оста́вив/ и после́довал еси́ Учи́телю, вопия́ Ему́:/ с Тобо́ю умру́, да и живу́ блаже́нную жизнь./ Ри́ма же ты был еси́ пе́рвый епи́скоп,/ превели́каго градо́в сла́ва и похвала́/ и Це́ркве, Пе́тре, утвержде́ние,/ и врата́ а́дова не одоле́ют вои́стинну ея́,/ я́коже Христо́с предрече́./ Его́же молй спасти́ и просвети́ти ду́ши на́ша.</p>
<p>И́же из чре́ва ма́терия отлуче́н,/ ве́щнаго велича́ния тя́жести вся́кия избе́гл еси́,/ впери́вся раче́нием вои́стинну Боже́ственныя, Па́вле, любве́/ к высоте́ Боже́ственней,/ иде́же в пресве́тлый мрак Боже́ственнаго све́та возше́дый,/ я́ко не́кий безпло́тный,/ неизрече́нных глаго́л обогати́вся уче́нии,/ и посла́лся есй су́щим во тьме,/ свет пропове́дуяй Христа́ Бо́га на́шего./ Его́же моли́ спасти́ и просвети́ти ду́ши на́ша.</p>
<p>И́же Свет, Сый пре́жде всех век,/ егда́ изво́лил есй ко мне, челове́ку, приити́/ неизрече́ннаго ра́ди человеколю́бия/ и плоть бы́ти за благосты́ню,/ тогда́ све́ты вторы́я Твоея́ све́тлости/ и мо́лния блеща́щая,/ апо́столы и ученики́ Твоя́, Спа́се, показа́л еси́,/ и́же и, по́слани бы́вше,/ тварь всю Боже́ственным све́том Твои́м озари́ша,/ моля́ще Тя спасти́ и просвети́ти ду́ши на́ша.</p>
<p>Пе́тре и Па́вле, Сло́ва де́лателие,/ Андре́е, Иа́кове и Иоа́нне прему́дре,/ Варфоломе́е и Фили́ппе, Фомо́ и Матфе́е,/ Си́моне, Иу́до, Боже́ственне Иа́кове,/ всеми́рная всечестна́я ученико́в двоенадеся́тице,/ и́же в ми́ре пропове́давшии Всесвяту́ю Тро́ицу,/ естество́м Бо́га присносу́щнаго,/ Це́ркве неразори́мыя вои́стинну сте́ны/ и непоколеби́мии столпи́,/ Влады́це всех моли́теся спасти́ся нам.</p>
<p>
<red>Сла́ва, глас 8. Космы́ мона́ха:</red>
</p>
<p>Ю́же проидо́сте, тварь/ просве́щше, Спа́совы ученицы́,/ лесть и́дольскую, я́ко хвра́стие<a type="note" xlink:href="#note70">70</a>, попали́вше уче́нии ва́шими,/ язы́ки от неразу́мия глубины́ к Боже́ственному ра́зуму улови́вше, спасо́сте,/ и ны́не моли́теся Христу́,/ я́ко да ми́лостив нам бу́дет в День су́дный.</p>
<p>
<red>И ны́не, Богоро́дичен:</red> Влады́чице, приими́:
<style name="color-red"/></p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на 12-ти апо́столов, пе́сни 3-я и 6-я. Проки ́ мен, глас 8:</red> Во всю зе́млю:
<red>Стих:</red>
Небеса́ пове́дают сла́ву Бо́жию:
<red>Апо́стол к Кори ́ нфяном, зача́ло 131.</red>
Аллилу́ия,
<red>глас 1:</red>
Испове́дят Небеса́ чудеса́ Твоя́, Го́споди.
<red>Ева́нгелие от Ма́рка, зача́ло 12. Прича́стен:</red>
Во всю зе́млю:</p>
</section>
