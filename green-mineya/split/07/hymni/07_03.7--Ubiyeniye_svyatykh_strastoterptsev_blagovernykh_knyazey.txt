<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Убие́ние святы́х страстоте́рпцев благове́рных князе́й Васи́лия и Константи́на Яросла́вских чудотво́рцев</p>
</title>
<p>
<red>ВЕ́ЧЕР</red>
</p>
<p>
<red>На </red>Го́споди, воззва́х: стихи́ры, глас 6:</p>
<p>Сло́вом Боже́ственным окормляеми,/ святи́и строи́тели показа́стеся,/ таи́нницы ве́рнии и спаси́тельнии,/ слеза́ми се́мена се́явше,/ ра́достию пожа́сте, святи́и нача́льницы,/ благове́рнии кня́зи Васи́лие сла́вный и Константи́не Богому́дрый./ Того́ ра́ди Влады́це принесо́стеся кро́вию свое́ю,/ Ему́же ны́не предстоите́, ра́дуютщеся, отцы́ святи́и,/ помина́йте па́ству свою́ и оте́чество,/ при́сно чту́щия ва́шу па́мять, Бо́жии уго́дницы.</p>
<p>Столпи́ честни́и Бо́жия прему́дрости/ вои́стинну у́бо сла́вному яви́стеся гра́ду Яросла́влю/ и всей вселе́нней показа́стеся,/ чудеса́ содева́юще, гра́ды же утвержда́юще,/ и добро́ту церко́вную ико́нами украша́юще Боже́ственными./ и апо́стольским уче́нием после́дующе,/ и Ева́нгелию Христо́ву науча́ющеся./ Те́мже с ни́ми вопие́м Го́сподеви:/ моли́те спасти́ся душа́м на́шим.</p>
<p>Име́юще пото́ки пи́щнаго оставле́ния во́ды,/ Христа́ Бо́га очи́стника,/ Ему́же ны́не у Престо́ла предстоите́,/ святи́и пра́ведные кня́зи/ Васи́лие сла́вный и Константи́не Богому́дрый,/ пото́ка беззако́ннаго изба́вите мя/ и во́ду непостоя́нную утоли́те,/ искуше́ния бу́ри ути́шите/ и спаси́те нас от бед и скорбе́й,/ моли́теся, блаже́ннии, спасти́ся душа́м на́шим.</p>
<p>Житие́ ва́ше просия́ доброде́тельми,/ святи́и новоявле́ннии чудотво́рцы,/ пра́веднии и вели́цыи кня́зи Васи́лие и Константи́не,/ боля́щия исцеля́ете, слепы́я просвеща́ете,/ пре́лесть диа́волю прогони́те,/ вои́стинну у́бо яви́стеся гра́ду Яросла́влю я́ко светоза́рное со́лнце,/ всю Росси́ю просвеща́юще,/ и мо́литеся Бо́гу за всю вселе́нную,/ святи́и блаже́ннии нача́льницы,/ и всели́стеся, иде́же Свет невече́рний есть,/ и дню сы́нове благода́тию Ду́ха Свята́го бы́сте./ Тем светоно́сную ва́шу па́мять Боже́ственную пра́зднуем,/ моли́теся о держа́ве сро́дник ва́ших,/ спасти́ и просвети́ти ду́ши на́ша.</p>
<p>
<red>Сла́ва, глас 8:</red>
</p>
<p>Что <red>Днесь</red> шум пра́зднующих быва́ет/ и ве́рных совокупле́ния духо́вно торжеству́ют,/ и́бо, соше́дшеся в храм Бо́жия Ма́тере/ и восприе́мше от землены́х недр/ провозсия́вшия два свети́льника пресве́тлыя,/ досто́йно ублажа́ют похва́льными пе́сньми/ Васи́лия сла́внаго и Константи́на тве́рдаго,/ пострада́вшия за пра́вую ве́ру от злочести́ваго царя́/ и свои́ми кровьми́, я́ко порфи́рою ца́рскою, оде́явшеся,/ от вседе́тельныя же десни́цы Влады́чни венча́вшеся нетле́нием/ и ны́не предстоя́ще Престо́лу Госпо́дню,/ созерца́юще добро́ту неизрече́нную/ и пресве́тлыя сла́вы наслажда́ющеся,/ моли́теся Го́сподеви, благове́рнии кня́зи Васи́лие и Константи́не,/ дарова́ти душа́м на́шим ве́лию ми́лость.</p>
<p>
<red>И ны́не, Богоро́дичен:</red> Царь Небе́сный:</p>
<p>
<red>Вход. Проки́мен. И чте́ния 3.</red>
</p>
<p>Проро́чества Иса́иина чте́ние (глава́ 43):</p>
<p>Та́ко глаго́лет Госпо́дь:/ вси язы́цы собра́шася вку́пе, и соберу́тся кня́зи от них./ Кто возвести́т сия́ в них?/ Или́, я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ и да услы́шат, и да реку́т и́стину./ Бу́дите Ми свиде́тели,/ и Аз Свиде́тель, глаго́лет Госпо́дь Бог,/ и о́трок, его́же избра́х./ Да позна́ете и ве́руете Ми/ и разуме́ете, я́ко Аз есмь,/ пре́жде Мене́ не бысть ин бог, и по Мне не бу́дет./ Аз есмь Бог,/ и несть, ра́зве Мене́, спаса́яй./ Аз возвести́х и спасо́х,/ уничижи́х и не бе в вас чужди́й./ Вы Мне свиде́тели, и Аз Госпо́дь Бог,/ и еще́ от нача́ла Аз есмь,/ и несть от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас Святы́й Изра́илев.</p>
<p>Прему́дрости Соломо́ни чте́ние (глава́ 3):</p>
<p>Пра́ведных ду́ши в руце́ Бо́жией, и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я́ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я́./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань, разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние (главы́ 5 и 6):</p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия и вене́ц добро́ты от руки́ Госпо́дни,/ зане́ десни́цею покры́ет я́ и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие./ Поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды./ Вознегоду́ет на них вода́ морска́я,/ ре́ки же потопя́т я́ на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те, держа́щии мно́жества/ и гордя́щиися о наро́дех язы́к./ Я́ко дана́ есть от Го́спода держа́ва вам/ и си́ла от Вы́шняго.</p>
<p>
<red>На стихо́вне стихи́ры, глас 4:</red>
</p>
<p>Прииди́те, росси́йстии сы́нове и люби́мицы,/ честны́х и сла́вных князе́й дво́ицу почти́м,/ Христа́ бо Бо́га, Творца́ своего́, возлюби́вших,/ Иже все́ми владе́ющаго,/ чи́стым се́рдцем и душе́ю сокруше́нною,/ страстоте́рпца вели́каго сла́внаго кня́зя Васи́лия почти́м/ и кро́ткаго Константи́на досточу́днаго,/ и́же ду́шу и те́ло чи́сто сохра́ньшаго/ и сокруши́вшаго де́монския полки́.</p>
<p>
<red>Стих: </red>Воззва́ша пра́веднии,/ и Госпо́дь услы́ша их.</p>
<p>От ко́рене честна́го и сла́внаго вели́каго кня́зя Все́волода/ израсто́ша благоро́дныя и благочести́выя о́трасли,/ и благоро́дство вои́стинну возлюби́ша,/ и нетле́нныя возжеле́ша сла́вы,/ изво́ливше живота́ и Ца́рство Небе́сное неруши́мое,/ пра́ведно же за Христа́ пострада́ша/ и венцы́ ве́чныя от Бо́га прия́ша./ Страстоте́рпцы блаже́ни и пра́ведни,/ моли́теся о душа́х на́ших.</p>
<p>
<red>Стих: </red>Ди́вен Бог во святы́х Свои́х,/ Бог Изра́илев.</p>
<p>Де́лы и уче́нии Христо́выми исполня́ющим, страстоте́рпцы пра́веднии,/ за́поведи Госпо́дни и Того́ повеле́ния,/ е́же враго́м не враждова́ти,/ враг Баты́й уби́ вас,/ но пе́рвым му́чеником уподо́бившеся, подо́бни им яви́шася,/ о нас моли́теся ко Го́споду непреста́нно,/ спасти́ ду́ши на́ша.</p>
<p>
<red>Сла́ва, глас 8:</red>
</p>
<p>Прииди́те, росси́йстии собо́ри,/ и вси наро́ди, собери́теся/ в це́рковь Бо́жия Ма́тере, честна́го и сла́внаго Ея́ Успе́ния,/ и ви́дите правосла́вныя гро́бы святы́х вели́ких чудотво́рцев,/ сла́внаго кня́зя Васи́лия/ и бра́та его́ богому́драго кня́зя Константи́на,/ я́ко без вины́ и непови́нно от безбо́жнаго царя́ Баты́я/ смерть прия́ша, мечи́ секо́ми,/ и кро́ви проли́тие сотвори́ся от навожде́ния диа́воля,/ я́ко а́гнцы пречестни́и закла́ни бы́ша,/ но сия́ блаже́нная дво́ица ца́рским венце́м ве́чным венча́шася,/ а он, безбо́жный, без па́мяти поги́бе,/ они́ бо в ми́ре сла́вими суть,/ а он, окая́нный Баты́й, в гее́не му́чим есть./ Си́и же святи́и о ми́ре мо́лят Христа́ Бо́га,/ спасти́ и просвети́ти ду́ши на́ша.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 2:</red>
</p>
<p>Ва́ше оте́чество хва́лится обагре́нием крове́й ва́ших,/ Це́рковь же Бо́жия ра́дуется,/ прие́мши телеса́ ва́ша,/ лю́дие, пе́сненный лик соста́вльше,/ духо́вною цевни́цею вопию́т:/ лику́й, Васи́лие, ра́дуйся, Константи́не,/ Яросла́влю сла́во и всей Росси́и ра́досте.</p>
<p>
<red>Ин тропа́рь, глас 8:</red>
</p>
<p>Возвы́сившеся на доброде́тель, к жела́нию кра́йнему,/ и достиго́сте к Небе́сней высоте́,/ благове́рнии вели́цыи кня́зи Васи́лие и Константи́не,/ и безстра́стным житие́м украси́сте ду́ши своя́,/ поще́нием же изря́дно победи́сте бесо́вския полки́,/ и восприя́сте чи́стую со́весть,/ в моли́твах я́ко безпло́тнии пребы́сте,/ возсия́сте в ми́ре, а́ки со́лнце, пресла́внии,/ моли́те спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 3:</red>
</p>
<p>Наста́ светоно́сное торжество́ обре́тения моще́й чу́дныя дво́ицы,/ сла́внаго Васи́лия и Константи́на Богому́драго, пресве́тлых страда́льцев,/ назира́ют бо свы́ше, сердца́ на́ша озаря́юще,/ от Бо́га прие́мше благода́ть исцеле́ний.</p>
<p>
<red>Сла́ва, и ны́не, Богоро́дичен:</red>
</p>
<p>Му́дрость Бо́жию вои́стинну, Сло́во о́тчее несказа́нно ро́ждшая,/ души́ моея́ лю́тую исцели́ я́зву/ и серде́чную уста́ви боле́знь, Ма́ти Бо́жия,/ и укроти́ моли́твами Свои́ми.</p>
<p>
<red>По 2-м стихосло́вии седа́лен, глас 8:</red>
</p>
<p>Христо́вы уве́девше за́поведи благи́я и Того́ возлюби́вше,/ и о убие́нии телесе́ неради́ли есте́,/ ду́ши же прекра́сныя своя́ в ру́це Христу́ преда́сте./ Мечи́ у́бо секо́ми и ко́пии избода́еми и состреля́еми,/ я́ко а́гнцы, без ми́лости закала́етеся./</p>
<p>Сего́ ра́ди от Бо́га дар исцеле́ния прия́сте,/ страстоте́рпцы самобра́тнии, кня́зи Васи́лие и Константи́не,/ моли́те Христа́ Бо́га грехе́в оставле́ние дарова́ти/ чту́щим любо́вию святу́ю па́мять ва́шу.</p>
<p>
<red>Сла́ва, и ны́не, Богоро́дичен:</red>
</p>
<p>И́же нас ра́ди рожде́йся от Де́вы/ и распя́тие претерпе́в, Благи́й,/ испрове́ргий сме́ртию смерть/ и воскресе́ние явле́й я́ко Бог,/ не пре́зри, я́же созда́л еси́ руко́ю Твое́ю,/ яви́ человеколю́бие Твое́, Ми́лостиве,/ приими́ ро́ждшую Тя Богоро́дицу, моля́щуюся за ны,/ и спаси́, Спа́се наш, лю́ди отча́янныя.</p>
<p>
<red>По полиеле́и седа́лен, глас 8:</red>
</p>
<p>Вы́ше естества́ подвиза́стеся пострада́ти за оте́чество,/ Богому́дрии Васи́лие и Константи́не,/ при́сно и, па́че естества́ к страсте́м прише́дше,/ страстьми́ му́ченическими просла́вистеся/ и от Бо́га досто́йную часть получи́сте,/ я́ко ни о чем небре́гше от безбо́жных повеле́ний,/ и ны́не моли́те о нас Христа́ Бо́га,/ дарова́ти нам всем грехо́в оставле́ние и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Всенепоро́чная Неве́ста Творца́,/ я́ко неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́нию мя су́ща скве́рно жили́ще и де́монов игра́лище в ра́зуме бы́ша,/ потщи́ся от сих злоде́йствия мя изба́вити,/ све́тло жили́ще доброде́тельми соде́лавши,/ Светопода́тельная и Нетле́нная, разжени́ о́блак страсте́й/ и вы́шняго прича́стия сподо́би и Све́та Невече́рняго моли́твами Твои́ми.</p>
<p>
<red>Велича́ние:</red>
</p>
<p>Велича́ем вас,/ страстоте́рпцы Христо́вы, благове́рнии кня́зи Васи́лие и Константи́не,/ и чтим честна́я страда́ния ва́ша,/ вы бо мо́лите за нас/ Христа́, Бо́га на́шего.</p>
<p>
<red>Псало́м избра́нный: </red>Бог нам прибе́жище и си́ла:</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Воззва́ша пра́веднии, и Госпо́дь услы́ша их. Стих: Мно́ги ско́рби пра́ведным, и от всех их изба́вит я Госпо́дь. Вся́кое дыха́ние: Ева́нгелие от Матфе́я, зача́ло 36.</p>
<p>
<red>По 50-м псалме́ стихи́ра, глас 4:</red>
</p>
<p>И́стинныя за благоче́стие испове́дники,/ и кре́пкия церко́вныя засту́пники,/ и Яросла́влю све́тлыя свети́льники,/ и учи́тели Правосла́вию,/ Васи́лия сла́внаго с Константи́ном Богому́дрым пе́сньми духо́вными почти́м,/ все́ясте бо благоче́стия сло́во в сердца́ ве́рных/ и ко спасе́нию де́лы наста́висте,/ и ны́не, предстоя́ще Го́сподеви с ли́ки му́ченическими,/ моли́те о душа́х на́ших.</p>
<p>
<red>Кано́н Богоро́дице на 6 и святы́м чудотво́рцем два кано́на на 8. Кано́н святы́м, глас 3, имы́й краегране́сие по алфави́ту.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь но́вую пои́м, лю́дие,/ от Де́вы Ро́ждшемуся во спасе́ние на́ше/ и еди́но Сотво́ршему с Небе́сными земна́я,/ я</emphasis>́
<emphasis>ко просла́вися.</emphasis></p>
<p>А́гнче Непоро́чный, Сло́ве Бо́жий,/ да́руй ми сло́во к похвале́нию,/ я́ко да возмогу́ от усе́рдия моего́/ воспе́ти страда́вших Тебе́ ра́ди и вопию́щих, я́ко просла́вися.</p>
<p>Безве́стная и та́йная после́днему ро́ду явле́на бы́ша —/ честны́я мо́щи Боголюби́вых князе́й Васи́лия и Константи́на,/ и́мже прикаса́ющеся, исцеле́ния прие́млют,/ Христа́ воспева́юще, я́ко просла́вися.</p>
<p>Во всем угожда́юще своему́ Влады́це Христу́,/ благоче́стно живу́ще, Васи́лие и Константи́не,/ и от Него́ да́нную власть до́бре пра́вяще,/ за ню́же крове́й свои́х излия́нием венцы́ побе́дными увязо́стеся,/ Го́сподеви пою́ще, я́ко просла́вися.</p>
<p>
<red>Богоро́дичен:</red> Го́спода Бо́га роди́вшую, Богоро́дицу Тя вси уве́дехом,/ я́ко от Тро́ицы Еди́наго, Воплоще́нна из Тебе́, ро́ждши./ Его́же моли́ о пою́щих Тя и благода́рно зову́щих Ти со А́нгелом:/ благослове́н, Пречи́стая, Плод Твоего́ чре́ва.</p>
<p>
<red>Ин кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца, спасе́,/ песнь Бо́гови воспева́юща.</emphasis>
</p>
<p>Боже́ственными све́тлостьми́ удобря́еми,/ а́нгельскими венцы́ благове́рно украша́еми,/ сла́вою Святы́я Тро́ицы просвеща́еми, сла́внии кня́зи Васи́лие и Константи́не,/ Нача́льника, прему́дрии, моли́те о чту́щих вас.</p>
<p>Все жела́ние к Бо́гу впери́сте от ю́ности/ и, к Нему́ иму́ще всю свою́ наде́жду,/ теле́сная риста́ния и страсте́м нахо́ды воздержа́нием пло́ти умертви́сте,/ страстоте́рпцы святи́и, Васи́лие сла́вне и Константи́не прему́дре.</p>
<p>Це́рковь боговмести́тельная, блаже́ннии, бы́сте,/ по́стническими боле́зньми и по́двиги показа́сте веду́щия стези́ к доброде́телем,/ и́мже храни́тели бы́сте,/ тем и Бог всели́ся в вас, благода́ти исполня́я вы.</p>
<p>
<red>Богоро́дичен:</red> Преукраше́на красото́ю благода́ти, Богора́дованная Влады́чице,/ Я́же от Отца́ Сло́во Безнача́льное, от <red>Тебе</red>́ плоть прии́мшаго,/ благоутро́бием неизрече́нным, па́че ума́ и сло́ва, родила́ еси́, Благослове́нная,/ и пребы́вши Де́вою по рождестве́, Нескве́рная.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Непло́дная душе́ и безча́дная,/ стяжи́ плод благосла́вный,/ веселя́щися, возопи́й:/ утверди́хся Тобо́ю, Бо́же,/ несть свят, несть пра́веден,/ па́че Тебе́, Го́споди.</emphasis>
</p>
<p>Душе́вную чистоту́ сохрани́ли есте́ от ю́ности своея́,/ пра́ведне Васи́лие и незло́биве Константи́не,/ стра́сти на́ша утоли́те моли́твами ва́шими святы́ми.</p>
<p>Еди́наго Бо́га от ю́ности возлюби́сте, сла́внии,/ Того́ моли́те сла́вящим честно́е торжество́, обре́тение моще́й ва́ших,/ пода́ти грехо́в разреше́ние и му́ки избавле́ние/ и Ца́рствию Небе́сному сподо́битися.</p>
<p>Жезло́м ве́ры вооружи́вшеся, стра́сти подъя́сте Ца́рствия ра́ди Небе́снаго,/ его́же от ю́ности возжеле́ли есте́ прия́ти Христа́ ра́ди,/ Ему́же предстоя́ще, моли́теся о и́же ве́рою вас восхваля́ющих.</p>
<p>
<red>Богоро́дичен:</red> Зол мои́х безчи́сленных не помяни́, Влады́чице,/ но покры́й мя под кро́вом крилу́ Твое́ю,/ умиле́нным гла́сом вопию́ща Ти,/ и спаси́, Чи́стая Богоро́дице, досто́йно Тебе́ велича́юща.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Уподо́бистеся доброде́телей ра́ди Христо́вым апо́столом/ и тех сла́ву насле́довали есте́ проявле́нно,/ Богому́дрии, Васи́лие сла́вный и Константи́не прему́дрый, правосла́внии столпи́ церко́внии,/ благоче́стию бы́сте пропове́дницы.</p>
<p>Зако́н исполня́юще Боже́ственный,/ И́же от Бо́га Бо́га Сло́ва, тварь всю му́дростию сотвори́вша,/ просла́вили есте́ Его́, Отцу́ Собезнача́льна и Ду́ху Сопресто́льна,/ Соде́теля бы́вших, благоуго́дно.</p>
<p>Богоявле́нием извести́стеся Боже́ственному наказа́нию, страстоно́сцы сла́внии,/ та́инство богосло́вити извы́кше, Тро́ицу Святу́ю Присносу́щную,/ сра́сленную же и несозда́нную, пропове́дасте.</p>
<p>
<red>Богоро́дичен:</red> Мы́сленный сокруши́ся томи́тель,/ от Го́рняго неисце́льную я́зву прии́м Ка́мене честна́го,/ от чре́ва Твоего́ возсия́вша Христа́ Бо́га на́шего,/ И́же прише́д к нам и земна́я с Небе́сными совокупи́.</p>
<p>
<red>Конда́к на обре́тение моще́й, глас 4:</red>
</p>
<p><red>Днесь</red> Це́рковь разширя́ет не́дра своя́/ и прие́млет многоцеле́бныя мо́щи ва́ша,/ добропобе́днии страда́льцы,/ Васи́лие сла́вне и Константи́не Богому́дре,/ и, я́ко шипо́к благово́нный, напоя́ется пречу́дными арома́ты,/ бога́тными чудодея́нии от неистощи́мых сокро́вищ,/ от пресла́вных моще́й ва́ших,/ и ра́достно чад свои́х созыва́ет вопи́ти:/ ра́дуйся, дво́ице пречу́дная, оте́честву своему́ стено́ необори́мая.</p>
<p>
<red>Икос на обре́тение моще́й:</red>
</p>
<p>Це́рковь Бо́жия <red>Днесь</red> ве́село,/ я́ко в порфи́ру ца́рскую, одева́ется и ра́дуется, зову́щи:/ уясни́ся моя́ добро́та па́че вся́каго гра́да,/ се бо возсия́ша от землену́ боку́ два свети́льника пресве́тлии,/ честны́я и многоцеле́бныя мо́щи чу́дныя и пресла́вныя дво́ицы,/ Васи́лия благоро́днаго и Константи́на предо́бляго,/ вку́пе пострада́вших за ве́ру христиа́нскую от царя́ злоимени́таго./ Прииди́те у́бо, правосла́вных собо́ри,/ в ли́це ку́пно ста́нем о́крест многоцеле́бныя ра́ки на́ших засту́пников, исцеле́ния то́ки прие́млюще,/ и Христа́ просла́вим, сицевы́ми дарова́нии сих обогати́вшаго,/ и согла́сно возопие́м, глаго́люще:/ кто испове́сть си́лы Твоя́, Го́споди,/ или́ кий язы́к воспе́ти возмо́жет му́жество и тве́рдость ра́зума,/ е́же Тебе́ ра́ди пострада́ша добропобе́днии страда́льцы?/ Те́мже и мы, недосто́йнии, любо́вию вопие́м си́це:/ ра́дуйтеся, Богому́дрии преблаже́ннии,/ я́ко ца́рским венце́м, от ю́ности украси́вшеся бога́тыми дарова́нии и ми́лостию,/ ве́лия власть бы́сте своему́ оте́честву./ Ра́дуйтеся, це́рквам воздви́жение и и́ноком люби́телие./ Ра́дуйтеся, ни́щим пита́телие./ Ра́дуйтеся, бе́дным утеше́ние./ Ра́дуйтеся, вдови́цам и сирота́м засту́пницы./ Ра́дуйтеся, земли́ Ру́сстей утвержде́ние и князе́м правосла́вным помо́щницы./ Ра́дуйтеся, пра́выя ве́ры укрепи́телие./ Ра́дуйтеся, льсти беззако́нныя потреби́телие./ Но, о пречестна́я дво́ице, предстоя́ще Престо́лу Благода́теля всех Бо́га,/ приле́жно моли́теся дарова́ти побе́ду на враги́ оте́честву на́шему/ и обрести́ нам ми́лость в День Су́дный,/ да ра́достною душе́ю вопие́м:/ ра́дуйся, дво́ице пречу́дная, оте́честву своему́ стено́ необори́мая.</p>
<p>
<red>Седа́лен, глас 1:</red>
</p>
<p>Воздержа́нием увяди́вше ю́ность свою́ и стра́сти теле́сныя,/ я́ко пле́нника ху́да, связа́вше, ду́хови повину́ли есте́,/ и лю́ди своя́ воспита́сте во зла́це Боже́ственных наказа́ний,/ и жезло́м терпе́ния зве́ри отгна́сте ересе́м,/ и от ва́рварскаго нахожде́ния гра́ды своя́ соблюдо́сте,/ и сего́ ра́ди, Богому́дрый Васи́лие и Константи́не чу́дне,/ чудесы́ пресла́вными вас обога́щ/ Еди́н Прославля́яй святы́х Свои́х.</p>
<p>
<red>Сла́ва, и ны́не, Богоро́дичен:</red>
</p>
<p>Бо́жию Тя Ма́терь вси и Де́ву вои́стинну по рождестве́ я́вльшуюся ве́мы,/ те́мже, любо́вию прибега́юще к Твое́й бла́гости,/ и́мамы Тя, гре́шнии, Предста́тельницу/ и Тебе́ вси стяжа́хом в напа́стех спасе́ние, Еди́ну Всенепоро́чную.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Что ужа́слся еси́, Авваку́ме?/ Кому́</emphasis>
<emphasis>зове́ши и вопие́ши:/ от ю́га прии́дет Бог?/ Сло́во Плоть бысть и всели́ся в ны, и ви́дехом,/ во хвале́нии пою́ще ди́вному Бо́гу на́шему,/ я́ко просла́вися.</emphasis>
</p>
<p>За Правосла́вную ве́ру пострада́сте, благоро́днии Васи́лие и Константи́не,/ и венцы́ побе́дными увязо́стеся,/ и ны́не, Го́сподеви предстоя́ще, моли́те о чту́щих па́мять ва́шу.</p>
<p>И́стовии побо́рницы и добро́те наста́вницы,/ Васи́лие и Константи́не блаже́ннии, прогони́те пога́ных безбо́жия/ и погаси́те пла́мень страсте́й, паля́щих нас.</p>
<p>Изба́витися пою́щим вас вся́каго озлобле́ния и ско́рби/ моли́те, сла́внии, Васи́лие и Константи́не Богому́дре,/ вы бо есте́ стена́ необори́мая и упова́ние изве́стно хва́лящим вас.</p>
<p>
<red>Богоро́дичен:</red> Ко́рень, и исто́чник, и вину́ нетле́ния,/ Тя, Де́во, вси восхваля́ем, Богоро́дице,/ Ты бо соста́вное безсме́ртие нам прозябе́, Пречи́стая, от чи́стых крове́й Твои́х.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Му́жески на стра́сти вооружи́стеся и безстра́стнаго достиго́сте ве́рха,/ уго́дно бо бысть Бо́гу ва́ше житие́,/ и, высо́ким блаже́нством присети́в вас, вруча́ет вам па́ству Свою́, ве́рным наста́вником,/ и верне́йших показа́ вас.</p>
<p>Вам зва́ние не от челове́к бысть, но от Бо́га, Иису́са Христа́,/ я́ко досто́йне вас призва́вшему к Вы́шнему гра́ду Иерусали́му,/ и ны́не, Того́ добро́ты наслажда́ющеся,/ при́сно сохраня́йте град свой и лю́ди, вопию́щия Ему́:/ си́ле Твое́й сла́ва, Человеколю́бче.</p>
<p>Боже́ственней сла́ве сподо́бившеся, о святи́и Васи́лие и Константи́не,/ получи́ли есте́ Боже́ственную зарю́,/ е́юже ны́не досто́йно озаря́еми, соверша́ющим ва́шу па́мять, Богому́дрии,/ воспосыла́ете дар исцеле́ния, ве́рою Христу́ зову́щим:/ си́ле Твое́й сла́ва, Человеколю́бче.</p>
<p>
<red>Богоро́дичен:</red> С Бо́гом Тебе́ Предста́тельницу стяжа́хом,/ Ты бо Ма́ти Бо́жия бы́вши, Творца́ и Соде́теля,/ наш о́браз восприи́мшаго, Всенепоро́чная Влады́чице,/ Тебе́ бо ра́ди спасе́ мир от тле́ния и сме́рти,/ И́же Боже́ственною сла́вою Тя прославля́яй.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вопие́т Ти, Христе́, песнь немо́лчную,/ от но́щи у́тренюя, дух мой,/ Ты бо Свет и́стинный/ и незаходя́й, просвеща́яй/ вся́каго челове́ка, в мир гряду́ща.</emphasis>
</p>
<p>Лю́дие, торжеству́ем све́тло:/ <red>Днесь</red> бо хва́лим досто́йнаго Васи́лия и Константи́на победоно́снаго,/ предста́тели на́ша и храни́тели.</p>
<p>Моли́твами ва́шими, Богому́дре Васи́лие и Константи́не незло́биве,/ приходя́щии с ве́рою исцеле́ние неоску́дно прие́млют,/ Бо́гу вас прославля́ющу, и́стинныя Своя́ уго́дники.</p>
<p>Наро́ди яросла́встии, соше́дшеся,/ све́тло пра́зднуем обре́тение честны́х моще́й Васи́лия и Константи́на,/ напо́лнишася бо благоуха́ния духо́внаго и благочести́вых вод весе́лия.</p>
<p>
<red>Богоро́дичен:</red> О, стра́шному чудеси́!/ Ты бо, Де́во Богоро́дице,/ та́инство, пре́жде век и родо́ сокрове́нное в Бо́зе,/ е́же вся́ческая ве́дящем, ро́ждши Бо́га Сло́ва,/ несказа́нно яви́ла еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>В Боже́ственней ва́шей па́мяти/ наро́ди собра́шася христиа́нстии в це́рковь Бо́жия Ма́тере,/ кня́же Васи́лие и Богому́дрый Константи́не,/ ра́дующеся, пра́зднуют и пита́ются <red>Днесь</red> духо́вно, церко́внии засту́пницы,/ словесы́ ва́шими, Богому́дрии му́ченицы.</p>
<p>Соплете́ний нас пога́нских вся́ко разруши́ли есте́ су́етных ага́рян сою́з/ и к Боже́ственней ве́ре привлеко́сте ле́стию связа́вшихся,/ разве́рзше тех ум, му́ченицы святи́и, отверзе́нием слове́с,/ Васи́лие сла́вный и Константи́не Богоблаже́нный.</p>
<p>Сердца́ ва́ша бы́ша, блаже́ннии, непоро́чна оправда́нием о́бщаго Влады́ки,/ Его́же возлюби́вше, плоть удержа́ли есте́/ и, чуде́с благода́тию связа́вше неду́ги,/ исцеля́ете душ на́ших и теле́с люте́йшия стру́пы.</p>
<p>
<red>Богоро́дичен:</red> Украси́шася, Де́во, де́вства Твоего́, Пресвята́я, добро́тами/ и́же пе́рвою я́звою из рая́ изгна́вшиися по́мыслом равнобо́жия,/ оде́жду нетле́ния тем дарова́,/ Христа́ ро́ждши, Богоблаже́нная.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Во глубнну́ се́рдца морска́го беззако́ний отве́ржен бых,/ я́ко Ио́на, вопию́ Ти:/ возведи́ мя от тли,/ да возда́м Ти моли́твы моя́, Го́споди.</emphasis>
</p>
<p>Приспе́ пра́здник ра́достен обре́тения честны́х моще́й Васи́лия и Константи́на,/ тем, лю́дие, возопие́м, глаго́люще:/ Богому́дрии и преблаже́ннии,/ я́ко цве́ти, в ра́йских селе́ниих предстоя́ще Святе́й Тро́ице,/ моли́те о пою́щих вас.</p>
<p>Росси́йская похвало́ и утвержде́ние ро́ду христиа́нскому,/ страстоте́рпцы Богому́дрии, Васи́лие сла́вне и Константи́не прему́дре,/ проси́те душа́м на́шим очище́ние грехо́в и ве́лию ми́лость.</p>
<p>В све́тлую па́мять лик соста́вльше,/ да торжеству́ем, празднолю́бцы, Васи́лия и Константи́на и возопие́м, глаго́люще:/ о предстои́телие блаже́ннии Тричи́сленней Тро́ице,/ моли́те спасти́ся пою́щим вас.</p>
<p>
<red>Богоро́дичен:</red> Тебе́, Всенепоро́чная Отрокови́це,/ всесве́тлую пала́ту Сло́ва Бо́жия, непреста́нно, ве́рнии, воспева́ем/ и блажи́м Тя, ро́ждшую нам Нача́льника жи́зни,/ от Тро́ицы Еди́наго — Христа́, Бо́га на́шего.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Пресла́вно просла́вистеся Боже́ственною благода́тию,/ самобра́тнии кня́зи, Васи́лие сла́вный и Константи́не прему́дрый,/ благоче́стию све́тло наказа́вшеся.</p>
<p>Ю́ношески хра́брствовавше во оте́чествии свое́м,/ сла́вно и му́жески победи́сте моли́твою ва́шею лю́таго ратобо́рца,/ прокля́таго царя́ Баты́я,/ сла́вный Васи́лие ку́пно с Константи́ном прему́дрым,/ де́лом и сло́вом, побе́ды венцы́ от Христа́ прие́мше.</p>
<p>Но́щи и тьмы сы́нове нареко́шася проти́внии,/ и ны́не вы, я́ко во дни све́та к Бо́гу пе́ние принося́ще,/ за оте́чество на́ше Бо́га моли́те,/ в ми́ре и тишине́ сохрани́ти е́ и побе́ды на сопроти́вныя дарова́ти.</p>
<p>
<red>Богоро́дичен:</red> Уясня́ются проро́честии гла́си,/ и́миже мы ны́не пое́м Тя, Богоро́дицу,/ ви́дяще сбытие́ на Тебе́ честны́х прорица́ний, Влады́чице,/ я́ко де́вства вои́стинну и чистоты́ вмести́лище.</p>
<p>
<red>Конда́к, глас 8:</red>
</p>
<p>Я́ко цве́ти честни́и разли́чнии,/ в ра́йстей пи́щи процве́тше невеще́ственно,/ оте́честву своему́ сла́ву ве́лию/ и сро́дником похвалу́ и честь я́вльше,/ всеи́стиннии побе́дницы, вели́кий Васи́лие и сла́вный Константи́не,/ но у́бо не преста́йте моля́щеся о гра́де ва́шем и о всех рабе́х свои́х,/ изба́вити их от напа́стей, и бед, и вся́ких лю́тых обхожде́ний, вопию́щих вам:/ ра́дуйтеся, гра́ду на́шему Яросла́влю вели́кое утвержде́ние.</p>
<p>
<red>Икос:</red>
</p>
<p>Новоя́вленнии чудотво́рцы, свы́ше свое́ зва́ние прие́мше пресла́вно/ и безсме́ртную жизнь насле́довасте,/ с пло́тию бо на земли́, я́ко в чужди́х телесе́х, пострада́сте,/ те́мже вас восхваля́ем, благове́рнии кня́зи, си́це глаго́люще:/ ра́дуйтеся, све́тлая похвало́ и сла́во оте́честву вя́шему;/ ра́дуйтеся, тве́рдии и непоколеби́мии столпи́./ Ра́дуйтеся, и́же мно́жество всекра́сное и вре́менное ми́ра сего́ презре́вше;/ ра́дуйтеся, в пра́вду судя́щии и в разсужде́нии пра́вде изве́стнии соверши́телие./ Ра́дуйтеся, страда́льцы всечестни́и, благоче́стия испове́дницы;/ ра́дуйтеся, зри́телие сла́вы Госпо́дни, наслажда́ющиися добро́т неизрече́нных./ Ра́дуйтеся, всю тварь благоче́стно чудесы́ удивля́юще;/ ра́дуйтеся, и́же ва́шими страда́ньми посрами́шася бе́сове./ Ра́дуйтеся, я́ко ва́ми вся́ка лесть и страсть неве́рных разруши́ся;/ ра́дуйтеся, исто́чницы живо́тных вод, источа́ющии разли́чная исцеле́ния./ Ра́дуйтеся, спаси́телие и́же ве́рою пою́щих вас;/ ра́дуйтеся, гра́ду на́шему Яросла́влю вели́кое утвержде́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Го́рдый мучи́тель, но дете́й бысть игра́лище,/ я́коже бо персть, попра́вше седмери́чный пла́мень, поя́ху:/ благослове́н еси́, Го́споди,/ Бо́же оте́ц на́ншх.</emphasis>
</p>
<p>Усе́рдно да пое́м, лю́дие, Васи́лия и Константи́на,/ ра́дости бо испо́лниша вся, к похвале́нию челове́ки созыва́юще,/ вопи́ти Го́сподеви, просла́вльшему Своя́ уго́дники:/ оте́ц на́ших Бо́же, благослове́н еси́.</p>
<p>Баты́я зломы́сленнаго потопи́сте тече́нием крове́й ва́ших,/ Васи́лие сла́вне и Константи́не прему́дре,/ и востеко́сте в Го́рний Иерусали́м,/ в не́мже предстои́те Го́сподеви с ли́ки му́ченик, вопию́ще непреста́нно:/ оте́ц на́ших Бо́же, благослове́н еси́.</p>
<p>Хвале́ние и честь принесе́м, соше́дшеся, лю́дие,/ пою́ще Васи́лия и Константи́на сла́вных,/ чудесы́ бо и зна́меньми удивля́ют весь мир/ и, предстоя́ще Святе́й Тро́ице, вопию́т немо́лчно:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Утро́бу Твою́ про́йде у́мное Со́лнце, Богоро́дице,/ Сего́ моли́, я́ко Сы́на Своего́ и Го́спода,/ пода́ти нам от скорбе́й разреше́ние и боле́знем облегче́ние, вопию́щим Христо́ви:/ оте́ц на́ших Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Вся обтеко́ша страны́ жития́ ва́ша свята́я исправле́нии уче́ний,/ в пресла́вную бо достиго́сте высоту́, благове́рнии кня́зи Васи́лие и Константи́не,/ Бо́гу, вас просла́вльшу, вопию́ще:/ благослове́н Бог оте́ц на́ших.</p>
<p>Ни́щим корми́тели и вдови́цам засту́пницы,/ печа́льным ско́рая уте́ха,/ потопля́емым приста́нище ти́хое и избавле́ние оби́димым бы́ли вы есте́,/ своему́ подо́бистеся Влады́це и Учи́телю, вопию́ще:/ благослове́н Бог оте́ц на́ших.</p>
<p>Зве́зды всеми́рныя бы́сте, и свети́ла незаходи́мая,/ и помо́щницы в беда́х, и гре́шником вели́кое прибе́жище,/ ве́дущим хода́таи вы и моли́твенницы о душа́х,/ предстоя́ще Влады́це Христу́, всечестни́и.</p>
<p>
<red>Богоро́дичен:</red> Ви́дети жела́юще Твои́ уго́дницы/ Твоего́ Сы́на и Бо́га неизрече́нную сла́ву, Богороди́тельнице Влады́чице,/ и Сему́ после́доваша, по Боже́ственным стопа́м Его́ ходи́ша.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Служи́ти Живо́му Бо́гу/ в Вавило́не о́троцы претерпе́вше,/ о мусики́йских орга́нех неради́ша/ и, посреде́ пла́мене стоя́ще, боголе́пную песнь воспева́ху, глаго́люще:/ благослови́те, вся дела́ Госпо́дня, Го́спода.</emphasis>
</p>
<p>Церковь вме́стну и храм одушевле́н себе́ Христу́ сотвори́вше, Константи́не и Васи́лие,/ Его́же ра́ди и кро́ви своя́ излия́сте./ Ему́же ны́не предстоя́ще, вопие́те:/ благослови́те, вся дела́ Госпо́дня, Го́спода.</p>
<p>Честно́е пе́ние принесе́м вси в настоя́щее торжество́ ны́нешняго пра́зднества —/ обре́тения честны́х моще́й Васи́лия и Константи́на преди́вных, вопию́ще Христо́ви:/ благослови́те, вся дела́ Госпо́дня, Го́спода.</p>
<p>Шум с небесе́ слышашеся стра́шен, егда́ покры́ти бы́ша свети́льницы под спу́дом;/ егда́ же возложе́ни бы́ша на све́щнице,/ тогда́ глас слы́шашеся благода́рен всенаро́дный,/ в пресла́вное торжество́ Васи́лия и Константи́на,/ пе́ние бо пра́зднующих слы́шати, святи́и, сподо́бистеся,/ Го́споду просла́вльшу вас во ве́ки.</p>
<p>
<red>Богоро́дичен:</red> Щедро́ты Твоя́ низпосли́ нам, Све́щниче Све́та Трисия́ннаго,/ и заре́ю благоутро́бия Твоего́/ тьму отжени́ прегреше́ний на́ших, Богоро́дице,/ избавле́ние ну́ждным боле́знем подаю́щи ве́рою пою́щим Тя/ и превознося́щим рождество́ Твое́ во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>На горе́ святе́й просла́вльшася/ и в купине́ огне́м Присноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis>
</p>
<p>Юношски побежда́юще нача́ла и вла́сти тьмы,/ вели́цыи кня́зи, Васи́лие сла́вный и Константи́не Богому́дрый,/ уго́дницы бы́ли есте́ Святы́я Тро́ицы и наста́вницы ко спасе́нию,/ наве́та, и ла́яния, и льсти бесо́в отрева́юще/ и ста́до свое́ от тех злоде́йства невреди́мо соблюда́юще.</p>
<p>Соше́дшеся <red>Днесь</red> лю́дие в па́мять ва́шу, досто́йно вас хва́лят,/ я́ко страсте́й избавле́ние и согреше́ний оставле́ние/ прие́млют моли́твами ва́шими, Го́сподеви взыва́юще:/ благослови́те, вся дела́ Госпо́дня, Го́спода.</p>
<p>На земли́ я́ко челове́цы ходя́ще,/ житие́ на Небеси́ вои́стинну, я́ко А́нгели, стяжа́сте,/ и́мже собесе́дницы яви́стеся, пребыва́ние и жизнь соверша́юще о́нех,/ с ни́ми же воспева́ете ны́не:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Я́коже вожделе́сте с Бо́гом бы́ти и Богонача́льными озари́вшеся виде́нии,/ уго́дницы яви́стеся Пречи́стей Богоро́дице Влады́чице./ Е́йже и мы вопие́м со Арха́нгелом:/ ра́дуйся, Де́во Пречи́стая, христиа́ном похвало́ и утвержде́ние.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Тебе́, Безсме́ртный Исто́чник,/ и святы́х исцеле́ния челове́чу ро́ду/ подаю́щу, при́сно велича́ем,/ я́ко спаса́еши ду́ши на́ша.</emphasis>
</p>
<p>Просвеща́еми све́том Бо́жия благода́ти, Васи́лие сла́вне и Константи́не прему́дре,/ побе́ду от Бо́га на враги́ испроси́те и моли́теся о чту́щих ва́ша страда́ния,/ я́ко да непреста́нно вас велича́ем.</p>
<p>Ра́йския пи́щи наслажда́ющеся,/ источе́нием бо крове́й ва́ших, Богому́дре Васи́лие и Константи́не пречу́дне,/ победи́ли есте́ мучи́теля/ и того́ ра́ди венцы́ Ца́рствия Небе́снаго прия́ли есте́ от Христа́ Бо́га,/ и ны́не при́сно моли́теся о чту́щих честно́е ва́ше торжество́.</p>
<p>К вам приходя́щим с ве́рою,/ я́ко струи́ от исто́чника приснотеку́щаго, исцеле́ние излива́ете,/ ве́рою вас восхваля́ющим и любо́вию торжеству́ющим пресла́вное ва́ше торжество́.</p>
<p>
<red>Богоро́дичен:</red> Пе́ние с пе́снию и хвале́ние, исплете́нное от боле́зненныя ми души́,/ приноша́ю с любо́вию Тебе́, ро́ждшей естество́м Бо́га,/ и проше́ния моя́ благоприя́тными Ти моли́твами испо́лни, Богоро́дице,/ и от душе́вных мя свободи́ страсте́й.</p>
<p>
<red>Ин</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>В чистоте́ и целому́дрии пребыва́юще,/ житие́ нескве́рное, я́ко безпло́тни, на земли́ пожи́сте,/ благове́рнии кня́зи Васи́лие и Константи́не,/ востеко́сте бо к Небе́сным стезя́м и со все́ми ра́дуетеся святы́ми,/ моля́ще Христа́ Бога о всех нас.</p>
<p>Вельми́ возвели́чили есте́ на земли́ своего́ Влады́ку,/ у́ды свои́ми, пра́веднии страстоте́рпцы,/ виде́нием и де́тельми Сего́ просла́вили есте́ пресла́вно,/ и моли́те Его́, да пода́ст побе́ды нам на сопоста́ты.</p>
<p>Совокупи́лися есте́ со Безпло́тными во́инствы и с пра́ведными ли́ки/ и со избра́нными все́ми лику́ете,/ с ни́ми же моли́те о гра́дех Росси́йских Христа́ Бо́га и Влады́ку,/ непреста́нно о всех нас.</p>
<p>
<red>Богоро́дичен:</red> О всех, Влады́чице, рабе́х Свои́х/ моли́ Сы́на Своего́ и Бо́га на́шего со уго́дники Свои́ми,/ соблюсти́ храм сей и сохрани́ти гра́ды и лю́ди от всех скорбе́й,/ да Тя непреста́нно велича́ем.</p>
<p>
<red>Свети́лен:</red>
</p>
<p>Ра́дуйся, дво́ице Богоизбра́нная, Константи́не и Васи́лие,/ правосла́вным лю́дем похвало́ и во́ином соблюде́ние,/ ва́рваром побежде́ние, гра́ду на́шему Яросла́влю вели́кое утвержде́ние.</p>
<p>
<red>Сла́ва:</red>Я́ко цве́ти ра́йстии во удо́лии, процвели́ есте́ во гра́де Яросла́вли,/ всему́ оте́честву своему́ похвала́ и сро́дником сла́ва,/ вся страны́ све́том просвеща́ете ва́шим, доброде́телей светлостьми́,/ благочести́вии кня́зи Васи́лие и Константи́не,/ не преста́йте моли́тися о нас и о всем ми́ре Го́сподеви.</p>
<p>
<red>И ны́не, Богоро́дичен:</red>
</p>
<p>Ра́дуйся, ве́рным похвало́;/ ра́дуйся, Бо́жий раю́;/ ра́дуйся, кля́твы разреше́ние;/ ра́дуйся, све́те су́щим во тьме;/ ра́дуйся, Мари́е Преблагослове́нная.</p>
<p>
<red>На хвали́тех стихи́ры, глас 8:</red>
</p>
<p>Честна́ вои́стинну смерть Твои́х уго́дник, Христе́, пред Тобо́ю бысть:/ си́и источа́ют от гробо́в свои́х мно́гая исцеле́ния,/ и вся́кия неду́ги исцеля́ют,/ и прогоня́ют ду́хи лука́выя,/ на ни́хже жи́ви супроти́в ополчи́шася да́же и до кро́ве.</p>
<p>Исто́чник чудесе́м показа́ и реку́ дарова́ний/ ра́ку моще́й ва́ших Человеколюби́вый Госпо́дь,/ благове́рнии кня́зи Васи́лие сла́вный и Константи́не прему́дрый:/ слепы́м подае́те свет, боля́щим исцеле́ния,/ прокаже́нным очище́ние/ и одержи́мыя нечи́стыми ду́хи от тех вла́сти нечи́стых избавля́ете,/ и целому́дрых сотворя́ете, и очища́ете.</p>
<p>Ра́дуйтеся, благове́рнии кня́зи Васи́лие сла́вный и Константи́не прему́дрый,/ гра́ду на́шему Яросла́влю похвало́,/ и оте́честву своему́ сла́во, и сро́дником вели́чество;/ ра́дуйтеся, свети́льницы всея́ Ру́сския земли́,/ пра́ведником совсе́льницы./ Ра́дуйтеся, любве́, ми́ра, ми́лования исто́чницы;/ ра́дуйтеся, пресве́тлии свети́льницы, ве́лие разсужде́ние пра́вды./ Ра́дуйтеся, пра́вило и́стинное доброде́тели;/ ра́дуйтеся, столпи́ одушевле́ннии,/ подаю́ще нам ве́лию ми́лость.</p>
<p>
<red>Сла́ва, глас 6:</red>
</p>
<p>Прииди́те, вси ве́рнии яросла́встии лю́дие,/ восхва́лим Христа́ Бо́га, Спаси́теля на́шего,/ сих нам дарова́вша чудотво́рцев и пра́ведников:/ ти́и бо победи́ша супроти́внаго врага́/ и ны́не, све́тло укра́шени, предстоя́т Христу́, ра́дующеся./ Тем и мы пе́сньми духо́вными па́мять их ве́село любо́вию восхва́лим, вопию́ще:/ ра́дуйтеся, вселе́нней засту́пницы и побо́рницы на враги́;/ ра́дуйтеся, вра́чеве боля́щим до́брии и бесо́м прогони́телие;/ ра́дуйтеся, о любе́зная версто́<a type="note" xlink:href="#note15">15</a>, бра́тие прекра́сная,/ вели́цыи кня́зи Васи́лие сла́вный и Константи́не чу́дный,/ моли́те Святу́ю Тро́ицу/ умири́ти мир и спасти́ ду́ши на́ша.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p>
<red>НА ЛИТУРГИ́И СЛУ́ЖБА ВСЯ МУ́ЧЕНИКОМ.</red>
</p>
</section>
