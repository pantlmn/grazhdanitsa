<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го блаже́ннаго Проко́пия, Христа́ ра́ди юро́диваго, У́стюжскаго чудотво́рца</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры, глас 8.</p>
<p>
<red>Подо́бен:</red> О, пресла́внаго чудесе́:</p>
<p>Блаже́нне Проко́пие Богому́дре,/ чи́стая твоя́ душа́/ правове́рным смы́слом сия́ющи,/ облиста́ющи доброде́телей светлостьми́,/ озаря́ет ве́рных исполне́ние,/ бесо́вскую тьму отгоня́щи,/ те́мже, я́ко прича́стника тя невече́рней благода́ти,/ ублажа́ем благоче́стно вси, досточу́дне.</p>
<p>Име́я ду́шу ми́лостивну,/ и чист по́мысл, и се́рдце бо́дро,/ ве́ру небла́знену и любо́вь воистинну нелицеме́рну,/ от земли́ преста́вился еси́ к Небе́сным/ и с ли́ки пра́ведных водворя́ешися./ Те́мже тя почита́ем свяще́нными пе́сньми/ и благоче́стно вси сла́вим,/ досточу́дне Проко́пие.</p>
<p>Боже́ственными уче́нии укрепля́яся,/ стра́сти плотски́я от души́ отгна́л еси́/ и Святе́й Тро́ице селе́ние преочище́нное был еси́./ Тем к Боже́ственней жи́зни преста́вился еси́,/ Бо́гу, соблюда́ющу ны́не невреди́мо/ твое́ блаже́нное те́ло,/ Боже́ственным судо́м, и́мже Сам весть,/ прославя́яй тя я́ве, Проко́пие.</p>
<p>
<red>Сла́ва, глас 1:</red>
</p>
<p>Я́ко тече́ние до́бре сконча́вшему,/ и ве́ру соблю́дшему непоро́чну,/ и враги́ безпло́тныя терпе́нием свои́м попра́вшему,/ возложи́ся на честны́й твой верх/ побе́ды вене́ц пресве́тел/ от руки́ Вседержи́теля Бо́га,/ Его́же ра́ди мир и я́же в нем су́етства преоби́дел еси́./ Тем и свята́я твоя́ чи́стая душа́/ на Небеса́ востече́, ра́дующися,/ пра́ведных же ли́цы срето́ша тя, веселя́щеся,/ и Небе́сная селе́ния све́тло восприя́ша,/ блаже́нное же и честно́е те́ло твое́/ на земли́ пребыва́ет нетле́нно,/ ве́рным подава́я исцеле́ние./ Те́мже ве́рою пра́вою и те́плым жела́нием/ к свято́му твоему́ гро́бу припа́дающе,/ Богому́дре Проко́пие,/ про́сим испроси́ти у Христа́ Бо́га на́шего/ гра́ду твоему́ непоколеби́му и безмяте́жну/ пребы́ти от наве́т вра́жиих и пога́нскаго наше́ствия,/ оте́честву на́шему побе́ды на враги́,/ умире́ния ми́ру/ и спасе́ние душа́м на́шим.</p>
<p>
<red>И ны́не, Богоро́дичен воскре́сный.</red>
</p>
<p>
<red>Вход. </red>Све́те ти́хий: Проки́мен дне. Чте́ния 3 преподо́бническая
<emphasis>(зри день 5-й).</emphasis></p>
<p>
<red>На лити́и стихи́ры, глас 2:</red>
</p>
<p>Юро́дством прему́дрости дости́г глубину́, преблаже́нне,/ и ра́йская селе́ния насле́див,/ и ны́не веселя́ся с ли́ки пра́ведных,/ и че́сти зря Влады́чния добро́ты,/ и со А́нгелы предстоя́ Святе́й Тро́ице,/ помина́й, блаже́нне,/ всегда́ чту́щия па́мять твою́.</p>
<p>Те́сным ше́ствовав путе́м,/ дости́гл еси́ ра́йския широты́,/ ны́не же изря́дне наслажда́яся Небе́сныя пи́щи,/ и венце́м страда́ния венча́лся еси́ от руки́ Вседержи́телевы./ Его́же ны́не моли́, блаже́нне Проко́пие,/ о е́же сохрани́тися гра́ду твоему́ от враг ненаве́тну/ и душа́м на́шим дарова́ти ве́лию ми́лость.</p>
<p>Ле́гкостию крил прелете́в/ от многомяту́щаго и треволнова́тельнаго ми́ра/ и вне бу́рнаго приста́нища дости́г,/ заступа́я от напа́стей вся призыва́ющия тя ве́рно,/ покрыва́й, преблаже́нне,/ и нас, прите́кших в храм твой./ О преблаже́нне Проко́пие,/ спаси́ ста́до твое́/ моли́твами твои́ми ко Г о́споду.</p>
<p>Я́ко со́лнце светоза́рно,/ доброде́тельнаго ра́ди жития́ твоего́/ повсю́ду просия́л еси́./ Хра́му у́бо, иде́же лежа́т честны́я твоя́ мо́щи,/ я́коже ца́рскую иму́щу у́тварь,/ гра́ду же, всю́ду, я́ко трубе́,/ велегла́сно вопию́щу и хва́лящуся,/ име́ющу в себе́ процве́тша чуде́с исто́чника неисчерпа́емаго/ и изоби́льно всем подава́юща бога́тно дарова́ния чуде́с,/ о преблаже́нне и чудоно́сче Проко́пие,/ испроси́ моли́твами твои́ми у Христа́ Бо́га,/ е́же дарова́ти оте́честву на́шему/ посо́бие на ва́рвары/ и и́же твое́ пра́зднество творя́щим че́стно/ очище́ние и спасе́ние душа́м на́шим.</p>
<p>
<red>Сла́ва, глас 8:</red>
</p>
<p>Доброде́телей твои́х, Богому́дре, исправле́ния/ уясни́ша ве́рных сердца́:/ кто бо, слы́шав безме́рное твое́ смире́ние и терпе́ние, не удиви́тся?/ е́же ко всем кро́тость и беззло́бие,/ к скорбя́щим ми́лование/ и к су́щим в беда́х ско́рое поможе́ние,/ в путь ше́ствующим благо́е поспеше́ние/ и к пла́вающим немяте́жное приста́нище./ Вся боголе́пно предвари́, досточу́дне Проко́пие,/ и ны́не неувяда́емым оде́яся венце́м/ от руки́ Вседержи́теля Бо́га,/ Его́же моли́ спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом и жили́ще/ Ду́ха Пресвята́го,/ прему́дре Проко́пие, был еси́./ Те́мже и нас до́мы Того́ соде́лай,/ святу́ю твою́ па́мять почита́ющих.</p>
<p>
<red>Стих: </red>Возвесели́тся пра́ведник о Го́споде/ и упова́ет на Него́.</p>
<p>Житие́ твое́, я́ко со́лнце/ в сердца́ ве́рных возсия́,/ чуде́с зарю́ испуща́я,/ те́мже и нас све́том невече́рним озари́,/ всечестну́ю твою́ па́мять почита́ющих.</p>
<p>
<red>Стих: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Не преста́й моля́ся, Проко́пие,/ о при́сных твои́х рабе́х,/ и́хже духо́вным твои́м житие́м просвети́л еси́,/ да вси честно́е твое́ успе́ние,/ веселя́щеся, почита́ем.</p>
<p>
<red>Сла́ва, глас то́йже. Самогла́сен:</red>
</p>
<p>Све́том разу́мным от Бо́га просвеще́н,/ мирска́го пристра́стия отбе́гл еси́,/ бу́йство Христа́ ра́ди стяжа́в,/ тем гра́да на́шего У́стюга засту́пник был еси́,/ в не́мже чи́стым и непоро́чным житие́м Го́сподеви угоди́л еси́/ и мно́гия лю́ди удиви́л еси́ чудесы́,/ Богоблаже́нне Проко́пие./ Но и ны́не име́я дерзнове́ние ко Влады́це всех Христу́ Бо́гу,/ моли́ о ве́рою творя́щих всечестну́ю па́мять твою́/ и притека́ющих со усе́рдием к чудотво́рному гро́бу твоему́,/ изба́витися страсте́й, душе́вных же вку́пе и теле́сных,/ и вся́ких бед и скорбе́й/ и спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 4:</red>
</p>
<p>Просвети́вся Боже́ственною благода́тию, Богому́дре,/ и весь ра́зум и се́рдце от су́етнаго ми́ра сего́ к Зижди́телю неукло́нно возложи́в/ целому́дрием и мно́гим терпе́нием,/ во вре́менней жи́зни тече́ние до́бре сконча́л еси́/ и ве́ру соблю́л еси́ непоро́чну./ Те́мже и по сме́рти яви́ся све́тлость жития́ твоего́:/ источа́еши бо чудесе́м исто́чник неисчерпа́емый/ ве́рою притека́ющим ко свято́му твоему́ гро́бу,/ Проко́пие всеблаже́нне,/ моли́ Христа́ Бо́га,/ да спасе́т ду́ши на́ша.</p>
<p>
<red>Ин тропа́рь, глас то́йже:</red>
</p>
<p>В терпе́нии твое́м от Бо́га мзду дарова́ний проро́чества/ прия́л еси́, блаже́нне,/ моли́твами, бде́нием и поще́нием/ те́ло свое́ изнури́в,/ ду́шу же возвы́сив на Небе́сная,/ Царя́ всех Христа́ Бо́га сла́вы зре́ти сподо́бися/ и неувяда́емым венце́м увязе́ся./ Ему́же с ли́ки святы́х предстоя́,/ за лю́ди своя́ моле́ние предлага́я,/ те́пле пролия́ слез исто́чник,/ изба́вил еси́ град Вели́кий У́стюг и лю́ди своя́/ от тру́са стра́шнаго, и огня́, и напра́сныя сме́рти./ Те́мже и мы, к честне́й ра́це твое́й припа́дающе, вопие́м ти:/ о Проко́пие чудоно́сне,/ хода́тай нам бу́ди ко Го́споду/ во дни наше́дших печа́лей, рабо́м твои́м,/ и моли́ся, да спасе́т ду́ши на́ша.</p>
<p>
<red>Ин тропа́рь, глас то́йже:</red>
</p>
<p>От земли́ Воззва́вый тя к ве́чным оби́телем/ соблюда́ет и по сме́рти неврежде́нно те́ло твое́, свя́те,/ ты бо, в целому́дрии и чистоте́ житие́ пожи́в, блаже́нне,/ не оскверни́л еси́ пло́ти истле́нием сме́ртным./ Те́мже тя любо́вию чтим, Проко́пие.</p>
<p>
<red>Ин тропа́рь, глас 2:</red>
</p>
<p>В терпе́нии твое́м, свя́тче Бо́жий,/ от Го́спода мзду восприя́л еси́/ и пожа́л еси́ ни́ву пи́щи ра́йския,/ безсо́нным бде́нием и юро́дством те́ло твое́ изнури́л еси́/ и му́дростию ду́шу твою́ спасл еси́,/ живота́ земна́го небре́гл еси́,/ но Небе́снаго Ца́рствия зре́ти возжеле́л еси́,/ и Небе́снаго Царя́ ви́дети сподо́бился еси́,/ и Тому́ поклони́лся еси́./ Мы же, недосто́йнии раби́ твои́, ко гро́бу твоему́ уми́льно припа́дающе/ и сокруше́нным се́рдцем взира́юще на о́браз ико́ны твоея́, си́це вопие́м:/ о Проко́пие чу́дный,/ хода́тай бу́ди и моли́твенник ко Го́споду о рабе́х твои́х/ и засту́пник гра́ду на́шему/ во дни наше́дших печа́лей/ и моли́ся ко Го́споду о спасе́нии душ на́ших.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 8:</red>
</p>
<p>От ю́ности, я́ко свети́льник, возсия́л еси́, блаже́нне,/ зе́льным воздержа́нием, умертви́л еси́ плотска́я взыгра́ния,/ тем и на высоту́ восте́кл еси́ Богоразу́мия, пресла́вне,/ пожи́в в ми́ре богоуго́дно, посрами́л еси́ бесо́вская ополче́ния, Проко́пие всеблаже́нне./ Сего́ ра́ди вопие́м ти:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Помышле́ния нечи́ста, и устны́ льсти́вы,/ дела́ же моя́ вся оскверне́на, и что́ сотворю́?/ Ка́ко усря́щу Судию́?/ Влады́чице Де́во, моли́ Сы́на Твоего́ и Зижди́теля и Го́спода,/ я́ко да в покая́нии прии́мет дух мой, я́ко еди́н Благоутро́бен.</p>
<p>
<red>По 2-м стихосло́вии седа́лен, глас 4:</red>
</p>
<p>Был еси́ бездо́мен на земли́, Богому́дре Проко́пие, вся́ко озлобле́ние претерпева́я,/ до́брыя де́тели, я́коже фимиа́м благово́нен и же́ртву благоприя́тну, Бо́гу прине́сл еси́./ Тем ны́не на Небеси́ дерзнове́ние стяжа́в к Нему́,/ моли́ дарова́ти согреше́ний очище́ние ве́рою хва́лящим святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p>
<red>По полиеле́и седа́лен, глас 8:</red>
</p>
<p>Я́ко врача́ прему́дра и уго́дника Госпо́дня благоприя́тна,/ к чудоно́сному твоему́ гро́бу прикаса́ющеся, Богому́дре,/ соше́дшеся любо́вию и ве́рою, во псалме́х и пе́ниих возра́дуемся, сла́вяще Христа́,/ такову́ю благода́ть тебе́ дарова́вшаго исцеле́ний, Проко́пие всеблаже́нне./ Моли́ Христа́ Бо́га согреше́ний оставле́ние дарова́ти/ ве́рою и любо́вию пра́зднующим всечестну́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Тя мо́лим, Пречи́стая, Предста́тельницу на́шу:/ смуща́емыя в печа́лех не пре́зри до конца́ поги́бнути рабы́ Твоя́,/ но ускори́ изъя́ти нас настоя́щаго гне́ва и печа́ли,/ о Богора́дованная Пресвята́я Чи́стая,/ Ты бо нам еси́ стена́ и по́мощь необори́ма.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Возвесели́тся пра́ведник о Го́споде/ и упова́ет на Него́. Стих: Услы́ши, Бо́же, глас мой,/ внегда́ моли́ти ми ся к Тебе́. Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6:</red>
</p>
<p>Челове́че Бо́жий,/ ве́рный ра́бе, уго́дниче Христо́в,/ соверши́телю Того́ Боже́ственных повеле́ний,/ му́же ди́вный в чудесе́х,/ сто́лпе и утвержде́ние гра́да на́шего,/ Ца́рствия Небе́снаго насле́дниче,/ Богоблаже́нне Проко́пие,/ дерзнове́ние име́я ко Христу́ Бо́гу,/ не преста́й моли́тися о душа́х на́ших.</p>
<p>
<red>Кано́н Богоро́дицы со ирмосо́м на 6 и свята́го Проко́пия на 8, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</emphasis>
</p>
<p>Высоко́ житие́ име́я и восхожде́нии Боже́ственными весь све́тел быв,/ просвеще́ние ми испроси́, похваля́ющу честны́я твоя́ по́двиги,/ и́миже до́бре пожи́в, получи́л еси́, и́хже наде́ялся еси́, блаже́нне Проко́пие.</p>
<p>Мироуха́нная любя́ уче́ния и во чте́нии Святы́х Писа́ний упражня́яся,/ сласте́й уклони́лся еси́, блаже́нне, смра́дных и безче́стных/ и облагово́нился еси́, Боже́ственными дарова́ньми удобря́яся.</p>
<p>Дрема́ние ве́ждома от души́, блаже́нне, отгна́л еси́,/ бдя и Бо́гу приединева́яся всено́щными стоя́нии, непрекло́нен ну́ждами есте́ственными,/ те́мже ко дню невече́рнему прише́л еси́.</p>
<p>
<red>Богоро́дичен:</red> Я́ко черто́г одушевле́нный Бо́жий и кади́льницу разу́мнаго и светоно́снаго У́гля,/ приснора́дованную блажи́м Богоро́дицу, зову́ще:/ ра́дуйся, Хода́таице спасе́ннаго воззва́ния.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>Глаго́лом живото́чным внима́я, испи́л еси́ во́ду спасе́ния,/ возгнуша́вся го́рькаго греха́, и, поя́, глаго́лал еси́ Бо́гу, Проко́пие,/ я́ко несть свят, па́че Тебе́, Го́споди.</p>
<p>Ми́лование стяжа́л еси́ христоподо́бно,/ разда́л еси́ бога́тство тре́бующим,/ Небе́сное бога́тство, хода́тайствующее тебе́,/ его́же и получи́л еси́, вопия́, Проко́пие:/ я́ко несть свят, па́че Тебе́, Го́споди.</p>
<p>Присво́ився Зижди́телю любо́вию Боже́ственною, прия́л еси́ Небе́сное насле́дие./ Дре́ва живо́тнаго получи́ти сподо́бился еси́, блаже́нне,/ боготворе́нием обожа́яся и поя́, сла́вне,/ я́ко несть свят, па́че Тебе́, Го́споди.</p>
<p>
<red>Богоро́дичен:</red> Су́щи А́нгел святе́йши, Зижди́теля А́нгелов во Твою́ боку́ носи́ла еси́/ и родила́ еси́, Богома́ти, на избавле́ние челове́ком, пою́щим Ти,/ я́ко несть пречи́сты, ра́зве Тебе́, Влады́чице.</p>
<p>
<red>Ин конда́к, глас 4:</red>
</p>
<p>Ве́рою па́мять твою́, блаже́нне, соверша́ющих/ и любо́вию пра́зднующих свято́е торжество́ твое́/ соблюда́й от вся́кия зло́бы и собла́зна змии́на,/ и́маши бо дерзнове́ние ко всех Влады́це,/ Его́же моли́ изба́витися от бед рабо́м твои́м, Богому́дре Проко́пие.</p>
<p>
<red>Седа́лен, глас 8:</red>
</p>
<p>Возду́шная мыта́рства на рука́х а́нгельских неприкоснове́нно преше́л еси́/ и Небе́сным врато́м ско́ро приспе́л еси́,/ ра́дость мно́гу А́нгелом сотвори́л еси́/ и гра́ду У́стюгу от Го́спода ми́лость испроси́л еси́,/ бесо́м мног плач сотвори́л еси́ и струп<a type="note" xlink:href="#note42">42</a>
соде́лал еси́./ За сла́вящия же и почита́ющия тя ко Го́споду помоли́ся,/ я́ко да твои́ми моли́твами, вели́кий Проко́пие, умоле́н бу́дет Влады́ка/ и изба́вит нас от беззако́ний на́ших,/ прости́т нам согреше́ния на́ша и спасе́т ду́ши на́ша.</p>
<p>
<red>Сла́ва, глас 4:</red>
</p>
<p>Благоволи́в благи́ми дея́нии,/ искуси́лся еси́, я́ко зла́то в пещи́, напа́стьми, Проко́пие сла́вне./ Те́мже и по сме́рти источа́еши чудеса́ бога́тно, я́ко во́ды, неду́ги уставля́еши,/ о нас при́сно моли́ся, я́ко да согреше́ний проще́ние прии́мем.</p>
<p>
<red>И ны́не, Богоро́дичен:</red>
</p>
<p>Чи́стая, Всенепоро́чная, и Неискусому́жная,/ Я́же еди́на Безле́тнаго Сы́на и Сло́ва Бо́жия в ле́то ро́ждши,/ Сего́ со святы́ми и честны́ми патриа́рхи, и му́ченики, и проро́ки, преподо́бными моли́/ дарова́ти нам очище́ние и ве́лию ми́лость.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Повеле́ния оте́ческая храня́ невреди́мо, правове́рным смы́слом,/ ты от ю́ности име́л еси́ житие́ чи́сто/ и ми́лостивен нрав, досточу́дне.</p>
<p>Ни смуще́ние мирско́е, ни вла́сти держа́ние, ни сла́ва вре́менная/ твоего́ к Бо́гу раче́ния, Проко́пие, преврати́,/ но благоволи́л еси́ вои́стинну Боже́ственным дея́нием.</p>
<p>Возне́сся Боже́ственными поуче́нии вы́ну, врага́ смири́л еси́,/ исцеле́ния де́тель прия́л еси́, Проко́пие,/ судо́м пра́ведным вся́ческая пра́вящаго.</p>
<p>
<red>Богоро́дичен:</red> Препе́тая, во́инствы горе́ препе́таго Бо́га родила́ еси́,/ Челове́ка вои́стинну бы́вша,/ Его́же за рабы́ Твоя́ моля́щи не преста́й, Присноде́во.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.</emphasis>
</p>
<p>Све́том чи́стым Святы́я Тро́ицы просвеще́н, зако́ном же Сея́ огражде́н,/ нощь жите́йскую без претыка́ния преше́л еси́,/ виде́нии Боже́ственными возвыша́яся, блаже́нне,/ в Боже́ственный живо́т всели́лся еси́.</p>
<p>Ны́не на тебе́ чу́до ве́лие ви́дится и у́жаса испо́лнено:/ ка́ко по погребе́нии вои́стинну надо́лзе соблюда́ется невреди́мо, блаже́нне, твое́ те́ло, во гро́бе лежа́що,/ судо́м, и́мже весть Бог, прославля́яй тя.</p>
<p>Блаже́нне Проко́пие, твое́ дерзнове́ние к Бо́гу/ и любо́вь, ю́же от се́рдца к Тому́ име́ти благоволи́в,/ и́стинно имени́то же возсия́в пресла́вно,/ Боже́ственными светлостьми́ просвети́ ве́рных со́нмища.</p>
<p>
<red>Богоро́дичен:</red> За ны из Тебе́ вопло́щшагося, Де́во Ма́ти, всегда́ моли́,/ благоче́стно Тя блажа́щим изба́витися бед, душетле́нных страсте́й и печа́лей/ и ве́чнующаго пла́мене муче́ния.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва</emphasis>́
<emphasis>ю бе́здну:/ от тли, Бо́же, мя возведи́.</emphasis></p>
<p>Ка́пли сла́дкия иска́павше, блаже́нне, пот твои́х сла́дость/ и исцеле́ний сия́ния, на хвалу́ Христа́ Бо́га на́шего.</p>
<p>Во дво́рех Бо́га процве́л еси́, виногра́д многопло́ден прозя́б,/ и доброде́телей гро́здие Де́лателю душа́м оби́лие пода́в.</p>
<p>Ца́рства Бо́жия возжеле́л еси́, над страстьми́ ца́рствовав, Проко́пие,/ и, по произволе́нию лу́чшему, ра́дость пра́ведных получи́л еси́.</p>
<p>
<red>Богоро́дичен: </red>Избра́нно Бо́гу бывши я́ко прекра́сное селе́ние/ и простра́нное Сему́, Де́во, была́ еси́, и черто́г, и све́щник, и трапе́за.</p>
<p>
<red>Конда́к, глас 4:</red>
</p>
<p>Христа́ ра́ди юро́дством/ возду́шная мыта́рства на рука́х а́нгельских неприкоснове́нно преше́д,/ ца́рскаго дости́гл еси́ престо́ла/ и от Царя́ всех Христа́ Бо́га дар прие́м благода́ть исцеле́ний,/ мно́гими бо чудесы́ твои́ми и зна́мением стра́шным/ удиви́л еси́ град твой Вели́кий У́стюг:/ лю́дем твои́м ми́лость испроси́в,/ ми́ро от честна́го о́браза Пресвяты́я Богоро́дицы моли́твою изве́л еси́/ и неду́жным по́дал еси́ цельбы́./ Те́м же мо́лим тя, чудоно́сче Проко́пие:/ моли́ Христа́ Бо́га непреста́нно пода́ти грехо́в на́ших проще́ние.</p>
<p>
<red>И́кос:</red>
</p>
<p>Ка́ко возмогу́ гре́шный и скве́рный аз душе́ю вку́пе и те́лом/ исписа́ти во пло́ти су́щее равноа́нгелом житие́ твое́ и пресла́вная чудеса́?/ А́ще у́бо мно́зи прему́дрии не дости́гнут испове́дати мно́гаго твоего́ терпе́ния,/ и смире́ния, и те́плыя ко Христу́ любве́,/ но, оба́че наде́яся на твое́ беззло́бие, о блаже́нне, си́це вопию́ ти:/ ра́дуйся, пресве́тлая звездо́, от восто́ка доброде́телей возсия́вшая/ и вселе́нную чудесы́ озари́вшая./ Ра́дуйся, возненави́девый роди́тельскую любо́вь,/ Христа́ же еди́наго, над все́ми су́щаго Бо́га, всем се́рдцем возлюби́вый/ и Тому́ невозвра́тным жела́нием после́довавый./ Ра́дуйся, я́ко бу́йственное и юро́дственное, е́же по апо́столу, жи́тельство избра́вый./ Ра́дуйся, премени́вый тле́нная и настоя́щая наде́ждею бу́дущих благ./ Ра́дуйся, дре́внему И́ову уподо́бивыйся терпе́нием./ Ра́дуйся, страстоте́рпче Христо́в непобеди́мый,/ но при́сно победи́вый диа́вола твои́м смире́нием./ Ра́дуйся, я́ко дре́вний он Ла́зарь ни́щий, ны́не почива́еши в не́дрех Авраа́млих./ Ра́дуйся, и́же по отше́ствии ми́ра сего́/ су́щим в беда́х и искуше́ниих гото́в обрета́яйся предста́тель и засту́пник./ Ра́дуйся, везде́ призыва́ющия тя бы́стро предваря́яй,/ мо́лиши бо Христа́ Бо́га непреста́нно пода́ти грехо́в на́ших проще́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть./ Христо́с же простре́ богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Кре́постию возмо́г Живода́вца, плотско́е удержа́л еси́ жела́ние, пребога́те,/ и ум возвы́сил еси́ на Небе́сная, поя́ кре́пко:/ Сый благослове́н и препросла́влен.</p>
<p>Сам неблагоро́ден сотвори́вся, благоро́дны нра́вы стяжа́л еси́ умо́м це́лым,/ поуче́нием же упражня́яся Богодохнове́нных писа́ний,/ все жела́ние твое́ к Бо́гу Всеви́дцу, блаже́нне, возложи́л еси́.</p>
<p>Го́рнее Ца́рство, Вы́шний град, Бо́жий рай,/ пра́ведных наслажде́ние и пи́щу несоде́янную,/ бога́тство некра́домое, Свет невече́рний,/ обрести́ сподо́бился еси́, блаже́нне Проко́пие.</p>
<p>
<red>Богоро́дичен:</red> Его́же породила́ еси́, Влады́чице, при́сно моли́,/ от рабо́ты изба́вити мя страсте́й, и осужде́ния,/ и стужа́ющаго ми лю́таго окамене́ния,/ и оскорбля́ющаго, Чи́стая, одержа́ния, Богора́дованная.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Пещь иногда́ о́гненная в Вавило́не де́йства разделя́ше/ Бо́жиим веле́нием, халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
</p>
<p>Огнь помышля́я стра́шный, пред престо́лом Христо́вым хотя́щ изы́ти,/ умиле́нием се́рдца те́плы пролива́еши пото́ки сле́зныя,/ погаша́я те́ми страсте́й пещь, Проко́пие Богому́дре.</p>
<p>Любо́вию предложи́л еси́ твою́, му́дре, к Бо́гу ду́шу/ и к Тому́ прилепи́лся еси́, вопия́ пе́сненно:/ Христе́ мой, Ты ны́не мя изба́ви страсте́й смертоно́сных во ве́ки.</p>
<p>Терпе́нием пожда́тель и се́рдцем смире́н, ты ви́ден был еси́,/ ми́лостив тре́бующим, обы́чай при́сно благ име́я и нрав доброде́тельный, всече́стне,/ в ни́хже до́бре пожи́в, чуде́с то́чиши благода́ть.</p>
<p>
<red>Богоро́дичен:</red> Ада́мов Соде́тель от крове́й Твои́х чи́стых зи́ждется/ и млеко́м пита́ется, пита́яй вся́ко дыха́ние, Де́во Богоро́дице./ Тем я́ко Ма́терь Тя Бо́жию прославля́ем.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Ви́дети жела́я сла́ву Бо́га на́шего, доброде́тельми богоразу́мия себе́ удобри́л еси́/ и, свещу́ нося́, вшел еси́ во све́тлый черто́г,/ со А́нгелы живы́й ясне́е наслажда́яся Божества́.</p>
<p>Я́ко у́треннее со́лнце, взы́де па́мять твоя́, су́щия во мра́це сердца́ просвеща́ющи:/ ты бо све́та и дне яви́лся еси́ вои́стинну сын, Богому́дре Проко́пие./ Сего́ ра́ди тя почита́ем.</p>
<p>Му́дростию украша́яся и ра́зумом просвеща́яся, смире́нием се́рдца красу́яся,/ высото́ю жития́, досточу́дне, в разу́мныя дворы́ вшел еси́,/ иде́же нас помяни́, чту́щих тя, блаже́нне Проко́пие.</p>
<p>
<red>Богоро́дичен:</red> Све́та жили́ще, вся озари́вшаго,/ и сень ви́дена была́ еси́, Богоблагода́тная,/ мост и ле́ствица, на высоту́ земны́я возводя́щи, Де́во./ Тем Тя ублажа́ем и ве́рно велича́ем.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Удали́лся еси́, бе́гая мирска́го сожи́тельства,/ и Христу́, су́щему над все́ми Бо́гу на́шему,/ непоро́чным житие́м благоугоди́л еси́, всеблаже́нне Проко́пие./ Его́же и ны́не моли́ о нас, рабе́х твои́х,/ ве́рою пра́зднующих всечестну́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Прему́дрость Ипоста́сную, Сло́во О́тчее присносу́щное,/ врача́ челове́ком Христа́ ро́ждшая, Де́во Пречи́стая,/ я́звы и стру́пы се́рдца моего́ исцели́, лю́тыя и многовре́менныя,/ и страстна́я взыгра́ния утиши́ пло́ти моея́.</p>
<p>
<red>На хвали́тех стихи́ры свята́го на 4, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Дал еси́ при́тчу терпе́ния и му́жества,/ Преблаги́й Го́споди,/ пра́веднаго Проко́пия и многочуде́снаго,/ доброде́тельми, и словесы́, и де́лы сия́юща,/ целому́дрием украша́ема и кро́тостию,/ тем Твое́ неизрече́нное смотре́ние сла́вим,/ Иису́се Всеси́льне/ и Спа́се душ на́ших.</p>
<p>Пра́веден и незло́бив,/ и́стинен же, и непоро́чен, и ве́рен,/ уклоня́яся от вся́кия зло́бныя ве́щи,/ показа́лся еси́, Проко́пие блаже́нне,/ просвеще́н доброде́тельми/ и благоче́стием сия́я./ Тем тя ублажа́ем/ и свято́е твое́ и честно́е <red>Днесь</red> пра́зднуем успе́ние,/ ра́дующеся, Богому́дре.</p>
<p>Целому́дрием и благове́рием,/ я́ко благряни́цею многоце́нною, оде́явся, Проко́пие,/ пра́вдою же и кро́тостию,/ я́ко Боже́ственным венце́м, увя́злся еси́,/ со стра́ждущими Христа́ ра́ди/ ца́рствовати возжеле́л еси́./ И ны́не Царю́ сил предстои́ши,/ Иису́су Всеми́лостивому/ и Спа́су душ на́ших.</p>
<p>
<red>Сла́ва, глас 8:</red>
</p>
<p>Доброде́телей твои́х, Богому́дре,/ исправле́ния уясни́ша ве́рных сердца́:/ кто́ бо, слы́шав безлме́рное твое́ смире́ние и терпе́ние, не удиви́тся?/ Е́же ко всем кро́тость и беззло́бие,/ к скорбя́щим ми́лование и к су́щим в беда́х ско́рое поможе́ние,/ в путь ше́ствующим благо́е поспеше́ние/ и к пла́вающим немяте́жное приста́нище./ Вся боголе́пно предвари́л еси́, досточу́дне Проко́пие,/ и ны́не неувяда́емым увя́злся еси́ венце́м от руки́ Вседержи́теля Бо́га,/ Его́же моли́ спасти́ся душа́м на́шим.</p>
<p>
<red>И ны́не: </red>Все упова́ние:</p>
<p>
<red>Славосло́вие вели́кое. И час 1-й. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны, от кано́на пе́сни 3-я и 6-я. Проки́мен, Апо́стол, аллилу́ия и Ева́нгелие преподо́бнаго.</red>
</p>
<p>
<red>Моли́тва</red>
</p>
<p>О вели́кий уго́дниче Бо́жий и чудотво́рче, святы́й блаже́нный Проко́пие! Тебе́ мо́лимся и тебе́ про́сим: моли́ся о нас ко Всеми́лостивому Бо́гу и Спа́су на́шему Иису́су Христу́, да проба́вит ми́лость Свою́ к нам, недосто́йным, и да́рует нам вся, я́же к животу́ и благоче́стию потре́бная: ве́ры у́бо и любве́ преспе́яние, благоче́стия умноже́ние, ми́ра утвержде́ние, земли́ плодоно́сие, возду́хов благорастворе́ние и во всем благо́е поспеше́ние. Град твой У́стюг и вся гра́ды и ве́си Росси́йския предста́тельством твои́м соблюди́ невреди́мы от вся́каго зла. Всем правосла́вным христиа́ном, тя моли́твенно призыва́ющим, коему́ждо по ну́ждам их, потре́бная да́руй: боля́щим исцеле́ние, скорбя́щим утеше́ние, бе́дствующим поможе́ние, уныва́ющим ободре́нне, ни́щим снабде́ние, си́рым призре́нне, всем же нам дух покая́ния и стра́ха Бо́жия испроси́, да, благоче́стно сконча́вше вре́менное сие́ житие́, сподо́бимся благу́ю христиа́нскую кончи́ну получи́ти и Ца́рствие Небе́сное со избра́нными Бо́жиими насле́довати. Ей, пра́ведниче Бо́жий! Не посрами́ упова́ния на́шего, е́же на тя смире́нно возлага́ем, но бу́ди нам помо́щник и засту́пник в жи́зни, в сме́рти и по сме́рти на́шей, да, твои́м предста́тельством спасе́ние улучи́вше, ку́пно с тобо́ю просла́вим Отца́, и Сы́на, и Свята́го Ду́ха, и твое́ кре́пкое заступле́ние о нас во ве́ки веко́в. Ами́нь.</p>
</section>
