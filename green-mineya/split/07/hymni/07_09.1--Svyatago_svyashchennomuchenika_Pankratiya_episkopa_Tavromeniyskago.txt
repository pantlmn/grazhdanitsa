<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Панкра́тия, епи́скопа Тавромени́йскаго</p>
</title>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х: стихи́ры, глас 2.</p>
<p>
<red>Подо́бен:</red> Егда́ от Дре́ва:</p>
<p>Егда́ верхо́вный ученико́в, обходи́, мир весь утверди́,/ тогда́ обре́т тя, я́ко ка́мень честны́й,/ Це́ркве основа́ние положи́, блаже́нне,/ столпы́ разория́юща и́дольския/ и хра́мы Боже́ственною си́лою Сло́ва,/ пло́тию примеси́тися, о́тче,/ челове́ком благоволи́вшаго.</p>
<p>Сло́вом отгони́ лука́выя ду́хи зло́бы,/ соверши́л еси́ духо́вны лю́ди/ Ду́ха благода́тию,/ му́чениче Панкра́тие,/ возде́лая ни́ву сих серде́чную/ и влага́я се́мя Боже́ственное,/ е́же Де́лателю приноша́л еси́ Небе́сному,/ моли́ о восхвали́ющих тя ве́рно.</p>
<p>За́пад сия́нии мы́сленными ты восто́к соде́лал еси́,/ со́лнца нося́щ Бо́жия позна́ния,/ от Де́вы нам па́че ума́ возсия́вшаго,/ и, заше́д страда́нием, о́тче,/ возсия́л еси́ к Све́ту невече́рнему,/ иде́же, зерца́лом разре́шшимся,/ зри́ши жела́емуто добро́ту Подвигополо́жника твоего́, Панкра́тие.</p>
<p>
<red>Сла́ва, глас 6:</red>
</p>
<p>Свяще́нник зако́ннейший/ да́же до кончи́ны твоей был е́си,/ блаже́нне Панкра́тие,/ священноде́йствуя бо Боже́ственная и неизглаго́ланная та́инства,/ кровь излия́л еси́ за Христа́ Бо́га/ и же́ртву благоприя́тну себе́ приве́л еси́./ Тем, дерзнове́ние име́я к Нему́,/ приле́жно моли́ся/ о ве́рою и любо́вию соверша́ющих твою́ пречестну́ю па́мять,/ и почита́ющим сию́ изба́витися напа́стей,/ и вся́ких бед и обстоя́ний.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>А́ще не пра́зднуеши, Сла́ва, и ны́не, Богоро́дичен, глас 2:</red>
</p>
<p>Еди́на Невмести́маго Бо́га/ нетесноме́стно во чре́ве носи́ла еси́,/ Челове́ка бы́вша за бла́гость,/ Пресвята́я Богоневе́сто./ Те́мже молю́ Тя:/ утесня́ющих мя страсте́й измени́,/ я́ко да, те́сную и пра́вую стезю́ ше́ствовав,/ дости́гну я́же к животу́, Де́во, водя́щую.</p>
<p>
<red>Крестобогоро́дичен:</red>
</p>
<p>Дре́ву Кре́стному Тя, Иису́се, пригвожде́на/ зря́щи Неискусобра́чная,/ пла́чущи, глаго́лаше:/ Ча́до сла́дкое,/ почто́ оста́вил еси́ Мене́, ро́ждшую Тя еди́ну?/ Све́те непристу́пный Пребезнача́льнаго Отца́,/ потщи́ся и просла́вися,/ я́ко да сла́ву получа́т Боже́ственную/ Боже́ственныя стра́сти Твоя́ сла́вящии.</p>
<p>
<red>Вход. Проки́мен дне. И чте́ния:</red>
</p>
<p>Проро́чества Иса́иина чте́ние: Та́ко глаго́лет Госпо́дь: и Прему́дрости Соломо́новы чте́ние: Пра́ведных ду́ши в руце́ Бо́жией:
<emphasis>(зри в 3-й день святы́х страстоте́рпцев благове́рных князе́й Васи́лия и Константи́на, Яросла́вских), </emphasis>
а тре́тие Прему́дрости Соломо́новы чте́ние: Пра́ведник а́ще пости́гнет сконча́тися:
<emphasis>(зри в то́йже день святи́теля Фили́ппа, митрополи́та Моско́вскаго).</emphasis></p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Всехва́льные му́ченицы:</p>
<p>Прехва́льне Богому́дре, блаже́нне,/ очервле́нием своея́ кро́ве/ свяще́нную свою́ и боже́ственную оде́жду уясни́л еси́,/ от си́лы бо благоче́стно в си́лу,/ от сла́вы в сла́ву премину́л еси́,/ и ны́не моли́ся дарова́ти душа́м на́шим/ мир и ве́лию ми́лость.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Же́ртву пе́рвее Бо́гови принося́ Безкро́вную,/ я́ко свяще́нник Боже́ственен,/ я́ко всепло́дие прия́тно,/ прия́тну же́ртву сам себе́ кро́вию, я́ко му́ченик и́стинен,/ по́слежде Христо́ви приве́д,/ Богоглаго́ливе всече́стне Панкра́тие,/ Его́же моли́ о пою́щих тя.</p>
<p>
<red>Стих: </red>Что возда́м Го́сподеви о всех,/ я́же воздаде́ ми?</p>
<p>Нача́льники во́инства Христо́ви приве́д/ уче́нии свои́ми, Панкра́тие, и наказа́нии, уча́ и наказу́я,/ и я́ве о́браз, Богому́дре, себе́ предложи́в,/ с ни́миже моли́ся дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 4. Самогла́сен:</red>
</p>
<p>Тавромени́йскому вели́кому гра́ду/ всяк град и страна́ спра́зднует <red>Днесь</red>/ в па́мять честна́го его́ граждани́на,/ и́бо концы́ земны́я собира́ет,/ веселя́щияся ны́нешним торжество́м священному́ченика,/ сему́ же и мы, пе́сньми, я́ко цве́тцы, вене́ц испле́тше, возопии́м:/ ра́дуйся, па́стырю до́брый,/ и́же ду́шу положи́вый по овца́х,/ же́ртво и заколе́ние, святи́телю и о́вча, тебе́ мо́лимся,/ с пострада́вшими с тобо́ю Христа́, Панкра́тие, моли́/ ста́до твое́ сие́ от иноплеме́нных волк изба́вити/ и Небе́снаго гра́да с тобо́ю сподо́битися.</p>
<p>
<red>И ны́не, Богоро́дичен, глас то́йже:</red>
</p>
<p>Изба́ви нас от бед на́ших, Ма́ти Христа́ Бо́га,/ ро́ждшая всех Творца́,/ да вси вопие́м Ти:/ ра́дуйся, еди́на Предста́тельнице душ на́ших.</p>
<p>
<red>Тропа́рь, глас 8:</red>
</p>
<p>Я́ко стрела́ огнезра́чная,/ от Верхо́внаго по́слан был еси́ Тагромени́йскому престо́лу/ уязвля́ти безбо́жных злоче́стие,/ ве́рных же сердца́ просвеща́ти,/ я́же боговеща́нными твои́ми словесы́ в ве́ре утверди́в/ и тече́ние соверши́в, пострада́л еси́ до кро́ве,/ священному́чениче Панкра́тие,/ моли́ за вся, пою́щия па́мять твою́.</p>
<p>
<red>Ин тропа́рь, глас 4:</red>
</p>
<p>И нра́вом прича́стник,/ и престо́лом наме́стник апо́столом быв,/ дея́ние обре́л еси́, Богодохнове́нне,/ в виде́ния восхо́д,/ сего́ ра́ди сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Панкра́тие./ Моли́ Христа́ Бо́га/ спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь дважды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Лик а́нгельский:</p>
<p>Кровь твоя́, му́дре, та́йно вопия́ше от земли́ к Бо́гу, я́коже А́велева, Богому́дре,/ я́ве бо пропове́дал еси́ Тро́ицу Несозда́нную,/ те́мже, Панкра́тие, па́стырски просия́в, отгна́л еси́ ерети́ческия зве́ри,/ я́ко храни́тель ве́ры.</p>
<p>
<red>Сла́ва, и ны́не, Богоро́дичен:</red>
</p>
<p>Упова́ние христиа́н, Пресвята́я Де́во,/ Его́же родила́ еси́, Бо́га, па́че ума́ же и сло́ва,/ непреста́нно моли́ с Вы́шними си́лами да́ти оставле́ние грехо́в на́ших и исправле́ние житию́/ ве́рою и любо́вию при́сно Тя сла́вящим.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Сугу́б тебе́ вене́ц нетле́ния Христо́с, всеблаже́нне, дарова́,/ я́ко страда́льцу че́стну, святи́телю Панкра́тие,/ Тому́ бо Безкро́вныя прине́сл еси́ Же́ртвы./ Того́ Боже́ственную страсть неле́стно подража́я,/ Того́ нестаре́ющияся пи́щи, блаже́нне, наслади́лся еси́.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стыя ру́ки Твоя́, Де́во Ма́ти, просте́рши,/ покры́й упова́ющия на Тя и Сы́ну Твоему́ зову́щия:/ всем пода́ждь, Христе́, ми́лости Твоя́.</p>
<p>
<red>По полиеле́и седа́лен, глас 3:</red>
</p>
<p>Бо́жиим Ду́хом просвеще́н,/ де́рзость мечта́тельную<a type="note" xlink:href="#note43">43</a>
со дерзнове́нием, священному́чениче великому́дре, посрами́л еси́,/ и преплы́л еси́ льсти́вную пучи́ну,/ и к приста́нищу Боже́ственному, окормл
<emphasis>я́</emphasis>
емь, прите́кл еси́, о́тче преподо́бне Панкра́тие,/ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственная ски́ния была́ еси́, Сло́ва, Еди́на Пречи́стая Де́во Ма́ти,/ чистото́ю А́нгелы превозше́дшая,/ па́че всех мене́, персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех,/ я́же воздаде́ ми? Вс
<emphasis>я́</emphasis>
кое дыха́ние: Ева́нгелие от Луки́, зача́ло 24.</p>
<p>
<red>По 50-м псалме́ стихи́ра, глас 6:</red>
</p>
<p>Предповеле́н от Бо́га,/ апо́столом служи́тель быв и А́нгелом согла́сник,/ не преста́й мол
<emphasis>я́</emphasis>
Христа́ Бо́га спасти́ся нам,/ да тя восхвал
<emphasis>я́</emphasis>
ем, священному́чениче Панкра́тие всему́дре.</p>
<p>
<red>Кано́н, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля</emphasis>,/
<emphasis>я́ко просла́вися.</emphasis></p>
<p>Пречестны́й ка́мень тя Це́рковь познава́ет, Панкра́тие,/ водруже́нием слове́с твои́х утвержда́ема при́сно,/ и сего́ ра́ди твою́ почита́ем па́мять <red>Днесь</red>.</p>
<p>Обнови́л еси́ ра́лом твои́х Боже́ственных слове́с сердца́, Панкра́тие,/ олядене́вшая пе́рвее злове́рия мгло́ю,/ плодоно́сна показа́л еси́ я́ве ве́ры ра́ди.</p>
<p>Еди́ницу тричи́сленную, соединя́ему в то́жде естество́, возвеща́я,/ погаси́л еси́ безбо́жия мглу и светолу́чными уче́нии лю́ди просвети́л еси́.</p>
<p>
<red>Богоро́дичен:</red> Из Тебе́ возсия́ Светода́вец, просвеща́я концы́,/ Иису́с Госпо́дь, Чи́стая Влады́чице,/ И́мже и́же во тьме и се́ни свет ви́деша.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Да утверди́тся се́рдце мое́ в во́ли Твое́й, Христе́ Бо́же,/ И́же над вода́ми не́бо утвержде́й второ́е/ и основа́вый на вода́х зе́млю, Всеси́льне.</emphasis>
</p>
<p>Ду́хом утвержда́емь, лука́выя отгна́л еси́ ду́хи/ и трудо́м моли́тв хра́мы разори́л еси и́дольския,/ це́ркви возставля́я, досточу́дне.</p>
<p>Сечи́тельным сло́вом твои́м посе́кл еси́ злоче́стия, преподо́бне, те́рние/ и насади́л еси́ душа́м спаси́тельная уче́ния доброде́телей,/ оби́лующа плодо́в, свяще́нне.</p>
<p>Сосу́д обре́т тя, Боже́ственнаго Ду́ха чи́стыя зари́ прие́млюща, верхо́вный учени́к,/ к за́паду посла́ безбо́жия изгна́ти мглу, всече́стне.</p>
<p>
<red>Богоро́дичен:</red> Тя, о́блак всесве́тел, ковче́г и ста́мну всезла́ту, простра́ннейшу небе́с,/ и превознесе́нную ле́ствицу, Неискусобра́чная Де́во,/ ве́рнии, ублажа́ем.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Благоче́стия побо́рник, победоно́сец, свяще́нне Панкра́тие, показа́вся,/ на Небесе́х со Безпло́тными ны́не предстои́ши Го́сподеви,/ моли́ спасти́ся нам.</p>
<p>
<red>Сла́ва, и ны́не, Богоро́дичен:</red>
</p>
<p>Те́плое заступле́ние су́щим в беда́х, и Помо́щницу на́шу,/ и к Бо́гу премене́ние, Е́юже тли изба́вихомся,/ Богоро́дицу, ве́рнии, ублажа́ем.</p>
<p>
<red>А́ще не пра́зднуеши, Крестобогоро́дичен:</red>
</p>
<p>На Дре́ве ви́дящи воздви́жена Сы́на Твоего́, Пречи́стая,/ утро́бою ма́тернею растерза́ема, жа́лостно взыва́ла еси́:/ увы́ Мне, ка́ко заше́л еси́, Све́те Мой Безле́тный?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ воплоще́ние,/ пропове́дал еси́, вопия́:/ внегда́ прибли́житися ле́том, позна́ешися,/ внегда́ приити́ вре́мени, пока́жешися./ Сла́ва си́ле Твое́й, Го́споди.</emphasis>
</p>
<p>Огне́м Уте́шителя огнедохнове́нен я́влься, лесть попали́л еси́, Панкра́тие му́дре,/ и, возсия́в, я́ко све́щник, в мо́ри потопля́емым неве́дения,/ ко приста́нищем Боже́ственныя вво́диши во́ли.</p>
<p>От Ка́мене некраесеко́ма Петр напои́вся и насы́щся,/ я́ко и́ну тя посыла́ет реку́, олядене́вшия напои́ти ду́ши, Богому́дре,/ и нече́стия ре́ки изсуши́ти тече́нием Боже́ственнаго пропове́дания.</p>
<p>Глаго́л тво́их веща́ние излия́ся, му́дре, сия́нием просвеща́емь ра́зума Христо́ва./ Те́мже и е́ллинская му́дрость обуи́ся, и зло́бы мудре́ц сожже́ся,/ му́чениче святи́телю Панкра́тие.</p>
<p>Житие́ твое́, Боже́ственными блиста́яся добро́тами,/ вся омрачи́ де́монская стремле́ния и, разори́г тьму безбо́жия,/ сы́ны дне показа́, любо́вию твои́м уче́нием покори́вшияся.</p>
<p>
<red>Богоро́дичен:</red> Воплоща́ема Сло́ва во двою́ существу́, Отрокови́це, и хоте́нии,/ родила́ еси́, Чи́стая,/ восхо́ды сказа́вшаго пресла́вно спасе́ния ле́стию порабоще́нным,/ Чи́стая Де́во Всепе́тая.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Твой мир даждь нам</emphasis>,/
<emphasis>Сы́не Бо́жий:/ ино́го бо, ра́зве Тебе́, бо́га не зна́ем,/ и́мя Твое́ имену́ем,/ я́ко Бог живы́х и ме́ртвых еси́.</emphasis></p>
<p>Чуде́с показа́нии улови́л еси́ лю́ди,/ сло́вом же тре́бища разори́л еси́/ и созда́л еси́, свяще́нне, церкве́й добро́ты во обновле́ние челове́ком.</p>
<p>Кровьми́ обагри́л еси́ оде́жду свяще́нную,/ кровь же де́монскую изсуши́л еси́/ и победоно́сец возше́л еси к Небеси́, побе́ды прии́м вене́ц.</p>
<p>Разсе́деся пред лице́м твои́м храм и́дольский, дверь же отве́рзеся язы́ком,/ и даде́ся благода́ть Боже́ственная ве́рных в сердца́,/ священнотаи́нниче о́тче.</p>
<p>
<red>Богоро́дичен:</red> Я́ко дождь, во утро́бу Твою́ сни́де Христо́с, Чи́стая,/ и ту́чи изсуши́ многобо́жия, и изведе́ Богоразу́мия во́ду/ су́щим в пла́мени ле́стнем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Облагодати́в твой ум и просвети́в бога́тно,/ Иису́с, просвеще́ние всех и Бог,/ сло́вом твои́м безслове́сия лю́ди изба́ви.</p>
<p>Священноде́йствовав Бо́жие Ева́нгелие, му́дре,/ Боже́ственная уче́ния запеча́тствовал еси́ све́тло кро́вию,/ священнотаи́нниче му́чениче Панкра́тие.</p>
<p>Кропле́ний и́дольских и крове́й скве́рных изба́вил еси́ лю́ди/ и, поже́рся, я́коже а́гнец, Панкра́тие,/ же́ртва жива́ Бо́гу прине́слся еси́.</p>
<p>
<red>Богоро́дичен:</red> Соуда́влена прило́ги непло́дных помы́шле́ний,/ возведи́ к све́ту спасе́ния и жи́зни, Всенепоро́чная,/ Я́же Спа́са Христа́ ро́ждшая.</p>
<p>
<red>Конда́к, глас 4.</red>
</p>
<p>
<red>Подо́бен: </red>Яви́лся еси́:</p>
<p>Све́тлая тавромени́ом, Панкра́тие, звезда́ показа́лся еси́/ и священнострада́лец яви́лся еси́ за Христа́,/ Ему́же ны́не предстоя́, моли́ за чту́щия тя, блаже́нне.</p>
<p>
<red>И́кос:</red>
</p>
<p>Пода́й ми ра́зум боже́ствен,/ мрак неве́дения от моего́ се́рдца отжени́ моли́твами твои́ми,/ я́ко да пою́ твою́ ве́рно святу́ю па́мять,/ в ню́же а́нгельстии ли́цы с му́ченическими <red>Днесь</red> веселя́тся боже́ственне/ и челове́цы пе́сньми хва́льными твою́ главу́, я́коже цве́ты спле́тше, венчава́ют досто́йно,/ прося́ще от <red>Тебе</red>́ прия́ти согреше́ний оставле́ние и злых жития́ разреше́ние,/ враг же ви́димых изба́витися и неви́димых твои́ми моли́твами, о́тче наш Панкра́тие блаже́нне.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́ огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis>
</p>
<p>Кро́вию крести́лся еси́ твое́ю, Панкра́тие,/ пе́рвее в воде́ крести́в лю́ди,/ и ко Христу́ преше́л еси́, ра́дуяся;/ с ни́миже водворя́яся, прича́стием обожа́ешися све́тло при́сно, преблаже́нне.</p>
<p>Сла́ностию погруже́нныя лю́тых у́дицею твои́х слове́с возве́л еси́, свяще́нне,/ и моли́тв чи́стым одожде́нием му́тную изсуши́л еси́ злове́рия глубину́,/ священнотаи́нниче Христо́в.</p>
<p>Ка́мень тя вои́стинну неразсе́дный основа́ние положи́/ и степе́нь недви́жим, свяще́нныя священнояви́тель Це́ркве,/ в не́йже сокруша́ется вся́ка зло́ба, му́дре, младе́нствующаго врага́.</p>
<p>
<red>Богоро́дичен:</red> Чисте́йшу еди́ну Тя обре́т, Всенепоре́чная, Сло́во, Пречи́стая, Бо́жие,/ из Твоего́ чре́ва поро́ждся, ве́рныя очища́ет скве́рны, Богоневе́сто,/ прибы́вшия нам от невоздержа́ния зол.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis>
</p>
<p>Огне́м изнуря́емь разли́чных искуше́ний, невреди́м пребы́л еси́/ и, изостри́в ум све́тлыми виде́нии, яви́лся еси́, му́дре, меч,/ посека́я вещь многобо́жия.</p>
<p>Лю́ди приводя́ в ра́зум Христо́в, зна́мения и чудеса́ твори́л еси́ яве́,/ предглаго́ля хотя́щая бы́ти, я́ко проро́к Бо́жий,/ Уте́шителя, Богому́дре, дохнове́ньми.</p>
<p>Образ Зижди́теля показу́я лю́дем, Его́же волею поне́сл есть, соединя́яся нам,/ зна́мения и си́лы тем сотворя́еши, многобо́жия де́рзость отгоня́.</p>
<p>
<red>Богоро́дичен:</red> Я́ко дождь, во утро́бу Твою́ сни́де Христо́с/ и всю напои́ тварь, вои́стинну, изсуши́в, Де́во, му́тныя ре́ки идолонеи́стовства,/ еди́ный Благоде́тель.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Живоприе́мный исто́чник приснотеку́щий,/ светоно́сный свети́льник благода́ти,/ храм</emphasis>
<emphasis>одушевле́нный, сень пречи́стую,/ Небесе́ и земли́ простра́ннейшую,/ Богоро́дицу, ве́рнии, велича́ем.</emphasis>
</p>
<p>Светолу́чными Петра́ сия́нии просве́щся душе́ю и мы́слию,/ я́ко звезда́ многосве́тлая, к за́паду дости́гл еси́,/ просвеща́я уче́нии заше́дшия в неве́дения, Панкра́тие, глубину́.</p>
<p>Ико́нную честь преходя́щу в первообра́зную ты ве́дый,/ всю́ду честну́ю поставля́л еси́, сла́вне, Иису́са и Бо́га на́шего ико́ну/ ка́пищем де́монским на потребле́ние.</p>
<p>Светоно́сное твое́ сие́ торжество́/ град и собо́р сотворя́ет, ра́дуяся, чу́дный Панкра́тие, тя ве́рно почита́юще./ И́хже благослови́ти я́ко пастырь не преста́й, о всех моли́тву творя́.</p>
<p>
<red>Богоро́дичен:</red> Пощади́ нас, пою́щия Тя, Го́споди, от Де́вы несказа́нно рожде́йся,/ напа́стей избавля́я, и страсте́й, и скорбе́й Твоя́ рабы́ моли́твами Ея́,/ я́ко Благоде́тель и еди́н Человеколю́бец.</p>
<p>
<red>Свети́лен:</red>
</p>
<p>Му́чеников лик приведи́ <red>Днесь</red> моле́бен весь, Тавромени́йский гра́де, ра́дуяся,/ до́браго па́стыря твоего́ и назира́теля просла́вити и взыгра́й,/ мы же, соблюда́юще па́мять твою́, Панкра́тие, от вреда́ враг свобожда́емся.</p>
<p>
<red>Сла́ва, и ны́не, Богоро́дичен:</red>
</p>
<p>Со апо́столы моли́, Богоро́дице, Твоего́ Сы́на и Бо́га/ поми́ловатися всем, пою́щим Тя и сла́вящим, и на ико́нах Тя чту́щим,/ и покланя́ющимся досто́йно, и любо́вию облобыза́ющим.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Доброде́тельми просвеща́яся, благоче́стием украша́емь,/ святи́тель Боже́ственный был еси́,/ я́ко многосве́тлое со́лнце, мир проте́кл еси́,/ всева́я всю́ду ве́рное пропове́дание,/ пре́лесть же искореня́я серпо́м твоего́ язы́ка,/ святи́телю Богому́дре, великопропове́дателю Панкра́тие.</p>
<p>К боле́зненным страда́нием и му́жественным боре́нием,/ к я́звам и ра́нам устреми́лся еси́,/ и́бо, мно́жеством ка́мений посыпа́емь, Панкра́тие,/ и сотвори́в я́, я́ко степе́нь и ле́ствицу,/ взы́де к Бо́гу вене́чник/ и совокупи́ся во́инству Небе́сному.</p>
<p>Одея́ние свое́ кро́вию муче́ния соверши́л еси́ светле́йшее,/ благода́тию Боже́ственнаго Ду́ха,/ и свяще́нно во свята́я Вы́шняя востече́,/ я́коже Иоа́нн Предте́ча,/ побе́ды вене́ц от Бо́га прие́м со все́ми,/ честно́ю кро́вию сконча́вшимися, Панкра́тие.</p>
<p>
<red>Сла́ва, глас 6:</red>
</p>
<p>Кто досто́йно доброде́телей твои́х испове́сть побе́ды?/ Ка́я уста́ муче́ния терпе́ние изреку́т?/ В обои́х бо благоугоди́, Панкра́тие,/ но не преста́й моля́, уго́дниче Христо́в,/ спасти́ ду́ши на́ша,/ я́ко имы́й, священному́чениче,/ дерзнове́ние мно́го.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́снь 3-я и 6-я, на 4. Проки́мен, глас 7: </red>Возвесели́тся пра́ведник о Го́споде/ и упова́ет на Него́. Стих: Услы́ша, Бо́же, глас мой, внегда́ моли́тимися к Тебе́. Апо́стол к Кори́нфяном, зача́ло 166. Аллилу́ия, глас 4: Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится. Стих: Насажде́ни в дому́ Госпо́дни во дво́рех Бо́га на́шего процвету́т. Ева́нгелие от Иоа́нна, зачало 36. Прича́стен: В па́мять ве́чную:</p>
</section>
