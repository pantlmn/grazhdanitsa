<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преставле́ние святы́я блаже́нныя и равноапо́стольныя О́льги, княги́ни Росси́йския, во свято́м Креще́нии нарече́нныя Еле́ны</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры на 8, глас 4:</p>
<p>
<red>Подо́бен:</red> Я́ко до́бля:</p>
<p>Я́ко со́лнце, возсия́ нам/ пресла́вная па́мять твоя́, О́льго Богому́драя,/ ма́ти князе́й Росси́йских,/ Христо́ва мизи́ница<a type="note" xlink:href="#note46">46</a>,/ апо́стольским уче́нием воспита́на,/ возмогла́ еси́ на куми́ры,/ па́че же на диа́вола,/ си́лою Свята́го Ду́ха просвеща́ема,/ от тьмы неразу́мия всю страну́/ и лю́ди к Бо́гу привела́ еси́,/ Его́же моли́ о творя́щих твою́ па́мять.</p>
<p>В ра́зуме духо́вном,/ и́мже посрами́ла еси́ врага́, прельсти́вшаго Е́ву,/ и сего́ ору́жие сломи́ла еси́,/ богосажде́нный рай церко́вный создала́ еси́,/ в не́мже дре́во живо́тное, Крест, водрузи́ла еси́,/ и трапе́зу Бо́жия бра́шна иму́щи,/ исто́чник неисчерпа́емый кро́ве Христо́вы,/ его́же пи́вши, нетле́нна пребыва́еши,/ за вся ны моля́щися при́сно.</p>
<p>Духо́вно возвесели́теся, росси́йстии концы́,/ па́мять чту́ще Ольги Богому́дрыя:/ мо́лится бо вы́ну ко Христу́/ с чудотво́цами и му́чениками,/ помо́щницу иму́щи Святу́ю Богоро́дицу,/ изба́витися от бед и печа́лей/ ве́рою пою́щим ю́/ и кла́няющимся ра́це нетле́ннаго ея́ те́ла.</p>
<p>Прииди́те, христоимени́тии лю́дие росси́йстии,/ возвели́чим во хвале́ниих прама́терь на́шу,/ ве́лию му́дрость и му́жество показа́вшую,/ сла́ву ми́ра презре́вшую/ и Христа́ Бо́га и́стиннаго па́че всех возлюби́вшую,/ и та́ко к ней воззове́м:/ о пресла́вная уго́днице Христо́ва,/ моли́ о лю́дех росси́йских,/ да ни ко́ими ко́зньми вра́жиими от пра́выя ве́ры отвратя́тся/ и в благоче́стии непоколеби́ми да пребу́дут.</p>
<p>
<red>Сла́ва, глас 6:</red>
</p>
<p>Прииди́те, ро́ди росси́йстии,/ пе́сньми восхва́лим Ольгу прему́друю,/ прииди́те, ра́зумом богатя́щиися,/ ра́зум свой в послуша́ние ве́ры/ приводи́ти от нея́ научи́теся,/ прииди́те, му́жие, честь жене́ пресла́вней возда́йте,/ прииди́те, жены́, му́жеству ея́ вели́кому подража́йте,/ прииди́те, владя́щии, и уразуме́йте/ вся земна́я превосходя́щую сла́ву нетле́нную,/ прииди́те, вси вну́цы ея́,/ и в день ея́ све́тло восторжеству́йте,/ мо́лится бо те́пле ко Го́споду,/ е́же просвети́ти ду́ши на́ша.</p>
<p>
<red>И ны́не, Богоро́дичен: </red>Кто Тебе́ не ублажи́т:</p>
<p>
<red>Вход. Проки́мен дне и чте́ния три.</red>
</p>
<p>Суди́й Изра́илевых чте́ние (главы́ 4; 5, 1-12):</p>
<p>И приложи́ша сы́нове изра́илевы́ сотвори́ти зло́е пред Го́сподем, и Ао́д у́мре./ И отдаде́ их Госпо́дь в ру́ку Иави́на, царя́ Ханаа́нска,/ и́же ца́рствова во Асо́ре./ И воево́да си́лы его́ Сиса́ра,/ и той живя́ше во Арисо́фе язы́ков./ И возопи́ша сы́нове изра́илевы ко Го́споду,/ я́ко де́вять сот колесни́ц желе́зных бя́ше ему́/ и той озло́би Изра́иля зело́ лет два́десять./ И Девво́ра, жена́ проро́чица, жена́ Лафидо́фова,/ сия́ судя́ше Изра́илю в то вре́мя/ и сия́ живя́ше под фи́ником Девво́ра между́ Ра́мою и между́ Вефи́лем, в горе́ Ефре́мли,/ и восхожда́ху сы́нове изра́илевы к ней та́мо на суд./ И посла́ Девво́ра и призва́ Вара́ка, сы́на Авинее́мля,/ из Кеде́са Неффали́мова и рече́ к нему́:/ не запове́да ли тебе́ Госпо́дь, Бог Изра́илев,/ и по́йдеши в го́ру Фаво́р/ и по́ймеши с собо́ю де́сять ты́сящ муже́й от сыно́в Неффали́млих/ и от сыно́в Завуло́них,/ и приведу́ к тебе́ в водоте́чь Кисо́нь Сиса́ру, воево́ду си́лы Иави́ни,/ и колесни́цы его́, и мно́жество вой его́/ и преда́м его́ в ру́ки твои́./ И рече́ к ней Вара́к:/ а́ще по́йдеши со мно́ю, пойду́,/ и а́ще не по́йдеши со мно́ю, не пойду́,/ я́ко, не вем дне, в о́ньже благоустро́ит Госпо́дь А́нгела со мно́ю./ И рече́ Девво́ра к нему́:/ иду́щи пойду́ с тобо́ю,/ оба́че веждь, я́ко не бу́дет тебе́ сла́ва на пути́,/ в о́ньже ты и́деши,/ поне́же в руку́ же́нску преда́ст Госпо́дь Сиса́ру./ И воста́ Девво́ра и по́йде с Вара́ком до Кадиса́./ И воззва́ Вара́к Завуло́на и Неффали́ма до Ка́диса,/ и поидо́ша вслед его́ де́сять ты́сящ муже́й, и и́де с ним Девво́ра./ И Хаве́р Кине́й отлучи́ся от Ке́ны и от сыно́в Иова́ва, у́жика Моисе́ова,/ и потче́ ку́щу свою́ под ду́бом почива́ющих,/ и́же есть при Кеде́се./ И возвести́ша Сиса́ре,/ я́ко взы́де Вара́к, сын Авинее́мль, на го́ру Фаво́р./ И созва́ Сиса́ра вся колесни́цы своя́, де́вять сот колесни́ц желе́зных,/ и вся лю́ди, и́же с ним,/ от Арисо́фа язы́ков в водоте́чь Кисо́нь./ И рече́ Девво́ра к Вара́ку:/ воста́ни, я́ко сей день, в о́ньже предаде́ Госпо́дь Сиса́ру в ру́ку твою́,/ зане́ Госпо́дь изы́дет пред тобо́ю./ И сни́де Вара́к с горы́ Фаво́р/ и де́сять ты́сящ муже́й вслед его́./ И сотре́ Госпо́дь Сиса́ру и вся колесни́цы его́/ и весь полк его́ острие́м меча́ пред Вара́ком./ И сни́де Сиса́ра с колесни́цы своея́/ и побеже́ нога́ми свои́ми./ И Вара́к гоня́й вслед колесни́ц его́ и вслед полка́,/ да́же до дубра́вы язы́ков./ И паде́ весь полк Сиса́рин острие́м меча́,/ не оста́ся ни еди́н./ И Сиса́ра убеже́ нога́ми свои́ми в ку́щу Иаи́ли, жены́ Хаве́ра Кине́ева,/ я́ко мир бя́ше между́ Иави́ном, царе́м Асо́рским,/ и между́ до́мом Хаве́ра Кине́ева./ И изы́де Иаи́ль во сре́тение Сиса́ре и рече́ к нему́:/ уклони́ся, господи́не мой, уклони́ся ко мне, не бо́йся./ И уклони́ся к ней в ку́щу, и покры́ его́ оде́ждею свое́ю./ И рече́ Сиса́ра к ней:/ напо́й мя ма́ло воды́, я́ко возжажда́х./ И отреши́ мех мле́чный, и напой его́, и покры́ его́./ И рече́ к ней Сиса́ра:/ ста́ни во две́рех ку́щи,/ и бу́дет, а́ще кто прии́дет к тебе́, и вопро́сит тя, и рече́т:/ есть ли зде муж? и рече́ши: несть./ И взя Иаи́ль, жена́ Хаве́рова, кол ку́щный,/ и взя млат в ру́ку свою́,/ и вни́де к нему́ ти́хо,/ и водрузи́ кол во скра́нии<a type="note" xlink:href="#note47">47</a>
его́,/ и пронзе́ до земли́,/ и сей, утру́ждся, спа́ше и и́здше./ И се Вара́к, гоня́й Сиса́ру./ И изы́де Иаи́ль во сре́тение ему́ и рече́ ему́:/ прииди́, и покажу́ тебе́ му́жа, его́же ты и́щеши./ И вни́де к ней, и се Сиса́ра лежа́ше мертв/ и кол во скра́нии его́./ И покори́ Госпо́дь Бог в той день Иави́на, цари́ Ханаа́ня, пред сы́ны изра́илевыми,/ и хожда́ше рука́ сыно́в изра́илевых, ходя́щи,/ и ожесточи́ся на Иави́на, цари́ Ханаа́нска,/ до́ндеже истреби́ша его́./ И воспе́ Девво́ра и Вара́к, сын Авинее́мов, в той день и рече́:/ внегда́ нача́ти вождо́м во Изра́или, в произволе́нии люди́й, благослови́те Го́спода./ Услы́шите, ца́рие, и внуши́те, кня́зи:/ аз Го́сподеви воспою́ и пою́ Бо́гу Изра́илеву:/ Го́споди, во исхо́де Твое́м от Сии́ра,/ внегда́ воздвиза́тися Тебе́ от села́ Едо́мова,/ земли́ потрясе́ся, и не́бо возмути́ся,/ и о́блацы иска́паша во́ду./ Го́ры подвиго́шася от лица́ Го́спода Елои́,/ та́я Сина́<a type="note" xlink:href="#note48">48</a>
от лица́ Го́спода, Бо́га Изра́илева./ Во дни Самега́ра, сы́на Ана́фова,/ во дни Иаи́ли,/ оскуде́ша путие́, и идо́ша в пути́ кри́вы,/ и идо́ша в пути́ развраще́нны./ Оскуде́ша живу́щии во Изра́или,/ оскуде́ша, до́ндеже воста́ Девво́ра,/ до́ндеже воста́ ма́ти во Изра́или,/ избра́ша бо́ги но́вы, я́ко хлеб я́чен<a type="note" xlink:href="#note49">49</a>,/ тогда́ воева́ша гра́ды князе́й, щит не яви́ся,/ ниже́ копие́ в четы́редесяти ты́сящах во Изра́или./ Се́рдце мое́ на учине́нная во Изра́или,/ си́льнии люди́й, благослови́те Го́спода./ Е́здящии на осли́тех бе́лых в полу́дне,/ и седя́щии на суди́щи,/ и ходи́щии на пути́ со́нмов, провеща́йте./ Глас пле́щущих посреде́ веселя́щихся:/ та́мо дади́т пра́вду./ Го́споди, пра́вды укрепи́ во Изра́или:/ тогда́ разыдо́шася во гра́ды свой лю́дие Госпо́дни./ Воста́ни, воста́ни, Девво́ра;/ воста́ни, воста́ни, глаго́ли с пе́снию;/ воста́ни, Вара́че, и плени́ плен твой, сы́не Авинее́мль.</p>
<p>Иуди́фи чте́ние (глава́ 13, 2-20):</p>
<p>Оста́ся же Иуди́ф еди́на в шатре́/ и Олофе́рн пове́ржен на ло́жи свое́м,/ бя́ше бо преиспо́лнен вино́м./ И рече́ Иуди́ф рабе́ свое́й,/ да стои́т вне ло́жницы ея́ и да смо́трит исхо́да ея́,/ я́коже по всяк день,/ рече́ бо, я́ко изы́ти и́мать на моли́тву свою́/ и Ваго́ю глаго́ла по словесе́м сим./ И отыдо́ша вси от лица́ ея́,/ и ни еди́н оста́ся в ло́жнице,/ от ма́ла да́же до вели́ка./ И ста́вши Иуди́ф при одре́ его́, рече́ в се́рдцы свое́м:/ Го́споди Бо́же всея́ си́лы,/ при́зри в час сей на дела́ рук мои́х ко возвыше́нию Иерусали́ма,/ я́ко ны́не вре́мя помоществова́ти насле́дию Твоему́/ и соверши́ти начина́ние мое́ ко сокруше́нию враго́в,/ и́же воста́ша на нас./ И приступи́вши к сто́лпнику одра́,/ и́же бя́ше у главы́ Олофе́рновы,/ снят меч его́ с него́,/ и, прибли́жившися ко одру́,/ взя в горсть власы́ главы́ его́, и рече́:/ укрепи́ мя, Го́споди Бо́же Изра́илев, в день сей./ И уда́ри в вы́ю его́ два́жды си́лою свое́ю,/ и отъя́ главу́ его́ от него́,/ и отвали́ те́ло его́ от посте́ли,/ и отъя́ заве́су от столпо́в,/ и по ма́ле изы́де, и предаде́ рабы́ни свое́й главу́ Олофе́рнову./ И вложи́ ю в меше́ц сне́дей свои́х,/ и изыдо́сте о́бе ку́пно по обы́чаю своему́ на моли́тву,/ и, проше́дше полк, обыдо́сте дебрь о́ную, и взыдо́сте на го́ру Ветилу́и,/ и приидо́сте ко врато́м ея́./ И рече́ Иуди́ф издале́ча стерегу́щим на врате́х:/ отве́рзите ны́не, отве́рзите врата́,/ с на́ми Бог, Бог наш,/ сотвори́ти еще́ кре́пость во Изра́или и си́лу на враги́,/ я́коже и <red>Днесь</red> сотвори́./ И бысть, я́ко услы́шаша му́жие гра́да того́ глас ея́,/ потща́шася сни́ти ко врато́м гра́да своего́/ и созва́ша ста́рцев гра́да./ И стеко́шася вси от ма́ла да́же до вели́ка,/ я́ко па́че ча́яния бе им,/ е́же приити́ ей,/ и отверзо́ша врата́, и восприя́ша их,/ и, вже́гше огнь во свеще́ние, окружи́ша их./ Она́ же рече́ к ним гла́сом вели́ким:/ хвали́те Бо́га, хвали́те,/ хвали́те Бо́га, И́же не оста́ви ми́лости Своея́ от до́му Изра́илева,/ но сокруши́ враги́ на́ша руко́ю мое́ю в нощь сию́./ И, изъе́мши главу́ из мешца́, показа́, и рече́ им:/ се глава́ Олофе́рна, вождонача́льника си́лы Ассу́рския,/ и се заве́са, за не́юже лежа́ше во пия́нствах свои́х,/ и порази́ его́ Госпо́дь руко́ю же́нскою./ И жив есть Госпо́дь,/ и́же сохрани́ мя в пути́ мое́м, и́мже ходи́х,/ я́ко прельсти́ его́ лице́ мое́ в па́губу его́,/ и не сотвори́ греха́ со мно́ю во оскверне́ние и срамоту́./ И ужасо́шася вси лю́дие зело́,/ и, па́дше, поклони́шася Бо́гу, и ре́ша единоду́шно:/ благослове́н еси́, Бо́же наш,/ уничто́живый в день сей враги́ люди́й Твои́х./ И рече́ ей Ози́я:/ благослове́на ты еси́, дщи, Бо́гом Вы́шним/ па́че всех жен, я́же на земли́,/ и благослове́н Госпо́дь Бог, И́же созда́ небеса́ и зе́млю,/ И́же упра́ви тя на сокруше́ние главы́ кня́зя враго́в на́ших./ я́ко не оста́нет наде́жда твоя́ от се́рдца челове́к,/ помина́ющих кре́пость Бо́жию, да́же до ве́ка,/ и да сотвори́т тебе́ сия́ Бог в возноше́ние ве́чное,/ е́же посеща́ти тя во благи́х,/ за е́же не пощаде́ла еси́ души́ твоея́ смире́ния ра́ди ро́да на́шего,/ но посо́бствовала еси́ паде́нию на́шему,/ в правоте́ ходи́вши пред Бо́гом на́шим./ И ре́ша вси лю́дие: бу́ди, бу́ди.</p>
<p>При́тчей чте́ние (глава́ 31, 10-13):</p>
<p>Жену́ до́блю кто обря́щет —/ дража́йши есть ка́мения многоце́ннаго такова́я./ Дерза́ет на ню се́рдце му́жа ея́,/ такова́я до́брых коры́стей не лиши́тся,/ де́лает бо му́жу своему́ блага́я во все житие́,/ обре́тши во́лну и лен,/ сотвори́ благопотре́бное рука́ма свои́ма.</p>
<p>
<red>На лити́и стихи́ры, глас 1:</red>
</p>
<p><red>Днесь</red> созыва́ется к весе́лию вся Росси́йская земля́,/ наста́ бо па́мять прама́тере на́шея,/ ко све́ту Христо́вы ве́ры нас приве́дшия,/ и путь спасе́ния нам показа́вшия,/ и благострое́нию держа́вы на́шея нача́ло положи́вшия.</p>
<p>
<red>Сла́ва, глас 6:</red>
</p>
<p><red>Днесь</red> да торжеству́ем, бра́тие,/ и да пра́зднуем па́мять святы́я О́льги,/ не пе́сньми то́кмо прама́терь на́шу сла́вяще,/ но и де́лы христиа́нскими сла́ву Го́сподеви воздаю́ще,/ отри́нем про́чее язы́ческое нра́ва на́шего/ и нечести́вое жития́ на́шего отве́ржем,/ да не до конца́ прогне́вается Человеколю́бец Госпо́дь/ грех ра́ди на́ших.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ жено́ю па́дший род челове́ческий/ Жено́ю возставля́ет пречу́дно Человеколю́бец Госпо́дь/ и в после́дняя ле́та жену́ посыла́ет/ на обраще́ние ро́да росси́йскаго,/ О́льгу пресла́вную,/ ея́же Креще́нием/ нача́ло полага́ет просвеще́нию страны́ Росси́йския/ во спасе́ние душ на́ших.</p>
<p>
<red>Стих:</red> Близ Госпо́дь всем, призыва́ющим Его́,/ всем, призыва́ющим Его́ во и́стине.</p>
<p>Ра́дуйся, гра́де богоспаса́емый Ки́еве,/ всем конце́м земли́ на́шея/ свет Христо́в источи́вый/ и пе́рвую уго́дницу в ней показа́вый,/ О́льгу пречестну́ю,/ ра́дуйся, Вышегра́де, насле́дие ея́ честно́е,/ ра́дуйся, жен росси́йских сосло́вие,/ похвалу́ на́шу да́вшее/ во спасе́ние душ на́ших.</p>
<p>
<red>Стих:</red> Во́лю боя́щихся Его́ сотвори́т,/ и моли́тву их услы́шит, и спасе́т я́.</p>
<p>Возвесели́ся, непло́дная Росси́йская земле́,/ лику́й, нечревоболе́вшая:/ ны́не ражда́еши ча́до твое́ —/ Еле́ну блаже́нную,/ та же призове́т ко Го́споду отца́ на́шего Васи́лия/ и подража́ти себе́ приведе́т ли́ки уго́дников Его́,/ по́двиги свои́ми просла́вити иму́ших/ гра́ды и де́бри твоя́,/ во спасе́ние душ на́ших.</p>
<p>
<red>Сла́ва, глас то́йже:</red>
</p>
<p>Ве́лия сла́ва твоя́, и па́мять твоя́ с похвала́ми,/ О́льго прему́драя,/ тщету́ и́долов презре́вши/ и и́стину Ева́нгельскую уразуме́вши,/ в седи́нах ум твой Христу́/ в послуша́ние плени́ла еси́/ и всем родо́м росси́йским/ путь и́стинный живота́ показа́ла еси́,/ моли́ о нас Еди́наго Человеколю́бца.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 1:</red>
</p>
<p>Крила́ми богоразу́мия впери́вши твой ум,/ возлете́ла еси́ превы́ше ви́димыя тва́ри,/ взыска́вши Бо́га и Творца́ вся́ческих,/ и, То́го обре́тши, па́ки рожде́ние Креще́нием прия́ла еси́,/ дре́ва живо́тнаго наслажда́ющися, нетле́нна во ве́ки пребыва́еши,/ О́льго присносла́вная.</p>
<p>
<red>Ин тропа́рь, глас 8:</red>
</p>
<p>В тебе́, Богому́драя Еле́но, изве́стен спасе́ния о́браз бысть в Ру́сстей стране́,/ я́ко, прии́мши ба́ню свята́го Креще́ния, после́довала еси́ Христу́,/ творя́щи же и уча́щи, е́же оста́вити и́дольскуто пре́лесть,/ восприя́ти же попече́ние о души́, ве́щи безсме́ртней,/ те́мже и со А́нгелы ра́дуется, равноапо́стольная, дух твой.</p>
<p>
<red>Ин тропа́рь, глас 4:</red>
</p>
<p>Оста́вивши лесть и́дольскую,/ после́довала еси́ Христу́, Безсме́ртному Жениху́, О́льго Богому́драя,/ в Его́же черто́зе ра́дующися,/ непреста́нно моли́ся/ о чту́щих ве́рою и любо́вию святу́ю па́мять твою́.</p>
<p>
<red>Ин тропа́рь, е́ллинский, глас 3:</red>
</p>
<p>Свята́я равноапо́стольная избра́ннице Христо́ва, княги́не О́льго,/ наро́д твой слове́сным и чи́стым Христо́вым млеко́м напои́вшая,/ моли́ся Ми́лостиву Бо́гу,/ да прегреше́ний оставле́ние/ пода́ст душа́м на́шим.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь О́льги. Сла́ва, ин тропа́рь. И ны́не, Богоро́дичен по гла́су.</p>
<p>
<red>По 1-м стихосло́вии седа́лен, глас 3:</red>
</p>
<p>Вои́стинну в жена́х мудре́йшею показа́лася еси́, О́льго сла́вная,/ лесть язы́ческую отве́ргши, и во Христа́ ве́ровавши,/ и Влади́мира к тому́ подви́гши;/ не забу́ди у́бо, я́ко прама́ти, нас, недосто́йных чад твои́х,/ и утверди́ в правове́рии и благоче́стии/ богоуго́дными твои́ми моли́твами.</p>
<p>
<red>Сла́ва, и ны́не, Богоро́дичен:</red>
</p>
<p>Зло́бою ожесте́вшая сердца́ на́ша умягчи́, Де́во Пречи́стая,/ печа́ли на́ша утоли́,/ я́ко мно́ги ско́рби у Креста́ Сы́на Твоего́ претерпе́вшая,/ и проше́ния на́ша услы́ши, я́ко Блага́я Скоропослу́шница.</p>
<p>
<red>По 2-м стихосло́вии седа́лен, глас 4:</red>
</p>
<p>От Го́спода стопы́ челове́ку исправля́ются;/ тем и тебе́, свята́я О́льго, напра́ви/ сердца́ Испыту́яй и утро́бы к Ца́рствию Небе́сному,/ его́же да не лиши́т и нас моли́твами твои́ми.</p>
<p>
<red>Сла́ва, и ны́не, Богоро́дичен:</red>
</p>
<p>Упова́ние христиа́н непосты́дное/ и стено́ необори́мая, Влады́чице Богоро́дице,/ не отри́ни моле́ний к Тебе́ прибега́ющих,/ но, я́ко Блага́я, заступи́ и поми́луй нас.</p>
<p>
<red>Велича́ние:</red>
</p>
<p>Велича́ем тя,/ блаже́нная и равноапо́стольная княги́не О́льго,/ и чтим святу́ю па́мять твою́,/ и́долы попра́вшую/ и мно́гия лю́ди росси́йския святы́м Креще́нием просвети́вшую.</p>
<p>
<red>И́но велича́ние:</red>
</p>
<p>Велича́ем тя,/ свята́я равноапо́стольная княги́не О́льго,/ я́ко зарю́ у́треннюю в земли́ на́шей возсия́вшую/ и свет ве́ры Правосла́вныя/ наро́ду своему́ предвозвести́вшую.</p>
<p>
<red>Псало́м избра́нный: </red>Блаже́н муж:
<emphasis>зри Ирмоло́гий, 29 августа.</emphasis></p>
<p>
<red>По полиеле́и седа́лен, глас 5:</red>
</p>
<p>Досто́йно равноапо́стольныя цари́цы и́менем нарече́на еси́, блаже́нная,/ о́ной бо, Крест Христо́в приле́жно взыска́вшей, подража́ла еси́,/ Христа́ Бо́га и́стиннаго взыска́вши и Крест Того́ на себе́ возло́жши,/ Его́же моли́ и́го благо́е Креста́ понести́ и нам, грехи́ обремене́нным,/ и упова́ние Небе́сное улучи́ти.</p>
<p>
<red>Сла́ва, и ны́не, Богоро́дичен:</red>
</p>
<p>Отны́не ублажа́т Мя вси ро́ди, — рекла́ еси́, Пречи́стая Де́во,/ от пра́ведныя Елисаве́т целова́ние прие́мши;/ тем у́бо и мы от оте́ц на́ших,/ я́ко Богоро́дицу и Ма́терь Све́та,/ Тя пе́ти научи́хомся.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Во всю зе́млю изы́де веща́ние их/ и в концы́ вселе́нныя глаго́лы их. Стих: Небеса́ пове́дают сла́ву Бо́жию, творе́ние же руку́ Его́ возвеща́ет твердь. Вся́кое дыха́ние: Ева́нгелие от Матфе́я, зача́ло 104 (гл. 13, ст. 33, 44-50).</p>
<p>
<red>По 50-м псалме́ стихи́ра, глас 6:</red>
</p>
<p>Провозве́стницу ве́ры/ и ко спасе́нию путеводи́тельницу Богоизбра́нную,/ О́льгу прему́друю восхва́лим/ и пе́сньми почти́м святу́ю па́мять ея́,/ мо́лится бо со все́ми святы́ми земли́ на́шея/ о спасе́нии душ на́ших.</p>
<p>
<red>Кано́н Богоро́дицы: </red>Мно́гими содержи́мь напа́стьми: на 6 и кано́н святы́я равноапо́стольныя О́льги, на 8, глас 5.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Велича́ваго фарао́на в мо́ри потопи́вша/ со ору́жием и вса́дники,/ Изра́иля же пресла́вно спа́сша и по су́ху прове́дша,/ пое́м Христа́, я́ко просла́вися.</emphasis>
</p>
<p>Вели́чие на́ше и похвала́ ты еси́, О́льго Богому́драя:/ тобо́ю бо от и́дольския ле́сти свободи́хомся./ ны́не моли́ся за род и ро́ды, и́хже Бо́гу привела́ еси́,/ пою́щи Христа́, я́ко просла́вися.</p>
<p>Велича́ваго диа́вола из Росси́и прогна́ла еси́,/ нечести́выя куми́ры отню́д сокруши́вши,/ вся лю́ди от беззако́ния свободи́ла еси́,/ му́дростию науча́ющи пе́ти Христа́, я́ко просла́вися.</p>
<p>Че́рность грехо́вную ба́нею Креще́ния отню́д отмы́ла еси́,/ Христа́ возлюби́ла еси́,/ Ему́же предстоя́щи, моли́ся за рабы́ твоя́,/ ве́рно сла́вящия тя.</p>
<p>
<red>Богоро́дичен:</red> Иса́ия Тя жезл нарица́ет, Пречи́стая,/ Дави́д же Тя — престо́л Госпо́день,/ Авваку́м — приосене́нную го́ру, купину́ же Тя — Моисе́й,/ мы же Тя Ма́терь Бо́жию нарица́ем.</p>
<p>
<red>Катава́сия:</red>
<emphasis>Отве́рзу уста́ мои́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Держа́вною руко́ю и сильным сло́вом/ Не́бо и зе́млю сотвори́л еси́,/ ю́же Твое́ю Кро́вию искупи́л еси́, Це́рковь Твою́,/ я́же о Тебе́ утвержда́ется, зову́щи:/ я́ко несть свят, ра́зве Тебе́, Го́споди.</emphasis>
</p>
<p>Держа́вною руко́ю, и му́дрыми словесы́, и си́льным сло́вом/ учи́ла еси́ твоего́ сы́на зако́ну Христо́ву/ и лю́дем возбрани́ла еси́ жре́ти и́долом, О́льго пресла́вная,/ в па́мять твою́ ны́не соше́дшеся, тебе́ прославля́ем.</p>
<p>Ты, я́ко пчела́, добру́ ра́зуму дале́че цвету́щия Христо́вы ве́ры взыска́ла еси́/ и, я́ко поро́дный<a type="note" xlink:href="#note50">50</a>
мед, Креще́ние в Ца́рствующем гра́де<a type="note" xlink:href="#note51">51</a>
обре́тши,/ твоему́ гра́ду и лю́дем дарова́ла еси́,/ его́же вси насыще́ни го́рести греха́ отбега́ют.</p>
<p>Весь похва́льный глас и мольбу́ ти, Ольго, прино́сим,/ тобо́ю бо Бо́га позна́хом, Ему́же ны́не предстои́ши,/ проси́ ми́ра оте́честву, и на пога́ныя побе́ды, и душа́м на́шим оставле́ния грехо́в,/ пою́щим тя, присноблаже́нная.</p>
<p>
<red>Богоро́дичен:</red> Прия́телище яви́лася еси́, Де́во, Непристу́пнаго Бо́га,/ тем Тя пою́т непреста́нно а́нгельстии чи́ни, повину́ющеся Влады́це,/ Ты бо родила́ еси́ Сло́во Отчее, Собезнача́льное, без отца́:/ о, чу́до! Святы́й бо Дух осени́ Тя.</p>
<p>
<red>Ин конда́к, глас 4:</red>
</p>
<p>Яви́ся <red>Днесь</red> благода́ть всех Бо́га,/ просла́вльши в Руси́ Ольгу Богому́друю,/ моли́твами ея́, Го́споди,/ лю́дем пода́ждь/ грехо́м оставле́ние.</p>
<p>
<red>Ин и́кос:</red>
</p>
<p>Ру́сскому язы́ку, Пско́встей стране́,/ богоизбра́нному от варя́г кня́жескому пле́мени прама́ти нарече́ся, О́льго,/ и ходя́щих пре́жде во тьме неразу́мия всех честны́м озари́ кресто́м,/ па́че нас святы́м Креще́нием,/ и́мже омы́вше и́дольскую скве́рну, мизи́ннии Бо́гу нареко́хомся лю́дие,/ к Нему за вся ны я́ко с дерзнове́нием мо́лишися,/ лю́дем пода́ждь грехо́м оставле́нне.</p>
<p>
<red>Седа́лен, глас 3:</red>
</p>
<p>По́двиг твой чтим, блаже́нная,/ ди́вна бо кре́пость ду́ха твоего́, в не́мощи телесе́ я́вльшаяся;/ язы́ческую лесть презре́вши,/ дерзнове́нно ве́ру пропове́дала еси́ Христо́ву,/ о́браз нам подаю́щи ре́вности о Го́споде.</p>
<p>
<red>Сла́ва, и ны́не, Богоро́дичен:</red>
</p>
<p>И́же неизрече́нно от чи́стых крове́й Твои́х Воплоти́выйся/ престо́л угото́ва во чре́ве Твое́м, Пречи́стая Отрокови́це,/ Юже вси ро́ди, я́ко Богоро́дицу, досто́йно сла́вят.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом Бо́жимм очи́щся проро́к,/ дыха</emphasis>́
<emphasis>ющим в нем, Авваку́м Боже́ственный, боя́ся, глаго́лаше:/ внегда́ прибли́жатся ле́та, позна́н бу́деши, Бо́же,/ на спасе́ние челове́ков</emphasis>.</p>
<p>Дух Бо́жий почи́ на тебе́, я́ко на Девво́ре проро́чице дре́вле,/ И́мже просвети́вшися, укрепля́ющи Влади́мира разу́мнаго,/ Сиса́ру диа́вола низложи́ла еси́ в се́ти его́ Креще́нием,/ я́ко и Вара́ком в пото́це Ки́ссове пре́жде.</p>
<p>Быстрине́ подо́бящися, О́льго Богому́драя,/ сокруше́нным се́рдцем ста, моля́щися к Бо́гу,/ изба́вила еси́ род твои́х люде́й от оскорбле́ния куми́рскаго/ и от плене́ния вра́жия свободи́ла еси́,/ Христа́ призыва́ющи на по́мощь на́шу.</p>
<p>В наро́читый день свята́го твоего́ преставле́ния ра́достно пра́зднуем,/ песнь моле́бную Христу́ возсыла́юще,/ нетле́нным венце́м венча́вшему тя, О́льго Богому́драя:/ проси́ нам оставле́ние грехо́в, сла́вящим тя ве́рно.</p>
<p>
<red>Богоро́дичен:</red> Тя, от ко́рене Иессе́ева процве́тшую,/ Иса́ия я́коже прорече́, Христа́ — Цвет прозя́бшую,/ и Первонача́льнаго пло́тию носи́вшую, и Жезл Бо́жия Духа,/ хва́лим Тя, я́ко Бо́жию Ма́терь и Чи́стую Де́ву.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Сло́во Бо́жие Всеси́льное,/ мир всему́ ми́ру посли́/ и све́том и́стинным освеща́я и просвеща́я вся,/ из но́щи Тя сла́вящия.</emphasis>
</p>
<p>Я́ко голуби́ца целому́дренная, на фи́никс доброде́телей возшла́ еси́,/ криле́ свяще́нне посре́бренне иму́щи,/ и́миже возлете́вши, в ра́йстей пи́щи возгнезди́лася еси́, сла́вная О́льго.</p>
<p>О тебе́ поя́ше Соломо́н пре́жде:/ вне виногра́да ца́рская ма́слина процвете́;/ ты бо святы́й грезн<a type="note" xlink:href="#note52">52</a>
Креще́нием в Росси́и насади́ла еси́,/ творя́щи плод покая́ния, о не́мже Сам Христо́с весели́тся.</p>
<p>Умилосе́рдися, Влады́ко, на новопросвеще́нныя лю́ди Твоя́,/ не преда́ждь нас в ру́ки пога́ных за мно́жество беззако́ний на́ших,/ но моли́твами наста́вницы на́шея О́льги изба́ви ны от вся́кия напа́сти.</p>
<p>
<red>Богоро́дичен:</red> Кропи́те вси, я́коже пи́шется, о́блацы весе́лия, земны́м:/ Бо́жий бо Де́тищ Христо́с, очища́яй мир от грехо́в,/ воплоти́ся от Де́вы и дан бысть нам.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В Це́рковь Небе́сную Святу́ю Твою́/ да прии́дет моли́тва моя́,/ вопию́ Ти, я́ко Ио́на,/ из глубины́ се́рдца морска́го:/ от грех мои́х возведи́ мя,/ молю́ся Тебе</emphasis>́,
<emphasis>Го́споди.</emphasis></p>
<p>Ре́вность Свята́го Ду́ха в се́рдцы прие́мши,/ оте́ческое злове́рие возненави́дела еси́,/ и, Христа́ и́стиннаго Бо́га взыска́вши, ча́до све́та яви́лася еси́,/ и с пе́рвенцы святы́х на Небесе́х лику́еши.</p>
<p>Но́вая учени́ца Христо́ва в Росси́и яви́лася еси́, обходя́щи гра́ды и се́ла,/ куми́ры сокруша́ющи и лю́ди уча́щи еди́ному Бо́гу покланя́тися,/ Его́же моли́ за пою́щия тя.,</p>
<p>О Богоблаже́нная О́льго, помоли́ся за твоя́ ча́да к Бо́гу:/ мир неподви́жимый оте́честву на́шему испроси́/ и нам отпуще́ние грехо́в, при́сно тя прославля́ющим.</p>
<p>
<red>Богоро́дичен:</red> Позна́вше Тобо́ю неопи́санное Сло́во Бо́жие,/ Сы́на Единоро́днаго Вседержи́телева, вопие́м Ти, земни́и:/ ра́дуйся, благослове́нная Богоро́дице, упова́ние душ на́ших.</p>
<p>
<red>Конда́к О́льги глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Воспое́м <red>Днесь</red> Благоде́теля всех Бо́га,/ просла́вльшаго в Росси́и О́льгу Богому́друю,/ да моли́твами ея́/ пода́ст душа́м на́шим/ грехо́в оставле́ние.</p>
<p>
<red>И́кос:</red>
</p>
<p>Христиа́н житие́ ви́дящи и непотре́бство язы́ческое уразумева́ющи,/ си́це в себе́ рекла́ еси́, О́льго Богому́драя:/ о, бе́здна прему́дрости и бла́гости всех Творца́!/ Ка́ко утаи́лся еси́ от <red>мене</red>́ досе́ле?/ Ка́ко возмогу́ и́долы отны́не чти́ти?/ Никто́же бо, сла́дкаго вкуси́в, восхо́щет го́рькаго,/ сего́ ра́ди, а́ще и в ста́рости, призови́ мя, Свята́я Тро́ице,/ и пода́ждь ми грехо́в оставле́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Пла́мень пе́щный порабо́тиша благочести́вни о́троцы,/ тем свы́ше ороси́ я, гото́вы пали́мы по естеству́,/ но па́че естества́ му́жески поя́ху:/ благослове́н еси́, Го́споди, на Престо́ле Сла́вы Ца́рствия Твоего́.</emphasis>
</p>
<p>Подо́бно Иуди́фи сотвори́ла еси́, посреде́ куми́рских тели́щ вше́дши,/ тех нача́льника сокруши́ла еси́ и демоноче́тцы посрами́ла еси́,/ вся же лю́ди научи́ла еси́ в чистоте́ вопи́ти Христу́:/ благослове́н еси́, Го́споди, на Престо́ле Сла́вы Ца́рствия Твоего́.</p>
<p>Похва́льными цве́ты, а́ки ца́рский вене́ц, богому́дрей твое́й главе́/ в па́мять твою́ прино́сим, ю́же Христо́с нетле́нием венча́, О́льго досточу́дная,/ моли́ся за твое́ ста́до, изба́витися от вся́каго зла вопию́щим:/ благослове́н еси́, Го́споди, на Престо́ле Сла́вы Ца́рствия Твоего́.</p>
<p>Лива́нскую ли го́ру нарече́м тя?/ На тя бо роса́ Небе́сная сни́де./ Или́ Фисо́н реку́, добре́йший сапфи́р, ка́мень честны́й, Влади́мира иму́щую,/ и́мже просвети́ся Росси́йская земля́?/ Но моли́теся за ны, взыва́юще:/ благослове́н еси́, Го́споди, на Престо́ле Сла́вы Ца́рствия Твоего́.</p>
<p>
<red>Богоро́дичен:</red> Киво́т позлаще́н Тя Ду́хом имену́ем,/ спа́сшую мир от пото́па разу́мнаго, Де́во,/ спаси́ нас, на Тя бо наде́емся и к Тебе́ прибега́ем,/ отча́янныя в пучи́не от грех и напа́стей изба́ви, вопию́щия:/ благослове́н еси́, Го́споди, на Престо́ле Сла́вы Ца́рствия Твоего́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Кре́пцыи о́троцы трие́ су́ще,/ си́лою обо́лкшеся Святы́я Тро́ицы,/ улови́ша и победи́ша халде́и,/ и ди́вно измени́ся естество́:/ ка́ко огнь в ро́су прелага́шеся?/ Без туги́ я сохрани́, я́ко пелена́ми,/ о пролия́вый му́дрость на всех де́лех Твои́х Бо́же,/ Тя превозно́сим во ве́ки.</emphasis>
</p>
<p>Крепка́, я́ко льви́ца, си́лою Свята́го Ду́ха оболче́на,/ еди́на устреми́ся всю́ду истерза́ти куми́ры, и ди́вно на Небеси́ и на земли́:/ ка́ко жена́ пре́жде Бо́га познава́ет,/ е́юже испе́рва всему́ ро́ду паде́ние бысть?/ То́ю же ны́не спасе́ни, пое́м:/ о пролия́вый му́дрость на всех де́лех Твои́х Бо́же,/ Тя превозно́сим во ве́ки.</p>
<p>Прему́дрость Бо́жия пре́жде о тебе́ написа́ла есть:/ се еси́ до́брая моя́ и прекра́сная, и поро́ка несть в тебе́./ Блеск лица́ твоего́, я́ко ми́ра обоня́ние, назна́меноваше твое́, О́льго, креще́ние,/ е́же посреде́ куми́рския ле́сти на тебе́ обоня́ Христо́с/ и всех нас от смра́да де́монскаго к покая́нию ми́лостию Свое́ю, приве́л есть.</p>
<p>Помяни́ мене́, госпоже́ О́льго, убо́гаго твоего́ раба́,/ окра́деннаго от врага́ и согреши́вшаго па́че челове́к,/ и помоли́ся Христу́ пода́ти ми проще́ние о всех согреше́ниих,/ я́же нечу́вственно соде́ях, окая́нный, да покая́нием вопию́:/ о пролия́вый му́дрость на всех де́лех Твои́х Бо́же,/ Тя превозно́сим во ве́ки.</p>
<p>
<red>Богоро́дичен:</red> Не пре́зри, Де́во, Твои́х раб мольбы́,/ о Тебе́ бо хва́лимся, Твое́ ма́лое ста́до мы есмы́,/ потщи́ся в заступле́ние на́ше и изми́ ны от враг на́ших,/ уще́дри зна́ющия Тя Ма́терь Бо́жию и Сы́ну Твоему́ вопию́щия:/ о пролия́вый му́дрость на всех де́лех Твои́х Бо́же,/ Тя превозно́сим во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Из Еде́ма изы́де род наш/ пра́бабы ра́ди Евы,/ при́зван же Тобо́ю, ро́ждшею нам но́ваго</emphasis>
<emphasis>Ада́ма</emphasis>—
<emphasis>Христа́,/ во двою́ естеству́, Де́во Чи́стая./ Взыгра́ся Ада́м пра́дед, я́ко избы́в пе́рвыя кля́твы,/ мы же Тобо́ю хва́лящеся,/ я́ко Тебе́ ра́ди Бо́га позна́хом,/ и Тебе́ велича́ем.</emphasis></p>
<p>Весели́ся, Е́во прароди́тельнице, и́же бо, тя прельсти́в, из Еде́ма изведе́,/ ны́не же попра́н есть твои́м исча́дием./ Се бо О́льга живо́тное дре́во, Крест Христо́в, в Росси́и водрузи́,/ и́мже всем ве́рный рай отве́рзеся,/ мы же хва́лящеся, я́ко той ра́ди Бо́га позна́хом,/ со Влади́миром сию́ велича́ем.</p>
<p>Жену́ по естеству́ нарица́ем тя, но па́че си́лы же́нския подви́глася еси́/ Тьмы твоего́ зла́та истощи́ла еси́,/ да Христо́в зако́н и учи́теля приобря́щеши,/ и́мже просвети́ла еси́ зе́млю Росси́йскую,/ мы же тобо́ю хва́лящеся, я́ко тебе́ ра́ди Бо́га позна́хом,/ с му́ченики тя велича́ем.</p>
<p>Зако́на наста́внице чи́стая и учи́тельнице ве́ры Христо́вы,/ приими́ похвалу́ от раб недосто́йных и моли́тву о нас сотвори́ к Бо́гу,/ че́стно творя́щих твою́ па́мять,/ да от напа́стей, и бед, и печа́лей, и лю́тых грехо́в свободи́мся,/ еще́ же и мук, жду́щих нас, изба́ви, мо́лимся ти,/ тебе́ непреста́нно велича́ющии.</p>
<p>
<red>Богоро́дичен:</red> Се Це́рковь, се дверь, се Бо́жия гора́ свята́я,/ се жезл и сосу́д злат, се исто́чник печа́тан,/ се рай святы́й но́ваго Ада́ма, се престо́л стра́шный,/ се Ма́ти Бо́жия Пречи́стая,/ Засту́пница всех нас, пою́щих Ю.</p>
<p>
<red>Свети́лен:</red>
</p>
<p>Све́том благода́ти Бо́жией просвеще́нная,/ свети́льник ве́ры и́стинныя во оте́чествии свое́м возжгла́ еси́, О́льго Богому́драя,/ и о́браз подала́ еси́ отцу́ на́шему Влади́миру,/ и́мже и мы от тьмы неве́дения к Све́ту Христо́ву приведо́хомся.</p>
<p>
<red>Сла́ва, и ны́не, Богоро́дичен:</red>
</p>
<p>Во тьме беззако́ний су́щии и нечистото́ю грехо́вною оскверне́ннии,/ Тя Путеводи́тельницу к Све́ту невече́рнему и́мамы;/ тем и мою́ окая́нную ду́шу к Небе́сней чистоте́ возведи́/ всеси́льным предста́тельством Твои́м, Де́во Пречи́стая.</p>
<p>
<red>На хвали́тех стихи́ры, глас 3:</red>
</p>
<p>Восхва́лим, о бра́тие,/ Спа́са на́шего и Го́спода/ за превели́кая благодеяния Его́:/ Той бо, Человеколю́бец сый,/ в се́рдце прама́тере на́шея О́льги/ вложи́ огнь любве́ Боже́ственныя/ и по ней в земли́ на́шей яви́ се́яния Своего́ плоды́ пребога́тыя:/ в князе́х на́ших — к Ца́рствию Го́рнему вожди́ неле́стныя,/ во архиере́ех — наста́вники му́дрыя ко спасе́нию/ и во вся́ком ли́це преподо́бных — столпы́ ве́ры и благоче́стия,/ и́хже моли́твами спаса́ет от сме́рти ду́ши на́ша.</p>
<p>Воспо́йте Го́сподеви песнь но́ву,/ дубра́вы и до́ли земли́ Росси́йския,/ в па́мять наста́вницы на́шея,/ и воскли́кните Бо́гу гла́сом ра́дования,/ го́ры и хо́лми, и́дольскими же́ртвами дре́вле оскверни́вшиися/ и поги́бели оте́ц на́ших служи́вшии,/ ны́не же росо́ю благода́ти Творца́ Своего́ окропи́вшиися,/ и Кресто́м Сы́на Его́ осене́ннии,/ и спокло́ншиися с на́ми Спаса́ющему ду́ши на́ша.</p>
<p>По грехо́м на́шим умно́жишася в нас безу́мнии,/ и́же не то́кмо глаго́лют в сердце́х свои́х — несть Бог,/ но и пропове́дуют нам уче́ния поги́бельная и развраще́нная,/ малоду́шныя от Святы́я Це́ркве отторга́ющая,/ оба́че от сих, моли́твами блаже́нныя О́льги,/ да спасе́т Госпо́дь ду́ши на́ша.</p>
<p>
<red>Сла́ва, глас 8:</red>
</p>
<p>О ма́ти на́ша возлю́бленная,/ рцы нам, ка́ко благода́тию Вы́шняго/ вся ко́зни вра́жия препобеди́ла еси́,/ да и мы, тобо́ю науче́ннии,/ иску́сни яви́мся спаса́ти ду́ши на́ша.</p>
<p>
<red>И ны́не, Богоро́дичен:</red>
</p>
<p>Богоро́дице, Ма́ти Безневе́стная,/ Ты нам прнбе́жище и си́ла,/ Ты еси́ упова́ние на́ше и стена́ неруши́мая,/ не отве́рзи нас от Твоего́ лица́,/ но моли́ Сы́на Твоего́ и Бо́га на́шего,/ да спасе́т Тобо́ю ду́ши на́ша.</p>
<p>
<red>Славосло́вие вели́кое.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на святы́я, пе́сни 3-я и 6-я. Проки́мен, глас 8: </red>Во всю зе́млю изы́де веща́ние их/ и в концы́ вселе́нныя глаго́лы их. Стих: Небеса́ пове́дают сла́ву Бо́жию, творе́ние же руку́ Его́ возвеща́ет твердь. Апо́стол: Дея́ний святы́х апо́стол, зача́ло 37, стихи́ 12-15 и зача́ло 39, стихи 1-4. Аллилу́ия, глас 1: Испове́дят Небеса́ чудеса́ Твоя́, Го́споди, и́бо и́стину Твою́ в Це́ркви святы́х. Стих: Бог прославля́емь в сове́те святы́х. Ева́нгелие от Луки́, зача́ло 33. Прича́стен: Никто́же мо́жет приити́ ко Мне, а́ще не Оте́ц, посла́вый Мя, привлече́т его́, рече́ Госпо́дь.</p>
<p>
<red>Моли́тва пе́рвая</red>
</p>
<p>О свята́я равноапо́стольная вели́кая княги́не О́льго, первоуго́днице Росси́йская, те́плая о нас пред Бо́гом хода́таице и моли́твеннице! К тебе́ прибега́ем с ве́рою и мо́лимся с любо́вию: бу́ди нам во всем ко бла́гу помо́щница и споспе́шница и, я́коже во вре́менней жи́зни тща́лася еси́ просвети́ти пра́отцы на́ша све́том святы́я ве́ры и наста́вити я́ твори́ти во́лю Госпо́дню, та́ко и ны́не, в Небе́сней пребыва́ющи све́тлости, благоприя́тными твои́ми к Бо́гу моли́твами вспомоществу́й нам в просвеще́нии ума́ и се́рдца на́шего све́том Ева́нгелия Христо́ва, да преспева́ем в ве́ре, благоче́стии и любви́ Христо́ве. В нищете́ и ско́рби су́щия уте́ши, бе́дствующим пода́ждь ру́ку по́мощи, оби́димыя и напа́ствуемыя заступи́, заблу́ждшия от пра́выя ве́ры и ересьми́ ослепле́нныя вразуми́ и испроси́ нам у Всеще́драго Бо́га вся блага́я и поле́зная жи́зни вре́менней и ве́чней, да, та́ко благоуго́дне зде пожи́вше, сподо́бимся насле́дия благ ве́чных в безконе́чном Ца́рствии Христа́ Бо́га на́шего, Ему́же со Отце́м и Святы́м Ду́хом подоба́ет вся́кая сла́ва, честь и поклоне́ние всегда́, ны́не, и при́сно, и во ве́ки веко́в. Ами́нь.</p>
<p>
<red>Моли́тва втора́я</red>
</p>
<p>О вели́кая уго́днице Бо́жия, богоизбра́нная и богопросла́вленная, равноапо́стольная вели́кая княги́не О́льго! Ты отри́нула еси́ злове́рие и нече́стие язы́ческое, уве́ровала еси́ во Еди́наго И́стиннаго Триипоста́снаго Бо́га, и восприя́ла еси́ свято́е Креще́ние, и положи́ла еси́ нача́ло просвеще́нию земли́ Росси́йския све́том ве́ры и благоче́стия. Ты еси́ духо́вная родонача́льница на́ша, ты по Христе́ Спаси́теле на́шем пе́рвая вино́вница просвеще́ния и спасе́ния ро́да на́шего. Ты еси́ те́плая моли́твенница и хода́таица о оте́честве Всеросси́йстем, во́инстве и всех лю́дех. Сего́ ра́ди смире́нно мо́лим тя: при́зри на не́мощи на́ша и умоли́ Премилосе́рдаго Царя́ Небе́снаго, да не прогне́вается на ны зело́, я́ко по не́мощем на́шим по <red>вся</red> дни согреша́ем, да не погуби́т нас со беззако́ньми на́шими, но да поми́лует и спасе́т нас по ми́лости Свое́й, да всади́т в сердца́ на́ша спаси́тельный страх Свой, да просвети́т Свое́ю благода́тию ум наш, во е́же разуме́ти нам пути́ Госпо́дни, оста́вити стези́ нече́стия и заблужде́ний, тща́тися же во стезя́х спасе́ния и и́стины, неукло́ннаго исполне́ния за́поведей Бо́жиих и уста́вов Святы́я Це́ркве. Моли́, блаже́нная О́льго, Человеколю́бца Бо́га, да проба́вит нам вели́кую ми́лость Свою́, да изба́вит нас от наше́ствия иноплеме́нных, от вну́тренних нестрое́ний, мятеже́й и раздо́ров, от гла́да, смертоно́сных боле́зней и от вся́каго зла, да пода́ст нам благорастворе́ние возду́ха и плодоно́сие земли́, да сохрани́т страну́ на́шу от всех ко́зней и наве́т вра́жиих, да соблюде́т в судия́х и прави́телех пра́вду и ми́лость, да даст па́стырем ре́вность о спасе́нии пасо́мых, всем же лю́дем споспеше́ние, о е́же усе́рдно слу́жбы своя́ исправля́ти, любо́вь между́ собо́ю и единомы́слие име́ти, на бла́го оте́чества и Святы́я Це́ркве ве́рне подвиза́тися, да возсия́ет свет спаси́тельныя ве́ры в стране́ на́шей во всех конце́х ея́, да обратя́тся к ве́ре неве́рующии, да упраздня́тся вся е́реси и раско́лы. Да, та́ко пожи́вше в ми́ре на земли́, сподо́бимся с тобо́ю ве́чнаго блаже́нства на Небеси́, хва́ляще и превознося́ще Бо́га во ве́ки веко́в. Ами́нь.</p>
</section>
