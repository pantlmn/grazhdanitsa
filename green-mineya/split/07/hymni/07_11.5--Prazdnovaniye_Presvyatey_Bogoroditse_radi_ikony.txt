<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Богоро́дице, ра́ди ико́ны Ея́, имену́емыя «Ру́дненская»</p>
</title>
<p>
<red>Тропа́рь, глас 4:</red>
</p>
<p>К Богоро́дице приле́жно ны́не притеце́м,/ гре́шнии и смире́ннии, и припаде́м,/ в покая́нии зову́ще из глубины́ души́:/ Влады́чице, помози́, на ны милосе́рдовавши,/ потщи́ся, погиба́ем от мно́жества прегреше́ний,/ не отврати́ Твоя́ рабы́ тщи:/ Тя бо и еди́ну наде́жду и́мамы.</p>
<p>
<red>Сла́ва, и ны́не:</red>
</p>
<p>Не умолчи́м никогда́, Богоро́дице,/ си́лы Твоя́ глаго́лати, недосто́йнии:/ а́ще бо Ты не бы предстоя́ла моля́щи,/ кто бы нас изба́вил от толи́ких бед?/ Кто же бы сохрани́л до ны́не свобо́дны?/ Не отсту́пим, Влады́чице, от <red>Тебе</red>́:/ Твоя́ бо рабы́ спаса́еши при́сно от вся́ких лю́тых.</p>
<p>
<red>Кано́н, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Пречи́стая и Преблаже́нная Влады́чице Богоро́дице, услы́ши глас моле́ния моего́,/ умилосе́рдися о мне, гре́шнем, погиба́ющем, Пречи́стая Богоро́дице,/ и вме́сто печа́ли да́руй ми ра́дость,/ да, ра́дуяся, воспева́ю Тя, Всесвята́я Влады́чице.</p>
<p>Ути́ши души́ моея́ свире́пство,/ поне́же мно́гия ско́рби и печа́ли нападо́ша на мя, гре́шнаго,/ да не поги́бну зле, окая́нный.</p>
<p>
<red>Сла́ва:</red>Ты бо еси́ моя́ кре́пость, и утвержде́ние, и от враго́в защище́ние,/ и сего́ ра́ди не бою́ся вра́жия преще́ния,/ но при́сно пою́ Тя и сла́влю, Всесла́вная.</p>
<p>
<red>И ны́не: </red>Напа́сти, и бе́ды, и ско́рби мно́ги приидо́ша на мя и отяготи́ша мя,/ и се от всего́ се́рдца молю́ Тя, вопия́:/ изба́ви, Богороди́тельнице, от сих одержа́щих мя зол и весе́лия испо́лни.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственией Твое́й сла́ве/ венце́в сла́вы сподо́би.</emphasis>
</p>
<p>Ты еси́ те́плая Предста́тельница и тве́рдое заступле́ние,/ изба́ви мя, Всесвята́я, от наше́дших на мя напа́стей,/ Ты бо еси́, Влады́чице, па́дших исправле́ние.</p>
<p>Изба́ви мя, Пречи́стая, от сих напа́стей и бед/ и омраче́ние душе́вное, и уны́ние, и вся стра́сти отжени́ от <red>мене</red>́, Чи́стая,/ да при́сно сла́влю Тя, Влады́чице.</p>
<p>
<red>Сла́ва: </red>К Тебе́ притека́ю, Пречи́стая:/ не пре́зри моя́ боле́зни и воздыха́ния,/ но при́зри на мя, су́щаго в ско́рби,/ и сию́ мою́ печа́ль на ра́дость преложи́, Богоблаже́нная.</p>
<p>
<red>И ны́не: </red>Виждь, Влады́чице, беду́ мою́ и ско́рби,/ я́ко в тех лука́вый враг поглоти́ти мя тщи́тся,/ но Ты, Пречи́стая Богоро́дице, препни́<a type="note" xlink:href="#note55">55</a>
то его́ злохи́трое кова́рство,/ да, изба́влься, сла́влю Тя, Тве́рдую Засту́пницу.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Ты еси́, Пречи́стая Богоро́дице, наде́жда и утвержде́ние мое́ неруши́мое,/ и лю́тых бед свобожде́ние, и в печа́ли утеше́ние,/ и души́ моей просвеще́ние, и во упова́нии мое́м непоколеби́м столп.</p>
<p>В сих печа́лех бу́ди сла́дкое утеше́ние и в беда́х ско́рая Помо́щница,/ Тя бо, Ма́ти Бо́жия, стяжа́вшии от всех бед избавля́ются/ и ко спасе́нию наставля́ются.</p>
<p>
<red>Сла́ва: </red>Ты еси́, Пречи́стая Де́во, и су́щим в отча́янии прибе́жище, и немощны́м помога́еши,/ согреши́вших исправля́еши и ко спасе́нию наставля́еши,/ я́ко Ма́ти Бо́жия су́щая.</p>
<p>
<red>И ны́не: </red>Приклони́ся к мольба́м раба́ Твоего́, Влады́чице,/ и не закосни́ изба́вити мя от сих всех бед и скорбе́й, я́же одержа́т мя,/ и ви́димыя и неви́димыя враги́ отжени́ от <red>мене</red>́,/ да не зле поги́бну, окая́нный.</p>
<p>
<red>Песнь 5</red>
</p>
<p>
<red>Ирмо́с:</red>У
<emphasis>жасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Суди́ оби́дящаго мя и от напра́снаго оскорбле́ния изба́ви мя, осужде́ннаго,/ я́ко Ты Судию́ Пра́веднаго родила́ еси́, Всенепоро́чная,/ И́же хо́щет кому́ждо возда́ти по дело́м его́.</p>
<p>Ты бо в напа́стех и ско́рбех ми́лостивно защища́еши,/ и зде под кров Твой прибега́ющаго,/ приими́, Пречи́стая, и мое́ сие́ ма́лое от уны́лаго се́рдца моле́ние,/ да не зле, во отча́янии поги́бну.</p>
<p>
<red>Сла́ва: </red>Ми́лостивным и кро́тким о́ком, Богороди́тельнице,/ и милосе́рдием Свои́м при́зри на мя, недосто́йнаго,/ и обстоя́щия напа́сти свободи́ призыва́ющаго Тя на по́мощь, Всепречи́стая.</p>
<p>
<red>И ны́не: </red>Первозда́ннии Ада́м и Е́ва Тобо́ю, Пречи́стая, изба́вишася от слез./ с ни́ми же и аз припа́даю Ти и молю́ся:/ да ми́лостию Свое́ю отреши́ и моя́ боле́зненныя сле́зы/ и пода́ждь поле́зная и утеше́ние.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Внуши́ печа́льный вопль раба́ Твоего́,/ тре́бующаго по́мощи Твоея́, Богома́ти:/ Ты бо еси́ упова́ние мое́,/ потщи́ся печа́ль мою́ на ра́дость преложи́ти.</p>
<p>Изба́ви мя, Ма́ти Бо́жия, от язы́ка льсти́ва/ и от челове́ка непра́ведна изми́ мя, безпа́мятна:/ вся Ты мо́жеши, я́ко Ма́ти Зижди́теля моего́ су́щи.</p>
<p>
<red>Сла́ва: </red>Вем Тя, Богоблагода́тная, многотру́дным Целе́бницу,/ и аз, немощны́й ду́хом, зову́:/ от напа́стей сих и печа́ли свободи́/ и спаси́ мя, Влады́чице, к Тебе́ прибега́юща.</p>
<p>
<red>И ны́не: </red>Изба́ви мя от напа́сти сея́ и беды́, Богоневе́сто,/ Тя бо устро́и Бог на спасе́ние и заступле́ние су́щу Хода́таицу,/ сего́ ра́ди и мне, недосто́йну, исхода́тайствуй от сея́ печа́ли свобожде́ние.</p>
<p>
<red>Конда́к, глас 6:</red>
</p>
<p>Не и́мамы ины́я по́мощи,/ не и́мамы ины́я наде́жды,/ ра́зве Тебе́, Влады́чице,/ Ты нам помози́:/ на Тебе́ наде́емся/ и Тобо́ю хва́лимся,/ Твой бо есмы́ раби́,/ да не постыди́мся.</p>
<p>
<red>И́кос:</red>
</p>
<p>Простри́ дла́ни Твоя́, и́миже всех Влады́ку, я́ко Младе́нца, прия́ла еси́ за мно́жество бла́гости:/ не оста́ви нас, всегда́ наде́ющихся на Тя, бо́дренною Твое́ю моли́твою,/ и неисче́тною просты́нею<a type="note" xlink:href="#note56">56</a>
уще́дри нас,/ и пода́ждь душа́м на́шим милосе́рдие Твое́, во ве́ки источа́ющи./ Тебе́ бо и́мамы, гре́шнии, Засту́пницу от находя́щих на ны бед и зол./ Но, я́ко иму́щи милосе́рдия щедро́ты,/ ускори́ на моли́тву и потщи́ся на умоле́ние,/ предста́тельствующи при́сно, Богоро́дице, чту́щих Тя.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Ты еси́, Пречи́стая Богоро́дице, Покрови́тельница моя́ и непреста́нное ра́дование души́ моея́,/ но, о Влады́чице Богоро́дице, не пре́зри мя, одержи́маго лю́тою бедо́ю и неутеши́мою печа́лию.</p>
<p>Ты еси́ кре́пость моя́, Пречи́стая Влады́чице,/ и в наше́дших на мя неча́емых ско́рбех утеше́ние,/ и сего́ ра́ди аз, недосто́йный раб Твой, всенаде́жно вопию́ Ти:/ поми́луй мя, па́дшаго.</p>
<p>
<red>Сла́ва:</red>Исцели́ душе́вныя моя́ я́звы, Влады́чице,/ и заступи́ мя, раба́ Твоего́,/ и изба́ви мя от оболга́ния сего́ непра́веднаго и от вся́каго наве́та,/ и от развраще́ния изми́ мя, Преблагослове́нная.</p>
<p>
<red>И ны́не: </red>Сокруши́ сове́ты непра́ведныя, и́же и на мя изощре́ни суть,/ аз бо ины́я по́мощи не и́мам, ра́зве Тебе́, Чи́стая, и к Тебе́ прибега́ю:/ не попусти́ ми поги́бнути, я́ко вся Тебе́ возмо́жна.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки</emphasis>.</p>
<p>Ду́шу мою́ сохрани́ под кро́вом крилу́ Твое́ю, Преблагослове́нная Богоро́дице,/ от разли́чных належа́щих на мя бед и скорбе́й изба́ви,/ да не пора́дуется враг мой о мое́й поги́бели,/ но да сла́влю Тя, Бо́жию Ма́терь, во ве́ки.</p>
<p>Аз убоя́хся по́мощи челове́ческия иска́ти,/ прибего́х к Тебе́, Всенепоро́чная,/ Ты еси́ всенаде́жная Храни́тельница христиа́ном;/ <red>Днесь</red> к покро́ву Твоему́ прибего́х, наде́яся на ми́лость благоутро́бия Твоего́,/ но Ты ма́терски поми́луй мя, да сла́влю Тя во ве́ки.</p>
<p>
<red>Сла́ва: </red>Ты еси́, Пречи́стая, просвеще́ние мое́ и избавле́ние,/ Ты еси́ Помо́щница моя́ всера́достная, и стена́ неруши́мая,/ и сла́ва, и хвала́ моя́, Всенепоро́чная Де́во,/ Тебе́ усе́рдно покланя́юся и вопию́:/ спаси́ мя, отча́явшагося, да просла́влю Тя.</p>
<p>
<red>И ны́не: </red>На Тя всю наде́жду возложи́х спасе́ния моего́, Неискусобра́чная Богороди́тельнице,/ и на по́мощь призыва́ю Тя:/ спаси́ мя от печа́ли сея́ и напа́сти,/ разреши́ плени́цы зол мои́х и от всех скорбе́й изба́ви мя,/ да сла́влю Тя во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>И́зсше, я́ко скуде́ль, от печа́ли кре́пость моя́/ и до я́да прибли́жихся от язв душепа́губных,/ предвари́, Ма́ти Бо́жия, заступле́нием Свои́м от одержа́щих мя скорбе́й руко́ю ми́лости Твоея́,/ да сла́влю Тя, Чи́стая Присноде́во.</p>
<p>
<red>Сла</red>́ва: Всенепоро́чная Отрокови́це, всем ве́рным кре́пкая Помо́щнице и упова́ние христиа́ном,/ бу́ди о мне неотсту́пная Моле́бница к Сы́ну Твоему́ и Бо́гу, в Тро́ице сла́вимому,/ и пода́ждь свобожде́ние от наше́дшия на мя напа́сти, да вопию́ Ти:/ ра́дуйся, Присноде́во.</p>
<p>
<red>И ны́не: </red>Ты еси́ кре́пость моя́, Пречи́стая, и прибе́жище, и стена́ необори́мая,/ Ты еси́ те́плая к Бо́гу Моли́твенница,/ вся́ких мя напа́стей и бед свободи́, еди́на Благослове́нная,/ и ра́туемыя на мя всу́е разжени́, я́ко прах, да пою́ Ти:/ ра́дуйся, Преблаже́нная Богоро́дице, Чи́стая Присноде́во.</p>
<p>
<red>Моли́тва</red>
</p>
<p>Пресвята́я Де́во Влады́чице Богоро́дице, ми́лосте Христа́ моего́, оби́телище Пресвята́го и Животворя́щаго Ду́ха, наде́ждо всех святы́х раб, свято́е зерца́ло све́тлости Бо́жия, святе́йшая А́нгел и Арха́нгел, Тебе́ припа́дая, усе́рдно молю́ся: умоли́ Сы́на Своего́ и Бо́га моего́, да отпу́стит ми вся́кое прегреше́ние, во́льное и нево́льное, изба́вит мя от всех наве́тов диа́вольских. Ей, Влады́чице, моего́ паде́ния возведе́ние, простри́ богоно́снеи Свои́ ру́це и извлецы́ мя из глубины́ грехо́вныя и даждь ми, рабу́ Твоему́ (имя рек), всегда́ уго́дная Сы́ну Твоему́ и Бо́гу моему́ твори́ти, сла́вя Его́ вку́пе со Безнача́льным Его́ Отце́м и с Пресвяты́м и Благи́м и Животвори́щим Его́ Ду́хом, и ны́не, и при́сно, и во ве́ки веко́в. Ами́нь.</p>
</section>
