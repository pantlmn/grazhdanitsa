<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице Богоро́дице в честь и па́мять прише́ствия во оби́тель Хиланда́рскую, я́же во святе́й вели́цей Горе́ Афо́нстей, чудотво́рнью ико́ны Ея́, нарица́емыя «Троеру́чица»</p>
</title>
<p>
<red>На Малой Вече́рни</red>
</p>
<p>
<red>На </red>Го́споди, воззва́х: стихи́ры, глас 2:</p>
<p>Уте́шительница Блага́я/ яви́лася еси́ ве́рному рабу́ Своему́,/ преподо́бному Иоа́нну Дамаски́ну,/ пода́ждь утеше́ние и нам, рабо́м Твои́м,/ и спаси́ нас моли́твами Твои́ми. к ны Твоея́ чуде́сным прише́ствием/ яви́ла еси́ Твое́ к нам благоволе́ние,/ те́мже Афо́н ра́дуется,/ оби́тель Хиланда́рская ликовству́ет,/ с ни́ми же и вся страна́ Се́рбская.</p>
<p>Покрови́тельница Се́рбския земли́/ и помо́щница всегда́ была́ еси́, Богоро́дице,/ наипа́че же оби́тели Хиланда́рския,/ не пре́зри и ны́не моли́твы ве́рных рабо́в Твои́х,/ но всех, хва́лящих Тя, защити́.</p>
<p>Ико́на Твоя́, Богоро́дице, Троеру́чица/ духо́вное врачевство́ всем ве́рным есть,/ к ней же прибега́юще, Тебе́ припа́даем и мо́лимся:/ не забу́ди нас никогда́,/ о Ма́ти на́ша Милосе́рдая.</p>
<p>
<red>Сла́ва, и ны́не, глас 1:</red>
</p>
<p>Небе́сных чино́в ра́дование/ и на земли́ всех ве́рных весе́лие,/ Защи́тнице всего́ ро́да се́рбскаго,/ его́же избра́ла еси́ в жили́ще Себе́ на земли́,/ два́жды бо оби́тель Се́рбскую учреди́ла еси́/ во оби́тель честны́х ико́н Свои́х:/ Пе́кскую патриархи́ю — первопи́санней,/ Хиланда́р же — Троеру́чице,/ сего́ ра́ди, зря́ще ико́ну Твою́, Тебе́ покланя́емся/ и, благодаря́ще, вопие́м Ти:/ Ма́ти Благода́тная,/ сла́ва Ти и хвала́ во вся ве́ки.</p>
<p>
<red>На стихо́вне стихи́ры, глас 3:</red>
</p>
<p>Хва́лим Тя, Богоро́дице Пречи́стая,/ я́ко прише́ствием пречестны́я ико́ны Твоея́ Троеру́чицы/ всех нас освяща́еши.</p>
<p>
<red>Стих:</red> Воскресни́, Го́споди, в поко́й Твой,/ Ты и Киво́т святы́ни Твоея́.</p>
<p>Прише́ствием ико́ны Твоея́, Всенепоро́чная,/ мно́жеством благода́ти испо́лнихомся,/ сего́ ра́ди восхваля́ем Тя, Ма́ти Безневе́стная.</p>
<p>
<red>Стих:</red> Кля́тся Госпо́дь Дави́ду и́стиною/ и не отве́ржется ея́.</p>
<p>Исцеле́ния и цельбы́ оби́льно подаю́тся/ от святы́я ико́ны Твоея́/ всем, с ве́рою приходя́щим к ней,/ ду́шу мою́ и те́ло исцели́,/ еди́на Всепе́тая.</p>
<p>
<red>Сла́ва, и ны́не, глас 6:</red>
</p>
<p>Гото́вися, оби́тель Хиланда́рская,/ красу́йся, свята́я Горо́ Афо́нская,/ се бо из Се́рбии ше́ствует чу́дная ико́на Богома́тере,/ на осля́ти, ники́мже води́мем, носи́мая,/ прии́де на го́ру Афо́нскую/ ко врато́м оби́тели Хиланда́рския,/ неизрече́нным све́том сия́ющая,/ вся́кий мрак прогоня́ющи/ и всех озаря́ющи луча́ми Своея́ ми́лости.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 8, глас 2:</p>
<p>Прииди́те, возра́дуемся Присноде́ве/ за мно́гую благосты́ню Ея́,/ прииди́те, поклони́мся Цари́це на́шей Богоро́дице,/ прииди́те, припаде́м и целу́ем ико́ну Ея́ Троеру́чицу,/ я́же по во́ли Всенепоро́чныя Де́вы/ на осля́ти, ники́мже води́мем,/ принесе́на бысть во оби́тель Хиланда́рскую./ Е́йже покланя́ющеся, уми́льно помо́лимся:/ о Всеми́лостивая</p>
<p>Покрови́тельнице и Засту́пнице на́ша,/ покры́й нас и заступи́ от всех бед/ и нужд душе́вных и теле́сных/ и да́руй нам житие́ безгре́шно,/ зача́ти и роди́ти плоды́ покая́ния.</p>
<p>Богоро́дице Де́во, Ма́ти Милосе́рдая,/ всех больны́х и печа́льных ско́рое утеше́ние,/ яви́ ми́лость Свою́ и на нас,/ в печа́ли су́щих и во гресе́х пребыва́ющих,/ сердца́ на́ша, неразу́мием омраче́нная,/ благоразу́мием освети́ и льсти тьму разори́.</p>
<p>Достохва́льныя да́ры прино́сят Тебе́ вси ро́ди челове́честии,/ я́ко Цари́це и Ма́тери Бо́жии,/ архиере́е Тя пропове́дают,/ свяще́нницы благословля́ют,/ мона́си и прости́и благогове́ют,/ всяк во́зраст и вся́ко преспе́яние, под кров Твой прибега́ем,/ покры́й и соблюди́ нас моли́твами Твои́ми/ и спаси́ от бед ду́ши на́ша.</p>
<p>
<red>И́ны стихи́ры, глас 4:</red>
</p>
<p>Пресвята́я Влады́чице на́ша Богоро́дице,/ пове́дающе сла́ву Бо́жию,/ Небеса́ пове́дают и Твою́ сла́ву,/ пречу́дным бо ше́ствием ико́ны Твоея́ Троеру́чицы/ всю Се́рбскую страну́ удиви́ла еси́;/ ди́вным явле́нием ея́ весь Афо́н освяти́ся,/ прише́ствием же ея́ Хиланда́рская оби́тель вельми́ возра́довася./ Те́мже и мы вопие́м Ти:/ Ты Ма́ти еси́ на́ша и наде́жда,/ бу́ди нам покро́в, заступле́ние и по́мощь.</p>
<p>Пречи́стая Де́во, Ма́ти Го́спода Вы́шняго,/ кто по Бо́зе подо́бен Тебе́ на Небеси́ и на земли́?/ И́бо сла́вою и че́стию превосхо́диши Небожи́телей и всех земноро́дных./ Ты пришла́ еси́ ико́ною Твое́ю честно́ю Троеру́чицею/ во оби́тель Хиланда́рскую,/ иде́же и ны́не водворя́ешися/ и се́ю настоя́тельствуеши,/ неотсту́пна бу́ди во ве́ки,/ подаю́щи нам ве́лию и бога́тую ми́лость.</p>
<p>Преблага́я Де́во Богороди́тельнице,/ Твои́м милосе́рдным присеще́нием/ оби́тель Хиланда́рская я́ко Небе́сный град явля́ется/ и храм присносве́тел,/ в не́мже чу́дная ико́на Твоя́ Троеру́чица/ я́ко вели́кое сокро́вище показу́ется,/ е́йже мы покланя́ющеся,/ ра́достию и стра́хом целу́ем ю́ и вопие́м Ти:/ озари́ и нас заре́ю благода́ти Твоего́ заступле́ния.</p>
<p>
<red>Сла́ва, и ны́не, глас 5:</red>
</p>
<p>Ра́дуются <red>Днесь</red> вси христолюби́вии зе́мли/ и свята́я богохвали́мая Гора́ Афо́нская,/ лику́ет и весели́тся честна́я оби́тель Хиланда́рская,/ сла́ва бо Ма́тере Бо́жия всем возсия́/ пресла́вным ше́ствием ико́ны Ея́ Троеру́чицы,/ ю́же целу́юще с любо́вию,/ благогове́йно взира́ем к Присноде́ве и вопие́м Ей:/ о Всемилосе́рдая Влады́чице,/ Ты иногда́ рекла́ еси́:/ с сим о́бразом благода́ть Моя́ и си́ла./ Мы же и́стинно ве́руем, я́ко се рекла́ еси́, Богоро́дице,/ и́бо сим о́бразом досе́ле с на́ми была́ еси́ вы́ну,/ сего́ ра́ди вопие́м Ти:/ ми́лость Твоя́ неизрече́нная,/ и отсе́ле бу́ди с на́ми во ве́ки.</p>
<p>
<red>Вход. Проки́мен дне. Чте́ния 3.</red>
</p>
<p>Бытия́ чте́ние (глава́ 28):</p>
<p>Изы́де Иа́ков от студенца́ кля́твеннаго и и́де в Харра́нь./ И обре́те ме́сто, и спа та́мо, за́йде бо со́лнце,/ и взят от ка́мения ме́ста того́, и положи́ возгла́вие себе́,/ и спа на ме́сте о́ном, и сон ви́де:/ и се ле́ствица утвержде́на на земли́,/ ея́же глава́ досяза́ше до Небе́с,/ и А́нгели Бо́жии восхожда́ху и низхожда́ху по ней,/ Госпо́дь же утвержда́шеся на ней и рече́:/ Аз Бог Авраа́мов, отца́ твоего́,/ и Бог Исаа́ков, не бо́йся:/ земля́, иде́же ты спи́ши на ней,/ тебе́ дам ю и се́мени твоему́./ И бу́дет се́мя твое́, я́ко песо́к земны́й,/ и распространи́тся на мо́ре, и ли́ву, и се́вер, и на восто́ки,/ и возблагословя́тся о тебе́ вся коле́на земна́я и о се́мени твое́м./ И се Аз с тобо́ю, сохраня́яй тя на вся́ком пути́, а́може а́ще по́йдеши./ И возвращу́ тя в зе́млю сию́,/ я́ко не и́мам тебе́ оста́вити,/ до́ндеже сотвори́ти Ми вся, ели́ка глаго́лах тебе́./ И воста́ Иа́ков от сна своего́ и рече́:/ я́ко есть Госпо́дь на ме́сте сем, аз же не ве́дех./ И убоя́ся, и рече́:/ я́ко стра́шно ме́сто сие́,/ несть сие́, но дом Бо́жий, и сия́ врата́ Небе́сная.</p>
<p>Проро́чества Иезеки́илева чте́ние (главы́ 43 и 44):</p>
<p>Ка́ко глаго́лет Госпо́дь:/ бу́дет от дне осма́го и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, глаго́лет А́донай Госпо́дь./ И обрати́ мя на путь врат святы́х вне́шних,/ зря́щих на восто́ки, и сия́ бя́ху затворе́на./ И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же пре́йдет сквозе́ их,/ я́ко Госпо́дь, Бог Изра́илев, про́йдет и́ми и бу́дут затворе́на,/ я́ко игу́мен ся́дет в них сне́сти хлеб,/ по пути́ Ела́мских врат вни́дет и по пути́ его́ изы́дет./ И введе́ мя по пути́ врат святы́х,/ су́щих к се́веру, пря́мо хра́му, и ви́дех,/ и се испо́лнь сла́вы храм Госпо́день.</p>
<p>При́тчей чте́ние (глава́ 9):</p>
<p>Прему́дрость созда́ Себе́ дом/ и утверди́ столпо́в седмь./ Закла́ Своя́ же́ртвенная, и раствори́ в ча́ши Свое́й вино́,/ и угото́ва Свою́ трапе́зу./ Посла́ Своя́ рабы́, созыва́ющи с высо́ким пропове́данием на ча́шу, глаго́лющи:/ и́же есть безу́мен, да уклони́тся ко Мне,/ и тре́бующим ума́ рече́:/ прииди́те, яди́те Мой хлеб, и пи́йте вино́: е́же раствори́х вам./ Оста́вите безу́мие, и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй злы́я, прии́мет себе́ безче́стие,/ облича́яй же нечести́ваго опоро́чит себе,/ обличе́ние бо нечести́вому — ра́ны ему́./ Не облича́й злых, да не возненави́дят тебе́,/ облича́й прему́дра, и возлю́бит тя./ Даждь прему́дрому вину́, и прему́дрший бу́дет,/ сказу́й пра́ведному, и приложи́т приима́ти./ Нача́ло прему́дрости — страх Госпо́день, и сове́т святы́х — ра́зум:/ разуме́ти бо зако́н, по́мысла есть блага́го./ Сим бо о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>
<red>На лити́и стихи́ры, глас 1. Самогла́сны:</red>
</p>
<p>Ра́дуйся, Ма́ти Ми́лости,/ неистощи́мо бо излива́еши на нас, гре́шных, да́ры благода́ти Твоея́,/ Твои́м предста́тельством к Возлю́бленному Сы́ну Твоему́ и Бо́гу на́шему/ я́звы на́ша грехо́вныя врачу́ются./ Коли́ко гре́шников, из самы́я бе́здны паде́ния/ к Тебе́ со слеза́ми воззва́вших,/ Ты премилосе́рдно исхи́тила еси́/ и в ра́дость ве́чно блаже́нную вни́ти сподо́била еси́./ Сего́ ра́ди вопие́м Ти:/ сла́ва Тебе́, Премилосе́рдая Ма́ти.</p>
<p>Земны́й А́нгел и Небе́сный челове́к,/ преподо́бный Иоа́нн Дамаски́н,/ име́я к Тебе́, Богоро́дице Де́во, те́плую любо́вь,/ пред ико́ною Твое́ю уми́льно моля́шеся,/ но, по наве́ту беззако́ннаго царя́ иконобо́рца,/ отсечена́ бысть десни́ца его́./ Он же, испроси́в <red>ю</red> от безбо́жнаго мучи́теля,/ пред честно́ю ико́ною Твое́ю сле́зно к Тебе́ моля́шеся,/ о е́же исцели́тися ей,/ Ты же моли́тву его́ ско́ро услы́шала еси́/ и, предста́в ему во сне, усече́нней руце́ его́ исцеле́ние дарова́ла еси́.</p>
<p>
<red>Глас 2: </red>Ве́лие чу́до соверши́ся/ ико́ною Твое́ю, о Богома́ти Всепе́тая,/ е́же никто́же мо́жет изъясни́ти:/ ка́ко отсече́нная десни́ца преподо́бнаго/ во еди́ну нощь цела́ и здра́ва обре́теся,/ то́кмо червле́ный знак на ней бы́вшия я́звы оста́влен бысть,/ но мы, ве́дуще Тя скорбя́щих Уте́шительницу/ и Цели́тельницу душ и теле́с, ве́мы и́стинно,/ я́ко ничто́же невозмо́жно Тебе́,/ от всея́ души́ вопие́м Ти:/ сла́ва Тебе́, Небе́сная Цари́це.</p>
<p>
<red>Сла́ва, и ны́не, глас 3. Самогла́сен:</red>
</p>
<p>Да веселя́тся Небеса́, земноро́днии вси да ра́дуются,/ я́ко яви́ ми́лость Свою́ Богоро́дица,/ исцели́вши отсече́нную десни́цу преподо́бнаго/ и ико́ну Свою́ Боже́ственную Троеру́чицу/ поста́вивши на игу́менстем ме́сте/ во святе́й оби́тели Хиланда́рстей,/ откры́вши же еди́ному от и́ноков,/ я́ко та Сама́ хо́щет ико́ною Свое́ю честно́ю/ настоя́тельствовати во оби́тели сей,/ иде́же досе́ле водворя́ется/ и всеси́льным Свои́м предста́тельством/ непреста́нно всем да́рует ве́лию ми́лость.</p>
<p>
<red>На стихо́вне стихи́ры, глас 1:</red>
</p>
<p>Не́бо и земля́ согла́сно да восхваля́ют Тя,/ Богоро́дице Чи́стая,/ Боже́ственную реку́ вод живо́тных,/ ра́йских двере́й отверзе́ние/ и всего́ ми́ра очище́ние.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.</p>
<p>Ра́дости и весе́лия вси исполня́емся,/ сла́вяще святы́я ико́ны Твоея́ Троеру́чицы пресла́вное прише́ствие,/ всех и́ноков Хиланда́рския оби́тели моле́ния приими́/ и проше́ния испо́лни.</p>
<p>
<red>Стих:</red> Слы́ши, Дщи, и виждь,/ и приклони́ у́хо Твое́.</p>
<p>А́нгельстии чи́нове Тебе́, всех Цари́це, раболе́пно слу́жат/ и благогове́йно почита́ют святу́ю Твою́ ико́ну,/ ка́ко же Тя возмо́жем досто́йно пе́ти,/ мы, смире́ннии и недосто́йнии?</p>
<p>
<red>Сла́ва, и ны́не, глас то́йже. Самогла́сен:</red>
</p>
<p>Прииди́те, ве́рнии, поклони́мся о́бразу Пречи́стыя Де́вы,/ и поклони́мся ико́не Троеру́чице,/ поклони́мся и припаде́м к Цари́це на́шей Богоро́дице,/ с любо́вию вопию́ще:/ испроси́, о Благосе́рдая, у Сы́на Твоего́, Христа́ Бо́га на́шего,/ благода́ть и ми́лость нам, рабо́м Твои́м,/ и всему́ христолюби́вому ро́ду се́рбскому.</p>
<p>
<red>Тропа́рь Богоро́дице, глас 4:</red>
</p>
<p>Яко звезда́ светозаря́ющая,/ из Се́рбии на Афо́н чуде́сно прии́де/ всечестна́я ико́на Твоя́ Троеру́чица,/ ю́же оби́тель Хиланда́рская благогове́йно восприе́мши,/ я́ко Боже́ственный дар свы́ше,/ прославля́ет Тя, Влады́чицу,/ и уми́льно вопие́т:/ не оста́ви ми́лость Твою́ от нас,/ но пребу́ди с на́ми во ве́ки.</p>
<p>
<red>Ин тропа́рь, глас то́йже:</red>
</p>
<p><red>Днесь</red> всеми́рная ра́дость возсия́ нам ве́лия:/ дарова́ся святе́й Горе́ Афо́нстей/ цельбоно́сная Твоя́, Влады́чице Богоро́дице, ико́на,/ со изображе́нием тричи́сленно и неразде́льно пречи́стых рук Твои́х/ в прославле́ние Святы́я Тро́ицы,/ созыва́еши бо ве́рных и моля́щихся Тебе́ о сем позна́ти,/ я́ко двема́ и́маши Сы́на и Го́спода держа́ти,/ тре́тию же яви́ на прибе́жище и покро́в чту́щим Тя,/ от вся́ких напа́стей и бед избавля́ти,/ да вси, притека́ющии к Тебе́ ве́рою, прие́млют неоску́дно от всех зол свобожде́ние,/ от враго́в защище́ние,/ сего́ ра́ди и мы вку́пе со Афо́ном вопие́м:/ ра́дуйся, Благода́тная, Госпо́дь с Тобо́ю.</p>
<p>
<red>Ин тропа́рь, глас то́йже:</red>
</p>
<p><red>Днесь</red> све́тло красу́ется ца́рствующий град Москва́,/ име́ющи в себе́, о Всеми́лостивейшая, всея́ тва́ри Честне́йшая,/ Засту́пнице на́ша Де́во Богоро́дице,/ честны́й о́браз Твой,/ и́мже подсо́лнечныя концы́ земли́ удивля́еши/ и мир ми́рови да́руеши,/ во о́браз бо Святы́я Тро́ицы явля́еши три ру́ки:/ двема́ у́бо Сы́на Своего́, Христа́ Бо́га на́шего, но́сиши,/ тре́тиею от напа́стей и бед/ ве́рно к Тебе́ прибега́ющих избавля́еши,/ и от потопле́ния изыма́еши,/ и всем поле́зная да́руеши,/ и преподо́бному Михаи́лу Малео́нскую го́ру показа́,/ и всех всегда́ ми́луеши,/ честно́ю ри́зою Свое́ю покрыва́еши жи́тельство сие́/ и вся гра́ды и страны́ на́ша, да зове́м Ти:/ ра́дуйся, Обра́дованная.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь: тропа́рь Богоро́дицы, три́жды. По 1-м стихосло́вии седа́лен, глас 1: Благода́рственное пе́ние прино́сим Ти, Богоро́дице,/ пред свято́ю ико́ною Твое́ю Троеру́чицею,/ я́же свиде́тельствует Твою́ неизрече́нную ми́лость ко преподо́бному отцу́ Иоа́нну Дамаски́ну,/ е́юже спаси́ нас и всех, благоче́стно покланя́ющихся ей.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 2:</red>
</p>
<p>О Всепе́тая Де́во Влады́чице,/ спаси́ вся, на Тя наде́ющияся/ и к честне́й ико́не Твое́й притека́ющия,/ я́же есть зало́г Твоего́ к нам благоволе́ния,/ ю́же лобыза́юще, Тебе́ зове́м:/ не забу́ди нас, о Недре́млющая на́ша Храни́тельнице.</p>
<p>
<red>Сла́ва, и ны́не, то́йже.</red>
</p>
<p>
<red>Велича́ние:</red>
</p>
<p>Велича́ем Тя,/ Пресвята́я Де́во,/ Богоизбра́нная Отрокови́це,/ и чтим о́браз Твой святы́й,/ и́мже то́чиши исцеле́ния/ с ве́рою всем притека́ющим.</p>
<p>
<red>Псало́м избра́нный Богоро́дичен.</red>
</p>
<p>
<red>По полиеле́и седа́лен, глас 8:</red>
</p>
<p>Просвети́ нас Твои́м све́том, Всечи́стая,/ и даждь нам ру́ку по́мощи,/ ве́мы бо и испове́дуем,/ я́ко лу́чше есть со́лнцу уга́снути,/ не́жели лиши́тися нам Твоего́ за нас к Бо́гу хода́тайства.</p>
<p>
<red>Сла́ва, и ны́не, то́йже.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Помяну́ и́мя Твое́/ во вся́ком ро́де и ро́де. Стих: Отры́гну се́рдце мое́ сло́во бла́го, глаго́лю аз дела́ моя́ Царе́ви. Вся́кое дыха́ние: Ева́нгелие от Луки́, зача́ло 4.</p>
<p>
<red>По 50-м псалме́ стихи́ра, глас 6:</red>
</p>
<p>Припа́дающе о́бразу Твоему́ честно́му,/ Пречи́стая Богоро́дице,/ покланя́емся Тебе́,/ Тя бо еди́ну и́мамы вси прибе́жище и сте́ну/ и Тя сла́вим немо́лчно, Ма́ти Чадолюби́вая.</p>
<p>
<red>Кано́н Богоро́дице, глас 4, его́же краегране́сие: </red>Под Твою́ ми́лость прибега́ем, Богородице. Творе́ние протоиере́я Ми́рка.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Несть Тебе́ подо́бен, Препросла́вленный Го́споди:/ руко́ю бо кре́пкою изба́вил еси́ лю́ди,/ я́же стяжа́л еси́, Человеколю́бче.</emphasis>
</p>
<p>Просвети́ ду́шу мою́, ум и се́рдце, Преми́лостивая Ма́ти Бо́жия,/ и даждь ми дар воспе́ти Тя,/ кре́пкую Предста́тельницу, благи́х Хода́таицу и в печа́лех сла́дкое утеше́ние.</p>
<p>О́блак светоза́рный яви́лася еси́ преподо́бному Иоа́нну Дамаски́ну,/ егда́ моли́тву его́ ско́ро услы́шала еси́/ и отсече́нную десни́цу его́ здра́ву сотвори́ла еси́.</p>
<p><red>Днесь</red> согла́сно торжеству́ют вси концы́ земли́, вку́пе Тя воспева́юще,/ тве́рдую По́мощь и Храни́тельницу жи́зни на́шея.</p>
<p>Твою́ всечестну́ю и чудотво́рную ико́ну Троеру́чицу стяжа́вши,/ свята́я оби́тель Хиланда́р вопие́т Ти:/ ра́дуйся, стено́ неруши́мая и кре́пкое заступле́ние оби́тели сея́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Свят еси́, Го́споди Бо́же наш,/ утверди́ и на́ша сердца́ непреста́нно вопи́ти Тебе́:/ пра́веден несть, па́че Тебе́, Го́споди.</emphasis>
</p>
<p>Ве́рных собо́ри совокупля́ются <red>Днесь</red> к прославле́нию Твоего́ благосе́рдия,/ е́же яви́ла еси́ преподо́бному Иоа́нну Дамаски́ну,/ исцели́вши отсече́ннуто десни́цу его́.</p>
<p>О́чи серде́ц на́ших воспуща́ем к Тебе́, Влады́чице,/ егда́ взира́ем на чудотво́рную ико́ну Троеру́чицу,/ бу́ди нам держа́ва и огражде́ние и Вы́шняго прича́стия сподо́би нас.</p>
<p>Ю́же славосло́вят си́лы Небе́сныя,/ пое́м Тя, Всепе́тая Де́во,/ спаси́ ны от грехо́внаго плене́ния/ и вся́кия ско́рби, находя́щия на ны.</p>
<p>Моли́, Его́же родила́ еси́, Ма́ти Безневе́стная,/ о всех, притека́ющих к честне́й ико́не Твое́й,/ я́ко да защити́т их и просвети́т.</p>
<p>
<red>Седа́лен, глас 4:</red>
</p>
<p>Егда́ и́ноцы Хиланда́рстии ви́деша пречестну́ю ико́ну Твою́, Влады́чице,/ на осля́ти, ники́мже води́мем, ко врато́м оби́тели Хиланда́рския принесе́нную,/ ра́достию ве́лиею возра́довашася/ и, покланя́ющеся ей, прославля́ху Твое́ к ним благоволе́ние.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах слух Твой, Го́споди,/ я́ко яви́лся еси́ на земли́,/ и просла́вих Твою́ си́лу.</emphasis>
</p>
<p>Исто́чника Приснотеку́щаго источи́ла еси́, Пречи́стая Де́во,/ вся удо́лия напая́юща,/ погрузи́ и вся на́ша собла́зны и до конца́ потреби́.</p>
<p>Ле́ствицу Иа́ковлю, Гедео́ново руно́,/ ра́дости Хода́таицу, кре́пость и похвалу́ всех ве́рных,/ прииди́те, вси воспои́м, глаго́люще:/ ра́дуйся, Де́во Чи́стая.</p>
<p>О́браз Твой честны́й целу́юще, Всечи́стая,/ к Твое́й бла́гости прибега́ем/ и, коле́на преклоня́юще, с пла́чем мо́лим Тя:/ не пре́зри на́шего воздыха́ния,/ но в День су́дный бу́ди нам покро́в и Помо́щница.</p>
<p>Сло́во Бо́жие ро́ждшая,/ посети́ нас благода́тию Твое́ю,/ и омраче́нныя на́ша ду́ши и сердца́ просвети́,/ и пода́ждь нам от бед избавле́ние и всех грехо́в оставле́ние.</p>
<p>
<red>Песнь 5</red>
</p>
<p>
<red>Ирмо́с:</red> <emphasis>Зако́ном за́поведей Твои́х,/ Еди́не Человеколю́бче,/ просвети́ се́рдце мое́,/ молю́ся, Го́споди, и поми́луй мя.</emphasis></p>
<p>Твоя́ всечестна́я ико́на Троеру́чица/ я́сно всем свиде́тельствует,/ я́ко Ты кре́пость на́ша и си́ла еси́,/ сего́ ра́ди прославля́ем ма́тернее Твое́ к нам милосе́рдие.</p>
<p>Преподо́бный Иоа́нн Дамаски́н сле́зно моли́шеся Тебе́ пред честно́ю ико́ною Твое́ю,/ Ты же моли́тву его́ ско́ро услы́шала еси́/ и усече́нней руце́ его́ исцеле́ние дарова́ла еси́.</p>
<p>Ра́дости Хода́таице,/ мольбы́ раб Твои́х приими́,/ вся проти́вных враго́в сове́ты разжени́/ и ста́до Твое́ невреди́мо сохрани́/ и от всех скорбе́й спаси́.</p>
<p>Избавля́еми прегреше́ний Твои́ми святы́ми моли́твами, Благослове́нная Богоро́дице,/ благоразу́мно Тя вси ублажа́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ве́чер, и у́тро, и полу́дне/ хва́лим Тя, Го́споди Бо́же наш,/ услы́ши глас наш.</emphasis>
</p>
<p>Блажи́м Тя и сла́вим, Богоро́дице Де́во,/ и́бо Ты, о Благода́тная, благода́тию Твое́ю всегда́ нас осеня́еши,/ покрыва́ющи, и заступа́ющи, и от лука́вых враго́в избавля́ющи.</p>
<p>Е́здяй на Херуви́мех и Пева́емый от Серафи́м/ из Твои́х ложе́сн яви́ся, и все челове́чество спасе́но бысть,/ сего́ ра́ди сла́вим Тя, я́ко Засту́пницу на́шу Непосты́дную.</p>
<p>Гряди́те, лю́дие, на поклоне́ние Бо́жией Ма́тери,/ благода́ть бо све́та Ей и нам возсия́ и научи́ пе́ти:/ сподо́би нас, о Благода́тная, Вы́шняго прича́стия.</p>
<p>А́нгелов ра́дость Ты еси, Богоро́дице,/ и всех челове́ков вои́стинну весе́лие;/ спаси́ ду́ши всех, пою́щих Тя, Чи́стая.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Де́ва <red>Днесь</red> благоволе́ние к нам явля́ет,/ Гора́ же Афо́н благодаре́ние Ей прино́сит,/ А́нгели и и́ноцы славосло́вят,/ Троеру́чица из Се́рбии чуде́сно путеше́ствует:/ нас бо ра́ди прии́де/ и всели́ся во святу́ю оби́тель Хиланда́рскую.</p>
<p>
<red>И́кос:</red>
</p>
<p>Вои́стинну пречу́дное явле́ние:/ пресла́вная ико́на Твоя́ Троеру́чица,/ ю́же первосвяти́тель се́рбский, Са́вва,/ от святы́я Ла́вры Са́ввы Освяще́ннаго,/ со благогове́нием, я́ко многоце́нен дар, в страну́ Се́рбскую принесе́,/ на безслове́снем осля́ти от Се́рбии на Афо́н чуде́сно прино́сится/ и ко святе́й оби́тели Хиланда́рстей прии́де./ И́ноцы же оби́тели сея́, восприи́мше сию́ с ра́достию, я́ко дар Небе́сный,/ поста́виша <red>ю</red> в олтари́ собо́рныя це́ркве оби́тели,/ и́бо разуме́ша сбытие́ сие́ я́ко я́вное Твое́ к ним благоволе́ние./ Сего́ ра́ди с ра́достию и любо́вию покланя́хуся всечестне́й ико́не Твое́й, целу́юще ю и Тебе́ воспева́юще:/ ра́дуйся, святу́ю ико́ну Твою́ зало́гом ми́лости нам дарова́вшая,/ всем ве́рным ско́рое поможе́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В нача́ле Безнача́льное Сло́во,/ со Отце́м и Ду́хом/ Сын Единоро́дный, благослове́н еси́,/ и превозноси́мый Бо́же оте́ц на́ших.</emphasis>
</p>
<p>Еди́ну Тя обре́те Чи́стую Соде́тель всех/ и всели́ся в Тя, я́ко в храм прекра́сный,/ сего́ ра́ди пое́м Ти:/ Христа́ Бо́га на́шего Ма́ти, благослове́на еси́.</p>
<p>Ми́лостию Твое́ю весь мир обогаща́еши/ и ду́ши просвеща́еши, Еди́на Всепе́тая,/ те́мже воспева́ем Ти:/ Христа́ Бо́га на́шего Ма́ти, благослове́на еси́.</p>
<p>Безневе́стная Де́во,/ многопло́дное дре́во яви́лася еси́,/ сне́дию Небе́сною вся насыща́ющее,/ доброде́яния всем источи́, да вси пое́м Ти:/ Христа́ Бо́га на́шего Ма́ти, благослове́на еси́.</p>
<p>О́браза Твоего́ прише́ствием от злых избавля́емся/ и посрамля́ются вси, рабо́м Твои́м зла́я явля́ющии,/ сего́ ра́ди вопие́м:/ благослове́на еси́, Ма́ти Христа́ Бо́га на́шего.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Во о́бразе А́нгела,/ я́вльшагося в пещи́ о́гненней песносло́вцем,/ Христа́ Бо́га по́йте, о́троцы,/ свяще́нницы, благослови́те,/ лю́дие, превозноси́те во вся ве́ки.</emphasis>
</p>
<p>Гла́сы моле́бными, прииди́те, вси воспое́м Чи́стую Де́ву,/ се бо ны́не весе́лие приближа́ется, ве́рнии спаса́ются, и воскли́кнем в весе́лии:/ Богоро́дицу по́йте и превозноси́те во вся ве́ки.</p>
<p>Очи́ма а́нгельскима глубина́ неудобозри́мая,/ челове́ческими по́мыслы высота́ неудобовосходи́мая/ прии́де к нам во о́бразе Троеру́чицы,/ поклони́мся у́бо честно́му о́бразу и возопии́м:/ Богоро́дицу по́йте и превозноси́те во вся ве́ки.</p>
<p>Ра́дующеся, приступа́ем о́бразу Твоему́ честно́му/ и, уми́льно моля́щеся, из глубины́ души́ взыва́ем:/ Богоро́дицу по́йте и превозноси́те во вся ве́ки.</p>
<p>Огне́м возгара́шеся гора́ Сина́йская,/ не терпя́ше бо сни́тия сла́вы Бо́жия,/ Ты же, весь Боже́ственный Огнь сущ,/ Бо́жие Сло́во во чре́ве Твое́м неопа́льно носи́ла еси́,/ сего́ ра́ди пое́м:/ Богоро́дицу по́йте и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безсе́менное Рождество́ Твое́, Богоро́дице Чи́стая,/ Христа́ Бо́га на́шего/ пе́сньми немо́лчными велича́ем.</emphasis>
</p>
<p><red>Днесь</red> ра́дуется Правосла́вная Се́рбия и вся Гора́ Афо́нская,/ изря́днее же оби́тель Хиланда́рская,/ и́бо прии́де и всели́ся в ню всечестна́я ико́на Троеру́чица,/ явля́ющи к нам благоволе́ние Бо́жия Ма́тере.</p>
<p>Име́ющи святу́ю ико́ну Твою́ Троеру́чицу во игу́мена себе́,/ я́коже Твоя́ во́ля бысть, Богоро́дице,/ оби́тель Хиланда́рская благоуха́нием святы́ни исполня́ется/ и непреста́нно славосло́вит и́мя Твое́.</p>
<p>Цве́те прекра́сный, облагоуха́яй вся,/ проти́вных нахожде́ния отгоня́яй и весе́лия всех исполня́яй,/ бу́дн нам стена́, и огражде́ние, и спаси́тельное прибе́жище.</p>
<p>Его́же воспева́ют А́нгели, родила́ еси́,/ но и Де́вою пребыла́ еси́,/ сего́ ра́ди вопие́м Ти:/ ра́дуйся, ско́рая Помо́щнице и кре́пкая Засту́пнице всего́ ми́ра.</p>
<p>
<red>Свети́лен:</red>
</p>
<p>Све́том благосе́рдия Твоего́ всех озаря́ющи,/ вся́кую боле́знь и неду́г исцеля́еши,/ не забу́ди и нас, ве́рных раб Твои́х,/ но да зна́менается на нас свет лица́ Твоего́/ во <red>вся</red> дни живота́ на́шего.</p>
<p>
<red>Сла́ва, и ны́не:</red>
</p>
<p>Ико́на Твоя́ пречу́дная, Богоро́дице,/ да бу́дет нам столп о́гненный, руководя́щий нас к ве́чному насле́дию,/ и да зна́менается на нас свет лица́ Твоего́/ во <red>вся</red> дни живота́ на́шего.</p>
<p>
<red>На хвали́тех стихи́ры на 4, глас 4:</red>
</p>
<p>Прови́дя Тя издале́ча, проро́к Дави́д/ богодухнове́нно глаго́ла:/ лицу́ Твоему́ помо́лятся бога́тии лю́дстии,/ се бо <red>Днесь</red> вси ве́рнии Твои́, Благослове́нная Богоро́дице,/ покланя́ются Тебе́ и лобыза́ют честну́ю ико́ну Твою́ Троеру́чицу,/ освяща́ются душа́ми, ку́пно и телесы́/ и от всея́ души́ и се́рдца вопию́т Ти:/ Ты на́ша наде́жда еси́ и упова́ние,/ бу́ди с на́ми во ве́ки.</p>
<p>Ра́дуется <red>Днесь</red>, Богоро́дице, оби́тель Хиланда́рская,/ име́ющи всечестну́ю ико́ну Троеру́чицу/ я́ко зало́г спасе́ния,/ и с ве́рою и любо́вию взыва́ет Ти:/ сохрани́, о Всеми́лостивая, оби́тель на́шу и оте́чество/ от тлетво́рных уче́ний неве́рия и суеве́рия,/ умно́жи же любо́вь и единомы́слие/ и сподо́би, о Всеблага́я, всегда́ пе́ти Тя.</p>
<p>Преукраше́нная Присноде́во,/ во вся ве́ки Благослове́нная,/ не пре́зри моли́твы призыва́ющих Тя,/ но услы́ши серде́чное воздыха́ние взира́ющих к Тебе́/ и, я́коже преподо́бному Иоа́нну ско́ро притекла́ еси́ в по́мощь,/ притецы́ с кро́тостию к душа́м на́шим./ Бу́ди нам Путеводи́тельница к Небе́сному оте́честву/ и сопричти́ нас к блаже́нному собо́ру избра́нных Бо́жиих.</p>
<p>Пресвята́я, Преблагослове́нная,/ ве́мы Тя Милосе́рдую,/ и́бо о́чи Твои́ на ни́щия призира́ют/ и ру́це Твои́ к сирота́м просте́рты,/ се, коленопреклоня́ющеся пред свято́ю ико́ною Твое́ю, мо́лимТя:/ не оста́ви нас в печа́ли,/ но Ма́тернее лице́ Твое́ обрати́ на моли́твы на́ша/ и не помяни́ беззако́ний на́ших,/ но, я́ко Милосе́рдая, спаси́ ду́ши на́ша.</p>
<p>
<red>Сла́ва, и ны́не, глас 8:</red>
</p>
<p>Зря́ще пречу́дный о́браз Твой, Богома́ти Милосе́рдая,/ Саму́ю Тя вои́стинну зрим, Богоро́дицу су́щую,/ и слы́шим глас Твой сладковеща́нный,/ его́же к первопи́санней ико́не Твое́й со вла́стию рекла́ еси́:/ с то́ю Моя́ благода́ть./ Та же благода́ть и в подобообра́зных и́стинствует/ и во ико́не Троеру́чице преизбы́точествует,/ ю́же почита́юще, благодаре́ние Тебе́ прино́сим:/ ра́дуйся, Благода́тная, с Тобо́ю Госпо́дь,/ Тебе́ же ра́ди и с на́ми,/ спаса́я нас всегда́.</p>
<p>
<red>Славосло́вие вели́кое. Ектении́ и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на Богоро́дицы, пе́сни 3-я и 6-я. Проки́мен, глас 3, песнь Богоро́дицы: </red>Вели́чит душа́ Моя́ Го́спода,/ и возра́довася дух Мой о Бо́зе, Спа́се Мое́м. Стих: Я́ко призре́ на смире́ние Рабы́ Своея́, се бо отны́не ублажа́т Мя вси ро́ди. Апо́стол к Филипписи́ем, зача́ло 240. Аллилу́ия, глас 8: Слы́ши, Дщи, и виждь, и приклони́ у́хо Твое́. Стих: Лицу́ Твоему́ помо́лятся бога́тии лю́дстии. Ева́нгелие от Луки́, зача́ло 54. Прича́стен: Ча́шу спасе́ния прииму́:</p>
<p>
<red>Моли́тва</red>
</p>
<p>О Пресвята́я Госпоже́ Влады́чице Богоро́дице, ве́лие чу́до свято́му Иоа́нну Дамаски́ну яви́вшая, я́ко ве́ру и́стинную и наде́жду несумне́нную показа́вшему! Услы́ши нас, гре́шных, пред чудотво́рною Твое́ю ико́ною усе́рдно моля́щихся и прося́щих Твоей по́мощи: не отри́ни моле́ния сего́ вмо́гих ра́ди прегреше́ний на́ших, но, я́ко Ма́ти милосе́рдия и щедро́т, изба́ви нас от боле́зней, скорбе́й и печа́лей, прости́ соде́янныя на́ми грехи́, испо́лни ра́дости и весе́лия всех, чту́щих святу́ю ико́ну Твою́, да ра́достно воспое́м и любо́вию просла́вим и́мя Твое́, я́ко Ты еси́ от всех родо́в избра́нная и благослове́нная во ве́ки веко́в. Ами́нь.</p>
<p>
<red>И́на моли́тва</red>
</p>
<p>О Пресвята́я и Преблагослове́нная Де́во Богоро́дице Мари́е! Припа́даем и покланя́емся Ти пред свято́ю ико́ною Твое́ю, воспомина́юще пресла́вное чу́до Твое́, исцеле́нием усе́ченныя десни́цы преподо́бнаго Иоа́нна Дамаски́на, от ико́ны сея́ явле́нное, его́же зна́мение доны́не ви́димо есть на ней, во о́бразе тре́тия руки́, к изображе́нию Твоему́ приложе́нныя. Мо́лимся Ти и про́сим Тя, Всеблагу́ю и Всеще́друю ро́да на́шего Засту́пницу: услы́ши нас, моля́щих Ти ся, и я́коже блаже́ннаго Иоа́нна, в ско́рби и боле́зни к Тебе́ возопи́вшаго, услы́шала еси́, та́ко и нас не пре́зри, скорбя́щих и боле́знующих ра́нами страсте́й многоразли́чных и к Тебе́ от души́ сокруше́нныя и смире́нныя усе́рдно прибега́ющих. Ты зри́ши, Госпоже́ Всеми́лостивая, не́мощи на́ша, озлобле́ние на́ше, ну́жду, потре́бу на́шу в Твое́й по́мощи и заступле́нии, я́ко отвсю́ду враги́ окруже́ни есмы́, и несть помога́ющаго, ниже́ заступа́ющаго, а́ще не Ты умилосе́рдишися о нас, Влады́чице. Ей, мо́лим Ти ся, вонми́ гла́су боле́зненному на́шему и помози́ нам святооте́ческую Правосла́вную ве́ру до конца́ дней на́ших непоро́чно сохрани́ти, во всех за́поведех Госпо́дних неукло́нно ходи́ти, покая́ние и́стинное о гресе́х на́ших всегда́ Бо́гу приноси́ти и сподо́битися ми́рныя христиа́нския кончи́ны и до́браго отве́та на Стра́шнем Суде́ Сы́на Твоего́ и Бо́га на́шего, Его́же умоли́ за нас Ма́тернею моли́твою Твое́ю, да не осу́дит нас по беззако́нием на́шим, но да поми́лует нас по вели́цей и неизрече́нней ми́лости Свое́й. О Всеблага́я! услы́ши нас и не лиши́ нас по́мощи Твоея́ держа́вныя, да, Тобо́ю спасе́ние получи́вше, воспое́м и просла́вим Тя на земли́ живы́х и ро́ждшагося от <red>Тебе</red>́ Искупи́теля на́шего, Го́спода Иису́са Христа́, Ему́же подоба́ет сла́ва и держа́ва, честь и поклоне́ние, ку́пно со Отце́м и Святы́м Ду́хом, всегда́, ны́не, и при́сно, и во ве́ки веко́в. Ами́нь.</p>
</section>
