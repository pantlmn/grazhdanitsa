<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Слу́жба преподо́бному Серафи́му Саро́вскому</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры на 4, самогла́сны, глас 4:</p>
<p>Соше́дшеся <red>Днесь</red>, христоимени́тии лю́дие,/ похва́льными пе́сньми венча́им/ земна́го А́нгела и небе́снаго челове́ка/ и к нему́ те́пле возопии́м:/ о блаже́нне о́тче Серафи́ме,/ по́стников пресла́вная похвало́,/ о нас моли́ся ко Го́споду/ поми́ловатися душа́м на́шим.</p>
<p>Целому́дрие и кро́тость/ от ю́ности возлюби́в, о́тче Серафи́ме,/ чистото́ю ума́ и се́рдца/ любо́вь Христо́ву стяжа́л еси́,/ е́юже Бо́гови прибли́зился еси́./ Того́ у́бо ны́не моли́/ от бед изба́вити ве́рою творя́щия честну́ю па́мять твою́.</p>
<p><red>Днесь</red> соше́дшеся христоимени́тых люде́й мно́жества/ в прославле́ние честны́х моще́й твои́х,/ преподо́бне о́тче Серафи́ме,/ ра́дости и весе́лия вси испо́лнишася:/ яви́л бо ся еси́ боля́щим исцеле́ние/ и хромы́м хожде́ние,/ с ве́рою притека́ющим к ра́це моще́й твои́х.</p>
<p>
<red>Сла́ва, глас 6</red>:</p>
<p>Весели́ся и ра́дуйся о Го́споде,/ оби́тель Саро́вская:/ в тебе́ бо возсия́ свети́льник но́вый Росси́йския земли́./ Красу́йся и лику́й, Це́рковь Бо́жия,/ и и́ноков мно́жества, сора́дуйтеся./ Празднолю́бцев собо́ри, взыгра́йте/ и, вене́ц от духо́вных цве́тов спле́тше,/ с Дави́дом воспо́йте:/ честна́ пред Го́сподем смерть преподо́бных Его́./ Сия́ бо преподо́бному Серафи́му нача́ло сла́вы полага́ет,/ ея́же о́бщники и нас сотвори́/ твои́ми моли́твами, блаже́нне.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 2</red>:</p>
<p>Изше́д от оте́чествия твоего́,/ преподо́бне о́тче Серафи́ме,/ и гра́да Ки́ева доше́д,/ та́мо у моще́й чудотво́рец/ на путь спаси́тельнаго по́двига благослове́ние прия́л еси́,/ сие́ у́бо и нам низпосли́,/ творя́щим всесвяту́ю и пречестну́ю па́мять твою́.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ве́лий иску́с в послуша́нии и́ноческих по́двигов,/ преподо́бне о́тче Серафи́ме,/ с любо́вию прия́л еси́/ и бра́тию твои́м терпе́нием и любо́вию удиви́л еси́./ Моли́ спасти́ся душа́м на́шим.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Наставле́нии игу́мена укрепля́емь,/ в пусты́нное ме́сто Саро́ва всели́лся еси́, о́тче,/ и та́мо моли́твенному по́двигу кре́пко прилежа́ти потщи́лся еси́,/ и яви́лся еси́ дом Пресвята́го Ду́ха./ Моли́ Христа́ Бо́га о всех нас.</p>
<p>
<red>Сла́ва: и па́ки та́яжде стихи́ра: </red>Наставле́нии игу́мена:</p>
<p>
<red>И ны́не, Богоро́дичен.</red>
</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 8, глас 1.</p>
<p>
<red>Подо́бен:</red> О, ди́вное чу́до:</p>
<p>О, пресла́вное чу́до,/ подви́жник благоче́стия в Саро́ве явля́ется/ и моли́твенник к Бо́гу те́плый/ Серафи́м пречу́дный нам быва́ет;/ весели́ся, оби́тель Саро́вская,/ иму́щи в себе́ мо́щи преподо́бнаго;/ взыгра́йте, правосла́вных мно́жества,/ преди́внаго Серафи́ма иму́ще в беда́х засту́пника и вопию́ще к нему́:/ ра́дуйся, свети́льниче Росси́йския земли́,/ тьмы сопроти́вных дале́че отрева́й/ и Го́сподеви моли́ся/ дарова́ти душа́м на́шим мир и ве́лию ми́лость.</p>
<p>О, ди́вное чу́до,/ се бо вои́стинну во оби́тели Саро́встей/ благоче́стия столп непоколеби́мый —/ Серафи́м блаже́нный явля́ется нам,/ те́мже, Богому́дрых собо́ри,/ на высоту́ ду́хом возноси́теся,/ к преподо́бному вопию́ще:/ преподо́бне о́тче Серафи́ме,/ Го́сподеви моли́ся/ дарова́ти душа́м на́шим мир и ве́лию ми́лость.</p>
<p>Ди́вны Твоя́ та́йны, Христе́ Бо́же,/ я́ко дарова́л еси́ нам свети́льника, преподо́бнаго Серафи́ма,/ ве́рным лю́дем на сопроти́вныя кре́пкаго побо́рника,/ и́ноком и всем правосла́вным христиа́ном моли́твенника,/ святе́й оби́тели похвалу́ и утвержде́ние;/ той и ны́не мо́лит Тя, Го́споди,/ дарова́ти душа́м на́шим мир и ве́лию ми́лость.</p>
<p>Егда́ вшел еси́, преподо́бне, в пусты́ню Саро́вскую,/ тогда́, своея́ во́ли до конца́ совле́кся,/ тве́рдое ко всем послуша́ние показа́л еси́:/ доса́ды бо и безче́стия претерпе́л еси́, ра́дуяся,/ ударе́ния и ра́ны от злых челове́к прия́л еси́,/ о ни́хже и моли́лся еси́, преподо́бне./ Мы же, прославля́юще пречестну́ю па́мять твою́,/ мо́лим ти ся, преподо́бне:/ Го́сподеви моли́ся/ мир ми́рови дарова́ти/ и душа́м на́шим ве́лию ми́лость.</p>
<p>Блаже́нна оби́тель Саро́вская,/ иму́щи тебе́, преподо́бне о́тче Серафи́ме,/ доброде́телей сокро́вище, сосу́д чистоты́,/ целому́дрия храни́теля, прия́телище благода́ти,/ исто́чник исцеле́ний, боля́щим врача́ безме́здна,/ по́стника и́стинна, в ско́рбех уте́шителя,/ жите́йскими страстьми́ обурева́емым ти́хое приста́нище;/ нам же, творя́щим честну́ю па́мять твою́,/ моли́, преподо́бне о́тче Серафи́ме,/ дарова́ти мир и ве́лию ми́лость.</p>
<p><red>Днесь</red> лику́ют собо́ри ве́рных/ в па́мять твою́, преподо́бне Серафи́ме,/ и велегла́сно вопию́т:/ ты, любве́ ра́ди Христо́вы/ вся кра́сная ми́ра оста́вив/ и в пусты́ню Саро́вскую всели́вся,/ ника́коже устраши́лся еси́ неви́димых враг боре́ния,/ но сия́ моли́твами твои́ми, я́ко прах, отмета́л еси́;/ те́мже Го́сподеви моли́ся/ дарова́ти душа́м на́шим мир и ве́лию ми́лость.</p>
<p>
<red>Сла́ва, глас 8</red>:</p>
<p>Прииди́те, ве́рных собо́ри,/ похва́льными пе́сньми <red>Днесь</red> пречу́днаго отца́ просла́вим/ и си́це ему́ возопии́м:/ преподо́бне о́тче Серафи́ме,/ вои́стинну сподо́бился еси́ Боже́ственныя жи́зни,/ прии́м от Бо́га вене́ц нетле́нныя сла́вы,/ сего́ ра́ди оби́тель Саро́вская тобо́ю хва́лится,/ лю́дие же, чту́ще честны́я мо́щи твоя́ и зря́ще чудеса́ быва́емая,/ сла́вят прославля́ющаго тя Го́спода,/ Ему́же моли́ся, преподо́бне,/ дарова́ти душа́м на́шим мир и ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне. И чте́ния 3.</red>
</p>
<p>Прему́дрости Соломо́новы чте́ние (главы́ 5 и 6):</p>
<p>Пра́ведницы во ве́ки живу́т, и в Го́споде мзда́ их,/ и попече́ние их у Вы́шняго./ Сего́ ра́ди прии́мут ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я́ и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т,/ и от каменоме́тныя я́рости испо́лнь паду́т гра́ды./ Вознегоду́ет на них вода́ морска́я,/ ре́ки же потопя́т я́ на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судий конце́в земли́./ Внуши́те держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние(глава́ 3):</p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я́ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я́./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние (глава́ 4):</p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости житие́ нескве́рное./ Благоуго́ден Бо́гови быв, возлю́блен бысть/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ры, глас 1</red>:</p>
<p>Ки́ими похва́льными венцы́/ венча́им подви́жника вели́каго,/ преподо́бнаго Серафи́ма?/ Той бо, я́ко наста́вник до́брый,/ в тве́рдости ве́ры и доброде́тели яви́ся,/ Богодухнове́нными уче́нии и равноа́нгельным житие́м/ приходя́щия к нему́ науча́я./ Те́мже вопие́м ему́:/ моли́ся, преподо́бне, Христу́ Бо́гу/ Правосла́вную ве́ру утверди́ти/ и душа́м на́шим спасти́ся.</p>
<p>Прииди́те, и́нок мно́жества,/ <red>Днесь</red> преподо́бнаго благоче́стно восхва́лим,/ и́стиннаго ученика́ Спа́сова,/ мирску́ю пре́лесть попра́вшаго,/ яре́м Христо́в на ра́мо взе́мшаго/ и полки́ бесо́в посрами́вшаго./ К нему́же возопии́м си́це:/ не забу́ди нас, о́тче Серафи́ме,/ восхваля́ющих и чту́щих святу́ю па́мять твою́.</p>
<p>Све́тлая и Боже́ственная па́мять твоя́,/ преподо́бне Серафи́ме, удиви́ всех,/ а́ки безпло́тен бо, во пло́ти враги́ неви́димыя посрами́л еси́,/ вся же страна́ Тамбо́вская/ и свята́я оби́тель Саро́вская,/ иму́щи твоя́ святы́я мо́щи, хва́лится,/ си́ми бо здра́вие/ всем, с ве́рою притека́ющим, подае́тся./ Те́мже, просвети́вшеся тобо́ю,/ вопие́м ти, преподо́бне:/ моли́ спасти́ся душа́м на́шим.</p>
<p>
<red>Сла́ва, глас 5:</red>
</p>
<p>Ра́дуйся <red>Днесь</red>, вся Росси́йская земле́,/ и свята́я оби́тель Саро́вская, весели́ся./ Ве́рных же мно́жества, сте́кшеся <red>Днесь</red>,/ просла́вим преподо́бнаго отца́,/ па́стыря и учи́теля,/ Богому́драго наста́вника заблу́ждшим,/ ско́раго всех боля́щих цели́теля,/ Росси́йския земли́ вели́кое украше́ние,/ его́же похваля́юще, си́це рцем:/ преподо́бне Серафи́ме,/ спаси́ нас моли́твами твои́ми.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся, Живоно́сный Кре́сте:</p>
<p>Ра́дуйся, А́нгелом собесе́дниче,/ преподо́бне Серафи́ме,/ благоче́стно бо на земли́ пожи́в,/ мно́ги, приходя́щия к тебе́, стра́ху Госпо́дню поуча́л еси́;/ благода́тию Пресвята́го Ду́ха озаря́емь,/ зрел еси́ бу́дущая, я́ко настоя́щая,/ и умиле́ния и ра́дости мно́ги скорбя́щия душе́ю исполня́л еси́./ Те́мже мо́лим ти ся:/ моли́ся Го́сподеви о чту́щих тя.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ра́дуйся, заблу́ждших учи́телю преди́вный,/ Христа́ Го́спода во хра́ме со Арха́нгелы и А́нгелы ви́дети сподо́бивыйся./ И ны́не, преподо́бне,/ на Небесе́х Того́ зре́ния вы́ну наслажда́яся,/ моли́ся о нас,/ ве́рою творя́щих па́мять твою́.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, преподо́бне Серафи́ме,/ всем бо храни́ти и́стинную ве́ру Христо́ву запове́дал еси́,/ и, Вы́шняго жития́ вожделе́в,/ бога́тство возненави́дел еси́:/ ны́не же неизрече́нную красоту́ Небе́сную зри́ши/ и сла́дкаго пе́ния А́нгельскаго наслажда́ешися./ Те́мже моли́ся Го́сподеви/ дарова́ти нам мир и ве́лию ми́лость.</p>
<p>
<red>Сла́ва, глас 6</red>:</p>
<p>Преподо́бне о́тче Серафи́ме,/ кто испове́сть труды́ твоя́ и боле́зни?/ Или́ кий язы́к изрече́т жесто́кое пусты́нное твое́ житие́,/ бде́ние же и поще́ние,/ еще́ же в затво́ре пребыва́ние,/ усте́н безмо́лвие и моле́ние непреста́нное?/ Вои́стинну яви́лся еси́ по́стником украше́ние,/ моли́твенник к Бо́гу непосты́дный./ Те́мже к тебе́ вопие́м:/ ра́дуйся, и́ноческаго жития́ пра́вило;/ ра́дуйся, в беда́х и ско́рбех вели́кое утеше́ние/ и те́плый всем предста́телю./ Моли́ся, преподо́бне, спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>На благослове́нии хле́бов тропа́рь преподо́бному, дважды, и «Умиле́нию»: </red>К Богоро́дице, со умиле́нием: единожды.</p>
<p>
<red>Тропа́рь на прославле́ние преподо́бнаго Серафи́ма, глас 4:</red>
</p>
<p>От ю́ности Христа́ возлюби́л еси́, преподо́бне,/ и Тому́ Еди́ному порабо́тати пла́менне вожделе́л еси́,/ в пусты́ннем житии́ твое́м непреста́нною моли́твою и трудо́м подвиза́лся еси́,/ умиле́нным се́рдцем любо́вь Христо́ву стяжа́в,/ Небе́сным Серафи́мом в песносло́вии спобо́рниче,/ в любви́ притека́ющим к тебе́ Христу́ подража́телю,/ те́мже избра́нник возлю́блен Бо́жия Ма́тере яви́лся еси́,/ сего́ ра́ди вопие́м ти:/ спаса́й нас моли́твами твои́ми, ра́досте на́ша,/ те́плый пред Бо́гом засту́пниче,/ Серафи́ме блаже́нне.</p>
<p>
<red>Ин тропа́рь, на преставле́ние преподо́бнаго Серафи́ма, глас то́йже:</red>
</p>
<p>От ю́ности Христа́ возлюби́л еси́, блаже́нне,/ и, Тому́ Еди́ному рабо́тати пла́менне вожделе́в,/ непреста́нною моли́твою и трудо́м в пусты́ни подвиза́лся еси́,/ умиле́нным же се́рдцем любо́вь Христо́ву стяжа́в,/ избра́нник возлю́блен Бо́жия Ма́тере яви́лся еси́./ Сего́ ра́ди вопие́м ти:/ спаса́й нас моли́твами твои́ми, Серафи́ме, преподо́бне о́тче наш.</p>
<p>
<red>Тропа́рь Богоро́дицы, глас 4:</red>
</p>
<p>К Богоро́дице со умиле́нием припаде́м,/ вси, грехми́ обремене́ннии,/ чудотво́рную Ея́ ико́ну Умиле́ния облобыза́юще/ и вопию́ще со слеза́ми:/ Влады́чице, приими́ моле́ние недосто́йных раб Твои́х/ и пода́ждь нам, прося́щим,/ ве́лию Твою́ ми́лость.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь: тропа́рь свята́го, дважды. Сла́ва, и ны́не: К Богоро́дице со умиле́нием:</p>
<p>
<red>По 1</red>-м стихосло́вии седа́лен, глас 4:</p>
<p>Зна́мением кре́стным и моли́твою вра́жия искуше́ния победи́в,/ посто́м и воздержа́нием Го́сподеви благоугоди́л еси́:/ те́мже чуде́с прия́л еси́ дар, всем исцеле́ния подава́я,/ ве́рою притека́ющим к моще́м твои́м, Серафи́ме преподо́бне,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая Де́во Богоро́дице,/ поми́луй нас, прибега́ющих с ве́рою к Тебе́, Милосе́рдой,/ и прося́щих те́плаго заступле́ния Твоего́./ Мо́жеши бо, я́ко Блага́я, всех спасти́/ и я́ко Ма́ти Бо́га Вы́шняго Ма́терними Твои́ми моли́твами/ всегда́ избавля́еши чту́щих Тя от всех бед, Умиле́ние.</p>
<p>
<red>По 2</red>-м стихосло́вии седа́лен, глас 1:</p>
<p>Во глубине́ пусты́ни Саро́вския коле́на преклоня́л еси́ на ка́мени,/ воздева́я преподо́бнеи твой ру́це ко Го́споду,/ те́мже от Спа́са благода́ть Свята́го Ду́ха прия́л еси́/ стра́ждущия телесы́ исцеля́ти и ду́ши ве́рных просвеща́ти./ Сего́ ра́ди вопие́м ти:/ моли́, преподо́бне, Христа́ Бо́га спасти́ся нам,/ пра́зднующим святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ма́терь Тя Бо́жию мо́лим вси вои́стинну/ и к щедро́там Твои́м вопие́м, любо́вию прибега́юще к Твое́й ико́не:/ Тя бо и́мамы, гре́шнии, Засту́пницу, Умиле́ние,/ и Тебе́ стяжа́хом в напа́стех спасе́ние, Еди́ну Пречи́стую.</p>
<p>
<red>По полиеле́и седа́лен, глас 7:</red>
</p>
<p>Просия́ доброде́тельное житие́ твое́, преподо́бне, ны́не в Росси́йстей земли́,/ и от всех пе́сньми похва́льными сла́вишися:/ ты бо, я́ко Илия́, на колесни́цу доброде́телей вшед,/ на Небеса́ душе́ю возлете́л еси́/ и та́мо пра́ведно пресве́тлым венце́м венча́лся еси́./ Те́мже, благодаря́ще, вопие́м ти, блаже́нне Серафи́ме:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Стена́ необори́мая нам, христиа́ном, еси́, Богоро́дице Де́во:/ к Тебе́ бо прибега́юще, невреди́мы пребыва́ем/ и, па́ки согреша́юще, и́мамы Тя Моли́твенницу, Умиле́ние;/ тем, благодаря́ще, вопие́м Ти:/ ра́дуйся, всех ра́достей Ра́досте.</p>
<p>
<red>Та́же степе́нна, 1</red>-й антифо́н 4-го гла́са. Проки́мен, глас 4: Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6</red>:</p>
<p><red>Днесь</red>, ве́рнии, духо́вно торжеству́юще/ в наро́читем пра́зднице преподо́бнаго отца́/ и благоче́стно ра́дующеся,/ тому́ те́пле возопии́м:/ ра́дуйся, Серафи́ме блаже́нне;/ ра́дуйся, Небе́сный челове́че и земны́й А́нгеле;/ ра́дуйся, мно́гих на путь спасе́ния наста́вивый;/ ра́дуйся, зе́рным похвало́ и Росси́йстей земли́ утвержде́ние./ Моли́ся о душа́х на́ших.</p>
<p>
<red>Кано́н преподо́бнаго Серафи́ма, глас 6</red>.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя</emphasis>
<emphasis>потопля́ема,/ Бо́гу побе́дную песнь пои́м, вопия́ше.</emphasis>
</p>
<p>Го́споди, отве́рзи мои́ недосто́йнеи устне́ и даждь ми сло́во ра́зума/ воспе́ти досто́йно па́мять блаже́ннаго Серафи́ма,/ ны́не со А́нгелы моля́щагося Тебе́/ изба́вити нас от вса́каго лю́таго обстоя́ния.</p>
<p>К Богоро́дице вели́кий моли́твенник был еси́, преподо́бне,/ Ю́же ви́дети со апо́столы сподо́бился еси́,/ и ны́не не преста́й моли́твами твои́ми посеща́ти чад твои́х.</p>
<p>От ю́ности твоея́, преподо́бне, преда́лся еси́ умо́м Бо́гови/ и, стра́сти теле́сныя кре́пким воздержа́нием укроти́в,/ вся́кими доброде́тельми украси́лся еси́, прему́дре.</p>
<p>
<red>Богоро́дичен:</red> Всеблага́я Влады́чице,/ Я́же Преблага́го Бо́га пло́тию ро́ждши,/ озло́бленное страстьми́ мое́ се́рдце очи́сти,/ да ве́рою и любо́вию велича́ю Тя.</p>
<p>
<red>Ин кано́н преподо́бнаго, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>По за́поведи Влады́ки Христа́ у́зким и те́сным путе́м вшел еси́, преподо́бне, в Ца́рство Небе́сное,/ широ́кий и простра́нный путь возненави́дев,/ и ны́не моли́ся о нас, творя́щих пресве́тлую па́мять твою́.</p>
<p>От ю́ности на безстра́стия го́ру возше́д и крест свой взем,/ невозвра́тно Христу́ после́довал еси́/ и, духо́вную му́дрость стяжа́в, Го́рняго Иерусали́ма дости́гл еси́, преподо́бне,/ моли́ о нас Еди́наго Человеколю́бца.</p>
<p>Ны́не предстоя́, преподо́бне, Престо́лу Бо́жию,/ моли́ся о стране́ на́шей, изба́витися от наше́ствия иноплеме́нных,/ и христолюби́вым лю́дем земли́ Росси́йския спасе́ние испроси́ моли́твами твои́ми, преподо́бне.</p>
<p>
<red>Богоро́дичен:</red> С ве́рою и любо́вию притека́ющих к Тебе́/ и со стра́хом пою́щих Тя/ моли́твенный глас услы́ши, Влады́чице.</p>
<p>
<red>Катава́сия по уста́ву.</red>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Моли́твами твои́ми, преподо́бне, предстоя́ Бо́гу со А́нгелы,/ за весь мир моли́ся,/ бра́ни вра́жия потреби́ти и побе́ду на супоста́ты дарова́ти.</p>
<p>От ю́ности ве́рою и любо́вию прилепи́лся еси́ Влады́це Вы́шних сил, преподо́бне Серафи́ме,/ и, возсия́в в пусты́ни Саро́встей, я́ко со́лнце,/ в ско́рбех приходя́щим к тебе́ уте́шитель был еси́;/ моли́ спасти́ся нам.</p>
<p>Яви́лся еси́, преподо́бне, моля́щимся тебе́ столп непоколеби́м/ и прибе́жище всем притека́ющим во оби́тель Саро́вскую/ и прие́млющим исцеле́ния благода́ть неоску́дную.</p>
<p>
<red>Богоро́дичен:</red> Услы́ша Е́ва прама́терь:/ в печа́лех роди́ши ча́да./ Ты же, Чи́стая Де́во, услы́шавши:/ Госпо́дь с Тобо́ю, ра́дуйся, —/ ра́дованным гла́сом печа́ль прама́тере потреби́ла еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Моли́ся, блаже́нне, Христу́ Бо́гу/ изба́витися нам от гла́да и па́губы,/ от напра́сныя сме́рти, от та́йных прегреше́ний и помышле́ний лука́вых,/ да чи́стым се́рдцем Христу́ возопии́м:/ моли́твами преподо́бнаго спаси́ нас, Го́споди.</p>
<p>Кро́тостию и смире́нием после́дуя Влады́це Христу́,/ всем вся вои́стинну был еси́,/ бога́тых же и убо́гих неосла́бно благоче́стию поуча́я,/ бу́дущая, я́ко настоя́щая, прови́дел еси́./ Моли́ Христа́ Бо́га, преподо́бне, согреше́ний на́ших оставле́ние дарова́ти.</p>
<p>Изба́ви оби́тель твою́, преподо́бне, от вся́каго наве́та вра́жия/ и испо́лни ю́ любве́ и благода́ти, е́же не помышля́ти о жите́йских,/ но душеспаси́тельныя дости́гнути добро́ты моли́твами твои́ми.</p>
<p>
<red>Богоро́дичен:</red> Упова́ние и наде́жда на́ша Ты еси́, Пречи́стая Влады́чице,/ спаси́ страну́ и лю́ди Твой,/ моля́щияся и и́мя Твое́ призывя́ющия.</p>
<p>
<red>Седа́лен, глас 4:</red>
</p>
<p>Жите́йское мо́ре страсте́й воздержа́нием препобеди́в/ и в приста́нище безстра́стия прите́к,/ сосу́д воздержа́ния яви́лся еси́, преподо́бне Серафи́ме,/ моли́ Христа́ Бо́га дарова́ти нам ве́лию милость.</p>
<p>
<red>Сла́ва, и ны́не, Богоро́дичен:</red>
</p>
<p>Превзыдо́ша главу́ мою́ греси́ мои́, Влады́чице,/ оскверне́н и́ми есмь, и несть исцеле́ния в пло́ти мое́й,/ но Ты, Многоблагоутро́бная, да́руй души́ мое́й сле́зы покая́ния на очище́ние скверн грехо́вных/ и теле́сныя неду́ги уврачу́й, Врача́ вся́ческих и Го́спода ро́ждшая.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p><red>Днесь</red> све́тло пра́зднует Саро́вская оби́тель па́мять твою́, преподо́бне, и мо́лит тя:/ испроси́ у Го́спода вселе́нней мир/ и душа́м на́шим ве́лию милость.</p>
<p>Вели́кими по́двиги твои́ми, преподо́бне,/ я́ко фи́никс, процве́л еси́,/ словесы́ благопло́дными и непоро́чным житие́м сердца́ притека́ющих к тебе́ услажда́я,/ и ны́не у́бо моли́ся, да обря́щем ми́лость от Христа́, Спа́са на́шего.</p>
<p>Твои́ми моли́твами о нас умоли́ Бо́га, преподо́бне Серафи́ме,/ и грехо́вный мрак печа́ли на́шея разори́,/ безстра́стием, ве́рою и любо́вию украси́ всех,/ пресла́вную па́мять твою́ чту́щих.</p>
<p>
<red>Богоро́дичен:</red> Ра́дуйся, Влады́чице Де́во,/ Це́рквам красото́, благочести́вым лю́дем держа́во и похвало́,/ непреста́нно моли́ся Христу́ Бо́гу,/ да сохрани́т нас от бед моли́твами Твои́ми.</p>
<p>
<red>Ин</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Не то́кмо свята́я оби́тель Саро́вская,/ но и вся Росси́йская земля́ име́ет тя, блаже́нне, моли́твенника те́плаго и ско́раго помо́щника,/ кре́пкаго и непобеди́маго засту́пника и хода́тая о душа́х на́ших.</p>
<p>Бу́ди о нас моле́бник и хода́тай ко Пресвяте́й Тро́ице/ и подви́гни на моли́тву с тобо́ю ли́ки святы́х,/ и́хже житию́ поревнова́л еси́, преподо́бне,/ с ни́миже ку́пно моли́ся о ми́ре и устрое́нии всего́ ми́ра,/ да ти́хое и безмо́лвное житие́ поживе́м в ве́це сем/ и в бу́дущем жизнь ве́чную насле́дуем.</p>
<p>В по́стницех вели́к быв, преподо́бне,/ те́сное и́ноческое в пусты́ни житие́ проходи́л еси́/ и сие́ во умиле́нней моли́тве сконча́л еси́./ Моли́ спасти́ся нам.</p>
<p>
<red>Богоро́дичен:</red> Ты еси́, Пречи́стая Богоро́дице, прибе́жище на́ше и утвержде́ние,/ моли́ Сы́на Твоего́ и Бо́га на́шего/ пода́ти нам спасе́ние и грехо́в оставле́ние.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Всем приходя́щим к тебе́ был еси́ учи́тель и́стинный/ и к Богоро́дице вели́кий моли́твенник,/ и ны́не, преподо́бне, не преста́й моля́ся о ча́дех твои́х,/ я́ко и́маши дерзнове́ние ве́лие.</p>
<p>Да вни́дут ны́не христоимени́тии лю́дие во храм оби́тели Саро́вския,/ к честны́м моще́м твои́м, преподо́бне Серафи́ме, припа́дающе,/ и да про́сят от <red>Тебе</red>́ исцеле́ния, здра́вия и спасе́ния, Христа́ велича́юще.</p>
<p>В нощи́ моля́щу ти ся Бо́гу, преподо́бне,/ враг неви́димый хотя́ше устраши́ти тя,/ но, моли́твою твое́ю посра́млен, исчезе́ вселука́вый.</p>
<p>
<red>Богоро́дичен:</red> Бо́га, Его́же родила́ еси́, Пречи́стая Мари́е,/ моли́ рабо́м Твои́м пода́ти прегреше́ний оставле́ние.</p>
<p>
<red>Ин</red>
</p>
<p>
<red>Ирмо́с:</red>
<emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</emphasis>
</p>
<p>Посто́м и непреста́нною моли́твою просла́вил еси́, преподо́бне, оби́тель Саро́вскую,/ еле́ем от ико́ны Влады́чицы помазу́я неду́жныя/ и тем исцеле́ние неоску́дно подава́я,/ и ны́не моли́ся спасти́ся душа́м на́шим.</p>
<p>Святи́телие и свяще́нницы, сора́дуйтеся и́ноком Саро́вским,/ и прости́и лю́дие, вку́пе воспо́йте блаже́ннаго отца́,/ обурева́емых скорбьми́ ти́хое приста́нище,/ врача́ душе́вным и теле́сным неду́гом ско́раго.</p>
<p>Принеси́ моли́твы твоя́, преподо́бне,/ я́ко же́ртву благоприя́тну и непоро́чну, ко Пресвяте́й Тро́ице,/ и не забу́ди нас, ны́не творя́щих па́мять твою́,/ ми́лость испроси́ ненави́дящим, оби́дящим и вражду́ющим на нас/ и изба́ви всех от вся́кия ско́рби.</p>
<p>
<red>Богоро́дичен:</red> Упра́ви ум мой, Влады́чице, обурева́емый страстьми́ мно́гими,/ спаси́, Богоро́дице, к Тебе́ прибега́ющия,/ ины́я бо по́мощи, Чи́стая, ра́зве Тебе́, не зна́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
</p>
<p>Свята́я душа́ твоя́ оби́тель бысть Бо́гу,/ в не́йже Оте́ц, Сын и Святы́й Дух всели́ся,/ те́мже мо́лим тя, преподо́бне,/ наважде́ния вра́жия от чту́щих тя отжени́/ и ве́рным лю́дем мир и здра́вие да́руй.</p>
<p>Вели́кия твоя́ пусты́нныя по́двиги и труды́/ и сла́дость уче́ния твоего́ почита́ем, преподо́бне Серафи́ме,/ и́миже мно́гия приходя́щия к тебе́ просвети́л еси́ и научи́л еси́ воспева́ти Единосу́щную Тро́ицу.</p>
<p>Житие́м чи́стым после́довав Влады́це Христу́,/ тече́ние до́брое сконча́л еси́, преподо́бне,/ к ве́чным
<emphasis>же</emphasis>
оби́телем возше́д, блаже́нне,/ зри́ши та́мо, я́же А́нгели ви́дят./ Те́мже, чту́ще па́мять твою́, Христа́ велича́ем.</p>
<p>
<red>Богоро́дичен:</red> Ны́не к Тебе́ прибега́ю, Пречи́стая,/ спаси́ мя моли́твами Твои́ми и соблюди́:/ ели́ка бо хо́щеши, мо́жеши, я́ко Ма́ти Всемогу́щаго.</p>
<p>
<red>Ин</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися</emphasis>/
<emphasis>и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Грехо́в испо́лнени вси есмы́,/ твоя́ же моли́твы, преподо́бне Серафи́ме, я́ко кади́ло благово́нно, ко Го́сподеви восхо́дят./ Ны́не мо́лим тя:/ волну́ющееся в земли́ на́шей мо́ре зла́го неве́рия изсуши́/ и спасе́ние душа́м на́шим от Го́спода испроси́.</p>
<p>Блаже́н вои́стинну был еси́, преподо́бне Серафи́ме,/ нището́ю бога́тство и пла́чем ра́дость стяжа́в,/ ю́же приходя́щим оби́льно подава́л еси́,/ и ны́не лучи́ чуде́с источа́еши/ и исцеля́еши всех, с ве́рою к тебе́ притека́ющих.</p>
<p>В пусты́ни кладене́ц ископа́в твои́ма рука́ма, преподо́бне,/ приходя́щия жа́ждущия лю́ди напои́л еси́,/ и ны́не мно́гим неду́жным водо́ю кладенца́ сего́ боле́зни исцеля́еши;/ вои́стинну ди́внаго моли́твенника и чудотво́рца всем, преподо́бне, Влады́ка тя показа́.</p>
<p>
<red>Богоро́дичен:</red> Вои́стинну Тя, Мя́терь Бо́жию, испсве́дуем, и́стинную Богоро́дицу:/ Твои́м бо Рождество́м тле́ннаго осужде́ния изба́вихомся,/ милосе́рдия ра́ди Человеколю́бца Бо́га,/ и к жи́зни нетле́нней воззва́ни бы́хом.</p>
<p>
<red>Конда́к, глас 2:</red>
</p>
<p>Ми́ра красоту́ и я́же в нем тле́нная оста́вив, преподо́бне,/ в Саро́вскую оби́тель всели́лся еси́/ и, та́мо а́нгельски пожи́в,/ мно́гим путь был еси́ ко спасе́нию,/ сего́ ра́ди и Христо́с тебе́, о́тче Серафи́ме, просла́ви/ и да́ром исцеле́ний и чуде́с обогати́./ Те́мже вопие́м ти:/ ра́дуйся, Серафи́ме, преподо́бне о́тче наш.!</p>
<p>
<red>И́кос:</red>
</p>
<p>Оста́вив род и дру́ги,/ бога́тство, я́ко прах, вмени́в,/ в пусты́ни Саро́встей водвори́лся еси́/ и, на стра́сти, я́ко безпло́тен, подвиза́вся, А́нгелов ликостоя́ния сподо́бился еси́./ Те́мже духо́вная разуме́ния прии́м,/ пода́ждь и нам, преподо́бне, разу́мно пе́сньми воспе́ти тя, си́це глаго́лющим:/ ра́дуйся, Серафи́ме блаже́нне, Небе́сный челове́че и земны́й А́нгеле;/ ра́дуйся, в любви́ Христу́ подража́телю;/ ра́дуйся, Свята́го Ду́ха оби́тель;/ ра́дуйся, уныва́ющим ве́лие ра́дование;/ ра́дуйся, исто́чниче исцеле́ний;/ ра́дуйся, скорбя́щим душа́м сла́дкое утеше́ние;/ ра́дуйся, и́ноком ти́хое приста́нище и учи́телю прему́дрый;/ ра́дуйся, похвало́ земли́ Росси́йския;/ ра́дуйся, Серафи́ме, преподо́бне о́тче наш.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Чу́дно житие́ твое́ яви́ся, преподо́бне,/ благода́тию Боже́ственнаго Ду́ха испо́лнено,/ блаже́нну вои́стинну кончи́ну преподо́бных прия́л еси́, о Христе́ ра́дуяся./ Мы же к просла́вльшему тя взыва́ем:/ оте́ц на́ших Бо́же, благослове́н еси́.</p>
<p>Мно́жество люде́й, во святу́ю оби́тель соше́дшеся <red>Днесь</red>, преподо́бне Серафи́ме,/ честны́м моще́м твои́м покланя́ется,/ от ни́хже исцеле́ния вси почерпа́ем, непреста́нно зову́ще:/ оте́ц на́ших Бо́же, благослове́н еси́.</p>
<p>Во всю зе́млю изы́де веща́ние сие́,/ я́ко в Саро́ве чудотво́рец пресла́вен яви́ся,/ исцеле́ний мно́жество источа́я всем, с ве́рою приходя́щим и вопию́щим:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Богоро́дице Де́во,/ ро́ждшая Сло́во па́че сло́ва, Зижди́теля Твоего́,/ Того́ моли́ с преподо́бным Серафи́мом поми́ловати ду́ши на́ша.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Поми́луй нас, Го́споди,/ и от вся́каго зла душетле́ннаго сохрани́ моли́твами уго́дника Твоего́, преподо́бнаго Серафи́ма,/ да вси уми́льно вопие́м Ти:/ оте́ц на́ших Бо́же, благослове́н еси́.</p>
<p>Кто не почуди́тся, кто не просла́вит неизсле́димую глубину́ милосе́рдия Твоего́, Го́споди,/ я́ко яви́л еси́ всему́ ми́ру уго́дника Твоего́, преподо́бнаго Серафи́ма,/ моли́твенника те́плаго о нас, вопию́щих Тебе́:/ оте́ц на́ших Бо́же, благослове́н еси́.</p>
<p>Благода́рное сие́ пе́ние, от нас приноси́мое тебе́, преподо́бне Серафи́ме, приими́/ и всем нам, пра́зднующим святу́ю па́мять твою́/ и покланя́ющимся моще́м твои́м, исцеле́ние да́руй, вопию́щим:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Ты еси́, Пресвята́я Богоро́дице, прибе́жище на́ше и утвержде́ние,/ моли́ Сы́на Твоего́ и Бо́га на́шего/ пода́ти нам спасе́ние и грехо́в оставле́ние.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти/ Тя превозно́сим во вся ве́ки</emphasis>.</p>
<p>Плотски́я стра́сти укроти́в и ми́рови умертви́вся,/ глаго́лы жи́зни ве́чныя се́рдцем твои́м, блаже́нне, прия́л еси́,/ науча́я всех, к тебе́ притека́вших, взыва́ти:/ Го́спода по́йте, дела́, и превозноси́те Его́ во ве́ки.</p>
<p>В прославле́нии честны́х моще́й твои́х, преподо́бне,/ оби́тель Саро́вская ра́дости испо́лнися./ Лю́дие же вси ди́вному во святы́х Свои́х Бо́гу взыва́ху:/ Го́спода по́йте, дела́, и превозноси́те Его́ во ве́ки.</p>
<p>Благода́тию Боже́ственнаго Ду́ха испо́лнен сый, преподо́бне Серафи́ме,/ ве́рным лю́дем, творя́щим святу́ю па́мять твою́,/ моли́твами твои́ми испроси́ грехо́в проще́ние, вопию́щим:/ де́ти, благослови́те, свяще́нницы, воспо́йте,/ лю́дие, превозноси́те Го́спода во ве́ки.</p>
<p>
<red>Богоро́дичен:</red> Спасе́ния Хода́таица нам яви́лася еси́, Богоро́дице,/ ро́ждшая Спа́са и Влады́ку всех,/ те́мже мо́лим Тя:/ спасе́ния сподо́би всех, песносло́вящих Тя ве́рно во вся ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Цари́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>Доброде́тельному житию́ твоему́, преподо́бне, позави́дев, враг вселука́вый/ восхоте́ запя́тие тебе́ сотвори́ти,/ ты же, благода́тию Бо́жиею и моли́твами Влады́чицы посрами́в того́,/ Бо́га просла́вил еси́, песносло́вя:/ Го́спода по́йте, дела́, и превозноси́те Его́ во ве́ки.</p>
<p>Я́ко мо́лния, блиста́ющися, све́тится на поднебе́сней,/ та́ко и веща́ния о твои́х, преподо́бне, чудесе́х во всю зе́млю изыдо́ша./ Мы же, дивя́щеся сла́ве твое́й, вопие́м:/ де́ти, благослови́те, свяще́нницы, воспо́йте,/ лю́дие, превозноси́те Го́спода во ве́ки.</p>
<p>Су́етными н стра́стными помышле́нии мяту́щийся ум наш исцели́, преподо́бне,/ во́лны зла́го нече́стия укроти́,/ разсла́бленная жите́йскими попече́нии сердца́ на́ша укрепи́,/ да сла́вим Христа́ Соде́теля во вся ве́ки.</p>
<p>
<red>Богоро́дичен:</red> Ра́дуйся, престо́ле Госпо́день огнезра́чный;/ ра́дуйся, заре́ невеще́ственнаго блиста́ния;/ ра́дуйся, о́блаче возсия́вшаго Со́лнца преди́внаго, Христа́ Спа́са на́шего,/ Его́же превозно́сим во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком нерозмо́жно ви́дети,/ на Него́же не сме́ют чи́ни А́нгельстии взира́ти,/ Тобо́ю же, Всечи́стая, яви́ся челове́ком/ Сло́во воплоще́нно, Его́же велича́юще,/ с Небе́сными во́и Тя ублажа́ем.</emphasis>
</p>
<p>Недосто́йными усты́ воспева́емое тебе́ ма́лое хвале́ние на́ше,/ преподо́бне, не пре́зри, но приими́/ и всех, прославля́ющих тя, освяти́,/ бед, и напа́стей, и ве́чнаго муче́ния изба́ви,/ да тя при́сно воспева́ем.</p>
<p>Мраз нощны́й и вар дневны́й во уедине́нии пусты́ннем до́блественне претерпе́в,/ дом Прему́дрости Бо́жия был еси́/ и к сия́нию невече́рнему восте́кл еси́./ Моли́ спасти́ся нам.</p>
<p>Сла́вится <red>Днесь</red> оби́тель,/ в не́йже яре́м Христо́в прия́ти изво́лил еси́:/ та́мо бо, в пусты́ни, дни твоя́ пребы́л еси́/ и, твои́ми уче́ньми мно́ги приходя́щия к тебе́ вразуми́в,/ научи́л еси́ бы́ти ча́да Це́ркве Христо́вы.</p>
<p>
<red>Богоро́дичен:</red> Ты еси́ кре́пость на́ша,/ Ты еси́ похвала́ и ра́дование,/ Храни́тельница на́ша, заступле́ние,/ прибе́жище и Предста́тельница непобеди́мая,/ Пречи́стая Богоро́дице, спаси́ рабы́ Твои́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Вели́ким отце́м, дре́вле в посте́ и по́двизех просия́вшим, поревнова́в, преподо́бне,/ чрез <red>вся</red> дни живота́ твоего́ в моли́тве, слеза́х и труде́х пребы́л еси́,/ до́ндеже дости́гл еси́ Небе́сныя оби́тели,/ те́мже тя досто́йно ублажа́ем.</p>
<p>Кре́пкою си́лою Христо́с Бог тя препоя́са и укрепи́ побежда́ти ко́зни де́монския, преподо́бне./ Те́мже ны́не мо́лим тя:/ моли́ Человеколю́бца Бо́га,/ да изба́вит всех нас от вра́жиих нахожде́ний и искуше́ний и спасе́т ду́ши на́ша.</p>
<p>В боле́знех и ско́рбех на́ших к тебе́, преподо́бне, прибега́ем/ и из глубины́ душе́вныя вопие́м:/ бу́ди нам небу́рное приста́нище и боле́знем ско́рый цели́тель/ и изба́ви нас от вся́каго неду́га и ну́жды,/ да тя непреста́нно велича́ем.</p>
<p>
<red>Богоро́дичен:</red> Еди́наго от Святы́я Тро́ицы, Сло́ва и Сы́на родила́ еси́, Де́во Пречи́стая,/ Его́же с преподо́бными и пра́ведными моли́ о рабе́х Твои́х,/ ве́рою прося́щих грехо́в проще́ния.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Прииди́те, вси ве́рнии,/ свяще́нными пе́сньми восхва́лим ди́внаго в чудесе́х преподо́бнаго Серафи́ма,/ но́ваго свети́льника Росси́йския земли́,/ А́нгелом собесе́дника и те́плаго моли́твенника к Бо́гу/ о чту́щих святу́ю па́мять его́.</p>
<p>
<red>Сла́ва, и ны́не, Богоро́дичен.</red>
</p>
<p>
<red>На хвали́тех стихи́ры на 4, глас 8:</red>
</p>
<p>Приспе́ всечестны́й пра́здник оби́тели Саро́вския,/ па́мять преподо́бнаго Серафи́ма,/ ему́же ны́не си́це возопии́м:/ ра́дуйся, по́стником свети́ло и утвержде́ние,/ и́ноком звездо́, я́коже волхво́м,/ показу́ющая путь в Небе́сныя оби́тели,/ свяще́нником похвало́ пресла́вная,/ любве́ и целому́дрия исто́чниче неизсяка́емый,/ свети́льниче пресве́тлый духо́внаго разсужде́ния;/ ра́дуйся, пра́вило доброде́телем вели́кое.</p>
<p>Блаже́нне о́тче Серафи́ме,/ Христо́ви вои́стинну после́довал еси́,/ братолю́бием и незло́бием всех к себе́ привлека́я,/ кро́тостию же и смире́нием/ мно́ги доброде́тельному пути́ науча́я./ Те́мже любо́вию па́мять твою́,/ преподо́бне Серафи́ме, ублажа́ем.</p>
<p>В пусты́ню всели́лся еси́, преподо́бне,/ и, та́мо испо́лнився духо́вныя прему́дрости,/ на высоту́ доброде́тели возше́л еси́./ Те́мже вопие́м ти:/ ра́дуйся, церко́вное украше́ние,/ свяще́нником до́брое утеше́ние,/ и́ноком благоле́пие и похвало́,/ Серафи́ме блаже́нне,/ моли́ Христа́ Бо́га мир вселе́нней дарова́ти/ и душа́м на́шим ве́лию ми́лость.</p>
<p>
<red>Сла́ва, глас 6:</red>
</p>
<p>Прииди́те, и́ноков собо́ри и по́стников сосло́вие,/ прииди́те, христоимени́тых люде́й мно́жества,/ пе́сньми и́стиннаго по́стника почти́м, вопию́ще:/ ра́дуйся, по стопа́м Влады́ки Христа́ у́зким путе́м управля́емый,/ и притека́ющим к тебе́ в беда́х и ско́рбех ско́рый помо́щниче,/ и спасе́ния хода́таю преди́вный./ Ра́дуйся, да́ром проро́чества укра́шенный,/ прорица́яй, я́ко настоя́щая, гряду́щая,/ моли́ся, преподо́бне Серафи́ме,/ о чту́щих ве́рою и любо́вию святу́ю па́мять твою́.</p>
<p>
<red>И ны́не, Богоро́дичен.</red>
</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на пе́рваго песнь 3-я и втора́го кано́на песнь 6-я. Проки́мен, глас 7: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Апо́стол к Гала́том, зача́ло 213. Ева́нгелие от Луки́, зача́ло 24, или́ от Матфе́я, зача́ло 10. Прича́стен: В па́мять ве́чную:</p>
<p>
<red>Моли́тва</red>
</p>
<p>О пречу́дный о́тче Серафи́ме, вели́кий Саро́вский чудотво́рче, всем прибега́ющим к тебе́ скоропослу́шный помо́щниче! Во дни земна́го жития́ твоего́ никто́же от <red>Тебе</red>́ тощ и неуте́шен оты́де, но всем в сла́дость бысть виде́ние ли́ка твоего́ и благоуве́тливый глас слове́с твои́х. К сим же и дар исцеле́ний, дар прозре́ния, дар немощны́х душ врачева́ния оби́лен в тебе́ яви́ся. Егда́ же призва́ тя Бог от земны́х трудо́в к Небе́сному упокое́нню, николи́же любы́ твои́ преста́ от нас, и невозмо́жно есть исчи́слити чудеса́ твоя́, умно́жившаяся, я́ко зве́зды небе́сныя: се бо по всем конце́м земли́ на́шея лю́дем Бо́жиим явля́ешися и да́руеши им исцеле́ния. Те́мже и мы вопие́м ти: о прети́хий и кро́ткий уго́дниче Бо́жий, дерзнове́нный к Нему́ моли́твенниче, николи́же призыва́ющия тя отрева́яй! Вознеси́ о нас благомо́щную твою́ моли́тву ко Го́споду сил, да да́рует нам вся благопотре́бная в жи́зни сей и вся к душе́вному спасе́нию поле́зная, да огради́т нас от паде́ний грехо́вных и и́стинному покая́нию да научи́т нас, во е́же безпреткнове́нно вни́ти нам в ве́чное Небе́сное Ца́рство, иде́же ты ны́не в незаходи́мей сия́еши сла́ве, и та́мо воспева́ти со все́ми святы́ми Живонача́льную Тро́ицу во ве́ки веко́в. Ами́нь.</p>
<p>
<red>Ина моли́тва</red>
</p>
<p>О вели́кий уго́дниче Бо́жий, преподо́бне и Богоно́сне о́тче наш Серафи́ме! При́зри от Го́рния сла́вы на нас, смире́нных и немощны́х, обремене́нных грехми́ мно́гими, твоея́ по́мощи и утеше́ния прося́щих. Прини́кни к нам благосе́рдием твои́м и помози́ нам за́поведи Госпо́дни непоро́чно сохраня́ти, ве́ру Правосла́вную кре́пко содержа́ти, покая́ние во гресе́х на́ших усе́рдно Бо́гу приноси́ти, во благоче́стии христиа́нстем благода́тно преуспева́ти и досто́йным бы́ти твоего́ о нас моли́твеннаго к Бо́гу предста́тельства. Ей, свя́тче Бо́жий, услы́ши нас, моля́щихся тебе́ с ве́рою и любо́вию, и не пре́зри нас, тре́бующих твоего́ заступле́ния; ны́не и в час кончи́ны на́шея помози́ на́м и заступи́ нас моли́твами твои́ми от зло́бных наве́тов диа́вольских, да не облада́ет на́ми тех си́ла, но да сподо́бимся по́мощию твое́ю насле́довати блаже́нство оби́тели ра́йския. На тя бо упова́ние на́ше ны́не возлага́ем, о́тче благосе́рдый, бу́ди нам вои́стинну ко спасе́нию путево́ждь и приведи́ нас к невече́рнему све́ту жи́зни ве́чныя богоприя́тным предста́тельством твои́м у Престо́ла Пресвяты́я Тро́ицы, да сла́вим и пое́м со все́ми святы́ми достопокланя́емое И́мя Отца́ и Сы́на и Свята́го Ду́ха во ве́ки веко́в. Ами́нь.</p>
</section>
