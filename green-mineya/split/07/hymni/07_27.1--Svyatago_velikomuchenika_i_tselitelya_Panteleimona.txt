<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го великому́ченика и цели́теля Пантелеи́мона</p>
</title>
<p>
<red>НА МАЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры, глас 1:</p>
<p>Стеце́мся ве́рою и любо́вию/ и по до́лгу восхва́лим страстоте́рпца Пантелеи́мона,/ ю́ности обузда́теля, в ста́рости жезл,/ в боле́знех засту́пника, безсре́бреника цели́теля,/ ни́щих обогати́теля, в благоше́ствиих до́браго води́теля,/ в мо́ри ко́рмчию, во́инов побо́рника тве́рдаго./ Моля́щеся, си́це рцем:/ о пресла́вне великому́чениче Пантелеи́моне,/ предвари́, и изми́ от вся́кия ну́жды и боле́зни,/ и спаси́ притека́ющия к тебе́ моли́твами твои́ми.</p>
<p>Страстоте́рпче Пантелеи́моне прехва́льне,/ от Христо́вы любве́ ни огнь, ни ра́ны, ни меч,/ ни и́ны му́ки разлучи́ти тя возмого́ша,/ но, му́жески став в Христо́вом испове́дании посреде́ мучи́телей,/ пострада́л еси́, Богому́дре, до конца́/ и ны́не, венцено́сец, лику́я на Небесе́х,/ приле́жно моли́ся о душа́х на́ших.</p>
<p>Да ра́дуются собо́ри ве́рных по всей земли́/ в пра́зднственный день па́мяти/ страстоте́рпца Христо́ва Пантелеи́мона,/ страсть прие́мшаго/ за И́же страсть кре́стную претерпе́вшаго, Царя́ Христа́,/ и горды́ню безбо́жных низложи́вшаго де́рзостно,/ его́же мо́лим приле́жно/ во дворы́ ра́йския дости́гнути/ ве́рою творя́щим па́мять его́.</p>
<p>До́бляго страда́льца Пантелеи́мона,/ по благоче́стии до́бре подвиза́вшася,/ прииди́те, лю́дие, воспои́м, глаго́люще:/ ра́дуйся, тве́рдый ве́ры побо́рниче;/ ра́дуйся, Христа́ име́вый в себе́, я́коже Па́вел;/ ра́дуйся, пла́вающих небу́рное приста́нище;/ ра́дуйся, на́ша похвало́/ и Це́ркви ве́рных ра́дование.</p>
<p>
<red>Слава, глас 2:</red>
</p>
<p>Возсия́ <red>Днесь</red> сла́вная́ па́мять твоя́,/ Пантелеи́моне многострада́льне,/ созыва́ющи нас, празднолю́бцев,/ на хвалу́ и сла́ву Христу́ Бо́гу на́шему,/ в тебе́ исто́чник чуде́с нам я́вльшему./ Те́мже, притека́юще к честны́м моще́м твои́м,/ исцеле́ний дарова́ния прие́млем,/ венча́вшаго тебе́ Спа́са Христа́/ непреста́нно сла́вяще.</p>
<p>
<red>И ны́не, Богоро́дичен:</red> Спаси́ от бед рабы́ Твоя́, Богоро́дице Де́во:</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Благоче́стие возлюби́в,/ му́чениче, ма́терне,/ избежа́в же му́жески/ оте́ческаго преще́ния,/ Христу́ Бо́гу после́довал еси́.</p>
<p>
<red>Стих:</red> Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.</p>
<p>Возсия́л еси́ нам/ от Никомиди́и,/ я́ко со́лнце, преблаже́нне,/ прогоня́я тьму ми́ра/ заря́ми чуде́с твои́х.</p>
<p>
<red>Стих:</red> Насажде́ни в дому́ Госпо́дни/ во дво́рех Бо́га на́шего процвету́т.</p>
<p>Просла́ви твою́, Богому́дре,/ в конце́х ми́ра/ па́мять Христо́с,/ Того́ бо жела́я,/ кровь твою́ излия́л еси́.</p>
<p>
<red>Сла́ва, глас и подо́бен то́йже:</red>
</p>
<p>Добро́то страда́льцев,/ благоле́пие му́чеников,/ правосла́вных храни́телю,/ приими́ ны́не хвалу́/ ве́рою сла́вящих тя.</p>
<p>
<red>И ны́не, Богоро́дичен:</red>
</p>
<p>Горе́ святы́х ли́цы,/ Богоро́дице Де́во,/ пою́т Тя с до́льными,/ сла́вяще непреста́нно/ рождество́ Твое́, Пречи́стая.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры, глас 4.</p>
<p>
<red>Подо́бен:</red> Зва́нный свы́ше:</p>
<p>И́же по достоя́нию/ зван быв Пантелеи́мон<a type="note" xlink:href="#note98">98</a>,/ егда́ человеколю́бное всем просте́рл еси́ душ попече́ние,/ и теле́с исцеле́ние показу́я,/ тогда́ тезоиме́нным зва́нием обогати́лся еси́,/ доброде́тели воздая́ние/ и благоче́стия возме́здие, му́чениче, обре́т,/ венцено́сец и непобеди́м во́ин я́влься/ Христа́ Бо́га на́шего./ Его́же моли́ спасти́ и просвети́ти ду́ши на́ша.</p>
<p>И́же от невеще́ственных исто́чник Спаси́теля/ Боже́ственных исцеле́ний при́сно благода́ть почерпа́я,/ и бога́тно излива́я,/ и подава́я приступа́ющим к тебе́, всеблаже́нне,/ всех сла́вное твое́ и всесвяще́нное/ и светоно́сное торжество́ ве́рно соверша́ющих,/ благода́тию Боже́ственною сих озари́./ Богоподо́бным пома́зан именова́нием,/ я́ве и бла́гостию,/ е́йже моли́ всем дарова́тися, пою́щим тя.</p>
<p>Му́ками мно́гими искуси́ся/ твоя́ ны́не огнепа́льная любо́вь/ ко е́же су́щему жела́нию,/ мо́рем и огне́м зави́стно бори́м./ Те́мже, злонача́льнаго испрове́рг,/ живоно́сное де́йство Уте́шителя/ я́ве прия́т богатода́тельное./ Е́юже и жи́ва пресла́вно уме́ршаго,/ Богому́дре, показа́л еси́,/ и разли́чная исцеле́ния соде́лал еси́, преблаже́нне.</p>
<p>
<red>И́ны стихи́ры, глас 2. Самогла́сны:</red>
</p>
<p>
<red>Анато́лиево:</red> Безме́здно благода́ть дае́ши челове́ком,/ Пантелеи́моне му́чениче сла́вне,/ и ду́хи отго́ниши призыва́нием Христо́вым,/ и слепы́м ви́дети да́руеши,/ я́ко Того́ уго́дник и́скренний;/ но моли́, врачу́ всеблаже́нне,/ дарова́ти ми́ру мир тверд/ и тя лю́бящим ве́лию ми́лость.</p>
<p>Ма́тере благочести́выя возжела́л еси́ ве́ру,/ о́тчее испра́вил еси́ нече́стие:/ Ермола́я бо утве́рждься уче́нии,/ сим и Креще́ние соверши́л еси́,/ Пантелеи́моне му́чениче сла́вне./ Ми́лостиваго Бо́га,/ неду́гующих врачу́ и страсте́й отгони́телю,/ моли́ изба́витися от напа́стей/ ве́рою творя́щим пречестну́ю па́мять твою́.</p>
<p>Отри́нул еси́ пре́лесть отца́, всесла́вне,/ и словеса́ ма́терня смы́сленно прие́мь,/ па́че зла́та плод прине́сл еси́ по Госпо́дню гла́су/ и врач изря́ден яви́лся еси́,/ Пантелеи́моне, му́чениче сла́вне,/ ше́ствуя же благода́ти путе́м,/ обре́л еси́ лежа́ща ни́зу младе́нца, ехи́дною угрызе́на,/ и к Бо́гу моли́тву сотвори́в, и приле́жно помоли́вся,/ а́бие о́трока воскреси́л еси́/ и зве́ря растерза́л еси́./ Те́мже помина́й нас, ве́рою творя́щих твою́ па́мять,/ я́ко да обря́щем ми́лость в День Су́дный.</p>
<p>
<red>Сла́ва, глас 6. Византи́ево:</red>
</p>
<p>Возсия́ <red>Днесь</red> честна́я па́мять безсре́бреника,/ ве́рныя созыва́ющи на трапе́зу та́йную,/ и к торжеству́ пра́зднственному водя́щи празднолю́бных составле́ния,/ наста́ бо ны́не нам чудоде́йственный врач,/ неду́ги всем исцеля́яй,/ Пантелеи́мон, тве́рдый страда́лец,/ и мо́лится приле́жно Го́сподеви/ спасти́ся душа́м на́шим.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне и чте́ння три.</red>
</p>
<p>Проро́чества Иса́иина чте́ние (глава́ 43):</p>
<p>Та́ко глаго́лет Госпо́дь:/ вси язы́цы собра́шася вку́пе, и соберу́тся кня́зи от них./ Кто возвести́т сия́ в них?/ Или́, я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ да услы́шат, и да реку́т и́стину./ Бу́дите Ми свиде́тели,/ и Аз Свиде́тель, глаго́лет Госпо́дь Бог,/ и о́трок, его́же избра́х./ Да позна́ете и ве́руете Ми/ и разуме́ете, я́ко Аз есмь,/ пре́жде Мене́ не бысть ин бог, и по Мне не бу́дет./ Аз есмь Бог,/ и несть, ра́зве Мене́, спаса́яй./ Аз возвести́х и спасо́х,/ уничижи́х и не бе в вас чу́ждий./ Вы Мне свиде́тели, и Аз Госпо́дь Бог,/ и еще́ от нача́ла Аз есмь,/ и несть от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас Святы́й Изра́илев.</p>
<p>Прему́дрости Соломо́новы чте́ние (глава́ 3):</p>
<p>Пра́ведных ду́ши в руце́ Бо́жией, и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань, разуме́ют и́стину/ и ве́рнии в любви́ пребу́дут Ему́;/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние (главы́ 5 и 6):</p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я́ и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я́ на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́,/ внуши́те, держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>
<red>На лити́и стихи́ры, глас 1. Византи́ево:</red>
</p>
<p>По́двигом до́брым подвиза́лся еси́/ и тече́ние сконча́л еси́ муче́ния твоего́,/ му́чениче Пантелеи́моне,/ те́мже в Вы́шних со А́нгелы лику́еши,/ досто́йно боле́зней твои́х прие́м Вы́шнее Ца́рство,/ моли́ у́бо, врачу́ всеблаже́нне,/ дарова́ти нам ве́лию ми́лость.</p>
<p>
<red>Глас 2: </red>Ки́ими пе́сненными добро́тами/ тебе́, Пантелеи́моне, почти́м?/ Теле́сною красото́ю и душе́вною добро́тою све́тло просиява́юща,/ у́мным раче́нием просвеще́нна/ и ра́зума хи́тростию укра́шенна,/ ю́на во́зрастом,/ ве́дца же смы́слом,/ возра́сшаго Боже́ственными уче́нии/ и стяжа́вшаго Христа́ усе́рдною любо́вию.</p>
<p>Ки́ими пе́сньми тебе́, Пантелеи́моне, возвели́чим?/ Его́же па́че естества́ словесы́ и де́лы просла́ви Госпо́дь/ и мно́жеством возвы́си чуде́с,/ его́же заре́ю мно́гих даро́в просвети́/ и сла́вою венце́в Боже́ственных украси́,/ его́же в беда́х предста́теля тре́бующим/ дарова́ Христо́с Бог наш,/ име́яй ве́лию ми́лость.</p>
<p>Ки́ими похва́льными пе́сньми/ тебе́, Пантелеи́моне, возвели́чим?/ Христоподо́бною благосты́нею озаре́нна/ и подаю́ща всем прося́щим ве́лию ми́лость,/ Боже́ственным тезоимени́тством укра́шенна/ и де́лы Всеми́лостиваго показа́нна,/ я́ко приснотеку́щая река́ воды́ живы́я,/ исцеле́ния пролива́юща притека́ющим к тебе́ с ве́рою.</p>
<p>
<red>Глас 5, самогла́сен: </red>Всесве́тлая му́ченика па́мять/ сия́ет, я́ко со́лнце, конце́м/ и непреста́нно подава́ет ве́рным исцеле́ния,/ неду́ги отгоня́ющи и стра́сти исцеля́ющи,/ мо́лится бо при́сно Пантелеи́мон Христу́ Бо́гу/ дарова́ти душа́м на́шим ве́лию милость.</p>
<p>
<red>Сла́ва, глас то́йже. Византи́ево:</red>
</p>
<p>Прииди́те, мучениколю́бцы,/ единому́дренно вси восхва́лим страстоте́рпца Христо́ва,/ по благоче́стии до́бре подви́гшася/ и по́честию побе́дною оде́явшася,/ свети́льника вселе́нныя и присносия́ющую звезду́ Це́ркве./ Те́мже и к нему́, вопию́ще, рцем:/ Пантелеи́моне, му́чениче сла́вне,/ бу́ди нам душа́м же и те́лом спасе́ние/ и покро́в недви́жим,/ моля́ся ко Го́споду о нас непреста́нно,/ во е́же спасти́ нас.</p>
<p>
<red>И ны́не, Богоро́дичен:</red>
</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу/ и прибежище душ на́ших.</p>
<p>
<red>На стихо́вне стихи́ры, глас 1:</red>
</p>
<p>До́бляго страда́льца Пантелеи́мона/ по благоче́стии подвиза́вшася,/ прииди́те, лю́дие, воспои́м, глаго́люще:/ ра́дуйся, тве́рдый ве́ры побо́рниче по проро́цех и апо́столех;/ ра́дуйся, Христа́ в себе́ име́вый, подо́бяся де́лы Па́влу;/ ра́дуйся, пла́вающим небу́рное приста́нище;/ ра́дуйся, на́ша похвало́ и Це́ркве ве́рных ра́дование.</p>
<p>
<red>Стих:</red> Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.</p>
<p>От младе́нчества до́брую стезю́ обре́т,/ ми́лостию Христо́вою пома́зав се́рдце,/ боле́зни цели́ши прося́щим усе́рдно,/ отню́дуже и уме́ршаго воздви́гл еси́ моли́твами твои́ми/ и восприя́л еси́ Небе́сное Ца́рствие,/ Пантелеи́моне всеблаже́нне.</p>
<p>
<red>Стих:</red> Насажде́ни в дому́ Госпо́дни/ во дво́рех Бо́га на́шего процвету́т.</p>
<p>Страстоте́рпца Христо́ва похва́лим,/ му́драго Пантелеи́мона,/ и́же зми́я уби́ си́лою кре́стною,/ и моли́твами Ермола́евыми о́трока воскреси́,/ и несвяще́нныя посрами́ му́дрости словеса́,/ и́же и мо́лится непреста́нно/ всем пода́ти согреше́ний проще́ние.</p>
<p>
<red>И́ны стихи́ры, пое́мыя в Ру́сской оби́тели свята́го великому́ченика Пантелеи́мона на Афо́не. Глас 5:</red>
</p>
<p>Ра́дуйся, Пантелеи́моне му́дре,/ ма́тернее возлюби́вый благоче́стие,/ отца́ же нече́стие возненави́девый/ и ко благоче́стию богому́дрыми сего́ наста́вивый увеща́нии,/ свяще́ннейшим Ермола́ем/ науче́н ве́ре соверше́ннейше,/ угрызе́нна же ехи́дною и умерщвле́нна о́трока/ моли́твою твое́ю воздви́гнувый,/ зми́я ви́димаго растерза́в и неви́димаго,/ Христа́ моли́, чудоде́йственниче,/ дарова́ти нам ве́лию ми́лость.</p>
<p>
<red>Стих:</red> Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.</p>
<p>Ра́дуйся, Пантелеи́моне тве́рде,/ доблему́дренне предста́вый судя́щему/ и пред сим велегла́сно Христа́ испове́давый,/ Бо́га и́стиннаго, треблаже́нне,/ ника́коже устраша́яся/ стра́шных ору́дий муче́ния,/ но претерпе́в му́жественне бие́ния,/ опале́ния же и строга́ния,/ кипя́щее о́лово и всесокруши́тельное ко́ло,/ боре́ние со зверьми́ и водо́ю,/ боже́ственныя же главы́ усече́ние,/ дерзнове́ние у́бо име́я ко Го́споду,/ Тому́, великому́чениче, моли́ся/ дарова́ти нам ве́лию ми́лость.</p>
<p>
<red>Стих:</red> Насажде́ни в дому́ Госпо́дни,/ во дво́рех Бо́га на́шего процвету́т.</p>
<p>Ра́дуйся, Пантелеи́моне благосе́рде,/ с Небесе́ по достоя́нию прие́мый от Всеми́лостиваго Спа́са/ именова́ние всеми́лостиваго,/ е́же уверя́еши де́лы вои́стинну,/ всех ми́луя, к тебе́ притека́ющих,/ врачу́ ско́рый неду́гующих,/ исцеле́ний реко́ приснотеку́щая,/ исто́чниче чуде́с неисчерпа́емый,/ му́чеников похвало́, безсре́бреников сла́во,/ Христу́ моли́ся, целе́бниче,/ дарова́ти ве́лию ми́лость.</p>
<p>
<red>Сла́ва, глас 8. Византи́ево:</red>
</p>
<p>Ма́тернее возлюби́в благоче́стие,/ о́тчим же безбо́жием возгнуша́вся,/ Врачу́ душ во́ин быв,/ враче́бне себе́ наказа́л еси́<a type="note" xlink:href="#note99">99</a>
/ и, Боже́ственною благода́тию во обои́х благоиску́сен,/ страсте́й всегуби́тель и душ врач показа́лся еси́,/ но, я́коже во страда́ниих тве́рдое/ и в моли́твах приснопребыва́тельное стяжа́в,/ Пантелеи́моне, му́чениче Христо́в,/ приле́жно моли́ спасти́ся душа́м на́шим.</p>
<p>
<red>И ны́не, Богоро́дичен, глас то́йже: </red>Безневе́стная Де́во:</p>
<p>
<red>Тропа́рь, глас 3:</red>
</p>
<p>Страстоте́рпче святы́й и целе́бниче Пантелеи́моне,/ моли́ Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<red>НА У́ТРЕНИ</red>
</p>
<p>
<red>По 1-й стихоло́гии седа́лен, глас 1:</red>
</p>
<p>Ма́тернее благоче́стие соблю́л еси́, блаже́нне,/ о́тчее же нече́стие благоче́стно испра́вил еси́,/ сего́ ра́ди и благода́ть прия́л еси́ от Бо́га Вседержи́теля,/ врачева́ти немощству́ющих боле́зни, му́чениче сла́вне Пантелеи́моне,/ всех с ве́рою и любо́вию к тебе́ прибега́ющих.</p>
<p>
<red>Сла́ва, и ны́не, Богоро́дичен:</red>
</p>
<p>Наде́ждо христиа́н, Всесвята́я Де́во,/ Его́же родила́ еси́, Бо́га, па́че ума́ и сло́ва,/ непреста́нно моли́ с Небе́сными си́лами/ дарова́ти отпуще́ние согреше́ний всем нам и исправле́ние жития́,/ ве́рою и любо́вию Тя сла́вящим.</p>
<p>
<red>По 2-й стихоло́гии седа́лен, глас 4:</red>
</p>
<p>Я́ко во́ина Христо́ва непобеди́маго и борца́ му́жественнейшаго,/ тя вси, ве́рнии, восхваля́ем, му́чеников добро́то,/ ве́рою пра́зднующе святу́ю па́мять твою́, му́чениче всехва́льне./ Честны́я же по́двиги согла́сно славосло́вим, му́дре,/ и Спаси́теля Христа́ велича́ем.</p>
<p>
<red>Сла́ва:</red>Пострада́л еси́ му́жественне за Христа́,/ и, ве́ру пропове́дав отцу́ твоему́, извле́кл еси́ того́, всехва́льне, из ро́ва нече́стия,/ и, мучи́телей не убоя́вся безбо́жнаго умышле́ния,/ де́монов посрами́л еси́ безси́льную де́рзость./ Сего́ ра́ди благода́ть от Христа́ стяжа́л еси́ врачева́ти боле́зни и изгони́ти ду́хи вра́жия./ Пантелеи́моне всехва́льне, моли́ся Христу́ Бо́гу прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Родила́ еси́ неизрече́нно Бо́га, пре́жде век от Отца́ возсия́вшаго/ и в после́дняя времена́ от чре́ва Твоего́, Богоро́дице, я́вльшагося,/ Свет во открове́ние язы́ков и спасе́ние всего́ ми́ра,/ в просвеще́ние во тьме седя́щим и утеше́ние ве́рою пою́щим Тя./ Сего́ у́бо моли́ просвети́ти мя, Влады́чице, све́том ра́зума/ и пода́ти се́рдцу моему́ умиле́ние, да омы́ю слеза́ми грехи́ моя́.</p>
<p>
<red>Велича́ние:</red>
</p>
<p>Велича́ем тя,/ страстоте́рпче святы́й, великому́чениче и целе́бниче Пантелеи́моне,/ и чтим честна́я страда́ния твоя́,/ я́же за Христа́/ претерпе́л еси́.</p>
<p>
<red>Псало́м избра́нный: </red>Бог нам прибе́жище и си́ла:</p>
<p>
<red>По полиеле́и седа́лен, глас 4:</red>
</p>
<p>Торжеству́ют <red>Днесь</red> собо́ри ве́рных/ честны́я по́двиги твоя́, Пантелеи́моне страстоте́рпче,/ прославля́юще Животода́вца, яви́вшаго тебе́ кре́пкаго нам предста́теля.</p>
<p>
<red>Сла́ва, и ны́не, Богоро́дичен:</red>
</p>
<p>Ма́терь Бо́жию Тя све́мы вси, Де́ву вои́стинну и по рождестве́ я́вльшуюся,/ любо́вию притека́ющии к Твое́й бла́гости:/ Тебе́ бо и́мамы, гре́шнии, Предста́тельницу,/ Тебе́ стяжа́хом в напа́стех спасе́ние, Еди́ну Всенепоро́чную.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится. Стих: Насажде́ни в дому́ Госпо́дни/ во дво́рех Бо́га на́шего процвету́т. Вся́кое дыха́ние: Ева́нгелие от Луки́, зача́ло 106.</p>
<p>
<red>По 50-м псалме́, глас 2:</red>
</p>
<p>Ми́лостиваго Христа́, Пантелеи́моне,/ моли́ ны́не, врачу́ Бо́жий,/ изба́вити мя страсте́й/ и поми́ловати мя.</p>
<p>
<red>Стихи́ра самогла́сна, глас 3:</red>
</p>
<p>Возсия́ <red>Днесь</red> сла́вная па́мять твоя́,/ Пантелеи́моне многострада́льне,/ созыва́ющи нас, празднолю́бцев,/ на хвалу́ и сла́ву Христу́ Бо́гу на́шему,/ в тебе́ исто́чник чуде́с нам я́вльшему,/ тем, притекающе к ра́це моще́й твои́х,/ исцеле́ний дарова́ния прие́млем,/ венча́вшаго тебе́ Спа́са Христа́ воспева́юще во ве́ки,/ непреста́нно сла́вяще.</p>
<p>
<red>Ка́нон Богоро́дицы со ирмосо́м на 6 и свята́го два кано́на на 8. Кано́н пе́рвый, глас 2, его́же краегране́сие: </red>Пантелеи́мона, всеизря́днаго му́ченика, пою́. Творе́ние Феофа́ново.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла</emphasis>,/
<emphasis>вопло́щшееся же Сло́во всезло́бный грех потреби́ло есть;/ препросла́вленный Госпо́дь сла́вно бо просла́вися.</emphasis></p>
<p>
<red>Припе́в:</red> Святы́й великому́чениче и целе́бниче Пантелеи́моне, моли́ Бо́га о нас.</p>
<p>Присту́пль усе́рдно ко Христу́,/ пре́жде сконча́ния, е́же о Христе́, мертвеца́ пе́рвее воздви́гл еси́./ Ны́не же мя, пребога́те, умерщвле́на грехо́вным угрызе́нием,/ твои́ми моли́твами, о Пантелеи́моне, оживотвори́.</p>
<p>Возсия́, я́коже звезда́, нося́ в ю́ности ста́ростный<a type="note" xlink:href="#note100">100</a>
и Богому́дрый ра́зум,/ добро́тою же те́ла благоле́пие души́ стяжа́в,/ препросла́вленному Сло́ву яви́лся еси́ прекра́сен.</p>
<p>Умертви́вся ми́ру и во Христа́, блаже́нне, оде́явся ба́нею Креще́ния,/ был еси богоно́сен орга́н и прия́телище де́йства<a type="note" xlink:href="#note101">101</a>
Ду́ху,/ всем угожда́я, всех уврачу́я неду́ги.</p>
<p>Прему́дрость сестру́ себе́ притвори́в<a type="note" xlink:href="#note102">102</a>
и прича́стник жи́зни ведо́м,/ от нея́ почти́лся еси́/ и венце́м дарова́ний украси́лся еси́,/ Боже́ственныя зари́, блаже́нне, облиста́я све́тлостию.</p>
<p>
<red>Богоро́дичен:</red> Благослове́ньми, Пресвята́я Чи́стая,/ естество́, уда́лено преслуша́нием бы́вшее от Зижди́теля,/ Христа́ ро́ждши, венча́ла еси́ и тле́ния свободи́ла еси́./ Те́мже, ра́дующеся, вси, ве́рнии, Тя ублажа́ем.</p>
<p>
<red>Ин кано́н, пое́мый в Ру́сской оби́тели свята́го великому́ченика Пантелеи́мона на Афо́не. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>С Моисе́ем сла́вным и Мариа́м Богому́дрою/ <red>Днесь</red> не глубину́ чермну́ю, но мо́ре преходя́ще до́блестей и чуде́с вели́каго в му́ченицех,/ того́ воспои́м, ра́дующеся.</p>
<p>Зако́н похвале́ний побежда́ется све́тлостию нра́ва твоего́ и по́двигов вели́чеством,/ еди́н Христо́с досто́йно сла́вити тя весть/ боже́ственною у Себе́ све́тлостию.</p>
<p><red>Днесь</red> пра́зднует Никомиди́я и сия́ оби́тель твоя́, Пантелеи́моне,/ вся́кому гра́ду и оби́тели ве́рных спра́зднующим па́мять твою́/ и о тебе́ Пресвяту́ю Тро́ицу велича́ющим.</p>
<p>
<red>Богоро́дичен:</red> Свет ро́ждшая Боже́ственный и невече́рний,/ души́ моея́ зе́ницы просвети́, Присноде́во,/ пе́ти Тя со све́тлым в страстоте́рпцех цели́телем на́шим, Всепе́тая.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утвердя́ся мое́ се́рдце.</emphasis>
</p>
<p>Словеса́ Ду́ха услы́шав,/ был еси́ я́ко земля́ до́брая и благопло́дная,/ прие́мый се́мя многоце́нно/ и роди́вый, треблаже́нне, спасе́ние душа́м.</p>
<p>Умертви́л еси́ мудрова́ние змии́на угрызе́ния и ду́шу оживи́л еси́,/ богодохнове́нно возроди́вся и Царю́ всех предстоя́.</p>
<p>Посрами́л еси́ безбо́жное мучи́телей повеле́ние и ко Христу́ прите́кл еси́,/ вме́сто всех Сего́ стяжа́в,/ и был еси́, Богому́дре, вели́кий купе́ц.</p>
<p>Ма́тере твоея́ благоче́стие возлю́бль, сла́вне,/ о́тчее же возненави́дел еси́ безбо́жие многомяте́жное,/ я́ко име́я ра́зум, лу́чшее избра́л еси́.</p>
<p>
<red>Богоро́дичен:</red> Нося́й Боже́ственным манове́нием всю тварь, Госпо́дь/ на руку́ но́сится Твое́ю, Де́во./ Его́же ны́не моли́ изба́вити от бед пою́щия Тя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Презре́в кра́сная ми́ра, красе́н, я́ко шипо́к, яви́лся еси́, всеизря́дне,/ утверди́вшу ти се́рдце свое́ в любви́ Христа́, жела́ний кра́я.</p>
<p>Ма́тере твоея́ благоче́стие возлю́бль, сла́вне,/ возненави́дел еси́ злоче́стие отца́, я́ко па́губное,/ и того́ ко благоче́стию богому́дро приве́л еси.</p>
<p>Тобо́ю, Пантелеи́моне, просла́вися Госпо́дь, во Святе́й Тро́ице сла́вимый,/ на Небеси́ просла́вив тя/ и на земли́ сла́вну творя́ па́мять твою́.</p>
<p>
<red>Богоро́дичен:</red> Моли́твами ми́лости тезоимени́таго му́ченика/ низпосли́ нам, Госпоже́, боже́ственную ми́лость/ от Воплоти́вшагося из Тебе́ ми́лости ра́ди.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>До́бляго страда́льца благоче́стия Христо́ва восхва́лим све́тло Пантелеи́мона, ве́рнии,/ псалмы́, и пе́нии, и пе́сньми духо́вными,/ и́мже мучи́тельство неви́димаго врага́ си́лою Боже́ственною попра́ся/ и неду́гов исцеле́ние бога́тно от Го́спода дарова́ся/ творя́щим ве́рно Боже́ственный и честны́й пра́здник его́.</p>
<p>
<red>Сла́ва, глас то́йже:</red>
</p>
<p>Ермола́я му́драго, му́чениче, слове́с послу́шал еси́/ и оста́вил еси́ а́бие худо́жество земно́е, я́ко ме́рзко, я́ко не кре́пко, я́ко губи́тельно,/ име́я Христо́вы стра́сти, уче́ния жи́зни в се́рдце твое́м,/ неисце́льно стра́ждущим здра́вие, Пантелеи́моне, да́руя./ Те́мже моли́ся о творя́щих любо́вию па́мять твою́.</p>
<p>
<red>И ны́не, Богоро́дичен:</red></p>
<p>Треволне́нии страстны́ми, безсо́вестный аз, обурева́емь, Чи́стая, призыва́ю Тя те́пле:/ да не пре́зриши мене́, окая́ннаго, поги́бнути, бе́здну милосе́рдия ро́ждши,/ ра́зве бо Тебе́ наде́жды не и́мам,/ да не враго́м у́бо обра́дование и смех, наде́явся на Тя, явлю́ся,/ и́бо мо́жеши, ели́ко хо́щеши, я́ко Ма́ти су́щи всех Бо́га.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>После́дуя Влады́це любо́вию,/ расточи́л еси́ бога́тство ни́щим,/ себе́ обнажа́я к страда́нию,/ е́же и проше́л еси́, ве́чныя наде́жды прови́дев.</p>
<p>Хвале́ния Бо́гу же́ртву прине́сл еси́, я́ве возгнуша́вся и́дольских треб,/ все же шата́ние<a type="note" xlink:href="#note103">103</a>
нечести́вых, страстоте́рпче, попра́л еси́.</p>
<p>Снеда́емым за́вистию и гне́вом бори́мым,/ непобори́мую си́лу сим предста́вил еси́, му́чениче,/ и победи́л еси́ злочести́вое томле́ние, вооружи́вся.</p>
<p>И́же ста́рца Симео́на рука́ми держи́мый,/ ста́рца тя глаго́лы, Пантелеи́моне, улови́ к Боже́ственному разуме́нию/ и ко мно́гих спасе́нию и избавле́нию.</p>
<p>
<red>Богоро́дичен:</red> Ю́ныя и де́вы во след Тебе́ потеко́ша,/ Де́ву и Отрокови́цу Тя и Ма́терь зря́ще,/ еди́на бо обоя́ во еди́но собрала́ еси́ несказа́нно, Богоневе́сто.</p>
<p>
<red>Ин</red>
</p>
<p>
<red>Ирмо́с:</red>
<emphasis>Неизсле́дный Бо́жий Сове́т,/ е́же от Де́вы, воплоще́ния/ Тебе́, Вы́шняго, проро́к Авваку́м усмотря́я, зовя́ше:/ сла́ва си́ле Твое́й, Го́споди.</emphasis>
</p>
<p>Хотя́й всем спасе́ния и и́стины позна́ния/ Ермола́я тя глаго́лы, Богоизбра́нне, улови́ к боже́ственному разуме́нию/ и ко мно́гих спасе́нию.</p>
<p>Я́ко Ио́сиф прекра́сный,/ в цве́те ю́ности благоче́стия, и ра́зума, и милосе́рдия ко всем испо́лнился еси́,/ благоугожда́я Вы́шнему и зовя́:/ сла́ва си́ле Твое́й, Го́споди.</p>
<p>Я́ко име́я дерзнове́ние к Бо́гу Триипоста́сному,/ ми́рная и преми́рная блага́я проси́ почита́ющим тя, великому́чениче,/ и о тебе́ зову́щим:/ сла́ва си́ле Твое́й, Го́споди.</p>
<p>
<red>Богоро́дичен:</red> Вои́стинну па́че ума́ есть воплоще́ние от <red>Тебе</red>́, Пречи́стая, Сы́на Бо́жия,/ в Него́же уве́ровав от се́рдца, Пантелеи́мон взыва́ше:/ сла́ва си́ле Твое́й, Го́споди.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо ра́зве Тебе́, Бо́га не зна́ю.</emphasis>
</p>
<p>Ра́достно по́двиги подъя́л еси́ муче́ния, огражде́н си́лою Боже́ственною,/ и, терпе́нием тве́рдо муче́ния подъе́мля, ра́дуяся, вопия́л еси́:/ ино́го бо, ра́зве Тебе́, бо́га не зна́ем.</p>
<p>На по́двиг борьбы́ вступи́в, блаже́нне, Боже́ственною си́лою превозмо́гл еси́/ безбо́жных нечести́вое тира́нство и неи́стовство идолослуже́ния,/ обле́кся во Христа́, Судию́ и Венча́теля подвиго́в.</p>
<p>Ю́ношеско ты противле́ние име́я и тве́рдостию души́ возставле́ние стяжа́в,/ вся́ку я́зву до́блественне претерпе́л еси́,/ и му́жеским, блаже́нне, умо́м,/ благода́тию Боже́ственнаго Креста́ укрепляемь.</p>
<p>Несогла́сное отри́ну веща́ние заблу́ждших,/ Небе́сным уче́нием страда́лец и мно́гим спасе́нию пресла́вну бысть вино́вник,/ Твои́м де́йством, Христе́, укрепля́емь.</p>
<p>Богородичен: Рече́ния прему́дрых, и гада́ния вся, Препросла́вленная,/ и проро́к прорече́ния Тя прообража́ху проявле́нно напосле́док бы́ти Бо́жию Роди́тельницу,/ ины́я бо, ра́зве Тебе́, чи́стыя не зна́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая</emphasis>.</p>
<p>Де́лы уве́ритися хотя́ в ве́ре,/ в не́йже от Ермола́я освяще́н был еси́,/ я́ко, узре́в же отроча́ ме́ртво,/ моли́твою твое́ю воздви́гл еси́ того́, досточу́дне,/ зми́я же умертви́л еси́.</p>
<p>Неисце́льныя стра́сти еди́ным Христа́ призыва́нием исцеля́ющу тебе́,/ слепа́го просвети́л еси́, треблаже́нне,/ пре́жде све́тлаго твоего́ страда́льчества тве́рдость показу́я ве́ры.</p>
<p>Неможе́ния душ и теле́с свободи́ рабы́ Твоя́, Тро́ице Единосу́щная,/ и сохрани́ ны, поврежде́нны от искуше́ний и омраче́нны страстьми́,/ Пантелеи́мона предста́тельством.</p>
<p>
<red>Богоро́дичен:</red> Необори́мый покро́в Твой, Влады́чице,/ и заступле́ние ублажа́емаго на́ми великому́ченика/ да бу́дут при́сно с на́ми,/ спаса́юще нас от вся́каго наве́та враг ви́димых и неви́димых.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>И́долы ле́стныя оплева́л еси́/ и возноси́мую пре́лесть упраздни́л еси́,/ чудоде́йствуя ди́вная и творя́ исцеле́ния, Богому́дре.</p>
<p>Вене́чник показа́лся еси́, всеизря́дне,/ сквозе́ бо огнь ты проше́л еси и во́ду,/ и, на колеси́ протяза́емь,/ пресла́вно погуби́л еси́ безу́мныя.</p>
<p>Мучи́телей суровство́ низложи́в,/ неудо́бь носи́мая бие́ния теле́сная душе́вною кре́постию,/ пострада́л еси́, Богому́дре, благода́тию.</p>
<p>
<red>Богоро́дичен:</red> Содержа́й концы́ земли́, я́ко Бог,/ Твои́ми, рука́ми, Чи́стая, держи́тся описа́нием те́ла,/ И́же Боже́ственным зра́ком неопи́санный.</p>
<p>
<red>Ин</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Слепа́го зре́ние теле́сное и душе́вное показа́ того́ му́ченика тве́рда,/ тебе́ же, свя́те, чудоде́йственника и нача́ло по́двигов твои́х за Христа́,/ и́хже до́блественно соверши́л еси́.</p>
<p>Мече́м му́жества твоего́, доблему́дре, разсе́кл еси́ мучи́телей кова́рства,/ преще́ния же и вся́кое на тя шата́ние,/ и зми́я льстивому́дреннаго главу́ сокруши́л еси́.</p>
<p>Словесы́ и дея́нии и́дольскую лесть облича́я,/ приве́л еси́ ко Све́ту Трисо́лнечнаго Богонача́лия мно́гия никомиди́йцы,/ Пантелеи́моне Богосве́тле.</p>
<p>
<red>Богоро́дичен:</red> Твое́ достоя́ние, Сло́ве, необори́мо яви́,/ правосла́вным лю́дем побе́ды подая́ на враги́,/ моли́твами Богоро́дицы и Твоего́ победоно́снаго му́ченика.</p>
<p>
<red>Конда́к, глас 5:</red>
</p>
<p>Подража́тель сый Ми́лостиваго/ и исцеле́ний благода́ть от Него́ прие́м,/ страстоте́рпче и му́чениче Христа́ Бо́га,/ моли́твами твои́ми душе́вныя на́ша неду́ги исцели́,/ отгоня́ при́сно борца́ собла́зны от вопию́щих ве́рно:/ спаси́ ны, Го́споди.</p>
<p>
<red>И́кос:</red>
</p>
<p>Безсре́бреника па́мять, до́бляго страда́льца, ве́рнаго целе́бника,/ благоче́стно воспое́м, христолю́бцы, да прии́мем ми́лость,/ па́че же оскве́рншии, я́коже и аз, своя́ хра́мы,/ душа́м бо и те́лом, возлю́бленнии, исцеле́ния подава́ет./ Потщи́мся у́бо, ве́рная бра́тия, в сердца́х на́ших име́ти его́ кре́пость,/ избавля́юща от ле́сти вопию́щия:/ спаси́ ны, Го́споди.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Те́лу злато́му прему́дрыя де́ти не послужи́ша,/ и в пла́мень са́ми поидо́ша</emphasis>,/
<emphasis>и бо́ги их обруга́ша,/ среди́ пла́мене возопи́ша, и ороси́ я́ А́нгел:/ услы́шася уже́ уст ва́ших моли́тва.</emphasis></p>
<p>Зако́нно стражда́ и победи́в врага́,/ приста́нище благоути́шно су́щим в мо́ри, сла́вне, обурева́емым был еси́,/ свет же су́щим во тьме жития́,/ и пе́ти научи́л еси́:/ благослове́н Бог оте́ц на́ших.</p>
<p>Блаже́н еси́, и добро́ тебе́ есть ны́не, преблаже́нне,/ восприи́мшему пребога́тную и блаже́нную наде́жду твою́,/ угото́ванную ве́рою Го́сподеви зову́щим:/ благослове́н Бог оте́ц на́ших.</p>
<p>Святы́х ду́ши, и пра́ведных ли́цы,/ и Безпло́тных чи́ни А́нгельстии прия́ша слико́вника тя, блаже́нне,/ мече́м бо усе́чен быв во главу́, пое́ши, ра́дуяся:/ благослове́н Бог оте́ц на́ших.</p>
<p>
<red>Богоро́дичен:</red> Ору́жие, е́же пре́жде дре́ва живо́тнаго нас отлучи́вшее,/ ны́не, обраща́емо, прие́млет зна́менавшияся Кро́вию, из ребр Сы́на Твоего́ изше́дшею, Пренепоро́чная./ Благослове́на еси́, Бо́га пло́тию ро́ждшая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Да пока́жется де́лы ве́ра, — взыва́л еси́, сла́вне, пред одро́м разсла́бленнаго,/ и Кого́ призыва́нием сей а́бие воздвиза́ется,/ Той есть отце́в Бог благослове́нный.</p>
<p>Постыжде́н бысть зело́ Максимиа́н,/ зря о И́мени Христо́ве ходя́ща разсла́бленнаго,/ не име́я же что провеща́ти,/ по ласка́тельствах му́кам предае́т тя, пою́ща:/ препе́тый отце́в Бо́же, благослове́н еси́.</p>
<p>Тебе́, непобеди́ме, в коно́б<a type="note" xlink:href="#note104">104</a>
с кипя́щим о́ловом мучи́тель вве́рже,/ но явле́йся ти Госпо́дь огнь у́бо угаси́,/ о́лово же устуди́в, пе́ти тя возбуди́:/ Триипоста́сный отце́в Бо́же, благослове́н еси́.</p>
<p>
<red>Богоро́дичен:</red> Глас Тебе́ ра́достно прино́сим, Богоневе́сто,/ ра́дуйся, — зову́ще, — Помо́щнице ве́рных и му́чеников утвержде́ние,/ Сы́ну Твоему́ зову́ще:/ препе́тый отце́в Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода,/ и превозноси́те во вся ве́ки.</emphasis>
</p>
<p>Благоприя́тное твоея́ хи́трости душе́вное ослепле́ние о́тчее исцеля́ет,/ подаю́щее свет ве́рою, преблаже́нне, притека́ющим/ и ко Спа́су Христу́ наставля́ющее.</p>
<p>За Христа́ закла́н быв, к ве́чней жи́зни премину́л еси́/ и Богозва́нен яви́лся еси́ именова́нием Бо́жиим, Богому́дре./ Тем почита́ем тя и превозно́сим Христа́ во ве́ки.</p>
<p>Вити́йское отложи́в лю́тое му́дрых глумле́ние,/ Христо́вым призыва́нием боле́зненных страсте́й коре́ния посека́еши,/ исцеля́я превознося́щия Христа́ во ве́ки.</p>
<p>
<red>Богоро́дичен:</red> Безсме́ртия зарю́ ве́мы исто́чника Тя, Богоро́дице,/ я́ко ро́ждшую Сло́во Безсме́ртнаго Отца́, всех сме́рти избавля́ющаго,/ превознося́щих Его́ во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу</emphasis>́
<emphasis>емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>Тя́жкий ка́мень на твою́ вы́ю привяза́ша/ и в мо́ре тя вверго́ша нечести́вии,/ но ка́мень, а́ки лист, по вода́м пла́ваше,/ руково́дством же стра́нным су́ше отдае́шися ты, всече́стне.</p>
<p>Звере́м кровожа́дным люте́йший звере́й вдаде́ тя, страстоте́рпче,/ па́ки же к тебе́ Госпо́дь ди́вен яви́ся,/ зве́ри бо укроти́ и сих состяза́тися сотвори́,/ кто бы из них пе́рвый поклони́лся тебе́/ и твоя́ но́ги облобыза́л, прехва́льне.</p>
<p>Мно́жества уве́ровавших ви́дя, царь возъяри́ся па́че/ и вся зве́ри повеле́ уби́ти,/ тебе́ же, великому́чениче, заключи́ти в темни́цу, Тро́ицу во Еди́нице пою́ща:/ Го́спода по́йте, дела́,/ и превозноси́те Его́ во вся ве́ки.</p>
<p>
<red>Богоро́дичен:</red> Не премени́в естества́ Иису́с,/ из Тебе́ бо во всего́ челове́ка облече́ся, Богороди́тельнице,/ Его́же страсть Пантелеи́мон кре́пце изобрази́в, ра́дуяся, пое́т Тому́:/ Го́спода по́йте, дела́,/ и превозноси́те Его́ во вся ве́ки.</p>
<p>
<red>На 9-й пе́сни Честне́йшую: не пое́м, но пое́м припе́вы пра́здника.</red>
</p>
<p>
<red>Припе́в: </red>Велича́й, душе́ моя́,/ Честне́йшую Го́рних во́инств, Де́ву Пречи́стую, Богоро́дицу.</p>
<p>
<red>Та́же ирмо́с кано́на Пресвяты́я Богоро́дицы. Посе́м вторы́й лик пое́т то́йже припе́в и ирмо́с. То́йже припе́в пое́м и к тропаре́м кано́на Богоро́дицы.</red>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>
<red>Припе́в:</red> Велича́й, душе́ моя́,/ в страстоте́рпцех пресве́тлаго свети́льника.</p>
<p>Преста́вился еси́, ра́дуяся, к жела́нию коне́чному,/ иде́же всели́вся, преблаже́нне, блаже́нный коне́ц прия́ти вои́стинну сподо́бился еси́,/ сый со Влады́кою твои́м во ве́ки безконе́чныя.</p>
<p>
<red>Припе́в: </red>Велича́й, душе́ моя́,/ безсре́бреников похвалу́ и украше́ние.</p>
<p>Жела́ние получи́л еси́ и любве́ твоея́ исполне́ние,/ ка́плющей еще́ те́плей кро́ви, за Христа́ излия́вшейся,/ от Него́же, ра́дуяся, прия́л еси́ венцы́ по́двигов твои́х.</p>
<p>
<red>Припе́в: </red>Велича́й, душе́ моя́,/ цели́теля неду́жных, по зва́нии всех ми́лующаго.</p>
<p>Льво́в уста́ и звере́й зия́ния, я́коже Дании́л дре́вле, ты обузда́л еси́,/ весть бо стыде́тися, му́чениче, доброде́тели и безслове́сное естество́./ Те́мже тя, пресла́вне, соше́дшеся, ублажа́ем.</p>
<p>
<red>Припе́в:</red> Велича́й, душе́ моя́,/ цели́теля неду́жных, по зва́нии всех ми́лующаго.</p>
<p>Бога́тную бла́гость тебе́ Христо́с да́рует,/ сокро́вище исцеле́ний нам да́руя/ и всеми́лостива изволе́нием тя пода́в вся́кому скорбя́щему,/ и приста́нище ти́хое, и предста́теля, и защи́тителя.</p>
<p>
<red>Припе́в:</red> Велича́й, душе́ моя́,/ Чи́стую Де́ву и Еди́ну Богоро́дицу.</p>
<p>
<red>Богоро́дичен:</red> Я́ко руно́, Всенепоро́чная, до́ждь Небе́сный во утро́бе заче́нши,/ нам родила́ еси́ тишину́ Даю́щаго/ я́ко Бо́га Того́ пою́щим/ и Тя, Всепе́тую Богоро́дицу, пропове́дающим.</p>
<p>
<red>Ин</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь</emphasis>,/ да
<emphasis>торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная, Богоро́дице,/ Чи́стая Присноде́во.</emphasis></p>
<p>
<red>Припе́в:</red> А́нгели, страда́ние твое́ зря́ще, удиви́шася,/ ка́ко в те́ле, свя́те, безпло́тнаго прехва́льне победи́л еси́.</p>
<p>К колеси́ привя́занный, ди́вен был еси́, досточу́дне,/ безу́мныя бо то́е па́че погуби́,/ би́ти у́бо тя повеле́ Максимиа́н и отсещи́ главу́ твою́,/ мечу́ же прегну́вшуся,/ спекула́тора и во́ины к ве́ре во Христа́ обрати́л еси́.</p>
<p>
<red>Припе́в:</red> А́нгели, зря́ще тя, лесть низложи́вшаго,/ ублажа́ху тебе́, твердому́дренне.</p>
<p>О уби́йцах и о всем ми́ре моли́вшуся ти, сла́вне,/ свы́ше по достоя́нию нарече́н был еси́ Пантелеи́мон,/ де́лы оправда́я именова́ние,/ млеко́ же истече́ из тебе́ вме́сто кро́ве,/ и та́ко, венцено́сный, Христу́ предста́л еси́.</p>
<p>
<red>Припе́в:</red> А́нгели свеселя́тся челове́ком в па́мяти Пантелеи́мона,/ Тро́ице предстоя́щаго.</p>
<p>Свы́ше назира́еши, великому́чениче, па́мять твою́ любо́вию соверша́ющих/ и хода́тайствуеши тем у Трисо́лнечнаго Божества́ грехо́в проще́ние, мир же и спасе́ние,/ е́же и нам проси́, тя велича́ющим.</p>
<p>
<red>Припе́в: </red>Со А́нгелы ро́ди вси, блажи́м Тя,/ Богоневе́стная Мари́е.</p>
<p>
<red>Богоро́дичен:</red> Све́тло испове́да победоно́сный Пантелеи́мон всех Влады́ку/ из Твоея́, Благода́тная, возсия́вша утро́бы,/ тве́рдо испи́ за Того́ ча́шу страда́ния/ и утеше́ние прия́ с весе́лием,/ лику́я с му́ченики и все́ми святы́ми.</p>
<p>
<red>Та́же о́ба ли́ка, вку́пе соше́дшеся, пою́т пе́рвый припе́в кано́на Богоро́дицы: </red>Велича́й, душе́ моя́,/ Честне́йшую Го́рних во́инств, Де́ву Пречи́стую, Богоро́дицу.</p>
<p>
<red>Посе́м катава́сия.</red>
</p>
<p>
<red>Свети́лен.</red>
</p>
<p>
<red>Подо́бен:</red> Ученико́м:</p>
<p>Ми́лостивную твою́ ду́шу прови́де Бог, Пантелеи́мона тя пропове́да,/ безсре́брено бо тре́бующим исцеле́ние источа́еши, свя́те,/ мучи́телей свире́пство терпе́нием твои́м победи́вый.</p>
<p>
<red>Сла́ва, и ны́не:</red>
</p>
<p>Пантелеи́моне всему́дре, честны́х безсре́бреников свяще́нная красото́/ и Боже́ственных му́чеников великопобе́дная сла́во,/ свы́ше побе́ды испроси́ правосла́вным, и ми́ру мир,/ и ве́рно сла́вящим тя, свя́те, спасе́ние,/ с Богоро́дицею о всех моля́ся.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Де́ло промы́шле́ния Вы́шняго,/ е́же на тебе́ бы́вшее,/ све́тло показа́ся,/ теле́сныя бо стра́сти цели́ти я́вственно,/ Пантелеи́моне, науча́емь,/ душ обре́лся еси́ врач изря́ден,/ сло́вом благода́ти уврачу́я вся/ и мра́чныя ле́сти избавля́я к тебе́ притека́ющия.</p>
<p>Ми́лости Бо́жии подо́бяся,/ Пантелеи́мон я́ве именова́ся,/ сугу́бо прие́м и́мя и подо́бное ве́щи./ Я́ко сострада́телен бо, ми́луеши всех,/ сугу́бо подая́ сим исцеле́ние,/ пита́я и целя́,/ и к ра́зуму, сла́вне, наставля́я Боже́ственному/ и пресве́тлому Христо́ву, пребога́те.</p>
<p>Добро́тою, Богому́дре, теле́сною/ душе́вную добро́ту благоду́шно премени́л еси́/ и у́мное благоле́пие плотско́ю красото́ю/ и зря́щия, му́чениче, удиви́л еси́,/ зна́меньми сия́я и чудесы́,/ цве́том ю́ности,/ состаре́вшихся ра́зум прие́м,/ ве́рою же и благода́тию просвеща́емь.</p>
<p>
<red>Глас 5, самогла́сен, Ге́рманово:</red>
</p>
<p>Всесве́тлая му́ченика па́мять сия́ет, я́ко со́лнце, конце́м/ и непреста́нно подава́ет ве́рным исцеле́ния,/ неду́ги отгоня́ющи и стра́сти исцеля́ющи,/ мо́лится бо при́сно Пантелеи́мон Христу́/ дарова́ти душа́м на́шим ве́лию ми́лость.</p>
<p>
<red>Сла́ва, глас 4, Византи́ево:</red>
</p>
<p><red>Днесь</red> просия́ страстоно́сца па́мять,/ прииди́те, ве́рнии, духо́вно возвесели́мся/ и пе́сньми сего́ венча́ем,/ и́бо неви́димаго врага́ си́лою кре́стною му́жески победи́л есть,/ и, мучи́телей безме́рных мук не убоя́вся,/ зако́нно по́честь прия́т Вы́шняго зва́ния,/ и ны́не со А́нгелы ве́чно почива́ет./ Но, о му́чениче Христо́в Пантелеи́моне,/ врачу́ неду́гующих и приста́нище обурева́емых,/ не преста́й моля́ся Ми́лостивому Бо́гу/ спасти́ся душа́м на́шим.</p>
<p>
<red>И ны́не, Богоро́дичен, глас то́йже:</red>
</p>
<p>Богоро́дицу пе́сньми немо́лчными благоче́стно пое́м, вопию́ще:/ ра́дуйся, горо́ свята́я,/ ра́дуйся, престо́ле огнено́сный всех Царя́,/ ра́дуйся, похвало́ А́нгелов и святы́х сла́во.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на свята́го, пе́сни 3-я и 6-я. Проки́мен, глас 4: </red>Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га,/ Го́спода от исто́чник Изра́илевых. Апо́стол к Тимофе́ю, зача́ло 292. Аллилу́ия, глас 2: Пра́ведник, яко фи́никс, процвете́т/ и, я́ко кедр, и́же в Лива́не, умно́жится. Стих: Насажде́ни в дому́ Госпо́дни/ во дво́рех Бо́га на́шего процвету́т. Ева́нгелие от Иоа́нна, зача́ло 52. Прича́стен: В па́мять ве́чную:</p>
<p>
<red>Моли́тва</red>
</p>
<p>О вели́кий Христо́в уго́дниче и пресла́вный целе́бниче, великому́чениче Пантелеи́моне! Душе́ю на Небеси́ Престо́лу Бо́жию предстоя́й и Триипоста́сныя Его́ сла́вы наслажда́яйся, те́лом же и ли́ком святы́м на земли́ в Боже́ственных хра́мех почива́яй и да́нною ти свы́ше благода́тию разли́чная источа́яй чудеса́, при́зри ми́лостивым твои́м о́ком на предстоя́щия лю́ди и честне́й твое́й ико́не уми́льно моля́щияся и прося́щия от <red>Тебе</red>́ целе́бныя по́мощи и заступле́ния. Простри́ ко Го́споду Бо́гу на́шему те́плыя свои́ моли́твы и испроси́ душа́м на́шим оставле́ние согреше́ний. Се бо мы, за беззако́ния на́ша не сме́юще возвести́ оче́с на́ших к высоте́ Небе́сней, ниже́ вознести́ глас моле́бный к Его́ в Божестве́ непристу́пней сла́ве, се́рдцем сокруше́нным и ду́хом смире́нным тебе́, хода́тая ми́лостива ко Влады́це и моли́твенника за ны, гре́шныя, призыва́ем, я́ко ты прия́л еси́ благода́ть от Него́ неду́ги отгони́ти и стра́сти исцели́ти. Тебе́ у́бо про́сим: не пре́зри нас, недосто́йных, моля́щихся тебе́ и твоей по́мощи тре́бующих. Бу́ди нам в печа́лех уте́шитель, в неду́зех лю́тых стра́ждущим врач, напа́ствуемым ско́рый покрови́тель, очесе́м неду́гующим прозре́ния да́тель, ссу́щим и младе́нцем в ско́рбех гото́вейший предста́тель и исцели́тель. Исхода́тайствуй всем вся, и́же ко спасе́нию поле́зная, я́ко да твои́ми ко Го́споду Бо́гу моли́твами получи́вше благода́ть и ми́лость, просла́вим всех благи́х Исто́чника и Даропода́теля, Бо́га Еди́наго, в Тро́ице Святе́й сла́вимаго, Отца́, и Сы́на, и Свята́го Ду́ха, ны́не, и при́сно, и во ве́ки веко́в. Ами́нь.</p>
</section>
