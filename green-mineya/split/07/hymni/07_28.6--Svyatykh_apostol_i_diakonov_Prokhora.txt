<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х апо́стол и диа́конов Про́хора, Никано́ра, Ти́мона и Парме́на</p>
</title>
<p>
<red>НА ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры апо́столов, глас 1.</p>
<p>
<red>Подо́бен:</red> Небе́сных чино́в:</p>
<p>Избра́нием Бо́жиим/ предпочто́стеся служи́ти тре́бованием святы́х,/ я́ко су́ще му́дрости Боже́ственныя испо́лнени/ и просвеще́ния, и благода́ти, сла́внии./ И ны́не живете́ на Небесе́х,/ непреста́нно со А́нгелы веселя́щеся.</p>
<p>Све́тлы, я́ко свещи́, Ду́ха благода́тию,/ показа́вшеся ми́ру,/ ра́зума сия́ние облиста́сте бога́тно,/ и мглу зло́бы уста́висте,/ и, преста́вльшеся, апо́столи,/ к Све́ту всели́стеся незаходи́мому.</p>
<p>Да восхва́лится Никано́р свяще́ннейший,/ и Парме́н, и Ти́мон,/ и с ни́ми да почти́тся Про́хор Боже́ственный,/ испо́лнителие Сло́ва повеле́ний,/ и богати́телие неиму́щих,/ и моли́твенницы к Бо́гу на́шему тепле́йшии.</p>
<p>
<red>Сла́ва, и ны́не, Богоро́дичен:</red>
</p>
<p>Нра́вом гнилы́м попо́лзся, ниц лежу́/ и к Твое́й, Де́во, притека́ю тишине́:/ от бу́ри сопроти́вныя/ и искуше́ний многообра́зных мя изба́ви,/ да пою́ Твою́ благода́ть непреста́нно,/ Богоро́дице Ма́ти Присноде́во.</p>
<p>
<red>Крестобогоро́дичен:</red>
</p>
<p>Воздви́жена я́ко ви́де на Кресте́ А́гнца Непоро́чная Де́ва,/ пла́чущи, вопия́ше:/ сла́дкое Мое́ Ча́до,/ что́ но́вое и пресла́вное виде́ние?/ Ка́ко, содержа́й вся́ческая го́рстию,/ на Дре́ве пригвожда́ешися пло́тию?</p>
<p>
<red>Тропа́рь, глас 3:</red>
</p>
<p>Апо́столи святи́и,/ моли́те Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<red>НА У́ТРЕНИ</red>
</p>
<p>
<red>Кано́н, его́же краегране́сие: </red>Пою́ зари́ мы́сленнаго солнца. Ио́сифово, глас 4.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав, Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Прича́стием к Боже́ственному, прему́дрии, све́ту бы́вше,/ ваш светоно́сный и све́тлый пра́здник пра́зднующия/ страсте́й мглы изба́вите и просвеще́ния сподо́бите.</p>
<p>Привлеко́стеся сла́дким жела́нием Христо́вым, блаже́ннии,/ и, кра́сная жития́ тле́ннаго благоче́стно презре́вше,/ Тому́ после́довасте, научи́вшеся и́стинным.</p>
<p>Свети́льницы восто́ка я́вльшеся светода́тельнаго,/ светонаста́вницы бы́ша душ,/ Парме́н же, и Про́хор, и Ти́мон чу́дный, и Никано́р превели́кий.</p>
<p>
<red>Богоро́дичен:</red> Ше́ствия Бо́жия, Всенепоро́чная, в Тебе позна́шася,/ бы́вшая стра́нным рождество́м, несказа́нным соедине́нием./ Те́мже я́ко всех Влады́чицу тва́рей Тя прославля́ем.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Я́ко су́ще духо́внии о́блацы, во́ду и́стиннаго ра́зума/ су́щим на земли́, сла́внии, во освяще́ние иска́пасте.</p>
<p>Ду́ха избра́нием, я́ко испо́лнени Того́ благода́ти, служи́ти прему́дрии,/ потре́бам святы́х учине́ни бы́сте.</p>
<p>Восхва́лим Парме́на сла́внаго, и му́драго Ти́мона, и честна́го Про́хора,/ и высо́каго умо́м Никано́ра.</p>
<p>
<red>Богоро́дичен:</red> Иска́пающаго сла́дость, избавле́ние злых, родила́ еси́ Блага́го Го́спода,/ Чи́стая Де́во Всенепоро́чная.</p>
<p>
<red>Седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Боже́ственныя трубы́ и́стины, сосу́ди честни́и благоче́стия,/ наста́вницы блудя́щих спасе́ннии я́вльшеся, Госпо́дни апо́столи,/ ра́дуйтеся и моли́те Христа́ Бо́га, прося́ще дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ не отлу́чься, плоть бысть во чре́ве Твое́м,/ но Бог вочелове́чся и пребы́сть, И́же по рождестве́ Ма́терь Тя Де́ву,/ я́ко пре́жде рождества́, сохрани́в Всенепоро́чну, еди́н Госпо́дь:/ Того́ приле́жно моли́ дарова́ти нам ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, нетле́нная Де́ва Ма́ти,/ на Кресте́ зря́щи пове́шена из Нея́ без боле́зни Прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Возсия́вше на высоте́ церко́вней, я́коже зве́зды незаходи́мы,/ злоче́стия омраче́ние разори́ша и мир просвети́ша Благоде́теля апо́столи.</p>
<p>Служа́й по благода́ти Ева́нгелию,/ Никомиди́и был еси́, Про́хоре преблаже́нне, изря́ден учи́тель/ и Боже́ственный первопресто́льник, ста́ду Христо́ву предста́тельствуя.</p>
<p>Честь Боже́ственну насле́довал еси́, Никано́ре блаже́нне,/ заколе́н быв, я́ко овча́, со двема́ ты́сящами, на Христа́ упова́ющими,/ во́ньже сконча́ся день Стефа́н первострада́лец.</p>
<p>
<red>Богоро́дичен:</red> Неискусобра́чно родила́ еси́ Бо́га Сло́ва,/ вопло́щшася, Пречи́стая, па́че ума́ и сло́ва,/ те́мже по до́лгу Тя, Де́во, сла́вим и досто́йно ублажа́ем.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Ты, Го́споди, Твоя́ ученики́, я́коже трубы́, посла́л еси́,/ возставля́ющия от гробо́в пре́лести ду́ши песносло́вящия Тя.</p>
<p>Ти́мон свяще́нный, па́стырь во́стряном быв,/ прия́т муче́ния блаже́нную кончи́ну,/ огне́м сожига́емь.</p>
<p>Вели́кий Парме́н пред очи́ма апо́столов у́спе,/ соверши́в со тща́нием те́плым Боже́ственное служе́ние.</p>
<p>
<red>Богоро́дичен:</red> Пое́м Тя, Е́юже тли изба́вихомся, Всенепоро́чная, и а́да,/ и пе́рвыя муча́щия зло́бы льсти́ваго.</p>
<p>
<red>Песнь 6</red>
</p>
<p>
<emphasis>
<red>Ирмо́с:</red>
</emphasis>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи</emphasis>́
<emphasis>щшися/ ра́ди ми́лости от ребр Твои́х/ исте́кшею Кро́вию.</emphasis></p>
<p>Никано́р, жизнь возвеща́я бу́дущую, и Крест, и стра́сти/ за милосе́рдие пло́тию Пострада́вшаго,/ умерщвля́ется, иуде́йскими рука́ми убива́емь.</p>
<p>Вели́кий вжига́емь Ти́мон жела́нием Госпо́дни любве́,/ повеле́ньми беззако́нник посреде́ огня́ скончава́ется,/ всесожже́ние боже́ственно быв.</p>
<p>Боже́ственная, и светоно́сная, и благода́ти испо́лнена ва́ша, апо́столи, па́мять/ освяща́ет всех мы́сли, ве́рою творя́щих сию́, блаже́ннии.</p>
<p>
<red>Богоро́дичен:</red> Чи́ни Тя безпло́тных А́нгел почита́ют,/ и апо́стольстии ли́цы, и му́ченик собо́ри, Богороди́тельнице,/ и́бо всех Царя́ несказа́нно родила́ еси́.</p>
<p>
<red>Конда́к, глас 1.</red>
</p>
<p>
<red>Подо́бен:</red> Утро́бу Деви́чу:</p>
<p>Диа́кони честни́и,/ и самови́дцы Сло́ва,/ и сосу́ди избра́ннии яви́стеся ве́ры,/ Никано́р, Про́хор, Парме́н и Ти́мон, сла́внии,/ те́мже <red>Днесь</red> свяще́нную па́мять ва́шу пра́зднуем,/ в весе́лии се́рдца вас ублажа́юще.</p>
<p>
<red>Песнь 7</red>
</p>
<p><red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis></p>
<p>Все́ю мы́слию Христа́ возлюби́вше, еди́наго в добро́те су́щаго,/ я́ко вои́стинну, пресла́внии, лу́чший жре́бий прия́сте — Ца́рствие Небе́сное.</p>
<p>От Сло́ва, из Де́вы возсия́вшаго нам, сло́вом почте́ни бы́вше,/ де́лы же свяще́нными ве́рных спаси́тели яви́стеся,/ сих претворя́юще безслове́сие, Богоблаже́ннии.</p>
<p>Пострада́л еси́ стра́нно, блаже́нне Никано́ре, посека́емь/ нра́вом злочести́вых евре́ев и Христу́ я́ко а́гня, приводи́м,/ благослове́н еси́ в хра́ме, — вопия́, — сла́вы Твоея́, Го́споди,</p>
<p>
<red>Богоро́дичен:</red> Сло́вом Сло́во Отчее, Отрокови́це, родила́ еси́,/ сло́вом не́бо сотво́ршаго и зе́млю,/ и сла́виши Сего́, Пречи́стая, сло́во подаю́щаго,/ чи́сто в Него́ ны́не ве́рующим.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>От ка́ла страсте́й изба́висте и су́етства повину́ющияся ва́шим уче́нием, прему́дрии,/ и к высоте́ сих ра́зума возведо́сте, Бо́гу угоди́вшия до́бре и вопию́щия:/ благослови́те, вся дела́ Госпо́дня, Го́спода.</p>
<p>Боже́ственный да почти́тся Парме́н Боже́ственными пе́сньми/ вку́пе с Ти́моном, и всехва́льный Про́хор, и Никано́р чу́дный,/ я́ко ученицы́ Иису́совы и богати́телие язы́ков, вопию́щих:/ благослови́те, вся дела́ Госпо́дня, Го́спода.</p>
<p>Вас с Петро́м и про́чих лу́чших Госпо́дь ученики́ прия́т:/ причте́ни у́бо, сла́внии, к нарече́нным седми́десятим,/ избра́нных же до́бре, я́ко испо́лнени су́ще ве́ры,/ святы́я служи́ти потре́бам, прехва́льнии.</p>
<p>
<red>Богоро́дичен:</red> Се богоглаго́ливых гла́сы коне́ц прия́ша,/ поро́ждши Тебе́, Пресу́щнаго Го́спода, от о́ных явля́емаго,/ во спасе́ние ве́рным, Богора́дованная, вопию́щим:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Яви́стеся сосу́ди Сло́ва, всю вмести́вше зарю́,/ лу́чшии честны́х служи́телей, святы́х потре́бам послужи́вше/ и со Сло́вом, прему́дрии, сла́вы неизрече́нныя наслажда́ющеся.</p>
<p><red>Днесь</red> вся тварь ва́шу па́мять пра́зднует,/ Ти́моне, Парме́не и Никано́ре с Про́хором Богопропове́дником,/ досто́йно ублажа́юще вас, Богови́дцы и преблаже́ннии.</p>
<p>Взя́стеся к вели́цей сла́ве, я́ко ученицы́ Бо́жия Сло́ва,/ и со апо́стольскими ли́ки и безпло́тных ны́не ра́дуетеся./ С ни́ми при́сно моли́те поми́ловатися нам, сла́внии.</p>
<p>
<red>Богоро́дичен:</red> Глас Тебе́ вопие́м, Де́во, ра́достно Арха́нгелов:/ ра́дуйся, ра́досте А́нгелов, апо́столов честносло́вие,/ и проро́ков пропове́дание, и му́чеников венча́ние.</p>
</section>
