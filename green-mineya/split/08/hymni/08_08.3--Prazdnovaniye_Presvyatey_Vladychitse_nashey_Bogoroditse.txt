<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Пра́зднование Пресвяте́й Влады́чице на́шей Богоро́дице ра́ди ико́ны Ея́, имену́емыя «То́лгская»</p>
</title><p><red>На МА́ЛОЙ ВЕЧЕ́РНИ</red></p>
<p><red>На</red> Го́споди, воззва́х<red>: стихи́ры, глас 1:</red></p>
<p>Небе́сное торжеству́ет сосло́вие/ умо́м челове́ческим непости́жно явле́ние Богома́тере,/ с ни́миже и мы пра́зднуем дне́сь/ на То́лге я́вльшийся о́браз Присноде́вы, Чи́стыя Богоро́дицы.</p>
<p>Боже́ственным манове́нием/ чуде́сное о́гненнаго столпа́ сия́ние/ наставля́ет святи́теля прему́драго/ к Твоему́ ли́ку, Пренепоро́чная, приити́,/ да, суеве́рия тьму́ отгна́вши,/ и́стинный ве́рным свет пока́жеши спасе́ния.</p>
<p>Кто по досто́инству щедро́ты Твоя́ испове́сть, Чи́стая?/ Де́йствием бо Сы́на Твоего́/ от во́днаго естества́ и ре́чнаго устремле́ния/ мост новосоде́ланный угото́вивши,/ призыва́еши святи́теля к зра́ку Твоего́ пресве́тлаго лица́,/ в о́бразе на возду́се я́вльшагося.</p>
<p>Безпло́дное ме́сто/ плодоно́сно чудесы́ Твои́ми яви́ла еси́ То́лгу,/ Пречи́стая Де́во,/ заре́ю бо благода́ти Твое́й/ отго́ниши о́блак страсте́й душе́вных/ и свобожда́еши ве́рныя от мра́ка грехо́внаго.</p>
<p><red>Сла́ва, и ны́не, глас 4:</red></p>
<p>Пресве́тлое твое́ явле́ние,/ Пренепоро́чная Богоро́дице,/ лик а́нгельский песносло́вит на Небеси́/ и челове́ческий род восхваля́ет на земли́,/ я́ко, Ма́ти су́щи Живота́,/ мо́лиши о нас Христа́ Бо́га на́шего,/ на Тя бо кре́пкую наде́жду по Бо́зе возложи́хом,/ Путеводи́тельнице нело́жная на́шего спасе́ния.</p>
<p><red>На стихо́вне стихи́ры, глас 2:</red></p>
<p>Весели́ся, Росси́е, весели́ся,/ я́ко весе́лия твоего́ и спасе́ния Путеводи́тельница/ от о́гненнаго столпа́/ в наставле́ние пути́ и́стиннаго прихо́дит.</p>
<p><red>Стих:</red> Помяну́ и́мя твое́/ во вся́ком ро́де и ро́де.</p>
<p>Ты земноро́дных пропису́ешися защище́ние,/ я́вльшися бо в сто́лпе о́гненнем/ преесте́ственно на То́лге,/ предви́дима еси́ всем.</p>
<p><red>Стих:</red> Слы́ши, Дщи, и ви́ждь,/ и приклони́ у́хо твое́.</p>
<p>Отложи́м, ве́рнии, печа́ль,/ се бо втора́я горя́щая,/ святи́телем ви́денная купина́/ на очище́ние гре́шным явля́ется.</p>
<p><red>Сла́ва, и ны́не, глас то́йже:</red></p>
<p>То́лга ме́сто освяще́ния,/ Бо́гом избра́нное,/ огнено́сною Ду́ха благода́тию освяще́но е́сть,/ Де́ве во украше́ние,/ гре́шным во спасе́ние.</p>
<p><red>Тропа́рь пи́сан на вели́цей вече́рни. На ма́лом повече́рии конда́к, глас 8:</red> Стра́нное и Богоприя́тное светоно́снаго зра́ка Твоего́ явле́ние: <red>зри по 3-й пе́сни кано́на.</red></p>
<p><red>На ВЕЛИ́ЦЕЙ ВЕЧЕ́РНИ</red></p>
<p>Блаже́н муж: <red>1-й антифо́н. На</red> Го́споди, воззва́х: <red>стихи́ры, глас 1:</red></p>
<p>Кра́йним Свои́м Благоутро́бием/ челове́ческий род управля́яй Всеви́дец Бог/ к содержа́нию и спасе́нию/ мно́гую благода́ть дае́т Ти, Чи́стая./ Моисе́й, неопали́мую купину́ ви́дя,/ предощуща́ет нетле́нное де́вство твое́, Богоневе́стная,/ Три́фон святи́тель,/ столп о́гненный усмотре́в,/ глаго́лет явле́ние твое́, на То́лге бы́вшее./ О благонаде́жнаго Твоего́ заступле́ния!/ О Бо́жия толи́каго в Тебе́ вели́чия, Де́во Чи́стая,/ чуде́сная в не́мощи Помо́щнице!</p>
<p>Стра́нным Свои́м сове́том, Нетле́нная Де́во,/ устро́й Тя Влады́ка всех/ в предста́тельство земны́м изве́стное./ Столп о́гненный Изра́илю предводи́тель бы́сть/ в зе́млю обеща́нную,/ огне́м ды́шущее моле́ние твое́ возно́сит ве́рныя/ в Небе́сное блаже́нство./ О пресла́внаго Твоего́ бде́ния!/ О усе́рднаго к нам, гре́шным, раче́ния, Де́во Чи́стая,/ Бо́жие к сме́ртным благоволе́ние!</p>
<p>Глубино́ю му́дрости избра́ Тя, Всечи́стая,/ всея́ тва́ри Зижди́тель Бог/ и поста́ви на То́лге Враче́бницу безмездную./ Кто бо, в ну́жде притека́яй к Тебе́,/ смертоно́сный не уврачу́ет я́звы?/ Исто́чник бо нетле́ния бы́вши,/ излия́ла еси́ ми́ро многоцеле́бное/ ве́рным в духо́вное весе́лие,/ боле́зней во укроще́ние, Де́во Чи́стая,/ све́тлое благода́ти позна́ние.</p>
<p>Человеколю́бную Свою́ ми́лость/ к челове́ческому ро́ду показу́я,/ Христо́с Госпо́дь благоволе́нием и Сове́том О́тчим неиспы́танным/ Пренепоро́чную и Очищенную Ду́хом Святы́м/ явля́ет на То́лге в ико́не чудотво́рней/ в защище́ние ве́рным Ма́терь Свою́./ О толи́каго про́мысла, щедролю́бия и та́инства Бо́жия!/ О нетле́ннаго де́вственный благода́ти сокро́вища!/ И́мже обогати́вши ненаде́жныя души́ на́ша,/ предста́ви я́ свя́ты Сы́на Твоего́ Престо́лу, Богоневе́стная.</p>
<p>Свет невеще́ственный святи́тель ви́дя/ в веще́ственнем телеси́,/ в полу́нощи та́йно к Тебе́ прихо́дит, Всечи́стая,/ и, узре́в Боже́ственное све́тлаго Твоего́ явле́ния де́йствие,/ за милосе́рдие мно́гое/ к челове́ческому естеству́ во благода́ти бы́вшее,/ припа́дая со усе́рдием и те́плымими,/ моля́шеся, глаго́ля:/ ра́дуйся, чуде́сное душ челове́ческих примире́ние.</p>
<p><red>Сла́ва, и ны́не, глас 8:</red></p>
<p>Прииди́те, ве́рнии,/ чуде́сное де́вственное пресве́тлаго зра́ка/ на То́лге восхва́лим явле́ние,/ се бо втора́я гора́ Хори́в,/ на не́йже купину́, огне́м горя́щую, святи́тель ви́де./ Се ме́сто и земля́ свята́я,/ на не́йже прино́сится Бо́гу Живо́му же́ртва,/ се столп о́гненный,/ и́мже свобожда́емся лю́тыя мы́сленнаго фарао́на рабо́ты./ Се ка́мень го́ры Хори́ва,/ от него́же вме́сто сла́дких вод/ безце́нное на укроще́ние неду́гов излия́но ми́ро,/ се пусты́ня живо́тныя ма́нны,/ е́юже насытивши нас духо́вне, Пречи́стая,/ сподо́би и Ца́рствия Сы́на Твоего́.</p>
<p><red>Вход. Проки́мен дне. И чте́ния 3.</red></p>
<p>Исхо́да чте́ние <red>(главы́ 3, 1-5):</red></p>
<p>Вни́де Моисе́й в го́ру Бо́жию Хори́в./ Яви́же ся ему́ А́нгел Госпо́день в пла́мени о́гненне из купины́;/ и ви́де, я́ко купина́ горя́ше огне́м/ и купина́ же не сгара́ше./ Рече́ же Моисе́й:/ преше́д, узрю́ ви́дение вели́кое сие́,/ что я́ко не сгара́ет купина́?/ Я́коже ви́де Госпо́дь, я́ко приступа́ет ви́дети,/ призва́ его́ Госпо́дь из купины́, глаго́ля:/ Моисе́е, Моисе́е!/ Он же рече́: что е́сть?/ И рече́:/ не прибли́жися се́мо:/ изу́й сапо́г от ногу́ твое́ю,/ ме́сто бо, на не́мже ты стои́ши,/ земля́ свя́та е́сть.</p>
<p>Исхо́да чте́ние <red>(глава́ 13, 18-22):</red></p>
<p>Обведе́ Бог лю́ди путе́м,/ и́же в пусты́ню к Чермно́му мо́рю./ Пя́таго же ро́да изыдо́ша сы́нове Изра́илевы от земли́ Еги́петския./ И взя Моисе́й ко́сти Ио́сифовы с собо́ю,/ кля́твою бо закля́ Ио́сиф сы́ны Изра́илевы, глаго́ля:/ присеще́нием присети́т вас Госпо́дь/ и изнесе́те отсю́ду ко́сти моя́ с собо́ю./ Воздви́гшеся же сы́нове Изра́илевы от Сокхо́фа,/ ополчи́шася во Офо́ме при пусты́ни./ Бог же вожда́ше их:/ в де́нь у́бо столпо́м о́блачным, показа́ти им пу́ть,/ но́щию же столпо́м о́гненным, свети́ти им./ И не оскуде́ столп о́блачный во дни/ и столп о́гненный но́щию пред все́ми людьми́.</p>
<p>Исхо́да чте́ние (<red>глава́ 17. 1-6):</red></p>
<p>Воздви́жеся ве́сь сонм сыно́в Изра́илевых/ от пусты́ни Син по полко́м свои́м сло́вом Госпо́дним/ и ополчи́шася в Рафиди́не./ Не бя́ше же во́ды лю́дем пи́ти./ И ху́ляху лю́дие Моисе́я, глаго́люще:/ да́ждь нам во́ду, да пие́м./ И рече́ им Моисе́й:/ что ху́лите мя? и что искуша́ете Го́спода?/ Возжа́ждаша же та́мо лю́дие во́ды и ропта́ху на Моисе́я, глаго́люще:/ вску́ю сие́?/ Изве́л еси́ нас из Еги́пта умори́ти нас, и ча́да на́ша, и скоты́ жа́ждею?/ Возопи́ же Моисе́й ко Го́споду, глаго́ля:/ что сотворю́ лю́дем сим?/еще́ ма́ло, и побию́т мя ка́мением./ И рече́ Госпо́дь к Моисе́ю:/ пойди́ пред людьми́ си́ми,/ и поими́ с собо́ю от ста́рец людски́х,/ и жезл, и́мже пресе́кл еси́ мо́ре, возьми́ в ру́ку твою́, и пойди́./ Аз же ста́ну та́мо пре́жде прише́ствия твоего́ у ка́мене в Хори́ве./ И удариши в ка́мень, и изы́дет из него́ вода́,/ и да пию́т лю́дие./ Сотвори́ же Моисе́й та́ко пред сы́ны Изра́илевыми.</p>
<p><red>На лити́и стихи́ры, глас 6:</red></p>
<p>Кто, сицево́е пресла́вное чу́до/ ви́дя, не удиви́тся?/ Или́ кто, благоутро́бие Ма́тернее/ разсужда́яй, не ужа́снется?/ Я́ко во огни́ зра́ка Своего́/ не изменя́ет Де́ва Всенепоро́чная./ Бо́жия бо це́рковь, попуще́нием Бо́жиим,/ огне́м соже́гшися, паде́,/ но зрак пресве́тлаго лица́ Твоего́,/ а́нгельскима рука́ма от пла́мене изнесе́н,/ стоя́ на дре́ве яви́ся,/ све́том сия́я невреди́мо./ Но, о Благоутро́бная Влады́чице!/ Печа́ли сопротивле́ние,/ ско́рбь на ра́дость бра́тии претворя́ющая,/ да́ждь на враги́ побе́ду стране́ на́шей/ и всем лю́дем одоле́ние лю́тых страсте́й,/ лиша́ющих наде́жды спасе́ния.</p>
<p><red>Глас 2:</red> Прииди́те, Яросла́встии лю́дие,/ и хвали́теся, с весе́лием ликовству́юще,/ Бо́жия бо Ма́ти вас ми́лостивно посети́ чудотво́рным Свои́м о́бразом святы́м,/ и́мже да́рует в ну́ждах посо́бие,/ в ско́рбех исцеле́ние,/ в беда́х избавле́ние/ и всем нам подае́т ве́лию ми́лость.</p>
<p><red>Сла́ва, и ны́не, глас 8:</red></p>
<p>Свети́ся, сла́вный гра́де Яросла́вль,/ обрета́я близ себе́ оби́тель сию́, я́же на То́лге,/ в не́йже е́сть свети́ло ве́лие, присноприходя́щее к Тебе́./ А́нгели сея́ трепе́щут, и челове́цы ту́ю воспева́ют:/ ра́дуйся, неисповеди́мая ра́досте всем, Свята́я Де́во;/ ра́дуйся, о́бразом Свои́м святы́м нас просвеща́ющая;/ ра́дуйся, всем исцеле́ние во вся́ких ско́рбех подава́ющая;/ ра́дуйся, от вся́ких бед и зол избавля́ющая;/ ра́дуйся, всем похвало́,/ и нам, ве́рным, утвержде́ние, и душа́м спасе́ние;/ ра́дуйся, Неве́сто Неневе́стная.</p>
<p><red>На стихо́вне стихи́ры, глас 8:</red></p>
<p>Что Тя нарече́м, Богоро́дице?/ Воскресе́ние ли ме́ртвых,/ я́ко от сна воскреси́ла еси́ о́трока при надгро́бием пе́нии?/ Зарю́ ли у́треннюю,/ бо́дрствуеши бо непреста́нно те́плыми к Бо́гу моли́твами?/ Столп ли о́гненный, грехи́ пояда́ющий?/ Или́ зе́млю, Хлеб Жи́зни произраща́ющую?/ Моли́ спасти́ся душа́м на́шим.</p>
<p><red>Стих:</red> Освяти́л е́сть/ селе́ние Свое́ Вы́шний.</p>
<p>Что Тя нарече́м, Богоро́дице Де́во?/ Цвет ли рая́ Боже́ственнаго,/ я́ко на То́лге украси́ла еси́ пусты́ню?/ Воню́ ли благоуха́ния сла́дкаго,/ я́ко То́лгскую оби́тель облагоуха́ла еси́?/ Сосу́д ли ди́вныя ма́сти,/ я́ко ми́ро целе́бное излия́ла еси́,/ неду́жным врачева́ние подаю́щи?/ Моли́ Сы́на Твоего́, Христа́ Бо́га на́шего,/ спасти́ся душа́м на́шим.</p>
<p><red>Стих:</red> Бог посреде́ его́,/ и не подви́жится.</p>
<p>Что Тя нарече́м, Богоро́дице?/ Исто́чник ли животво́рных вод,/ я́ко Ты духо́вную утоля́еши жа́жду?/ Сте́ну ли кре́пку,/ я́ко Ты Росси́ю и град наш Яросла́вль защища́еши/ и сию́ Спаса́еши оби́тель?/ Тве́рдь еси́ гре́шником изве́стнейшая,/ возводя́щая к Небеси́ ве́рныя,/ моли́ Христа́ Бо́га/ спасти́ся душа́м на́шим.</p>
<p><red>Сла́ва, и ны́не, глас то́йже:</red></p>
<p>Ра́дуйтеся, ве́рных собо́ри,/ и все челове́ческое, лику́й, естество́,/ я́ко Пречи́стыя Де́вы/ честна́го зра́ка явле́нием на То́лге/ град Яросла́вль спаса́ется./ сего́ ра́ди вси, от належа́щих нужд избавля́еми,/ вопие́м Влады́чице:/ ра́дуйся, благи́х вино́вная,/ изве́стное христиа́н упова́ние.</p>
<p><red>На благослове́нии хле́бов, тропа́рь, глас 4:</red></p>
<p><red>Днесь</red> све́тло сия́ет на То́лге/ о́браз Твой, Пречи́стая Де́во Богоро́дице,/ и, я́ко со́лнце незаходи́мое,/ всегда́ ве́рным подаде́ся,/ Его́же ви́дев на возду́се,/ неви́димо А́нгелы, я́ко ники́м, держи́ма,/ преосвяще́нный епи́скоп гра́да Росто́ва Три́фон/ тече́ ко явле́нному светя́щемуся столпу́ о́гненну,/ и по вода́м, я́ко по су́ху, пре́йде,/ и моля́шеся Ти ве́рно о па́стве и о лю́дех./ И мы, к Тебе́ притека́юще, зове́м:/ Пресвята́я Де́во Богоро́дице,/ ве́рно Тя сла́вящих Спаса́й,/ страну́ на́шу, архиере́ев/ и вся Росси́йския наро́ды от всех бед избавля́й/ по вели́цей Твое́й ми́лости.</p>
<p><red>НА У́ТРЕНИ</red></p>
<p><red>На</red> Бог Госпо́дь: <red>тропа́рь Богоро́дицы три́жды.</red></p>
<p><red>По 1-м стихосло́вии седа́лен, глас 4:</red></p>
<p>Пресве́тлаго зра́ка Твоего́ явле́ние на То́лге ра́дость прино́сит всем ве́рующим,/ и град Яросла́вль тя́жких скорбе́й свобожда́ется,/ бога́тство бла́гости несказа́нно в оби́тели процвета́ет./ К Не́йже вси, бед изба́вльшеся лю́тых, ку́пно с Гаврии́лом возопии́м:/ ра́дуйся, Благода́тная!/ Из Тебе́ бо спасе́ние Христо́с Бог наш, естество́ на́ше прие́мый, угото́ва нам,/ Его́же моли́ спасти́ся душа́м на́шим.</p>
<p><red>По 2-м стихосло́вии седа́лен, глас 4:</red></p>
<p>Светови́дным явле́нием Твои́м и Боже́ственным блиста́нием озари́ сла́вящия Тя/ и ум к содержа́нию кре́пкому и́стиннаго благоче́стия просвети́, Пренепоро́чная Де́во,/ нело́жна бо еси́ ми́ру всему́ Предводительница к ве́чному ра́дованию./ сего́ ра́ди пра́зднуем любо́вию вси явле́ние Твоего́ зра́ка, славосло́вяще Тя:/ не лиши́ нас Ца́рствия Сы́на Твоего́, Еди́на Благослове́нная.</p>
<p><red>Сла́ва, и ны́не, то́йже.</red></p>
<p><red>По полиеле́и седа́лен, глас 8:</red></p>
<p>Вели́чие твое́ кто испове́сти мо́жет, Всенепоро́чная Де́во?/ Явле́нием бо Твои́м всю удиви́ла еси́ Росси́ю,/ от ико́ны бо Твоея́ исте́кшее ми́ро мно́гия уврачева́ неду́ги и исцели́ боле́зни./ О Всеми́лостивая Влады́чице!/ Не отри́ни нас и ны́не в беда́х от Твоего́ заступле́ния,/ но моли́твами Твои́ми защити́ и спаси́,/ страну́ Росси́йскую ми́ром огради́,/ да, Тобо́ю хва́лящеся и все упова́ние на Тя возлага́юще,/ не постыди́мся во ве́ки.</p>
<p><red>Сла́ва, и ны́не, то́йже.</red></p>
<p><red>Степе́нна, 1-й антифо́н</red> <red>4-го гла́са. Проки́мен, глас 4:</red> Помяну́ и́мя твое́/ во вся́ком ро́де и ро́де. <red>Стих:</red> Слы́ши, Дщи, и ви́ждь, и приклони́ у́хо твое́. Вся́кое дыха́ние<red>: Ева́нгелие от Луки́, зача́ло 4.</red></p>
<p><red>По</red> <red>50-м псалме́ стихи́ра, глас 6:</red></p>
<p>Сей де́нь Госпо́день,/ торжеству́йте, лю́дие,/ се бо светоно́сный о́блак/ на возду́се чуде́сне простира́ется,/ и столпо́м о́гненным на То́лге ви́димо явля́ется/ Еди́на и Еди́наго/ на рука́х ма́терних держа́щи,/ Христа́, Зижди́теля вселе́нныя,/ во спасе́ние душ на́ших.</p>
<p><red>Кано́н, глас 8.</red></p>
<p><red>Пе́снь 1</red></p>
<p><red>Ирмо́с:</red> <emphasis>Во́ду проше́д, я́ко су́шу,/ и еги́петскаго зла избежа́в,/ Изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Ум мой, мно́гими напа́стьми помраче́нный, просвети́, Де́во, Свет ро́ждшая Боже́ственный,/ во́лю, в доброде́тели уныва́ющую, воспламени́ свяще́нною любо́вию,/ па́мять, в славосло́вии изнемога́ющую, укрепи́,/ да пресве́тлое твое́ на То́лге явле́ние воспою́ досто́йно, Чи́стая.</p>
<p>Хра́ме Трисо́лнечнаго Све́та прекра́сный,/ украси́ моя́ чу́вства, молю́ся,/ да, все́ми чу́вствы целому́дрен сый,/ честно́е твое́ на То́лге явле́ние целому́дренно воспою́, Чи́стая.</p>
<p>К Твое́й пресве́тлаго зра́ка ико́не припа́даю, окая́нный:/ ду́шу мою́ просвети́, яви́ и те́ло нескве́рно/ и, от лю́тых мя неду́гов свободи́вши,/ покажи́ прича́стника насле́дия Небе́снаго, Богоневе́стная.</p>
<p>Я́коже столпо́м о́гненным зарю́ Твоего́ зра́ка яви́ла еси́ Богоно́сному святи́телю,/ та́ко и ны́не све́том благода́ти явля́еши ве́рным твое́ ско́рое предста́тельство и заступле́ние./ При́зри у́бо на рабы́, призыва́ющия Тя и тре́бующия Твое́й по́мощи, Благода́тная,/ да́руй стране́ Росси́йстей на враги́ держа́вное одоле́ние,/ вино́вна бо еси́ всех благи́х, ве́чную бла́гость нам воплоти́вшая,/ Небеси́ хвало́ и ми́ру Помо́щнице.</p>
<p><red>Пе́снь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p>Низложи́ во мне нало́ги бесо́вския,/ го́рдость в доброде́телех, лицеме́рие в свя́тости,/ тщесла́вие во бде́нии, высокоу́мие в благогове́нии/ и неблагода́рность в благодея́ниих Сы́на Твоего́, Еди́на Всепе́тая Де́во.</p>
<p>Стра́нна мя любоче́стия сотвори́, молю́ Тя, Де́во,/ и чу́жда любопы́тства о челове́ческих согреше́ниих,/ де́рзость и изли́шнее на ми́лость Сы́на Твоего́ упова́ние отдали́ от <red>мене</red>́,/ да досто́йны Сы́ну Твоему́ плоды́ принесу́, еди́на Пречи́стая.</p>
<p>Нача́ло и ху́дость моего́ естества́ познава́я, молю́ Тя, Де́во,/ да́ждь ми презре́ние самолю́бия, бе́гство челове́ческия хвалы́,/ позна́ние со́бственнаго греха́ и собственныи не́мощи, Еди́на Богоблаже́нная.</p>
<p>Кра́ткий всех веще́й и всего́ ми́ра сме́ртнаго коне́ц/ и муче́ние бу́дущее за суету́ дея́ний тщесла́вных помышля́ти сподо́би мя, Де́во,/ да, благода́тию Сы́на Твоего́ к пути́ и́стиннаго покая́ния наста́влен,/ ве́чнаго избе́гну прокля́тия, Пренепоро́чная.</p>
<p><red>Ин конда́к, глас 8:</red></p>
<p>Стра́нное и богоприя́тное светоно́снаго зра́ка Твоего́ явле́ние,/ Пречи́стая Де́во,/ с ве́рою взира́ющим быва́ет изве́стное ча́яние спасе́ния,/ столпо́м бо о́гненным явля́ющи предста́тельство,/ неусы́пное и те́плое за ны к Бо́гу возсыла́еши моле́ние,/ и́мже от вся́ких бед изба́ви, моли́ся,/ да ра́достными усты́ вопие́м Ти вси:/ ра́дуйся, Хода́таице ве́чнаго блаже́нства.</p>
<p><red>Седа́лен, глас 4:</red></p>
<p>Столп Твой о́гненный еди́ну печа́ть благода́ти Твоея́ сильне́йшую мним, Всенепоро́чная,/ се́ю бо в соблюде́ние за́поведей Сы́на Твоего́ и Бо́га печа́таеши ве́рных се́рдца прекре́пко,/ да не враг, хуля́щий и́мя твое́, преодоле́в ле́стию,/ порабо́тит ны, рабы́ Твоя́, в поги́бель кроме́шнюю./ Но поспе́шеством бла́гости Твоея́, с Твои́м зна́мением,/ пока́жемся имени́ты насле́дницы Ца́рствия Нетле́ннаго, Пречи́стая Де́во.</p>
<p><red>Сла́ва, и ны́не, глас 8:</red></p>
<p>Возбранное нам и ди́вное избавле́ние дарова́ся,/ о́браз Твой честны́й, Преблагослове́нная Госпоже́ Де́во Богоро́дице,/ к нему́ же мы взира́юще, си́це к Тебе́ зове́м:/ ра́дуйся, святи́телем благоле́пие;/ ра́дуйся, прибе́жище на́ше, и упова́ние, и спасе́ние;/ ра́дуйся, красото́ и сла́во оби́тели То́лгския и всея́ Росси́и прибе́жище и защище́ние;/ ра́дуйся, Неве́сто Неневе́стная.</p>
<p><red>Пе́снь 4</red></p>
<p><red>Ирмо́с:</red> <emphasis>Услы́шах, Го́споди,/ смотре́ния Твоего́ та́инство/ разуме́х дела́ Твоя́/ и просла́вих твое́ Божество́.</emphasis></p>
<p>Жестокосе́рдием отягче́ннаго мя облегчи́,/ немилосе́рдием к тре́бующим окамене́нную утро́бу мою́ умягчи́,/ бу́рею сребролю́бия объя́таго мя утиши́, Богоневе́стная Влады́чице.</p>
<p>Во упова́нии тле́нных и вре́менных веще́й не оста́ви мя/ и пла́мень хище́ния непра́веднаго, бе́здною милосе́рдия Твоего́ покры́еши,/ угаси́ во мне, Еди́на Присноде́во.</p>
<p>Идолослуже́ние в лихоима́нии/ и безбо́жность в заблужде́нии и́стиннаго благоче́стия и Правосла́вныя ве́ры/ потреби́ от правосла́вных, Влады́чице,/ и вконе́ц разори́ от единове́рных,/ да единоду́шно восхва́лим Тя, Еди́на Присноде́во.</p>
<p>Ум мой, молю́ Тя, благоустрой/ к позна́нию Еди́наго Су́щаго Бо́га, к разсмотре́нию ве́чных благ,/ и щедролю́бие да́руй ми, я́коже Тави́фе,/ и благода́тию Христо́вою украси́ мя, я́коже Корни́лия со́тника, Еди́на Присноде́во.</p>
<p><red>Пе́снь 5</red></p>
<p><red>Ирмо́с:</red> <emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/Твой мир пода́ждь нам,/ Человеколю́бче.</emphasis></p>
<p>О́гнь нечистоты́ и вся́кая скве́рны во мне разжиза́тельный/ мо́рем бла́гости Твое́й потопи́, и мглу грехо́вную разжени́,/ и се́рдце мое́ ра́дости испо́лни, Всенепоро́чная.</p>
<p>Срамосло́вию безо́бразному не да́ждь во мне ме́ста, Влады́чице,/ селе́ние собла́знов разори́,/ храм мя чистоты́ и вся́каго благоче́стия соде́лай,/ да чи́стыми усты́ велича́ю Тя вы́ну, Всенепоро́чная.</p>
<p>Сме́рть, суд, гее́нну, Ца́рствие Небе́сное в па́мяти мое́й углуби́, Влады́чице,/ да, поне́ после́дняя сия́ в па́мяти содержа́, нало́ги лю́тых беззако́ний оста́влю/ и по сме́рти мое́й получу́ Тобо́ю Ца́рство Небе́сное,/ ны́не же велича́ю Тя при́сно, Еди́но души́ мое́й упова́ние.</p>
<p>Любо́вь сея́ жи́зни преизли́шнюю/ и вре́меннаго плотска́го поко́я раче́ние отложи́ от <red>мене</red>́, молю́ Тя, Чи́стая,/ да, су́етнаго помышле́ния избе́г,/ Тобо́ю получу́ нетле́нное на Небеси́ бога́тство,/ Еди́но души́ мое́й упова́ние.</p>
<p><red>Пе́снь 6</red></p>
<p><red>Ирмо́с</red><emphasis>:</emphasis><emphasis> Моли́тву пролию́ ко Го́споду/ и тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Ра́дости, к преогорче́нию бли́жняго низвлеку́щия, чу́жда мя соде́лай, Пречу́дная Цари́це,/ о нестрое́ниих и́скренняго без печа́ли бы́ти не допуща́й мене́, Человеколюби́вая Влады́чице,/ и враго́в злоде́йствия изба́ви мя, приле́жно молю́ Тя, Всенепоро́чная.</p>
<p>За́висти в по́мысле мое́м не да́ждь вкореня́тися, ро́ждшаяся от ко́рене свя́та, Де́во,/ и братоненавиде́ния изба́ви мя, Чи́стая,/ да не за́вистию диа́волею, прине́сшею сме́рть в мир, помраче́н быв,/ лишу́ся Бо́жия благода́ти и жи́зни ве́чныя, Всенепоро́чная.</p>
<p>Равноду́шие в беда́х положи́ во мне, Всечи́стая,/ с ра́дующимися в благополу́чии духо́вную ра́дость,/ к се́тующим в злоключе́нии сожале́ние да́руй ми, Пресвята́я,/ и братолю́бие по тому́жде естеству́ и по приобще́нию тоя́жде благода́ти Христо́вы/ низпосли́ ми свы́ше, любве́ пучи́ну ро́ждшая Де́во.</p>
<p>Жела́ние кра́йнее согре́й во мне/ вся́кому по естеству́ и по и́мени Христо́ву от души́ благотвори́ти, Блага́я,/ да не ка́ко злоб лю́тых душа́ моя́ испо́лнится,/ и живо́т мой а́ду прибли́жится,/ и пре́дан бу́ду без ми́лости, я́ко не сотвори́вый ми́лости,/ во тьму́ кроме́шнюю, Всенепоро́чная.</p>
<p><red>Конда́к, глас 8:</red></p>
<p>Чу́дное и богоприя́тное светоно́снаго зра́ка Твоего́ явле́ние, Пречи́стая Де́во,/ с ве́рою взира́ющим быва́ет изве́стное ча́яние спасе́ния,/ столпо́м бо о́гненным явля́ющи предста́тельство,/ неусы́пное и те́плое за ны к Бо́гу возсыла́еши моле́ние,/ и́мже страну́ Росси́йскую от вся́ких бед изба́ви, моли́ся,/ да ра́достными усты́ вопие́м Ти вси:/ ра́дуйся, Предводи́тельнице ве́чнаго блаже́нства.</p>
<p><red>И́кос:</red></p>
<p>Лучеза́рная Твоего́ явле́нии на То́лге све́тлость ди́вно блиста́нием свои́м всех осиява́ет,/ Бо́жиею бо в Тебе́ су́щею благода́тию ближа́йшая Бо́гу бы́вши,/ всем позна́вшим Тя и́стинную Богоро́дицу земноро́дным подае́ши незави́стную исцеле́ния ра́дость,/ е́юже вся земля́ Росси́йская преизоби́льно обогати́вшися ны́не,/ весели́тся непреста́нно и вопие́т Тебе́ с единове́рными:/ ра́дуйся, Предводи́тельнице ве́чнаго блаже́нства.</p>
<p><red>Пе́снь 7</red></p>
<p><red>Ирмо́с</red><emphasis>: </emphasis><emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Весе́лие мирско́е пресецы́ и душетле́нное пристра́стие умертви́ во мне, Де́во,/ презре́ние вре́менных, жела́ние ве́чных благ и нетле́нную ра́дость пода́ждь ми с пою́щими:/ отце́в Бо́же, благослове́н еси́.</p>
<p>Безчи́нное утеше́ние и изли́шество, ум вредя́щее,/ душе́ скве́рну ражда́ющее, отлучи́ от <red>мене</red>́, Де́во,/ и сподо́би, те́лу здра́вие ну́ждное подава́ющи, житию́ же утеше́ние дово́льное,/ предвкуше́нием ве́чных благ наслажда́тися ку́пно с пою́щими:/ отце́в Бо́же, благослове́н еси́.</p>
<p>Грехо́м, сме́рть лю́тую ражда́ющим, оскверни́х и окаля́х ду́шу мою́,/ но Ты, Пречи́стая Влады́чице, очи́сти мя от сего́, и наста́ви на богоуго́дное житие́,/ украси́ же воздержа́нием и благогове́нием, и да́ждь ми чи́стым се́рдцем пе́ти:/ отце́в Бо́же, благослове́н еси́.</p>
<p>Обнови́ мя, омраче́ннаго самолю́бием,/ просвети́ све́том зра́ка Твоего́ Влады́чице,/ и, по́хоти плотски́я укроти́вши во мне,/ сподо́би мя Ро́ждшемуся от <red>Тебе</red>́ непреста́нно чи́стыми усты́ пе́ти:/ отце́в Бо́же, благослове́н еси́.</p>
<p><red>Пе́снь 8</red></p>
<p><red>Ирмо́с</red><emphasis>:</emphasis><emphasis> Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis></p>
<p>Возмуще́ние души́ мое́й утоли́, Всенепоро́чная,/ от клеветы́ наве́тующих изба́ви мя,/ вражду́ грехо́вную во мне укроти́/ и не́нависть с памятьозло́бием отврати́ от <red>мене</red>́, Де́во,/ да прославля́ю Тя, Чи́стая, во ве́ки.</p>
<p>О́гнь я́рости, во мне зело́ разжже́нный, росо́ю благода́ти Твое́я́ угаси́,/ хулу́, умножа́ющую души́ мое́й озлобле́ние,/ и вся́кий вид зло́бы, гнездя́щийся в се́рдце мое́м, искорени́, Де́во,/ да прославля́ю Тя, Чи́стая, во ве́ки.</p>
<p>О́браз благода́ти Бо́жия напиши́, Всечи́стая, в души́ мое́й/ и печа́тию ми́лости Твое́я́ укрепи́ и утверди́ мя,/ да, всех злоб изба́влен, ми́рными усты́ прославля́ю Тя, Чи́стая, во ве́ки.</p>
<p>Кро́тости и незло́бия Твоего́ не отыми́ от <red>мене</red>́, Пренепоро́чная Де́во,/ терпе́ние ми да́руй тве́рдое во искуше́нии, да, ра́дуяся, прославля́ю Тя, Чи́стая, во ве́ки.</p>
<p><red>Пе́снь 9</red></p>
<p><red>Ирмо́с: </red><emphasis>Вои́стинну Богоро́дицу/ Тя испове́дуем,/ спасе́ннии Тобо́ю, Де́во Чи́стая,/ с безпло́тными ли́ки Тя велича́юще.</emphasis></p>
<p>Ско́рби се́рдца моего́ отложи́,/ уны́ние, презира́ющее благода́ть, отыми́ от <red>мене</red>́/ и ле́ность ко взыска́нию доброде́тели потреби́ огне́м благода́ти Твоея́, Чи́стая.</p>
<p>Малоду́шием уныва́ющаго мя оживи́, отча́янием па́дшаго возста́ви,/ лише́нием и нераде́нием до́брых ме́ртваго воскреси́, Де́во,/ Жи́знь безсме́ртную ро́ждшая.</p>
<p>Усе́рдие во мне к Бо́жией во́ли сози́жди благода́тию Сы́на Твоего́,/ ре́вность ко сла́ве Бо́жией воспламени́ в се́рдце мое́м,/ благогове́ние ко святы́ни Бо́жией устро́й/ и постоя́нство в благодея́нии да́руй ми, Де́во,/ Предводи́тельнице моего́ спасе́ния.</p>
<p>Любо́вь Небе́сныя сла́дости в не́дра души́ мое́й всади́,/ попече́ние ве́чных благ свы́ше посли́ ми,/ умиле́ние к покая́нию и сокруше́ние к исправле́нию да́ждь ми, Де́во,/ лучеза́рным сия́нием чуде́сне я́вльшаяся.</p>
<p><red>Свети́лен, глас 6:</red></p>
<p>Досто́йное дне́сь Ма́тери, Творца́ всех ро́ждшей, почте́ние воздади́м, ве́рнии,/ сия́ бо явле́нием Свои́м две́рь ра́йскую отверза́ет, и нас от скве́рны очища́ет,/ и на враги́ стране́ на́шей подае́т одоле́ние.</p>
<p><red>Сла́ва, и ны́не, то́йже.</red></p>
<p><red>На хвали́тех стихи́ры, глас 4:</red></p>
<p>Пресла́вное твое́ на То́лге явле́ние, Пренепоро́чная Влады́чице,/ прокаже́нным е́сть очище́ние,/ торжество́ спаси́тельнаго примире́ния,/ оглаше́ние соедине́ния,/ свиде́тельство благоутро́бия Твоего́,/ я́вственное усе́рдныя любве́ ко гре́шным дарова́ние/ и к и́стинному ве́ры утвержде́нию приле́жное наставле́ние.</p>
<p>Ны́не проро́честии глаго́ли исполня́ются:/ освяти́л е́сть селе́ние Свое́ Вы́шний,/ Бог посреде́ его́, и не подви́жится./ Чудесы́ бо, Тобо́ю на То́лге бы́вшими,/ селе́ние его́ освяща́ется,/ и Бог благода́тию посреде́ сего́ пребыва́ет вы́ну,/ сего́ ра́ди кова́рным ухищре́нием и вра́жиими наве́ты/ не подви́жится во ве́ки.</p>
<p>Столпо́м явле́ния Твоего́ о́гненным/ и пла́менем Боже́ственным/ попали́ уязвля́ющее со́весть мою́ те́рние/ и пото́ки изсуши́ беззако́ния, Влады́чице,/ и не яви́ мя враго́м бы́ти ра́дование,/ но, луча́ми светоно́снаго зра́ка Твоего́/ всю кова́рную мглу их разгна́вши,/ озари́ мя незаходи́маго со́лнца све́том,/ Всенепоро́чная Влады́чице.</p>
<p><red>Сла́ва, и ны́не, глас 8:</red></p>
<p>Прииди́те, благочести́вых собра́ния,/ прииди́те, приступи́те и просвети́теся,/ се бо во сла́ве све́та Влады́чица Небе́сных чино́в/ со пресве́тлым Свои́м прихо́дит зра́ком,/ Сы́на Своего́ на рука́х держа́щи,/ да спасе́т страну́ Росси́йскую/ и град наш Яросла́вль и оби́тель сию́./ О, па́че ума́ чу́до пресла́вное!/ Ка́ко явле́нием светоно́снаго Твоего́ зра́ка/ ду́си лука́вии прогоня́ются,/ боле́зни укроща́ются,/ и все естество́ челове́ческое,/ вину́ избавле́ния своего́ Тобо́ю прии́мши, вопие́т Ти, Всенепоро́чная:/ ра́дуйся, Хода́таице ве́чнаго блаже́нства.</p>
<p><red>Славосло́вие вели́кое. Ектении́. И отпу́ст.</red></p>
<p><red>Моли́тва</red></p>
<p>О Пресвята́я Госпоже́, Де́во Богоро́дице, вы́шшая Херуви́мов и Серафи́мов и святе́йшая всех святы́х! Ты, Всеблага́я, на То́лге ико́ну Твою́ многоцеле́бную блаже́нному святи́телю Три́фону огневи́дно яви́ти благоволи́ла еси́, и е́ю мно́гая и неизрече́нная чудеса́ соде́лала еси́, и ны́не содева́еши, по Твоему́ неизрече́нному к нам милосе́рдию. Тебе́ пред Пречи́стым о́бразом Твои́м припа́даем и мо́лимся, Преблагослове́нная ро́да на́шего Засту́пнице: в стра́нствии сем земне́м, многоско́рбнем и многомяте́жнем, не лиши́ нас Твоего́ заступле́ния и покро́ва держа́внаго. Спаси́ и защити́ нас, Влады́чице, от разжже́нных стрел лука́ваго врага́ спасе́ния на́шего. Укрепи́ немощну́ю во́лю на́шу к де́ланию за́поведей Христо́вых, умягчи́ окамене́лая се́рдца на́ша любо́вию к Бо́гу и бли́жним на́шим, да́руй нам сокруше́ние серде́чное и покая́ние и́стинное, да, очи́стившеся от скве́рны грехо́вный, возмо́жем принести́ Творцу́ благоуго́дныя Ему́ плоды́ до́брых дел и сподо́битися ми́рныя христиа́нския кончи́ны и отве́та пра́ваго на стра́шнем и нелицеприя́тием Суде́ его́. Ей, Госпоже́ Всеми́лостивая! В час гро́зный сме́ртный наипа́че яви́ нам твое́ многомо́щное заступле́ние, ускори́ тогда́ на по́мощь к нам, безпомо́щным, и держа́вною руко́ю твое́ю исхити́ нас из вла́сти лю́таго мироде́ржца, и́бо вои́стинну мно́го мо́жет моли́тва Твоя́ пред лице́м Го́спода, и ничто́же невозмо́жно хода́тайству Твоему́, а́ще то́кмо восхо́щеши. Те́мже, на святы́й о́браз Твой умиле́нно взира́юще и пред ним, я́ко живе́й Ти су́щей с на́ми, покланя́ющеся, с упова́нием благи́м са́ми себе́, и друг дру́га, и ве́сь живо́т наш Тебе́ по Бо́зе моли́твенно предае́м и Тя велича́ем с ро́ждшимся от <red>Тебе</red>́ Спаси́телем на́шим, Го́сподем Иису́сом Христо́м, Ему́же, со Безнача́льным его́ Отце́м и Пресвяты́м Ду́хом, подоба́ет вся́кая сла́ва, че́сть и поклоне́ние, ны́не и при́сно и во ве́ки веко́в. Ами́нь.</p>
<p><red>И́на моли́тва</red></p>
<p>Приими́, о Всеблагослове́нная и Всемо́щная Пречи́стая Госпоже́ Влады́чице, Богоро́дице Де́во, сия́ моли́твы, со слеза́ми Тебе́ ны́не приноси́мыя от нас, недосто́йных рабо́в Твои́х, к цельбоно́сному о́бразу Твоему́ со умиле́нием притека́ющих, я́ко Тебе́ Са́мой ту су́щей, и слышащей моле́ния на́ша, и подаю́щей с ве́рою прося́щим по коему́ждо проше́нию исполне́ние. Скорбя́щим бо ско́рби облегча́еши, немощны́м здра́вие да́руеши, разсла́бленных и неду́жных исцеля́еши, от бе́сных бе́сы прогоня́еши, оби́димыя от оби́д избавля́еши, и наси́луемыя Спаса́еши, гре́шных ка́ющихся проща́еши, прокаже́нных очища́еши, и ма́лых дете́й ми́луеши, от уз и темни́ц свобожда́еши, и вся́кия многоразли́чныя стра́сти врачу́еши Ты, Госпоже́ Влады́чице Богоро́дице, вся бо су́ть возмо́жна хода́тайством Твои́м к Сы́ну Твоему́, Христу́ Бо́гу на́шему. О Всепе́тая Ма́ти, Пресвята́я Богоро́дице Де́во Мари́е! Не преста́й моли́тися о нас, недосто́йных рабе́х Твои́х, сла́вящих Тя и почита́ющих, и покланя́ющихся пречи́стому о́бразу Твоему́, и наде́жду иму́щих невозвра́тну и ве́ру несумне́нну к Тебе́, Присноде́ве Пресла́вней и Непоро́чней, ны́не и при́сно и во ве́ки веко́в. Ами́нь.</p>
<p><red>Толгская икона Пресвятой Богородицы</red> явилась 8 августа 1314 года на берегу реки Толги, при впадении ее в Волгу, епископу Ростовскому и Ярославскому Прохору (в схиме Трифону) (7 сентября 1328 года). Объезжая епархию, святитель посетил Белозерские пределы и по рекам Шексне и Волге отправился к Ярославлю. В 7 верстах от города он остановился на ночлег. В полночь епископ Прохор проснулся и на противоположном берегу увидел огненный столп, свет от которого озарял всю окрестность. К столпу через реку протянулся нерукотворенный мост. Святитель в изумлении осенил себя крестным знамением и, перейдя на другую сторону Волги, увидел в огненном столпе высоко в воздухе икону Божией Матери с Превечным Младенцем на руках. Епископ Прохор долго молился перед святым образом и, когда возвращался обратно, забыл взять свой жезл.</p>
<p>На другой день, совершив утреню, епископ Прохор стал собираться в путь, но нигде не мог найти архиерейский жезл. И тогда святитель вспомнил, что забыл его на противоположном берегу и рассказал всем о бывшем ему видении. Посланные на тот берег на лодке слуги вернулись и сообщили, что видели стоящую в лесу между деревьями икону Богоматери, а под ней епископский жезл. Тогда и сам святитель поспешил переправиться на берег и узнал явившуюся ему́ икону.</p>
<p>Весть о чудесном явлении чудотворного образа Царицы Небесной быстро разнеслась среди местных жителей и достигла Ярославля. К месту явления иконы прибыло множество людей. Они расчистили от леса местность и к полудню воздвигли храм, который святитель Прохор в тот же день освятил в честь Введения во храм Пресвятой Богородицы. Явленная икона была поставлена в храме. Позже епископ Прохор основал при нем Толгский монастырь, получивший широкую известность из-за многочисленных чудес, которые стали совершаться от святой иконы. Одно из них произошло 16 сентября 1392 года. Во время Богослужения икона стала обильно источать исполненное благоухания миро. Оно истекало из правой руки Пресвятой Богородицы и левой ноги Младенца Христа. Все больные, помазанные этим миром, получили исцеление.</p>
<p>Через несколько лет в Толгском монастыре произошел сильный по­жар. Огонь охватил весь храм так быстро, что иноки не успели открыть дверей́ и спасти что-либо из церковного имущества. Храм сгорел дотла. Все со скорбью думали, что сгорела и чудотворная икона. Но после пожара святой образ, озаренный неземным светом, был найден за монастырем, на дереве. Впоследствии храм был заново отстроен, и святая икона перенесена в него.</p>
</section>
