<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го му́ченика и архиди́акона Е́впла</p>
</title><p><red>НА ВЕЧЕ́РНИ</red></p>
<p><red>На </red>Го́споди, воззва́х: <red>стихи́ры пра́здника, глас 1.</red></p>
<p><red>Подо́бен:</red> Небе́сных чино́в:</p>
<p>И́же с Моисе́ом глаго́лавый дре́вле/ на горе́ Сина́йстей о́бразы, глаго́ля:/ Аз есмь Бог Сый;/ <red>Днесь</red> же на горе́ Фаво́рстей преобрази́ся,/ началообра́зное показу́я, луча́ми облиста́яся./ Те́мже, Христе́, велича́ю Твою́ си́лу.</p>
<p>Пое́мь осо́бь Твоя́, Христе́, ученики́,/ Петра́, Иа́кова и Иоа́нна,/ во́лею на го́ру сих возве́л еси́,/ чу́до стра́шное показа́в/ и нестерпи́мое Боже́ственнаго прише́ствия Твоего́ издале́ча/ присносу́щное благоле́пие.</p>
<p>Твоего́, Христе́, прише́ствия непостижи́маго/ тре́петни бы́вше апо́столи дре́вле,/ ниц на зе́млю па́дше,/ Боже́ственней Твое́й дивля́хуся си́ле:/ со́лнца просия́в светле́е, Бла́же,/ неизрече́нною си́лою твое́ю.</p>
<p><red>И́ны стихи́ры свята́го, глас 4.</red></p>
<p><red>Подо́бен:</red> Дал еси́ зна́мение:</p>
<p>До́бре преше́л еси́ страда́ния пучи́ну,/ благопла́вав, пребога́те, дыха́нии Ду́ха,/ и в ти́хое приста́нище устреми́лся еси́ Ца́рствия Бо́жия,/ в не́мже боле́зней твои́х возме́здие бога́тно восприя́л еси́/ и со А́нгелы предстои́ши Влады́це тва́ри,/ венцено́сче блаже́нне.</p>
<p>В порфи́ру, от кро́ве обагре́ну твоея́, оде́ян, сла́вне,/ и побе́ды венце́м живонача́льною руко́ю увязе́н,/ на Небесе́х живе́ши, сца́рствуя Всеще́дрому./ Те́мже тя ублажа́ем,/ я́ко и́стинна му́ченика, и Сло́ва служи́теля,/ и ве́ры утвержде́ние.</p>
<p>Евпл чу́дный,/ та́ин служи́тель Влады́чних быв,/ я́ко овча́ незло́биво, себе́ сама́го приведе́,/ посече́н быв мече́м,/ благово́нно приноше́ние/ и а́гня Боже́ственное быв./ того́ у́бо ублажа́ем,/ свяще́нное его́ страда́ние свяще́нно пра́зднующе,/ мучениколю́бцы, <red>Днесь</red>.</p>
<p><red>Сла́ва, и ны́не, глас то́йже:</red></p>
<p>Гора́, я́же иногда́ мра́чна и ды́мна,/ ны́не же честна́ и свята́ есть,/ на не́йже но́зе Твои́ стоя́сте, Го́споди,/ преве́чное бо сокрове́нное та́инство/ напосле́док явле́но сотвори́,/ стра́шное твое́ преображе́ние,/ Петру́, и Иоа́нну, и Иа́кову./ и́же, такова́ сия́ния лица́ Твоего́ не терпя́ще/ и све́тлости риз Твои́х,/ ниц на лице́ земли́ покры́вахуся,/ и́же и у́жасом одержи́ми, дивля́хуся,/ ви́дяще Моисе́я и Илию́, глаго́люща с Тобо́ю,/ хотя́щая приключи́тися Тебе́;/ и глас от Отца́ свиде́тельствоваше, глаго́ля:/ Сей есть Сын Мой возлю́бленный,/ о Не́мже благоизво́лих,/ того́ послу́шайте,/ И́же и да́рует ми́рови ве́лию ми́лость.</p>
<p><red>На стихо́вне стихи́ры, глас 2.</red></p>
<p><red>Подо́бен:</red> До́ме Евфра́фов:</p>
<p>Естество́, е́же во Ада́ме,/ Христо́с обнови́ти хотя́,/ на го́ру ны́не/ восхо́дит Фаво́рскую,/ обнажа́я ученико́м Божество́.</p>
<p><red>Стих:</red> Твоя́ суть Небеса́,/ и Твоя́ есть земля́.</p>
<p>Свет трисия́нный,/ облиста́в неизрече́нно,/ Боже́ственныя Твоея́ сла́вы,/ на горе́ Фаво́рстей, Спа́се,/ вся́ческая уясни́.</p>
<p><red>Стих:</red> Фаво́р и Ермо́н/ о И́мени твое́м возра́дуетася.</p>
<p>Внеза́пу ученицы́,/ премене́ние ви́девше оде́жды/ и всего́ телесе́ Твоего́, Сло́ве,/ ни́цы па́дше,/ поя́ху.</p>
<p><red>Сла́ва, и ны́не, глас 4:</red></p>
<p>На горе́ высо́це преобра́жся, Спас,/ верхо́вныя име́я ученики́,/ пресла́вно облиста́л есть,/ показу́я, я́ко высото́ю доброде́телей облиста́вше,/ и Боже́ственней сла́ве сподо́бятся./ Глаго́лющии со Христо́м Моисе́й и Илия́ пока́зоваху,/ я́ко живы́ми и ме́ртвыми облада́ет/ и И́же дре́вле зако́ном и проро́ки глаго́лавый есть Бог,/ Ему́же и глас Оте́ч из о́блака све́тла послу́шествоваше, глаго́лющий:/ того́ послу́шайте,/ И́же Кресто́м а́да плени́вша/ и ме́ртвым да́рующа живо́т ве́чный.</p>
<p><red>Тропа́рь, глас 4:</red></p>
<p>Му́ченик Твой, Го́споди, Евпл/ во страда́нии свое́м вене́ц прия́т нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости./ того́ моли́твами/ спаси́ ду́ши на́ша.</p>
<p><red>Сла́ва, и ны́не, пра́здника, глас 7:</red></p>
<p>Преобрази́лся еси́ на горе́, Христе́ Бо́же,/ показа́вый ученико́м Твои́м сла́ву Твою́,/ я́коже можа́ху,/ да возсия́ет и нам, гре́шным,/ Свет Твой присносу́щный/ моли́твами Богоро́дицы,/ Светода́вче, сла́ва Тебе́.</p>
<p><red>НА У́ТРЕНИ</red></p>
<p><red>По 1-й стихоло́гии седа́лен, глас 4.</red></p>
<p><red>Подо́бен:</red> Удиви́ся Ио́сиф:</p>
<p>На горе́ Фаво́рстей преобрази́лся еси́, Бо́же,/ посреди́ Илии́ и Моисе́я прему́дрых со Иа́ковом, и Си́моном, и Иоа́нном./ Петр же, сый ту, сия́ Тебе́ глаго́лаше:/ добро́ есть зде сотвори́ти три се́ни/ еди́ну Моисе́ю, и еди́ну Илии́, и еди́ну Тебе́, Влады́це Христу́./ и́же тогда́ сим Свет Твой возсия́вый, просвети́ души на́ша.</p>
<p><red>Сла́ва, и ны́не, то́йже.</red></p>
<p><red>По 2-й стихоло́гии седа́лен, глас то́йже.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>Пра́здник пресве́тел Владычень прии́де,/ прииди́те вси, на го́ру, у́мно предочи́стившеся, взы́дем Фаво́рскую,/ Христа́ ви́дети.</p>
<p><red>Сла́ва, и ны́не, то́йже.</red></p>
<p><red>Кано́н пра́здника со ирмосо́м на 8. Творе́ние кир Космы́, глас 4.</red></p>
<p><red>Песнь 1</red></p>
<p><red>Ирмо́с:</red> <emphasis>Ли́цы изра́ильтестии,/ невла́жными стопа́ми/ понт Че́рмный и вла́жную глубину́ прогна́вше,/ вса́дники триста́ты враги́ ви́дяще в ней погруже́ны,/ с весе́лием поя́ху:/ пои́м Бо́гу на́шему, я́ко просла́вися.</emphasis></p>
<p>Глаго́лы живо́тныя друго́м Христо́с/ и о Боже́ственней наказу́я Ца́рствии, рече́:/ во Мне Отца́ позна́йте;/ Све́том я́ко облиста́я непристу́пным, в ра́дости пою́ще:/ пои́м Бо́гу на́шему, я́ко просла́вися.</p>
<p>Си́лою язы́к облече́теся, дру́зи ученицы́,/ чу́дни же бу́дете в бога́тстве их, я́ко сла́вы напо́лнитеся,/ я́ко явлю́ся све́тлее со́лнца, облиста́я в ра́дости пою́щих:/ пои́м Бо́гу на́шему, я́ко просла́вися.</p>
<p><red>Днесь</red> Христо́с, на горе́ Фаво́рстей просия́в я́сно Боже́ственною заре́ю,/ я́коже обеща́ся, ученико́м обнажи́ зрак,/ светоно́сный же напо́лнившеся Боже́ственный зари́, в ра́дости поя́ху:/ пои́м Бо́гу на́шему, я́ко просла́вися.</p>
<p><red>Ин кано́н свята́го на 4, его́же краегране́сие:</red> Сла́внаго Е́впла благоче́стно восхваля́ю. <red>Творе́ние Ио́сифово, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/во умерщвле́нии телесе́/ побе́дное воспою́ пе́ние.</emphasis></p>
<p>Ору́жием Креста́ до́бре преплы́в, вшел еси́ в приста́нище жи́зни,/ в не́мже ра́достно водворя́йся, сла́вне,/ уста́ви се́рдца моего́ многомяте́жное волне́ние,/ ти́хо сла́вит и па́мять твою́.</p>
<p>Всесве́тлая звезда́, доброде́тельными уче́нии озаря́я ве́рныя,/ возсия́л еси́, му́дре, честне́й тве́рди, Е́впле, церко́вней/ и мрак отгна́л еси́ де́монский си́лою духо́вною.</p>
<p>Вжиля́емь, му́дре, Боже́ственною си́лою,/ дерзнове́нным по́мыслом, Бо́га, от Бо́га рожде́ннаго, пропове́дал еси́,/ распя́тие во́лею претерпе́вшаго и сме́ртию сме́рть разо́ршаго.</p>
<p>Да подви́жатся к твоему́ хвале́нию вся́ка уста́,/ я́ко из уст вра́жиих Боже́ственными уче́нии, Богоно́се, исхи́тил еси́,/ вся, благопоко́рно прие́мшия сло́веса твоя́, страстоно́сче Христо́в до́блественне.</p>
<p><red>Богоро́дичен:</red> Уясни́в Твою́ Христо́с утро́бу светоно́сную сни́тием стра́шным,/ я́ко со́лнце, Чи́стая, су́щим в ми́ре возсия́,/ реша́ многобо́жия мглу те́мную и просвеща́я ми́ра концы́.</p>
<p><red>Песнь 3</red></p>
<p><red>Ирмо́с: </red><emphasis>Лук си</emphasis>́<emphasis>льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis></p>
<p>Во всего́ Ада́ма обле́кся, Христе́,/ очерне́вшее, измени́в, просвети́л еси́ дре́вле естество́/ и измене́нием зра́ка Твоего́ богосоде́лал еси́.</p>
<p>Столпо́м огнезра́чным и о́блаком дре́вле/ и́же в пусты́ни Изра́иля веды́й,/ <red>Днесь</red> на горе́ Фаво́рстей неизрече́нно во све́те Христо́с просия́.</p>
<p><red>Ин</red></p>
<p><red>Ирмо́с: </red>Я́ко непло́ды роди́ от язы́к Це́рковь,/ и мно́гое в ча́дех изнемо́же со́нмище,/ чу́дному Бо́гу на́шему возопии́м:/ Свят еси́, Го́споди.</p>
<p>Себе́ сама́го изда́л еси́, я́ко а́гнец,/ во́лею закла́тися хотя́ за Христа́,/ Тебе́ ра́ди во́лею обнища́вшего и закла́вшася, Е́впле всеблаже́нне.</p>
<p>Заколе́ние непоро́чно, благово́нна же́ртва/ и приноше́ние соверше́нно прине́слся еси́ Бо́гу, ра́достно, блаже́нне, вопия́:/ Свят еси́, Го́споди.</p>
<p>Зако́ны утвержда́емь Ева́нгельскими, Богому́дре,/ посреди́ муже́й беззако́нных предста́л еси́, зовы́й я́ве:/ не и́щущим обрето́хся, обличи́ти сих злоче́стие.</p>
<p><red>Богоро́дичен:</red> Бог, посреди́ Тебе́ всели́вся,/ ника́ко де́вства Твоего́ ключа́ поколеба́, Чи́стая,/ Его́же приле́жно моли́, утверди́ти вся, пою́щия Тя.</p>
<p><red>Конда́к свята́го, глас 1.</red></p>
<p><red>Подо́бен:</red> Лик а́нгельский:</p>
<p>Зако́ны Христо́вы в руку́ обнося́,/ предста́л еси́, вопия́ враго́м, в по́двизе:/ самозва́н есмь страда́льчествовати тверде́йши./ Те́мже, приклони́в ра́достно вы́ю твою́,/ подъ́ял еси́ усече́ние мече́м,/ сконча́вый тече́ние твое́.</p>
<p><red>Седа́лен, глас 1.</red></p>
<p><red>Подо́бен:</red> Гроб Твой, Спа́се:</p>
<p>Ору́жием Креста́ до́бре преплы́в,/ вшел еси́ в приста́нище ти́хо Небе́сных жили́щ,/ в не́мже водворя́яся,/ творя́щим твою́ па́мять моле́бную твои́х по́двиг <red>Днесь</red>, моли́ся Зижди́телю,/ изба́витися от вся́кия нужды и скорбе́й.</p>
<p><red>Сла́ва, глас </red>4:</p>
<p>Христо́вых та́ин досто́ин бысть, Богому́дре Е́впле,/ возсия́л еси́ блиста́нием Боже́ственнаго Ду́ха,/ блазнь<a type="note" xlink:href="#note13">13</a> всю до конца́ потреби́л еси́,/ тем страда́нием зми́я победи́./ Но я́ко же́ртва прия́тна принесе́ся Творцу́,/ сего́ ра́ди вопие́м ти:/ моли́ Христа́ Бо́га о всех нас.</p>
<p><red>И ны́не, пра́здника, глас то́йже.</red></p>
<p><red>Подо́бен:</red> Удиви́ся Ио́сиф:</p>
<p>Непристу́пною твое́ю, Христе́, сла́вою Боже́ственнаго Твоего́ Све́та, преобра́жся,/ Твоя́ облиста́л еси́ Боже́ственныя ученики́, Иоа́нна, и Петра́, и Иа́кова,/ ужасли́ еси́ тех Боже́ственною благода́тию./ Глас же Оте́ч, возлю́бленнаго Сы́на свиде́тельствующ, слы́шаша/ и ви́деша лица́ Твоего́ сла́ву, Спа́се./ и́же всех, Сло́ве, спасти́ хотя́, просвети́ ду́ши на́ша.</p>
<p><red>Песнь 4</red></p>
<p><red>Ирмо́с: </red><emphasis>Услы́шах сла́вное смотре́ние Твое́, Христе́ Бо́же,/ я́ко роди́лся еси́ от Де́вы,/ да от ле́сти изба́виши зову́щия:/ сла́ва си́ле Твое́й, Го́споди.</emphasis></p>
<p>Зако́н в Сина́и писа́нием вообража́я, Христе́ Бо́же,/ во о́блаце, и огни́, и мра́це, и в ви́хре яви́лся еси́ носи́м:/ сла́ва си́ле Твое́й, Го́споди.</p>
<p>Да уве́риши сла́вное строе́ние твое́, Христе́ Бо́же,/ я́ко Сый пре́жде век и То́йже на о́блаце восхожде́ние положи́вый,/ на Фаво́ре неизрече́нно просия́л еси́.</p>
<p>Соглаго́люще, предстоя́ху раболе́пно Тебе́, Влады́це Христу́,/ к ни́мже па́рою огня́ и мра́ка и то́нким хла́дом бесе́довал еси́:/ сла́ва си́ле Твое́й, Го́споди.</p>
<p>Возвеща́ху сла́вное Креста́ ра́ди Твоего́, на Фаво́р прише́дше,/ и́же во огни́ Тя и купине́ дре́вле предви́девый Моисе́й/ и взя́тый на колесни́це о́гненней Илия́, Христе́.</p>
<p><red>Ин</red></p>
<p><red>Ирмо́с: </red><emphasis>Любве́ ра́ди, Ще́дре, Твоего́ о́браза,/ на Кресте́ твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis></p>
<p>Храм одушевле́н Тро́ицы Пресвяты́я я́ко вои́стинну яви́лся еси́/ и хра́мы и́дольския, Е́впле, низложи́л еси́ ору́жием ве́ры.</p>
<p>Наслажда́яся добро́тою Боже́ственною, Е́впле,/ ра́ны, и боле́зни, и вся́кия му́ки, блаже́нне, преоби́дел еси́/ и, ра́дуяся, пострада́л еси́.</p>
<p>Высокому́дренное се́рдце Паламни́ово,/ смири́вся, Богому́дре, смири́л еси́, му́чениче,/ и к Возне́сшему челове́ки возше́л еси́.</p>
<p>Распаля́емь ре́вностию Влады́ки,/ вся́ку лесть, му́чениче, запали́л еси́ вои́стинну/ и к муче́нию усе́рдно отлучи́лся еси́.</p>
<p><red>Богоро́дичен:</red> моля́т бога́тии лю́дие Твои́ Тя ро́ждшую Отрокови́цу,/ обогати́вшаго всех Боже́ственными разуме́нии, Христа́ Бо́га на́шего.</p>
<p><red>Песнь 5</red></p>
<p><red>Ирмо́с: </red><emphasis>От све́та пресеки́й перворо́дный свет,/ я́ко во све́те дела́ пою́т Тя, Христе́, Соде́теля,/ во све́те твое́м пути́ на́ша напра́ви.</emphasis></p>
<p>Пред лице́м Твои́м горы уклони́шася,/ свет бо и пред нога́ми неботе́чныя лучи́, Христе́, со́лнца прии́де,/ зрак зе́млен я́ко прия́ти благоволи́л еси́.</p>
<p>Се Спас, —/ вопия́ху Моисе́й и Илия́ ученико́м,/ на горе́ святе́й Фаво́рстей оглаша́емым, —/ Христо́с, Его́же дре́вле провозвести́хом Су́щаго Бо́га.</p>
<p>Неизме́нное естество́, челове́ческому приме́шся,/ оби́льно невеще́ственнаго Божества́ Свет/ изобнажи́в апо́столом, неизрече́нно возсия́.</p>
<p>Тя, присносу́щное сия́ние, во Оте́честей сла́ве/ ученицы́ я́ко ви́девше возсия́вша, Христе́, Тебе́ вопия́ху:/ во све́те твое́м пути́ на́ша напра́ви.</p>
<p><red>Ин</red></p>
<p><red>Ирмо́с</red><emphasis>: </emphasis><emphasis>Нечести́вии не у́зрят сла́вы Твое́я, Христе́,/ но мы Тя, Единоро́дне,/ Оте́ческия сла́вы Сия́ние </emphasis><emphasis>Божества́</emphasis><emphasis>,/ от но́щи у́тренююще,/воспева́ем Тя, Человеколю́бче.</emphasis></p>
<p>Весь манове́нии Боже́ственными просве́щся и му́жеством укре́плься,/ я́ко лев изря́ден, ты к суди́щу, наде́яся, поте́кл еси́,/ злоче́стие побежда́я.</p>
<p>Дае́т тебе́ безпеча́льную жизнь Изба́витель,/ за Него́же сме́рть го́рькую, страстоно́сче сла́вне, претерпе́вшему,/ и с ли́ки причита́ет тя му́ченик до́бльствовавша.</p>
<p>Преклони́л еси́ вы́ю твою́ усе́рдным по́мыслом/ и, во главу́ усе́чен, Христу́ ясне́е и чисте́е прибли́жился еси́, преподо́бне,/ наслажда́яся обоже́ния.</p>
<p><red>Богоро́дичен:</red> Вы́шши яви́лася еси́ А́нгел вои́стинну,/ А́нгелов Творца́ па́че ума́ ро́ждши,/ просла́вльшаго святы́я му́ченики, Пресвята́я Ма́ти Де́во.</p>
<p><red>Песнь 6</red></p>
<p><red>Ирмо́с: </red>Внегда́ скорбе́ти ми,/ возопи́х ко Го́споду,/ и услы́ша мя Бог спасе́ния моего́.</p>
<p>Сия́ния па́че со́лнца Свет ясне́йший, Спас, просия́в на Фаво́ре,/ нас просвети́л есть.</p>
<p>Возше́д на го́ру Фаво́рскую, преобрази́лся еси́, Христе́,/ и, лесть всю омрачи́в, нас просвети́л еси́.</p>
<p>Тя Бо́га позна́вше сла́внии апо́столи,/ на Фаво́ре же, Христе́, уди́вльшеся, коле́на преклони́ша.</p>
<p><red>Ин</red></p>
<p><red>Ирмо́с: </red><emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́, возведи́ живо́т мой, Многоми́лостиве.</emphasis></p>
<p>Точа́ кровь, предста́л еси́ твоему́ подвигополо́жнику, до́блий Е́впле Богому́дре,/ и от Него́ венцы́ прия́л еси́ побе́ды, ра́дуяся.</p>
<p>Стал еси́ пред суди́щем му́жески,/ Влады́чния зако́ны рука́ми твои́ми, Е́впле, держа́/ и я́вственно беззако́нныя, преподо́бне, облича́я усе́рдно.</p>
<p>Мук мно́жества не убоя́вся, ни ужа́сся меча́,/ и́стину ты на суди́щи мучи́телей благоче́стно пропове́дал еси́/ и лесть умертви́л еси́.</p>
<p><red>Богоро́дичен:</red> О, чу́до пресла́вно!/ Ка́ко ражда́еши, иску́са му́жеска не позна́вши?/ Ка́ко же пита́еши, Де́во Ма́ти, Пода́теля вои́стинну млека́/ и Пита́теля всея́ тва́ри?</p>
<p><red>Конда́к пра́здника, глас 7:</red></p>
<p>На горе́ преобрази́лся еси́,/ и я́коже вмеща́ху ученицы́ Твои́,/ сла́ву Твою́, Христе́ Бо́же, ви́деша,/ да егда́ Тя у́зрят распина́ема,/ страда́ние у́бо уразуме́ют во́льное,/ ми́рови же пропове́дят,/ я́ко Ты еси́ вои́стинну О́тчее сия́ние.</p>
<p><red>И́кос:</red></p>
<p>Воста́ните, лени́вии, и́же всегда́ ни́зу пони́кшии в зе́млю души́ мое́й по́мыслы,/ возми́теся и возвы́ситеся на высоту́ Боже́ственнаго восхожде́ния./ Притеце́м к Петру́ и к Зеведе́евым/ и вку́пе со о́неми Фаво́рскую го́ру дости́гнем,/ да ви́дим с ни́ми сла́ву Бо́га на́шего, глас же услы́шим,/ его́же свы́ше слы́шаша и пропове́даша О́тчее сия́ние.</p>
<p><red>Песнь 7</red></p>
<p><red>Ирмо́с: </red><emphasis>Авраи́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis></p>
<p>Облиста́вшеся Све́том непристу́пныя сла́вы на Фаво́рстей горе́,/ апо́столи Христу́ вопия́ху:/ оте́ц на́ших Бо́же, благослове́н еси́.</p>
<p>Сия́нием Боже́ственнаго шума́, и росода́тельным о́блаком, Христе́,/ и заре́ю Твое́ю наслажда́еми, апо́столи поя́ху:/ оте́ц на́ших Бо́же, благослове́н еси́.</p>
<p>В непристу́пном Све́те, я́ко ви́де Тя Петр,/ на Фаво́рстей горе́ облиста́вша, Христе́, возопи́:/ оте́ц на́ших Бо́же, благослове́н еси́.</p>
<p>С Нача́льником жи́зни Христо́м су́ще, де́ти Зеведе́евы,/ я́ко испусти́ зра́ка Свет, возгреме́ша:/ оте́ц на́ших Бо́же, благослове́н еси́.</p>
<p><red>Ин</red></p>
<p><red>Ирмо́с: </red><emphasis>Ю́ноши три в Вавило́не,/ веле́ние мучи́телево на буйство прело́жше,/ посреде́ пла́мене вопия́ху:/ благослове́н еси́, Го́споди,/ Бо́же оте́ц на́ших.</emphasis></p>
<p>Ка́плющи твоя́ кровь на зе́млю,/ угаси́ огнь пре́лести, всеблаже́нне,/ Христо́ву же Це́рковь бога́тно напои́ла есть,/ благоче́стно воспева́ющую тя.</p>
<p>Име́я му́дрость кре́пку и непоколеби́м по́мысл,/ пре́лесть потря́сл еси́/ и предстоя́щия лжи нело́жными обличи́л еси́ уче́нии, Е́впле всему́дре.</p>
<p>Дверь Тебе́ ра́йская, Е́впле, му́чениче Христо́в, отве́рзеся, блаже́нне,/ укра́шена ви́девши Боже́ственным страда́нием и побе́дным венце́м.</p>
<p>У́глем Боже́ственным очи́стив, му́чениче, ду́шу,/ у́глие погаси́л еси́ многобо́жия, зовы́й:/ благослове́н еси́, Го́споди, Бо́же оте́ц на́ших.</p>
<p><red>Богоро́дичен:</red> Твою́ Боже́ственную утро́бу пещь пе́рсская вообрази́, Пренепоро́чная,/ Спа́сает ю́ноши неопа́льны, взыва́ющи:/ Го́споди, Бо́же оте́ц на́ших, благослове́н еси́.</p>
<p><red>Песнь 8</red></p>
<p><red>Ирмо́с: </red><emphasis>В Вавило́не о́троцы,/ Боже́ственною распаля</emphasis>́<emphasis>емы ре́вностию,/ мучи́теля и пла́мене преще́ние му́жески попра́ша/ и, посреде́ огня́ вве́ржени, ороша́еми, поя́ху:/ благослови́те, вся дела́ Госпо́дня, Го́спода.</emphasis></p>
<p>Манове́нием вся нося́й, нога́ми Пречи́стыми на го́ру взы́де Фаво́рскую Христо́с,/ на не́йже па́че со́лнечныя лучи́ облиста́ лице́м,/ и́же зако́ну старе́йшия и благода́ти показа́ пою́щия:/ благослови́те, вся дела́ Госпо́дня, Го́спода.</p>
<p>Непристу́пною сла́вою на горе́ я́влься неизрече́нно Фаво́рстей,/ неодержи́мый и незаходи́мый Свет, О́тчее сия́ние,/ тварь уясни́в, челове́ки обожи́, пою́щия:/ благослови́те, вся дела́ Госпо́дня, Го́спода.</p>
<p>Священноле́пно стоя́ще Моисе́й же и Илия́ на горе́ Фаво́ре,/ Боже́ственныя начерта́ние я́сно ипоста́си ви́девше,/ Христа́, во Оте́честей облиста́вша сла́ве, воспева́ху:/ благослови́те, вся дела́ Госпо́дня, Го́спода.</p>
<p>И́же во зра́це Боже́ственнаго ра́ди явле́ния лице́ просла́вися иногда́ Моисе́ово,/ Христо́с же, я́ко ри́зою, Све́том и сла́вою одева́ется,/ Све́та бо самоде́телен Сый, озаря́ет пою́щия:/ благослови́те, вся дела́ Госпо́дня, Го́спода.</p>
<p>От светоро́дна о́блака Христа́ ученицы́ объя́та зря́ще на Фаво́ре/ и ни́цы на зе́млю па́дше, ум просве́щше,/ со Отце́м сего́ поя́ху и Ду́хом:/ благослови́те, вся дела́ Госпо́дня, Го́спода.</p>
<p><red>Ин</red></p>
<p><red>Ирмо́с: </red><emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis></p>
<p>Неду́гов вся́ческих очище́ние и духо́в лю́тых прогоне́ние твоя́ суть мо́щи,/ я́же обступи́вше, вопие́м:/ благослови́те, вся дела́ Госпо́дня, Го́спода.</p>
<p>О Тебе́ ве́рных собо́р возра́довася,/ ко Христу́ тя хода́тая стяжа́в,/ и моли́твенника те́пла, и предста́теля, всеблаже́нне Е́впле диа́коне,/ святы́х А́нгел собесе́дниче.</p>
<p>Соше́дшеся, почерпи́те, челове́цы,/ неду́гов разли́чных исцеле́ние от ра́ки му́ченика и возопи́йте ве́рою:/ благослови́те, вся дела́ Госпо́дня, Го́спода.</p>
<p><red>Богоро́дичен:</red> Украси́ся, Чи́стая Всенепоро́чная, па́че вся́каго а́нгельскаго благоле́пия,/ Творца́ ро́ждши челове́ков и А́нгелов./ Ему́же пое́м:/ благослови́те, вся дела́ Госпо́дня, Го́спода.</p>
<p><red>Песнь 9</red></p>
<p><red>Ирмо́с: </red><emphasis>Рождество́ твое́ нетле́нно яви́ся:/ Бог из бо́ку Твое́ю про́йде,/ я́ко Плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</emphasis></p>
<p>Ужа́сни но́вым светоли́тием внеза́пу ученицы́ осве́щшеся, друг дру́га зря́ху,/ уди́вльшеся же и к земли́ прекло́ньшеся,/ Тебе́, Влады́це всех, поклони́шася.</p>
<p>Шум из о́блака посыла́шеся богогла́сен, известву́я чу́до:/ Оте́ц бо Све́тов, — Сей есть Сын Мой возлю́бленный, — апо́столом вопия́ше:/ того́ послу́шайте.</p>
<p>Но́вая ви́девше и пресла́вная, глас Оте́ческий внуши́вше,/ на Фаво́ре Словесе́ слуги́, изображе́ние Первообра́знаго,/ Сей есть, — вопия́ху, — Спас наш.</p>
<p>О́бразе непреме́нный Су́щаго, недви́жиме, печа́ть неизме́нна,/ Сы́не, Сло́ве, му́дросте и мы́шце, десни́це Вы́шняго, Си́ло,/ Тя воспева́ем со Отце́м же и Ду́хом.</p>
<p><red>Ин</red></p>
<p><red>Ирмо́с: </red><emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние процвела́ еси./ Тем Тя вси велича́ем.</emphasis></p>
<p>Ви́де́ти сподо́бився вои́стинну, пребога́те, да́льняя,/ Тебе́ жела́емое стяжа́л еси́ жела́ние,/ я́ко дости́г са́мое жела́нных соверше́ние,/ жела́ния твоего́ я́ве прехо́д, Е́впле, диа́коне досточу́дне.</p>
<p>Я́ко ски́петр, держа́ Крест, блаже́нне, руко́ю твое́ю,/ багряни́цу, ю́же от крове́й свяще́нных твои́х омочи́л еси́, све́тло обложе́н,/ Христу́ Царю́ ны́не предстои́ши,/ Е́впле, диа́коне досточу́дне.</p>
<p><red>Днесь</red> Ката́нии честна́я митропо́лия, храни́теля тоя́ изря́дна тя стяжа́вши,/ пра́зднует, Боже́ственное соверша́ющи твое́ страда́ние,/ со все́ми епа́рхиями и гра́ды,/ ю́же снабди́ши твои́ми мольба́ми.</p>
<p>Со́лнце всесве́тло я́ве был еси́/ и к сия́нию пресели́лся еси́, му́чениче, Боже́ственному,/ прича́стием обожа́емь Боже́ственным, блаже́нне,/ и ны́не просвеща́еши пою́щия твое́ светоно́сное страда́ние.</p>
<p><red>Богоро́дичен:</red> Све́та луча́ми, е́же в Тебе́, Богоневе́сто, ду́шу мою́ просвети́,/ лежа́щую в ро́ве поги́бели возста́ви,/ враги́ разража́ющи, оскорбля́ющия при́сно се́рдце мое́/ и к страсте́м порева́ющия мя.</p>
<p><red>Свети́лен пра́здника:</red></p>
<p>Све́те неизме́нный, Сло́ве, Све́та Отца́ нерожде́нна, в явле́ннем све́те твое́м,/ <red>Днесь</red> на Фаво́ре Свет ви́дехом Отца́, Свет и Ду́ха,/ Све́том наставля́ющаго всю тварь.</p>
<p><red>Сла́ва, и ны́не, то́йже.</red></p>
<p><red>На стихо́вне стихи́ры, глас 2.</red></p>
<p><red>Подо́бен:</red> До́ме Евфра́фов:</p>
<p>Ра́дуется Тро́ица/ Боже́ственных апо́стол,/ я́же Тро́ицу ви́де,/ по су́ществу Еди́наго,/ на горе́ Фаво́рстей.</p>
<p><red>Стих:</red> Твоя́ суть Небеса́,/ и Твоя́ есть земля́.</p>
<p>Бла́гоже тебе́, Фаво́ре,/ и́же пе́рвее мра́чный:/ Све́та бо сподо́бился еси́,/ не чу́вственнаго со́лнца,/ но Вы́шния све́тлости.</p>
<p><red>Стих:</red> Фаво́р и Ермо́н/ о И́мени твое́м возра́дуетася.</p>
<p>Све́том у́бо/ Твоего́ лица́ осия́вшеся,/ ученицы́ Твои́, Спа́се,/ не терпя́ще зари́,/ на зе́млю внеза́пу падо́ша.</p>
<p><red>Сла́ва, и ны́не, глас и подо́бен то́йже:</red></p>
<p>Глас же Оте́ч/ с Небесе́ слы́шан бысть:/ Сей есть, — вопию́щий, —/ Сын возлю́бленный Мой,/ того́ вси послу́шайте.</p>
<p><red>НА ЛИТУРГИ́И</red></p>
<p><red>Блаже́нны пра́здника, обои́х кано́нов песнь 6-я со ирмосо́м на 6.</red></p>
</section>
