<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>От Еде́са пренесе́ние в Константи́нь град Нерукотворе́ннаго о́браза Го́спода на́шего Иису́са Христа́, ре́кше свята́го убру́са</p>
</title><p><red>НА ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры на 6, Успе́ния 3 и о́браза 3.</red></p>
<p><red>Стихи́ры Успе́ния, глас 2.</red></p>
<p><red>Подо́бен: </red>Ки́ими похва́льными:</p>
<p>Ки́ими недосто́йными устна́ми/ ублажи́м Богоро́дицу?/ Честне́йшую тва́ри/ и святе́йшую су́щу Херуви́м и всех А́нгел,/ престо́л ца́рский недви́жимый,/ дом, в не́мже всели́ся Превы́шний,/ спасе́ние ми́ра,/ Бо́жие свяще́ние,/ подаю́щую ве́рным/ в Боже́ственней па́мяти Ея́/ бога́тно ве́лию ми́лость.</p>
<p>Ка́я стра́шная пе́ния,/ я́же принесо́ша Ти тогда́, Де́во,/ о́крест Твоего́ одра́ стоя́щии,/ вси и́же Сло́ва апо́столи?/ И ужа́сне вопию́ще:/ отхо́дит Царе́ва пала́та,/ возвыша́ется киво́т свяще́ния;/ две́ри, возми́теся,/ я́ко да Бо́жия две́рь вни́дет в ра́дость,/ ми́ру непреста́нно прося́щи ве́лия ми́лости.</p>
<p>Ка́я духо́вная пе́ния ны́не принесе́м/ Тебе́, Всесвята́я?/ Безсме́ртным бо успе́нием Твои́м/ ве́сь мир освяти́ла еси́/ и ко преми́рным прешла́ еси́,/ добро́ту разумева́ти Вседержи́теля/ и Сему́ я́коже Ма́ти сра́доватися,/ а́нгельским Тя чино́м доринося́щим, Чи́стая,/ и душа́м пра́ведных./ С ни́миже проси́ нам ми́ра/ и ве́лия ми́лости.</p>
<p><red>И́ны стихи́ры о́браза, глас и подо́бен то́йже:</red></p>
<p>Ки́има, земноро́днии, очи́ма/ воззри́м на о́браз Твой,/ его́же а́нгельская во́инства зре́ти удо́бь не мо́гут,/ све́том Боже́ственным блиста́ющаго?/ Отхо́дит бо от земли́ неве́рных дне́сь/ и к гра́ду Ца́рствующему и благочести́вым лю́дем прихо́дит/ Боже́ственным ма́нием,/ на его́же восхожде́ние явля́ются ца́рие,/ припа́дающе сему́ со стра́хом, Христе́, и ве́рою.</p>
<p>Ки́ими, земни́и, ося́жем о́браз Твой, Сло́ве, дла́ньми,/ оскверне́ны грехми́,/ безгре́шнаго Бо́га на́шего,/ И́же во оскверне́нных непристу́пнаго?/ Покрыва́ют Херуви́ми очеса́, трепе́щуще,/ не терпя́т Серафи́ми зре́ти сла́вы Твоея́,/ стра́хом Тебе́ рабо́тает тва́рь./ Да не у́бо осу́диши нас,/ недосто́йне Твой зрак, Христе́,/ с тре́петом целу́ющих ве́рно.</p>
<p>Па́ки Влады́чняго торжества́/ наста́ Боже́ственный де́нь:/ се бо в Вы́шних Седя́й/ ны́не я́ве нас посети́/ честны́я ра́ди Его́ ико́ны./ И́же в Вы́шних Херуви́мы Сый Неви́димый/ зри́тся пи́санне, и́мже уподо́бися,/ пе́рстом пречи́стым О́тчим изображе́н неизрече́нно,/ по подо́бию Того́./ Е́йже ве́рою и любовью покланя́ющеся, освяща́емся.</p>
<p><red>Сла́ва, глас 8:</red></p>
<p>Человеколю́бче Влады́ко,/ вели́ка Твоего́ смотре́ния бе́здна:/ в ро́ды бо родо́в Твое́ благоде́тельствуя созда́ние,/ пречи́стаго Твоего́ лица́ зрак изобрази́в,/ А́вгарю ве́рному посла́л еси́,/ возжела́вшу Тя ви́дети,/ по Божеству́ Херуви́мы неви́димаго,/ я́ко Твой о́браз зря́ще,/ нас ра́ди вопло́щшагося и пострада́вшаго во́лею./ К Твое́й любви́ распаля́емся,/ ю́же на нас излия́ вели́кия ра́ди Твоея́ ми́лости.</p>
<p><red>И ны́не, глас то́йже:</red></p>
<p>Деви́честии ли́цы/ дне́сь та́йно одру́ Де́вы и Ма́тере о́крест предстоя́т,/ и ду́ши пра́ведных, обступи́вше, Цари́цу сла́вят./ О́ви у́бо я́ко дар де́вство вме́сто ми́ра прино́сят,/ о́ви же невеще́ственное пе́ние с доброде́телию прино́сят,/ подоба́ет бо Ма́тери Бо́жии я́ко Цари́це/ ца́рскими доброде́тельми светлосия́ющими дориноси́тися./ С ни́миже и мы, житие́ чи́стое совне́сше,/ изы́дем к погребе́нию су́щия Ма́тере Бо́га на́шего,/ пе́ньми и пе́сньми духо́вными/ согла́сно Ю́ ублажа́юще.</p>
<p><red>На стихо́вне стихи́ры Успе́ния, глас 4.</red></p>
<p><red>Подо́бен:</red> Дал еси́ зна́мение:</p>
<p>Не колесни́ца огнезра́чная/ от земны́х Тя преста́ви,/ я́коже Илию́ пра́веднаго,/ но са́мое Со́лнце Пра́вды,/ на ру́ку Свое́ю пресвяту́ю Твою́ ду́шу/ я́ко непоро́чную прие́м, в Себе́ упоко́й/ и, пресла́вно Тя, Чи́стая, преста́вив, почте́,/ в ра́дости па́че ума́.</p>
<p><red>Стих:</red> Воскресни́, Го́споди, в поко́й Твой,/ Ты и Киво́т святы́ни Твоея́.</p>
<p>Прииди́те, о празднолю́бцы!/ Бо́жия Ма́тере дне́сь свято́е преставле́ние све́тло соверши́м:/ в ру́це бо и́стинно от нетле́нна Отца́ возсия́вшаго пе́рвее/ и напосле́док из утро́бы Ея́/ Боже́ственную и пречи́стую ду́шу предаде́, ра́дующися,/ Иису́са Бо́га на́шего,/ и мо́лит спасти́ся нам.</p>
<p><red>Стих:</red> Кля́тся Госпо́дь Дави́ду и́стиною/ и не отве́ржется ея́.</p>
<p>Чу́до преужа́сно:/ Я́же во утро́бе невмести́маго Царя́ носи́вшая/ во гро́бе полага́ется,/ и а́нгельстии собо́ри со апо́столы со стра́хом погреба́ют/ Той богоприя́тное те́ло и честно́е,/ и, сие́ возвы́сив, на Небеса́ возведе́/ Иису́с, Сын Ея́/ и Спас душ на́ших.</p>
<p><red>Сла́ва, глас 6:</red></p>
<p>Го́споди, воплоти́лся еси́, я́коже восхоте́л,/ изво́лил еси́ восприя́ти нищету́ на́шу/ и бога́тство благосе́рдия показа́л еси́,/ и́мже мя, пе́рсть, обожи́л еси́./ Сла́вим Тя, Человеколю́бче,/ смотре́ния о́браз ви́дяще зра́ка Твоего́,/ сим невозбра́нно во Еде́м вход, Спа́се, да́руй рабо́м Твои́м,/ презира́я вся прегреше́ния.</p>
<p><red>И ны́не, глас 8. Лео́нта деспо́та:</red></p>
<p>Уверя́я Иису́с, Сын Твой, Богоро́дице, и Бог наш/ два естества́ Своя́,/ я́ко у́бо челове́к умира́ет/ и я́коже Бог востае́т./ И Тя, Богома́ти, зако́ном естества́ умре́ти благоизво́ли,/ да не неве́рным привиде́ние мни́тся смотре́ние,/ прешла́ бо еси́ к Небе́сней стране́, Небе́сная Неве́сто,/ я́ко от черто́га селе́ния Твоего́ от земли́ взята́./ Освяти́ся возду́х восхожде́нием Твои́м,/ я́ко просвети́ся земля́ рождество́м Твои́м,/ предпосыла́ют апо́столи, и А́нгели подъе́млют./ Те́мже, погре́бше пречи́стое те́ло Твое́/ и надгро́бное пе́ние воспе́вше,/ ужа́сно зря́ху и со стра́хом глаго́лаху:/ сия́ изме́на десни́цы Вы́шняго,/ Той бо посреди́ Тебе́, и не подви́жешися./ Но, о Многопе́тая Ма́ти,/ не отступа́й, нас назира́ющи:/ мы бо лю́дие Твои́ и о́вцы па́жити Твое́я́,/ и и́мя Твое́ призыва́ем,/ прося́ще Тебе́ ра́ди спасе́ния и ве́лия ми́лости.</p>
<p><red>Тропа́рь, глас 2:</red></p>
<p>Пречи́стому Твоему́ о́бразу покланя́емся, Благи́й,/ прося́ще проще́ния прегреше́ний на́ших, Христе́ Бо́же:/ во́лею бо благоволи́л еси́ пло́тию взы́ти на Крест,/ да изба́виши я́же созда́л еси́ от рабо́ты вра́жия./ Тем благода́рственно вопие́м Ти:/ ра́дости испо́лнил еси́ вся, Спа́се наш,/ прише́дый спасти́ мир.</p>
<p><red>Сла́ва, и ны́не, пра́здника, глас 1:</red></p>
<p>В рождестве́ де́вство сохрани́ла еси́,/ во успе́нии ми́ра не оста́вила еси́, Богоро́дице,/ преста́вилася еси́ к животу́, Ма́ти су́щи Живота́,/ и моли́твами Твои́ми избавля́еши от сме́рти души́ на́ша.</p>
<p><red>НА У́ТРЕНИ</red></p>
<p><red>На</red> Бог Госпо́дь: <red>тропа́рь о́браза, два́жды.</red> Сла́ва, и ны́не, <red>пра́здника Богоро́дицы.</red></p>
<p><red>По 1-й кафи́зме седа́лен, глас 1.</red></p>
<p><red>Подо́бен:</red> Гроб Твой:</p>
<p>Благода́ть Твоя́, Спа́се, на нас излия́ся,/ ви́диму бы́вшу Тебе́, Непостижи́ме, и пре́лести тьма́ угасе́,/ тем во све́те лица́ Твоего́ стопы́ на́ша напра́ви,/ да в за́поведех Твои́х ходя́ще, Тебе́ сподо́бимся узре́ти,/ Све́те Непристу́пный.</p>
<p><red>Сла́ва, и ны́не, пра́здника, глас 4.</red></p>
<p><red>Подо́бен:</red> Удиви́ся Ио́сиф:</p>
<p>Зря́ще вои́стинну а́нгельская во́инства преставле́ние Твое́,/ Пресвята́я Влады́чице Чи́стая, Благослове́нная Всепе́тая Богоро́дице,/ иму́ще во́лею рожде́нна из Тебе́,/ лик учени́к собра́вшеся, с весе́лием ноша́ху честно́е в рай те́ло Твое́,/ Христа́ пою́ще, Живода́вца су́ща во ве́ки.</p>
<p><red>По 2-й кафи́зме седа́лен, глас 5.</red></p>
<p><red>Подо́бен:</red> Собезнача́льное Сло́во:</p>
<p>Собезнача́льный Сын Отцу́, и преве́чный, и неви́димый существо́м, и неосяза́емый,/ под ле́том быв за ми́лость неизрече́нную,/ опи́санныя пло́ти Твоея́, Влады́ко, нам оста́ви сла́дкое изображе́ние,/ на спасе́ние душа́м на́шим.</p>
<p><red>Сла́ва, и ны́не, пра́здника, глас 4.</red></p>
<p><red>Подо́бен:</red> Удиви́ся Ио́сиф:</p>
<p>В ру́це нас ра́ди вочелове́чшагося из Тебе́ преда́вши ду́шу, я́ко Зижди́телю Твоему́ и Бо́гу,/ к жи́зни нетле́нней преста́вилася еси́./ Те́мже Тя че́стно ублажа́ем, еди́ну Чи́стую и Нескве́рную,/ и Богоро́дицу вси и́стинно испове́дающе, взыва́ем:/ Христа́ моли́, к Нему́же преста́вилася еси́, спасти́ души́ на́ша.</p>
<p><red>Кано́н пра́здника Богоро́дицы со ирмосо́м на 6 и о́браза на 6.</red></p>
<p><red>Кано́н Богоро́дицы, кир Космы́, глас 1.</red></p>
<p><red>Пе́снь 1</red></p>
<p><red>Ирмо́с:</red> <emphasis>Преукраше́нная Боже́ственною сла́вою,/ свяще́нная и сла́вная, Де́во, па́мять Твоя́/ вся собра́ к весе́лию ве́рныя,/ начина́ющей Мариа́ме, с ли́ки и тимпа́ны,/ Твоему́ пою́щия Единоро́дному:/ сла́вно я́ко просла́вися.</emphasis></p>
<p>Да провожда́ют невеще́ственнии чи́нове/ небоше́ственное в Сио́н Боже́ственное те́ло Твое́,/ внеза́пу же сте́кшеся апо́стол мно́жество от коне́ц, Богоро́дице, Тебе́ предста́ша а́бие,/ с ни́миже, Чи́стая, Твою́ честну́ю, Де́во, па́мять сла́вим.</p>
<p>Побе́дныя по́чести взяла́ еси́ на естество́, Чи́стая, Бо́га ро́ждши,/ оба́че же, подо́бящися Творцу́ Твоему́ и Сы́ну,/ па́че естества́ повину́ешися есте́ственным зако́ном./ Те́мже уме́рши, с Сы́ном востае́ши ве́чнующи.</p>
<p><red>Кано́н о́браза, его́же краегране́сие:</red> Напеча́таннаго Твоего́, Спа́се, зре́ния почита́ю. <red>Творе́ние Ге́рмана патриа́рха, глас 6.</red></p>
<p><red>Пе́снь 1</red></p>
<p><red>Ирмо́с:</red> <emphasis>Я́ко по су́ху, пешеше́ствовав Изра́иль,/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь пои́м, вопия́ше.</emphasis></p>
<p>Пло́тски изобрази́тися по нам, И́же пре́жде Безпло́тный, благоволе́нием О́тчим,/ не отверги́йся зра́ка, дарова́ нам Боже́ственное изображе́ние.</p>
<p>Неизме́нное естество́, О́тчий преде́л изве́стнейший,/ в челове́ческую пло́ть прише́дый,/ сво́йства на земли́ оста́вил е́сть нам возше́дый на Небеса́.</p>
<p>Коле́блемое ле́стию сопроти́вных достоя́ние Твое́ оправда́л еси́, Христе́,/ честны́ми Твои́ми сию́ утверди́в страстьми́ и зра́ка изображе́нием.</p>
<p>Подоба́ше принести́ся к Ца́рствующему все́ми гра́ды/ Небесе́ и земли́ Царя́ о́браза начерта́нию,/ е́же он, воплоще́йся самоде́тельно, омочи́л е́сть/ царя́ и христолюби́вых поспеше́ньми.</p>
<p><red>Богоро́дичен:</red> От чи́стых Твои́х ложе́сн преесте́ственне пло́ть заи́мствовавый,/ И́же всем подая́й е́же бы́ти челове́ком, Пренепоро́чная, ви́дяшеся,/ не отсту́пль, иде́же бе пе́рвее.</p>
<p><red>Катава́сия пра́здника:</red> <emphasis>Преукраше́нная:</emphasis></p>
<p><red>Пе́снь 3</red></p>
<p><red>Ирмо́с:</red> <emphasis>Соде́тельная и содержи́тельная всех/ Бо́жия Му́дросте и Си́ло,/ непрекло́нну, недви́жиму Це́рковь утверди́, Христе́,/ еди́н бо еси́ Свят,/ во святы́х почива́яй.</emphasis></p>
<p>Жену́ Тя ме́ртвенну, но па́че естества́ и Ма́терь Бо́жию/ ви́девше, Всенепоро́чная, сла́внии апо́столи/ ужа́сно прикаса́хуся рука́ми сла́вою облиста́ющей,/ я́ко богоприя́тное Селе́ние ви́дяще.</p>
<p>Пости́же ру́це досади́тельныя де́рзаго, усече́нней суд нане́с,/ Бо́гу сохра́ньшу че́сть одушевле́нному Киво́ту, сла́вою Божества́,/ в Не́мже Сло́во пло́ть бы́сть.</p>
<p><red>Ин</red></p>
<p><red>Ирмо́с:</red> <emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Оде́ждею доброде́телей оде́ял еси́, Спа́се, честну́ю Це́рковь,/ подви́гнув царе́во се́рдце защище́ние взыска́ти Твоего́ подо́бия.</p>
<p>Обнажи́ти хотя́ до́брая и вре́менем ума́лити,/ и́же за́висти роди́тель рука́м скве́рным сия́ предаде́ безсту́дне,/ но обличи́вся, всу́е помышля́я.</p>
<p>Све́тло ра́довашеся иногда́ Дави́д, лику́я пред киво́том святы́м,/ и ны́не ски́птры прие́м управля́ти ца́рския/ мно́жае ра́дуется Боже́ственному изображе́нию.</p>
<p>Тебе́, созда́вшему челове́ка по о́бразу пе́рвее,/ во е́же вообрази́лся еси́ а́бие за милосе́рдие,/ тем прие́мша Тя вои́стинну подо́бие неизме́нное,/ со А́нгелы, Христе́, сла́вим.</p>
<p><red>Богоро́дичен:</red> Из ко́рене вся́ко отсещи́ пра́отца хотя́й, Твой Сын, Де́во,/ прозя́бшее преслуша́ние,/ из чре́ва Твоего́, Чи́стая, прие́млет все челове́ческое.</p>
<p><red>Конда́к пра́здника, Богоро́дицы, глас 2:</red></p>
<p>В моли́твах Неусыпа́ющую Богоро́дицу/ и в предста́тельствах непрело́жное упова́ние/ гроб и умерщвле́ние не удержа́ста:/ я́коже бо Живота́ Ма́терь/ к животу́ преста́ви/ во утро́бу Всели́выйся присноде́вственную.</p>
<p><red>И́кос:</red></p>
<p>Огради́ моя́ помышле́ния, Христе́ мой,/ и́бо Сте́ну ми́ра воспе́ти дерза́ю, Чи́стую Ма́терь Твою́,/ на столпе́ глаго́л укрепи́ мя и в тя́жких мы́слех заступи́ мя,/ Ты бо взыва́ющим и прося́щим ве́рою моле́ния исполня́еши./ Ты мне у́бо да́руй язы́к прино́сен и по́мысл непосты́ден:/ вся́кое бо дая́ние сия́ния от <red>Тебе</red>́ низпосыла́ется, Светопода́телю,/ во утро́бу всели́выйся присноде́вственную.</p>
<p><red>Седа́лен о́браза, глас 1.</red></p>
<p><red>Подо́бен:</red> Гроб Твой, Спа́се:</p>
<p>Еде́сский ца́рь всех Царя́, не ски́птры, ниже́ во́и,/ но мно́жества чуде́с сло́вом износя́щаго, позна́в Тя, моля́ше:/ богочелове́чное к себе́ получи́ти,/ во о́бразе же, я́ко узре́ Тя, взыва́ше:/ Бог Ты и Госпо́дь.</p>
<p><red>Сла́ва, и ны́не, пра́здника, глас то́йже.</red></p>
<p><red>Подо́бен:</red> Ка́мени запеча́тану:</p>
<p>Лик Боже́ственных апо́стол собра́ся погребсти́ Тя прече́стно, Богоро́дице Всечи́стая,/ с ни́миже и а́нгельстии чи́ни воспева́ху преставле́ние Твое́, взыва́юще прехва́льно./ С ни́миже и мы, любо́вию игра́юще, Чи́стая,/ хвалу́ Тебе́ прино́сим, гла́сы пе́сненными, ве́рнии, и вопие́м:/ ра́дуйся, Предста́тельнице присночту́щих Тя.</p>
<p><red>Пе́снь 4</red></p>
<p><red>Ирмо́с:</red> <emphasis>Ре́чи проро́ков и гада́ния/ воплоще́ние прояви́ша от Де́вы Твое́, Христе́:/ сия́ние блиста́ния Твоего́ во свет язы́ков изы́дет,/ и возгласи́т Тебе́ бе́здна с весе́лием:/ си́ле Твое́й Сла́ва, Человеколю́бче.</emphasis></p>
<p>Ви́дите, лю́дие, и чуди́теся:/ Гора́ бо свята́я и я́вственная Бо́гу в Небе́сныя оби́тели превы́шше взе́млется,/ Не́бо земно́е в Небе́сное и нетле́нное селе́ние вселя́емо.</p>
<p>Жи́зни присносу́щныя и лу́чшия сме́рть Твоя́ бы́сть прехожде́ние, Чи́стая,/ от привре́менныя к Боже́ственней вои́стинну и непреходи́мей преставля́я Тя, Чи́стая,/ в весе́лии Сы́на зре́ти Твоего́ и Го́спода.</p>
<p>Взя́шася две́ри Небе́сныя, и А́нгели воспе́ша,/ и прия́т Христо́с де́вства Свое́й Ма́тере сосу́д;/ Херуви́ми подъята Тя с весе́лием,/ Серафи́ми же сла́вят, ра́дующеся.</p>
<p><red>Ин</red></p>
<p><red>Ирмо́с:</red> <emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis></p>
<p>Сла́дкое у́бо со́лнце, озаря́ющее очеса́,/ сладча́йшее же зре́ние Твоего́, Христе́, подо́бия,/ я́ко то у́бо чу́вственная, сие́ же у́мная светозаря́ет.</p>
<p>Кре́пость оскуде́ исма́ильтеская:/ десни́цы бо ору́жия Кре́стнаго все огражде́ние/ державному́дренный ца́рь в свое́й земли́ положи́.</p>
<p>Кня́зи вси и судии́ земли́, благослови́те Христа́,/ с первосвяще́нники, и святи́тели дне́сь, и все́ми людьми́,/ Того́ зре́ния сподо́бльшиися.</p>
<p><red>Богоро́дичен:</red> Соблюде́нну бы́ти Твоему́ гра́ду, Пречи́стая,/ невреди́мо от наше́ствия ва́рварскаго моли́ся, мо́лимся,/ се бо коли́ко на́нь наве́тницы созида́ют.</p>
<p><red>Пе́снь 5</red></p>
<p><red>Ирмо́с:</red> <emphasis>Бо́жию и неизрече́нную добро́ту/ доброде́телей Твои́х, Христе́, испове́м:/ от Присносу́щныя бо Сла́вы/ Соприсносу́щное и Ипоста́сное возсия́вый Сия́ние,/ из де́вственныя утро́бы/ су́щим во тьме́ и се́ни вопло́щся,/ возсия́л еси́ Со́лнце.</emphasis></p>
<p>Я́ко на о́блаце, Де́во, апо́стольский лик носи́мь,/ к Сио́ну от коне́ц служи́ти Тебе́, О́блаку ле́гкому, собира́шеся:/ от Нея́же Вы́шний Бог су́щим во тьме́ и се́ни Пра́ведное возсия́ Со́лнце.</p>
<p>Труб богоприя́тнии язы́цы богосло́вных муже́й благогла́снейше Богоро́дице вопия́ху,/ исхо́дную возглаша́юще пе́снь Ду́хом:/ ра́дуйся, нетле́нный Исто́чниче/ Бо́жия живонача́льнаго и спаси́тельнаго всем воплоще́ния.</p>
<p><red>Ин</red></p>
<p><red>Ирмо́с:</red> <emphasis>Бо́жиим све́том Твои́м, Бла́же,/ у́тренюющих Ти ду</emphasis>́<emphasis>ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Мал Тебе́ град прия́телище дре́вле предугото́ва, Христе́,/ его́же Фадде́я прише́ствие неду́г пременя́ет, и руки́ Твоея́ писа́ние,/ и Боже́ственное напеча́тание лица́ Твоего́.</p>
<p>Благода́тей Твои́х дарова́ния, Христе́, преумно́жишася:/ я́же бо пе́рвее Еде́са не́дрствовавши хваля́щеся,/ но́вый же прие́мши Рим ра́дуется.</p>
<p>О́чи Госпо́дни на пра́ведныя лю́ди/ и уста́ на моли́тву люде́й благочестивному́дрствующих,/ чту́щим Его́ подо́бие благоле́пно самопи́санное.</p>
<p><red>Богоро́дичен:</red> Уста́ви, Де́во, враго́в настоя́ния ча́стая,/ разруши́ сове́ты их, достоя́нию Твоему́ помози́:/ зри́ши бо, я́ко отча́яхомся, озло́бленнии.</p>
<p><red>Пе́снь 6</red></p>
<p><red>Ирмо́с</red><emphasis>: </emphasis><emphasis>Морски́й пучиноро́дный ки́тов вну́тренний о́гнь —/ тридне́внаго Твоего́ погребе́ния проображе́ние,/ его́же Ио́на проро́к показа́ся./ Спасе́н бо, я́ко и предпосла́ся, неврежде́н, вопия́ше:/ пожру́ Ти со гла́сом хвале́ния, Го́споди.</emphasis></p>
<p>Дае́т Тебе́ я́же Превы́ше естества́ Ца́рь всех Бог:/ в рождестве́ бо Де́ву я́коже сохрани́, та́ко во гро́бе те́ло соблюде́ нетле́нно/ и спросла́ви Боже́ственным преставле́нием,/ че́сть Тебе́, я́ко Сын Ма́тери, да́руя.</p>
<p>Вои́стинну Тя, я́ко све́тел све́щник невеще́ственнаго Све́та,/ кади́льницу злату́ю Боже́ственнаго У́гля, во Свята́я святы́х всели́,/ ру́чку и жезл, скрижа́ль богопи́санную, ковче́г святы́й,/ трапе́зу Сло́ва жи́зни, Де́во, Рождество́ Твое́.</p>
<p><red>Ин</red></p>
<p><red>Ирмо́с:</red> <emphasis>Ят бы́сть,/ но не удержа́н в пе́рсех ки́товых Ио́на:/ Твой бо о́браз нося́,/ Страда́вшаго и погребе́нию да́вшагося,/ я́ко от черто́га, от зве́ря изы́де./ Приглаша́ше же кустоди́и:/ храня́щии су́етная и ло́жная,/ ми́лость сию́ оста́вили есте́.</emphasis></p>
<p>Красне́йший добро́тою, Спа́се, па́че всех сыно́в челове́ческих:/ а́ще бо ни виде́ния имя́ше, ниже́ добро́ты во вре́мя стра́сти,/ но су́щим вся просвеща́ше и явля́ше Твоего́ зра́ка виде́ние./ Его́же подо́бия на обетша́вшем ру́бе изображе́ние,/ я́коже сокро́вище, нам дарова́ся.</p>
<p>Кре́пости, нанесе́нный от ага́рянскаго мно́жества,/ я́коже от иноплеме́нных киво́т Изра́илю но́вому,/ лица́ Твоего́ ны́не к сему́ даде́ изображе́ние Твое́, Христе́, и сла́ву, ю́же стяжа́:/ ниже́ бо подоба́ше лже, свята́я псом предпомета́ти.</p>
<p>Неве́дущу о ца́рствии Твое́м Небе́снем,/ к нему́же нас, Благи́й, из тле́нных и до́лу лежа́щих возве́л еси́,/ И́же невеще́ственными Херуви́мы непристу́пен, снизше́л еси́ да́же до а́да,/ Твоего́ апо́стола ко А́вгарю, Христе́, посла́л еси́, та́инство умудря́юща.</p>
<p><red>Богоро́дичен:</red> От кре́пости руки́ Твоея́, Спа́се, ны́не оста́х аз:/ но ра́ны Твоя́ удали́л еси́ от <red>мене</red>́ моли́твами неискусобра́чно Ро́ждшия Тя, Сло́ве,/ да не оста́виши мене́ бу́рею грехо́вною погружа́тися/ и лю́те пла́вати, Еди́не Изба́вителю.</p>
<p><red>Конда́к, глас 2.</red></p>
<p><red>Подо́бен: </red>В моли́твах:</p>
<p>Неизрече́ннаго и Боже́ственнаго Твоего́ к челове́ком смотре́ния,/ неопи́санное Сло́во О́тчее,/ и о́браз непи́санный, и богопи́санный победи́телен,/ ве́дуще нело́жнаго Твоего́ воплоще́ния,/ почита́ем, того́ лобыза́юще.</p>
<p><red>И́кос:</red></p>
<p>Уверя́я челове́ком Госпо́дь вочелове́чения Своего́ та́йну ужа́сную,/ самопису́ет богому́жный Свой о́браз на убру́се,/ и первообра́зное у́бо возне́с от го́ры Елео́нския,/ на престо́ле спосажда́ет О́тчи, покланя́тися от безтеле́сных А́нгел./ Подо́бию же первообра́знаго нам дарова́ покланя́тися:/ Его́же объе́млюще душе́ю же и се́рдцем,/ почита́ем, того́ лобыза́юще.</p>
<p><red>Пе́снь 7</red></p>
<p><red>Ирмо́с:</red> <emphasis>Безсту́дней я́рости же и огню́/ Боже́ственное жела́ние сопротивля́яся,/ о́гнь у́бо ороша́ше,/ я́рости же смея́шеся,/ богодохнове́нною слове́сною преподо́бных тривеща́нною цевни́цею/ протиповеща́я мусики́йским орга́ном посреди́ пла́мене:/ препросла́вленный отце́в и наш Бо́же, благослове́н еси́.</emphasis></p>
<p>Богоде́ланныя скрижа́ли Моисе́й, пи́санныя Боже́ственным Ду́хом, я́ростию сокруши́,/ но сего́ Влады́ка ро́ждшую неврежде́нну в Небе́сныя сохра́нь до́мы ны́не вну́трь всели́./ С Не́ю игра́юще, вопие́м Христу́:/ препросла́вленный отце́в и наш Бо́же, благослове́н еси́.</p>
<p>В кимва́лех — усты́ чи́стыми, мусики́йски же — се́рдцем све́тлым,/ доброгла́сною трубо́ю — высо́кою мы́слию,/ Де́вы и Чи́стыя в наро́читый избра́нный де́нь преставле́ния,/ де́тельными пле́щуще рука́ми, вопие́м:/ препросла́вленный отце́в и наш Бо́же, благослове́н еси́.</p>
<p>Богому́дрии, собери́теся, лю́дие:/ Бо́жия бо сла́вы Селе́ние от Сио́на преставля́ется к Небе́сному жили́щу,/ иде́же глас чист пра́зднующих,/ глас несказа́ннаго ра́дования, и в весе́лии вопию́щих Христу́:/ препросла́вленный отце́в и наш Бо́же, благослове́н еси́.</p>
<p><red>Ин</red></p>
<p><red>Ирмо́с:</red> О́троцы в Вавило́не/ пе́щнаго пла́мене не убоя́шася,/ но, посреде́ пла́мене вве́ржени, ороша́еми, поя́ху:/ благослове́н еси́, Го́споди Бо́же оте́ц на́ших.</p>
<p>Глаго́лом у́бо вся́ку боле́знь, Сло́ве Бо́жий, отгна́л еси́, по земли́ ходя́й,/ но, ко Оте́ческому престо́лу восходя́й,/ изображе́нием исцеля́еши на́шу боле́знь.</p>
<p>Сло́вом вся́ческая созда́вый и воображе́н в чужде́е,/ зра́ка Твоего́ оста́вил е́сть нам сво́йственная,/ я́же подъе́млюще, в ра́дости весели́мся.</p>
<p>От всея́ души́ поиска́в сво́йства Твоего́ напеча́тание ве́рный ца́рь,/ я́коже иска́ше, та́ко и получи́, Го́споди,/ взаи́м обре́т Боже́ственнаго жела́ния исполне́ние.</p>
<p>К Боговиде́нию о́чи угото́вим/ и досто́йно потщи́мся ви́дети о́браз Христо́в всечестны́й во спасе́ние на́ше.</p>
<p><red>Богоро́дичен:</red> Осужде́ния дре́вняго разреши́ся челове́чество Рождество́м Твои́м:/ Тя бо, еди́ну небе́с ши́ршую, обре́т, Всенепоро́чная,/ Бог в Тя всели́ся.</p>
<p><red>Пе́снь 8</red></p>
<p><red>Ирмо́с:</red> <emphasis>Пла́мень, ороша́ющ преподо́бныя,/ злочести́выя же попаля́ющ,/ А́нгел Бо́жий всемо́щный показа́ отроко́м,/ живонача́льный же исто́чник соде́ла Богоро́дицу,/ тлю сме́рти и живо́т точа́щу пою́щим:/ Соде́теля еди́наго пои́м, изба́вленнии,/ и превозно́сим во вся ве́ки.</emphasis></p>
<p>Глаго́лы после́доваху Боже́ственному Ковче́гу свяще́нному/ все мно́жество Богосло́вов в Сио́не:/ ка́мо и́деши ны́не, Ски́ние, — зову́ще, — Бо́га Жива́го?/ Не преста́й призира́ющи ве́рою пою́щия:/ Соде́теля еди́наго пое́м, изба́вленнии, и превозно́сим во вся ве́ки.</p>
<p>Я́коже, возде́вши ру́це, исхо́диши, Всенепоро́чная,/ ру́це, и́миже Бо́га носи́ла еси́ пло́тию,/ со дерзнове́нием, я́ко Ма́ти, рекла́ еси́ к Рожде́нному:/ я́же Ми дал еси́, во ве́ки сохрани́, вопию́щия Тебе́:/ Соде́теля еди́наго пое́м, изба́вленнии, и превозно́сим во вся ве́ки.</p>
<p><red>Ин</red></p>
<p><red>Ирмо́с:</red> <emphasis>За зако́ны оте́ческая/ блаже́ннии в Вавило́не ю́ноши, предбе́дствующе,/ царю́ющаго оплева́ша повеле́ние безу́мное/ и, совоку́плени, и́мже, не свари́шася огне́м,/ Держа́вствующему досто́йную воспева́ху пе́снь:/ Го́спода по́йте, дела́,/ и превозноси́те во вся ве́ки.</emphasis></p>
<p>Я́коже у́бо лице́м к лицу́ наде́ющеся Тя, Го́спода, приити́,/ вси гра́да избра́ннейшии лю́дие сре́тение чуде́сно Ти сотворя́ют,/ архиере́ов Боже́ственный предводя́й лик./ На и́хже ра́мех носи́мый и к достоя́нию Твоему́ влага́емь, Ще́дрый,/ почи́л еси́ в хра́ме Ма́тере Твоея́.</p>
<p>Уста́ незло́бивых дете́й к пророкоуби́йственному Тя дре́вле ше́ствующа гра́ду песносло́вяху,/ но сонм собо́рища евре́йскаго беззако́нный уби́йственную ру́ку вооружа́ше, свире́пеющую на Тя./ Ны́не же зако́нный град, вси, ку́пно предте́кшии, я́ко Соде́теля Тя зря,/ ра́дуется, прие́мля о́браз зра́ка Твоего́.</p>
<p>Па́че Моисе́я Богови́дца, богопи́санныя скрижа́ли прие́мшаго,/ возвели́чился еси́, честны́й местонача́льниче,/ прие́м честно́е посла́ние Бо́жия Сло́ва, блажа́щее Тя, благоче́стию ве́ровавшаго,/ и́же ника́коже ви́де чудоде́йствия.</p>
<p><red>Богоро́дичен:</red> Пло́ть произво́ливый носи́ти Вели́каго Сове́та О́тча А́нгел/ во утро́бе Твое́й, Пречи́стая, соверше́нно де́йствовася,/ и Тя, Ма́терь, до́ле описа́, Чи́стая,/ и истле́вшее обнови́ челове́ческое естество́,/ Его́же благослови́м вси, я́ко Зижди́теля,/ и превозно́сим во вся ве́ки.</p>
<p><red>Пе́снь 9</red></p>
<p><red>Ирмо́с</red><emphasis>: </emphasis><emphasis>Побежда́ются естества́ уста́вы/ в Тебе́, Де́во Чи́стая:/ де́вствует бо рождество́ и живо́т предобруча</emphasis>́<emphasis>ет смерть;/ по рождестве́ Де́ва и по сме́рти жи́ва,/ спаса́еши при́сно, Богоро́дице, насле́дие Твое́.</emphasis></p>
<p>Дивля́хуся а́нгельския си́лы, в Сио́не смотря́юще своего́ Влады́ку,/ же́нскую ду́шу рука́ми нося́щаго,/ пречи́сто бо Ро́ждшей сыноле́пно провозглаша́ше:/ гряди́, Чи́стая, с Сы́ном и Бо́гом просла́влена бу́ди.</p>
<p>Спря́та лик апо́стольский богоприя́тное те́ло Твое́,/ со стра́хом зря́ще и гла́сом ве́лиим веща́юще:/ в Небе́сныя до́мы к Сы́ну восходя́щи, спаса́еши при́сно, Богоро́дице, насле́дие Твое́.</p>
<p><red>Ин</red></p>
<p><red>Ирмо́с:</red> <emphasis>Стра́нствия Влады́чня/ и Безсме́ртныя Трапе́зы/ на Го́рнем ме́сте высо́кими умы́,/ве́рнии, прииди́те, наслади́мся,/возше́дша Сло́ва,/от Сло́ва научи́вшеся, Его́же велича́ем.</emphasis></p>
<p>Изблева́ на Тя наро́д неразу́мный, Спа́се,/ и вме́сто благоде́тельства безме́стная де́рзостие Ти протяже́,/ но мы, и́же дале́че отстоя́щии, страстьми́ Твои́ми сыноположи́хомся.</p>
<p>По́мощь на враги́ благочести́вым и ве́рным пода́ждь лю́дем,/ я́ко зна́мение пло́ти Твоея́, я́коже необори́мое, Влады́ко, стяжа́вше огражде́ние,/ си́ми да ви́дят спасе́ние свое́.</p>
<p>О́бразе неизме́нный Оте́чь, Сия́ние сла́вы Присносу́щнаго Све́та,/ печа́ть Вы́шняго, Сло́ве, Си́ло и Му́дросте,/ Тя богословя́щим Благопремени́тель бу́ди.</p>
<p><red>Богоро́дичен:</red> Ви́дено бы́сть на земли́ плотоно́сное Сло́во,/ сугу́бо естество́м из Тебе́, Всенепоро́чная, возда́нием Божества́,/ в еди́ной Ипоста́си, несме́сне соедини́вся смеше́нию,/ Его́же сла́вим.</p>
<p><red>Свети́лен о́браза.</red></p>
<p><red>Подо́бен:</red> Жены́, услы́шите:</p>
<p>Свет невече́рний, Христе́,/ просвети́ нас лица́ Твоего́ зра́ком/ и све́тлости святы́х сподо́би, егда́ ся́деши возда́ти кому́ждо по де́лом его́,/ моли́твами ро́ждшия Тя Богоро́дицы.</p>
<p><red>Сла́ва, и ны́не, пра́здника, подо́бен то́йже:</red></p>
<p>О, коли́ка вели́чия Тебе́ Си́льный сотвори́!/ От непло́дныя бо родила́ся еси́, родила́ же еси́ Де́ва, и Де́ва па́ки пребы́вши,/ пребыва́еши же по сме́рти, сме́рти вы́шши, Чи́стая,/ и, не оставля́ющи ми́ра, о ми́ре мо́лишися.</p>
<p><red>На хвали́тех стихи́ры о́браза на 4, глас 4.</red></p>
<p><red>Подо́бен:</red> 3ва́нный свы́ше:</p>
<p>И́же во зра́це Бо́жии Бог Сый,/ я́ко сла́вы Сия́ние/ и изображе́ние О́тчее,/ за милосе́рдие безме́рное/ хоте́нием Боже́ственным о́браз ви́ден бы́сть,/ раба́ носи́в зрак./ Сего́ подо́бие еди́н, я́коже ве́сть Сам,/ изве́стно вообрази́ богоначерта́нно/ в подо́бии лица́ Своего́,/ Его́же прише́ствием совокупи́ с челове́ки А́нгел мно́жество/ и просвети́ мир ви́димый и неви́димый.</p>
<p>И́же Боговиде́нием иногда́ за́дних/ Моисе́ово лице́ просла́вивый Бог/ и тем богоначерта́нный зако́н посла́в/ неве́рующим изра́ильтеским лю́дем,/ се прии́де, я́ко от Еги́пта,/ от земли́ иноро́дныя прише́д,/ во христоимени́тый град но́вых люде́й/ Боже́ственным начерта́нием/ первообра́знаго Его́ стра́шнаго о́браза./ Его́же, лице́м к лицу́/ ви́дети сподобля́емии, сла́вим.</p>
<p>И́же Ца́рствуяй тва́рию все́ю,/ нищету́ во́льную прие́мь,/ обогаща́ет Божество́м позна́вших Его́ госпо́дство,/ те́мже и ко А́вгарю богоначерта́нна пи́сьмена посла́в,/ прося́щему спасе́ния и здра́вия сему́,/ е́же от подо́бия Твоего́ зра́ка Боже́ственнаго./ Его́же прише́ствие ра́достно пра́зднующе ны́не,/ возвесели́мся ве́рою,/ просвеще́ние почерпа́юще.</p>
<p><red>Сла́ва, глас то́йже:</red></p>
<p>Да ка́плют о́блацы сла́дость/ и го́ры да взыгра́ются ра́достно/ о пресла́вных вели́чиих Христа́ Бо́га на́шего:/ вчера́ бо на Фаво́рстей горе́ свет облиста́ Божества́,/ уверя́я ученико́в верхо́вныя,/ Моисе́я же и Илию́ со сла́вою предста́ви,/ Того́ свиде́тельствующих, зако́ном облада́юща/ и живы́ми и ме́ртвыми владя́ща./ Дне́сь посреди́ вселе́нныя/ светоза́рное воображе́ние возсия́,/ уверя́я вся́ческая,/ я́ко Той е́сть вочелове́чивыйся Бог наш,/ Ему́же вопие́м:/ Сла́ва, Христе́, человеколю́бию Твоему́.</p>
<p><red>И ны́не, глас 1:</red></p>
<p>Подоба́ше самови́дцем Сло́ва и слуга́м/ и е́же по пло́ти Ма́тере Его́ успе́ние ви́дети,/ коне́чное ели́ко на Ней та́инство,/ я́ко да не то́кмо е́же от земли́ Спа́сово восхожде́ние у́зрят,/ но и Ро́ждшия Его́ преставле́нию свиде́тельствуют./ Те́мже, отвсю́ду Боже́ственною си́лою собра́вшеся,/ Сио́на достиго́ша/ и на Не́бо иду́щую предсыла́ху, вы́шшую Херуви́м./ Е́йже и мы с ни́ми покланя́емся,/ я́ко моля́щейся о душа́х на́ших.</p>
<p><red>Славосло́вие вели́кое. По Трисвято́м, тропа́рь о́браза. Сла́ва, и ны́не, пра́здника Богоро́дицы.</red></p>
<p><red>НА ЛИТУРГИ́И</red></p>
<p><red>Блаже́нны пра́здника, пе́снь 1-я, на 4, и о́браза, пе́снь 6-я, на 4. Проки́мен, глас 4: </red>Воспо́йте Го́сподеви пе́снь но́ву,/ я́ко ди́вна сотвори́ Госпо́дь. <red>Стих:</red> Ви́деша вси концы́ земли́ спасе́ние Бо́га на́шего<red>. Апо́стол к Колосса́ем, зача́ло 250 или́ к Кори́нфяном, зача́ло 173. Та́же рядовы́й Апо́стол.</red> Аллилу́ия, глас 1: Го́споди, во све́те лица́ Твоего́ по́йдем/ и о И́мени Твое́м возра́дуемся во ве́ки. <red>Ева́нгелие от Луки́, зача́ло 48 от полу́. Прича́стен:</red> Го́споди, во све́те лица́ Твоего́ по́йдем/ и о И́мени Твое́м возра́дуемся во ве́ки.</p>
</section>
