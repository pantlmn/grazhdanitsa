<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>И́на Слу́жба, бде́нная, в че́сть Нерукотворе́ннаго о́браза Го́спода на́шего Иису́са Христа́</p>
</title><p><red>А́ще храм Нерукотворе́ннаго о́браза, или́ настоя́тель изво́лит, твори́м бде́ние.</red></p>
<p><red>НА МА́ЛОЙ ВЕЧЕ́РНИ</red></p>
<p>На Го́споди, воззва́х: <red>стихи́ры на 4, глас 1.</red></p>
<p><red>Подо́бен:</red> Небе́сных чино́в:</p>
<p>Почита́я Спас челове́ческий о́браз,/ вообрази́ся по нам,/ непрело́жный челове́чеством,/ и я́ко са́мую и́стину Своего́ пречи́стаго о́браза/ дале́че су́щим посла́/ приложе́нием убру́са.</p>
<p>Возводя́ на первообра́зное Спас/ о́браз Ада́мов попо́лзшийся,/ на земли́ с челове́ки поживе́,/ зри́мь же, и осяза́емь,/ и опису́емь/ Неопи́санный Существо́м.</p>
<p>Обновля́ет тва́рь обетша́вшую Спас,/ в ра́бий о́браз облече́ся/ и́стиною, а не привиде́нием/ и самоо́бразное начерта́ние/ лю́бящим предаде́/ на поклоне́ние.</p>
<p><red>Сла́ва, и ны́не, глас 6:</red></p>
<p>Преклони́л еси́ Небеса́, Непостижи́ме Го́споди,/ сшел еси́ во чре́во Де́выя, Неопи́санне,/ быв из Нея́ Челове́к существо́м же и естество́м,/ да спасе́ши челове́чество/ кра́йния ра́ди Твоея́ ми́лости.</p>
<p><red>На стихо́вне стихи́ры, глас 2.</red></p>
<p><red>Подо́бен:</red> До́ме Евфра́фов:</p>
<p>Псало́мски торжеству́ем,/ духо́вно веселя́щеся,/ с Дави́дом вопию́ще:/ зна́менася дне́сь на нас/ свет лица́ Твоего́, Го́споди.</p>
<p><red>Стих:</red> Зна́менася на нас/ свет лица́ Твоего́, Го́споди.</p>
<p>В кимва́лех духо́вных/ воспле́щем, ра́дующеся,/ и че́стно предусря́щем/ Влады́чняго о́браза/ свято́е изображе́ние.</p>
<p><red>Стих:</red> Го́споди, во све́те лица́ Твоего́ по́йдем/ и о И́мени Твое́м возра́дуемся во ве́ки.</p>
<p>От восто́ка к за́паду/ со сла́вою прино́сится/ спаси́тельнаго зра́ка/ тождео́бразная печа́ть,/ сия́я, я́ко со́лнце, незаходи́мо.</p>
<p><red>Сла́ва, и ны́не, Богоро́дичен,</red></p>
<p><red>глас и подо́бен то́йже:</red></p>
<p>Пода́ждь певце́м о́браза/ пречи́стаго Твоего́, о Го́споди,/ кре́пость на бори́теля/ и грехо́в оставле́ние/ моли́твами Чи́стыя Богома́тере.</p>
<p>Тропа́рь пи́сан на вели́цей вече́рни.</p>
<p><red>НА ВЕЛИ́ЦЕЙ ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры на 8, глас 4.</red></p>
<p><red>Подо́бен:</red> Зва́нный свы́ше:</p>
<p>И́же во зра́це Бо́жии Бог Сый,/ я́ко сла́вы сия́ние/ и изображе́ние О́тчее,/ за милосе́рдие безме́рное/ хоте́нием Боже́ственным о́браз ви́ден бы́сть,/ раба́ носи́в зрак./ Сего́ подо́бие еди́н, я́коже ве́сть Сам,/ изве́стно вообрази́ богоначерта́нно/ в подо́бии лица́ Своего́./ Его́же прише́ствием совокупи́ с челове́ки А́нгел мно́жество/ и просвети́ мир ви́димый и неви́димый.</p>
<p>Я́же боговиде́нием иногда́ за́дних/ Моисе́ово лице́ просла́вивый Бог/ и тем богоначерта́нный зако́н посла́в/ неве́рующим изра́ильтеским люде́й,/ се прии́де, я́ко от Еги́пта,/ от земли́ единоро́дныя прише́д,/ во христоимени́тый град но́вых люде́й/ Боже́ственным начерта́нием/ первообра́знаго Его́ стра́шнаго о́браза./ Его́же, лице́м к лицу́/ ви́дети сподобля́емии, сла́вим.</p>
<p>И́же ца́рствуяй тва́рию все́ю,/ нищету́ во́льную прие́мь,/ обогаща́ет Божество́м позна́вших Его́ госпо́дство,/ те́мже и ко А́вгарю/ богоначерта́нна пи́сьмена посла́в,/ прося́щему спасе́ния и здра́вия сему́,/ е́же от подо́бия Твоего́ зра́ка Боже́ственнаго./ Его́же прише́ствие ра́достно пра́зднующе ны́не,/ возвесели́мся ве́рою,/ просвеще́ние почерпа́юще.</p>
<p><red>И́ны стихи́ры, глас 6:</red></p>
<p>Го́споди, И́же Божество́м вся исполня́яй,/ бла́гостию к челове́ком уедини́вся,/ еди́н от двою́ проше́д от Чи́стыя,/ неви́димь Сый, ви́ден был еси́,/ зра́ка же плотска́го сотворя́еши о́браз,/ Его́же прии́мше,/ на нем покланя́емся Тебе́, я́ко Влады́це,/ Соде́теля позна́вше.</p>
<p>Го́споди, непостижи́мое смотре́ние,/ е́же от ве́ка пронарече́нное,/ прише́д, назна́менуеши,/ и то уверя́я писа́ния ра́ди, е́же ко А́вгарю,/ Твой показа́л еси́ ми́рови о́браз,/ испо́лнил еси́ вся́ческая ра́дости./ И́ ны́не украша́еши вене́ц ца́рски,/ и устроя́еши, и обновля́еши па́ки нам о́браз./ Благослове́н еси́, Спа́се, поми́луй нас.</p>
<p>Го́споди, просла́влена непостижи́маго соше́ствия Твоего́ дела́/ в Вы́шних и земны́х ви́девше,/ вознесе́ни бы́хом./ Тя, И́же в не́дрех О́тчих,/ зра́ка обрето́хом о́браз Твой,/ избавля́емся от страсте́й его́ ра́ди,/ оживля́емся, Спа́се,/ зми́я сопроти́внаго умерщвля́ем,/ чту́щии Тя на нем, Влады́ку./ Благослове́н еси́, Спа́се, поми́луй нас.</p>
<p><red>Сла́ва, глас 8:</red></p>
<p>Человеколю́бне Влады́ко,/ вели́ка Твоего́ смотре́ния бе́здна:/ в ро́ды бо родо́в Твое́ благоде́тельствуя созда́ние,/ пречи́стаго Твоего́ лица́ зрак изобрази́в,/ А́вгарю ве́рному посла́л еси́,/ возжела́вшу Тя ви́дети,/ по Божеству́ Херуви́мы неви́димаго./ Я́ко да Твой о́браз зря́ще,/ нас ра́ди вопло́щшагося/ и пострада́вшаго во́лею,/ к Твое́й любви́ распаля́емся,/ ю́же на нас излия́л еси́/ вели́кия ра́ди Твоея́ ми́лости.</p>
<p><red>И ны́не, глас то́йже:</red></p>
<p>Деви́честии ли́цы/ дне́сь та́йно одру́ Де́вы и Ма́тере о́крест предстоя́т,/ и души́ пра́ведных, обступи́вше, Цари́цу сла́вят./ О́ви у́бо я́ко дар де́вство вме́сто ми́ра прино́сят,/ о́ви же невеще́ственное пе́ние с доброде́телию прино́сят,/ подоба́ет бо Ма́тери Бо́жии я́ко Цари́це/ ца́рскими доброде́тельми светлосия́ющими дориноси́тися./ С ни́миже и мы, житие́ чи́стое совне́сше,/ изы́дем к погребе́нию су́щия Ма́тере Бо́га на́шего,/ пе́ньми и пе́сньми духо́вными/ согла́сно Ю́ ублажа́юще.</p>
<p><red>Вход. Проки́мен дне. Чте́ния три.</red></p>
<p>Втора́го зако́на чте́ние <red>(глава́ 4):</red></p>
<p>Рече́ Моисе́й к лю́дем:/ ны́не слы́ши Изра́илю оправда́ния и судьбы́,/ ели́ка аз научу́ вас дне́сь твори́ти, да жи́ви бу́дете,/ и сохрани́те, и сотвори́те,/ я́ко сия́ прему́дрость ва́ша и ра́зум пред все́ми язы́ки,/ ели́цы а́ще услы́шат оправда́ния сия́ и реку́т:/ сии́ лю́дие му́дри и худо́жни, и язы́к вели́кий сей./ Я́ко Госпо́дь Бог наш е́сть во всех,/ и́же а́ще Того́ призове́м./ И ны́не внемли́те себе́ ве́сь дом Изра́илев,/ и сохрани́те души́ своя́ зело́,/ и не забу́дите вся словеса́, я́же ви́деста о́чи ва́ши,/ и да не отсту́пят от серде́ц ва́ших во <red>вся</red> дни живота́ ва́шего./ И приведо́сте сы́ны ва́ша и сы́ны сыно́в ва́ших/ в де́нь, во́ньже ста́сте пред Го́сподем Бо́гом в Хори́ве,/ в де́нь, во́ньже рече́ Госпо́дь ко мне:/ собери́ в це́рковь лю́ди, и да услы́шат глаго́лы моя́,/ я́ко да навы́кнут боя́тися Мене́ во <red>вся</red> дни,/ ели́ки поживу́т они́ на земли́, и сы́ны своя́ да науча́т./ И приступи́сте, и ста́сте под горо́ю,/ и гора́ горя́ще огне́м да́же до небесе́, тьма́, сумра́к и дым./ И глаго́ла Госпо́дь Бог к вам на горе́ от среды́ огня́./ Глас слове́с Его́ вы слы́шасте/ и подо́бия не ви́десте, но глас./ И возвести́ вам заве́т Свой, его́же завеща́ вам твори́ти,/ и мне завеща́ Госпо́дь во вре́мя о́но научи́ти вас оправда́нием и судьба́м,/ твори́ти вам та на земли́./ Глаго́ла Госпо́дь к вам на горе́ в Хори́ве/ от среды́ огня́.</p>
<p>Втора́го зако́на чте́ние <red>(глава́ 5):</red></p>
<p>Собра́ Моисе́й вся лю́ди изра́ильтеския и рече́ к ним:/ слы́ши, Изра́илю, всех оправда́ний мои́х и суде́б мои́х,/ ели́ко аз глаго́лю во у́ши ва́ша,/ во дни ты́я научи́теся им, и сохрани́ти я, и сотвори́ти./ Госпо́дь Бог завеща́ вам заве́т в Хори́ве,/ не еди́ным отце́м ва́шим завеща́ Госпо́дь заве́т сей, но и вам./ Лице́м к лицу́ глаго́ла Госпо́дь в Хори́ве из среды́ огня́ на горе́./ Аз же стоя́х между́ Го́сподем и ва́ми во вре́мя о́но,/ возвести́ти вам глаго́лы Госпо́дня, глаго́ля:/ Аз е́смь Бог твой, изведы́й тя из земли́ Еги́петския, из до́му рабо́ты,/ не су́ть бо́зи и́ни, ра́зве Мене́,/ Аз бо е́смь Госпо́дь Бог твой, Ревни́тель,/ творя́ ми́лость ты́сящами лю́бящим Мя и храня́щим за́поведи моя́./ И бы́сть я́ко услы́шасте глас посреде́ огня́,/ и гора́ горя́ще огне́м,/ и приступи́сте ко мне вси, и реко́сте:/ се показа́ Госпо́дь Бог наш нам сла́ву Свою́,/ и глас слы́шахом посреде́ огня́,/ в де́нь он ви́дехом,/ я́ко возглаго́лет Госпо́дь Бог к челове́ку, и жив бу́дет./ И ны́не да не у́мрем,/ я́ко погуби́т ны о́гнь вели́кий сей,/ а́ще приложи́м послу́шати глас Го́спода Бо́га на́шего еще́, и у́мрем:/ ка́я бо пло́ть или́ кто слы́ша глас Бо́га, глаго́люща посреде́ огня́, и жив бу́дет?/ И слы́ша Госпо́дь Бог глас слове́с, глаго́лющих ко мне,/ и <red>рех</red> к ним за́поведи, оправда́ния и суды́,/ ели́ко запове́да вам Госпо́дь Бог:/ да убоите́ся всех оправда́ний Его́,/ да ми́лостив бу́дет, и умно́житеся на земли́./ Слы́ши, Изра́илю, Госпо́дь Бог ваш — Госпо́дь еди́н е́сть./ И возлю́биши Го́спода Бо́га Твоего́ от всего́ помышле́ния твоего́,/ и от всего́ се́рдца твоего́, и от всея́ души́ твоея́,/ и от всея́ кре́пости твоея́./ И Того́ убои́шися, и Тому́ еди́ному послу́жиши,/ и к Нему́ прилепи́шися, и И́менем Его́ клене́шися,/ и уго́дная Ему́ сотвори́ши:/ да добро́ тебе́ бу́дет.<style name="color-red"/></p>
<p>Царств тре́тиих чте́ние <red>(глава́ 8):</red></p>
<p>Ста Соломо́н пред лице́м же́ртвенника Госпо́дня,/ пред всем собо́ром изра́илевым,/ и возде́в ру́це свои́ на не́бо, и рече́:/ Го́споди Бо́же Изра́илев,/ не́сть бог, я́коже Ты на небеси́ горе́ и на земли́ до́ле./ А́ще бо не́бо и не́бо небесе́ не довле́ют Тебе́,/ ка́ко дом сей, его́же созда́х и́мени Твоему́?/ Оба́че и при́зриши на моли́тву мою́, Го́споди Бо́же Изра́илев,/ услы́шати моле́ния и моли́тву,/ е́юже раб Твой мо́лится пред Тобо́ю к Тебе́ дне́сь./ Да бу́дут о́чи Твои́ отве́рсты на дом сей день и нощь,/ на ме́сто сие́, о не́мже глаго́лал еси́:/ бу́дет и́мя Мое́ та́мо, е́же услы́шати моли́тву,/ е́юже мо́лится раб Твой на ме́сте сем во дни и но́щи./ И послу́шати мольбы́ раба́ Твоего́ и люде́й Твои́х Изра́иля./ И ели́ка а́ще помо́лятся к Тебе́ на ме́сте сем,/ и Ты услы́шиши на ме́сте жили́ща Твоего́ на Небеси́,/ и сотвори́ши, и ми́лостив бу́деши им.</p>
<p><red>На лити́и стихи́ры, глас 1:</red></p>
<p>Прииди́те, ве́рных совокупле́ние,/ прииди́те, лик соста́вим/ в наро́читом пра́зднице сла́внаго пренесе́ния/ богому́жнаго о́браза Спа́сова/ и возопии́м: благослове́н гряды́й во и́мя Госпо́дне,/ о́браз и начерта́ние Первообра́знаго./ Благослови́ нас Твои́м явле́нием/ и Це́рковь соблюди́ от е́реси,/ в не́йже ве́рно покланя́емтися.</p>
<p>Мона́шеская мно́жества, дне́сь усе́рдно собери́теся/ на сре́тение о́браза/ рука́ми челове́ки Созда́вшаго,/ доброде́тели Тому́ вме́сто даро́в принося́ще,/ пою́ще и глаго́люще:/ да зна́менается на нас свет лица́ Твоего́, Го́споди./ Того́ си́лою сохрани́ ста́до Твое́,/ во́лки тя́жкия отгоня́,/ умире́ние подая́ вселе́нней/ и душа́м на́шим ве́лию ми́лость.</p>
<p>Ра́дуйся, Ца́рствующий гра́де,/ Сла́ва бо Госпо́дня на тебе́ возсия́/ прише́ствием убру́са, небе́с простра́ннейшаго:/ Еде́са бо не оста́вль, к тебе́ принесе́ся,/ де́йствуя чудеса́ пресла́вная/ и прогони́ дух лука́вствия,/ во́инству благочести́вому на ва́рвары пода́й кре́пость,/ стена́ же и забра́ло быва́ет/ ве́рою Тому́ покланя́ющимся.</p>
<p><red>Сла́ва, и ны́не, глас 5:</red></p>
<p>Недр не отлучи́вся Оте́ческих,/ Многоми́лостиве Го́споди,/ с челове́ки пожи́л еси́, я́коже подоба́ше,/ исполня́я Твоего́ человеколю́бия/ от веко́в та́йну сокрове́нную/ и не́мощь поне́с челове́ческую,/ непрело́жно в ню обле́кся/ от Присноде́вы Богоро́дицы,/ и пречи́стаго Твоего́ зра́ка воображе́ние/ нам на освяще́ние оста́вил еси́,/ уже́ к стра́сти во́льней гото́вяся./ Сла́ва мно́гому Твоему́ о нас милосе́рдию.</p>
<p><red>На стихо́вне стихи́ры, глас 4.</red></p>
<p><red>Подо́бен:</red> Дал еси́ зна́мение:</p>
<p>На го́ру вчера́ Влады́ка/ возведе́ я́же о Петре́,/ пред ни́ми преобрази́ся,/ явля́я Божества́ све́тлость и зари́ несозда́нныя,/ и дне́сь нам показа́ Свое́ воображе́ние./ Ему́же покланя́емся/ и любо́вию целу́ем,/ сла́вяще смотре́ние Иису́са Человеколю́бца/ и Спа́са душ на́ших.</p>
<p><red>Стих:</red> Зна́менася на нас/ свет лица́ Твоего́, Го́споди.</p>
<p>Па́дше, поклони́шася/ на горе́ святе́й верхо́внии,/ Влады́ку я́ко узре́ша,/ зарю́ обнажи́вша Боже́ственный све́тлости,/ и ны́не мы припа́даем Нерукотворе́нному о́бразу,/ па́че со́лнца сия́ющу,/ сла́вяще дарова́вшаго нам сего́ на утеше́ние/ Иису́са Человеколю́бца/ и Спа́са душ на́ших.</p>
<p><red>Стих:</red> Го́споди, во све́те лица́ Твоего́ по́йдем/ и о И́мени Твое́м возра́дуемся во ве́ки.</p>
<p>Убели́в очерне́вший челове́ч о́браз, Созда́телю,/ на Фаво́ре показа́л еси́/ Петру́ и сы́ном Гро́мовым,/ отъе́мля сомне́ние е́же о Кресте́ и стра́сти/ и све́тлости наказу́я/ втора́го Твоего́ прише́ствия./ И ны́не нас, Человеколю́бие, благослови́/ и освяти́ озаре́нием, Го́споди,/ пречи́стаго Твоего́ о́браза.</p>
<p><red>Сла́ва, глас 6:</red> Го́споди, воплоти́лся еси́: <emphasis><red>(зри день сей выше).</red></emphasis></p>
<p><red>И ны́не, глас 8. Лео́нта деспо́та:</red> Уверя́я Иису́с, Сын Твой, Богоро́дице: <emphasis><red>(зри день сей выше).</red></emphasis></p>
<p><red>На благослове́нии хле́бов тропа́рь о́браза, два́жды, и Успе́ния, еди́ножды.</red></p>
<p><red>Тропа́рь о́браза, глас 2:</red></p>
<p>Пречи́стому Твоему́ о́бразу покланя́емся, Благи́й,/ прося́ще проще́ния прегреше́ний на́ших, Христе́ Бо́же,/ во́лею бо благоволи́л еси́ пло́тию взы́ти на Крест,/ да изба́виши я́же созда́л еси́ от рабо́ты вра́жия./ Тем благода́рственно вопие́м Ти:/ ра́дости испо́лнил еси́ вся, Спа́се наш,/ прише́дый спасти́ мир.</p>
<p><red>Тропа́рь Успе́нию </red><emphasis>(зри день сей выше</emphasis>.</p>
<p><red>НА У́ТРЕНИ</red></p>
<p><red>По 1-й стихоло́гии седа́лен, глас 1.</red></p>
<p><red>Подо́бен:</red> Гроб Твой, Спа́се:</p>
<p>Благода́ть Твоя́, Спа́се, на нас излия́ся,/ ви́диму бы́вшу Тебе́, Непостижи́ме, и пре́лести тьма́ угасе́,/ тем во све́те лица́ Твоего́ стопы́ на́ша напра́ви,/ да, в за́поведех Твои́х ходя́ще, Тебе́ сподо́бимся узре́ти,/ Све́те Непристу́пный.</p>
<p><red>Сла́ва, и ны́не, глас то́йже.</red></p>
<p><red>Подо́бен:</red> Ка́мени запеча́тану:</p>
<p>Лик Боже́ственных апо́стол собра́ся погребсти́ Тя прече́стно, Богоро́дице Всечи́стая,/ с ни́миже и а́нгельстии чи́ни воспева́ху преставле́ние Твое́, взыва́юще прехва́льно./ С ни́миже и мы, любо́вию игра́юще, Чи́стая,/ хвалу́ Тебе́ прино́сим гла́сы пе́сненными, ве́рнии, и вопие́м:/ ра́дуйся, Предста́тельнице при́сно чту́щих Тя.</p>
<p><red>По 2-й стихоло́гии седа́лен, глас 5.</red></p>
<p><red>Подо́бен:</red> Собезнача́льное Сло́во:</p>
<p>Собезнача́льный Сын Отцу́, и преве́чный, и неви́димый Существо́м, и неосяза́емый,/ под ле́том быв за ми́лость неизрече́нную, опи́санныя пло́ти Твоея́, Влады́ко,/ нам оста́ви сла́дкое изображе́ние, на спасе́ние душ на́ших.</p>
<p><red>Сла́ва, и ны́не, глас 4.</red></p>
<p><red>Подо́бен</red>: Удиви́ся Ио́сиф:</p>
<p>Зря́ще вои́стинну а́нгельская во́инства преставле́ние Твое́,/ Пресвята́я Влады́чице Чи́стая, Благослове́нная Всепе́тая Богоро́дице,/ иму́ще во́лею рожде́нна из Тебе́,/ лик учени́к собра́вшеся, с весе́лием ноша́ху честно́е в рай те́ло Твое́,/ Христа́ пою́ще, Живода́вца су́ща во ве́ки.</p>
<p><red>Велича́ние:</red></p>
<p>Велича́ем Тя,/ Живода́вче Христе́,/ и почита́ем пречи́стаго лица́ Твоего́/ пресла́вное воображе́ние.</p>
<p><red>И́но велича́ние:</red></p>
<p>Велича́ем Тя,/ Живода́вче Христе́,/ и чтим о́браз Твой святы́й,/ и́мже нас спасл еси́/ от рабо́ты вра́жия.</p>
<p><red>Псало́м избра́нный:</red> Ве́лий Госпо́дь и хва́лен зело́: пи́сан Преображе́нию.</p>
<p><red>По полиеле́и седа́лен, глас 4.</red></p>
<p><red>Подо́бен:</red> Удиви́ся Ио́сиф:</p>
<p>Не ктому́ се́тование на лице́ Ада́мове, во Ада́ма обле́кшуся того́ Созда́вшему,/ и лица́ подо́бием Себе́ всем явля́ющу,/ и к любви́ подви́жущу благочести́вых составле́ния единогла́сно вопи́ти:/ Сла́ва, Человеколю́бче, кра́йнему Твоему́ схожде́нию.</p>
<p><red>Сла́ва, и ны́не, глас и подо́бен то́йже:</red></p>
<p>Возопи́й, Дави́де, что сей пра́здник,/ его́же воспе́л еси́ дре́вле в кни́зе псало́мстей?/ Я́ко Дще́рь, Богоотрокови́цу и Де́ву, преложи́ Ю на о́ны оби́тели Христо́с,/ И́же из Ней без се́мене ро́ждся,/ и сего́ ра́ди ра́дуются ма́тери, и дще́ри, и неве́сты Христо́вы, вопию́ще:/ ра́дуйся, преста́вившаяся к Вы́шнему Ца́рствию.</p>
<p><red>Степе́нна, 1-й антифо́н 4-го гла́са.</red> Проки́мен: Го́споди, во све́те лица́ Твоего́ по́йдем/ и о И́мени Твое́м возра́дуемся во ве́ки. <red>Стих:</red> Ви́деша вси концы́ земли́ спасе́ние Бо́га на́шего. <red>Ева́нгелие от Луки́, зача́ло 48 от полу́.</red></p>
<p><red>По 50-м псалме́ стихи́ра, глас 6:</red></p>
<p>Го́споди, воплоти́лся еси́, я́коже восхоте́л: <emphasis><red>(зри день сей выше).</red></emphasis></p>
<p><red>Кано́н Успе́ния 1-го гла́са со ирмосо́м на 6 и о́браза два кано́на на 8.</red></p>
<p><red>Кано́н, глас 4.</red></p>
<p><red>Пе́снь 1</red></p>
<p><red>Ирмо́с:</red> <emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, тоя́ чудеса́.</emphasis></p>
<p>Отве́рзем уста́, челове́цы, и язы́к уясни́м/ в наро́читый де́нь пра́здника на́шего,/ явле́ние Боже́ственнаго о́браза Христа́ Бо́га на́шего све́тло сла́вяще.</p>
<p>Свет Преве́чный, О́тча исполня́я словеса́,/ образноподо́бием пло́ти пре́жде ви́ден бы́сть Челове́ком,/ ны́не же яви́ся о́бразом нерукотворе́нным,/ Боже́ственнаго воплоще́ния свет облиста́я нам.</p>
<p>Сказа́ти хотя́ Свою́ благода́ть,/ Вы́шний прия́т ра́бий о́браз нас ра́ди,/ и на увере́ние естества́ челове́ческаго зра́ка подо́бие ве́рным дне́сь дарова́.</p>
<p><red>Богоро́дичен:</red> Сказа́ние дне́сь вои́стинну богочелове́ческаго Твоего́ рождества́ позна́хом,/ Тя чту́ще, Всечи́стая,/ сподо́блени бы́вше ви́дети зра́ка о́браз нерукотворе́нный Ро́ждшагося из Тебе́.</p>
<p><red>Други́й кано́н, глас 6.</red></p>
<p><red>Пе́снь 1</red></p>
<p><red>Ирмо́с:</red> <emphasis>Волно́ю морско́ю/ Скры́вшаго дре́вле/ гони́теля мучи́теля —/под земле́ю скры́ша спасе́нных о́троцы;/ но мы, я́ко отрокови́цы,/ Го́сподеви пои́м,/ сла́вно бо просла́вися.</emphasis></p>
<p>Свы́ше благода́ть Боже́ственная, мир ны́не земны́й озаря́ющи,/ свои́ми дарова́нии наполня́ет воспева́ющия:/ Го́сподеви пои́м, сла́вно бо просла́вися.</p>
<p>Подоба́ше принести́ся к Ца́рствующему все́ми гра́ды/ Небесе́ и земли́ Царя́ о́браза начерта́нию,/ е́же он, вопло́щся самоде́льно, омочи́ царе́й христолюби́вых поспеше́ньми.</p>
<p>Богоза́рныя лучи́ исполня́ху,/ все уясня́юще и украша́юще челове́ческое существо́, от о́браза исходя́ще,/ его́же покрыва́ют Серафи́ми сла́вою Христо́вою.</p>
<p><red>Богоро́дичен:</red> Возвраща́ема к земли́ и́же от земли́, Богоблагода́тная, пре́лестию врага́,/ на Тя соше́дшаго вопло́щши Бо́га па́че ума́,/ от земли́ взе́мши. к Небеси́ вознесла́ еси́.</p>
<p><red>Катава́сия:</red> <emphasis>Преукраше́нная:</emphasis></p>
<p><red>Пе́снь 3</red></p>
<p>Ирмо́с: <emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия</emphasis> <emphasis>духо́вно утверди́,/ в Боже́ственней Твое́й сла́ве,/ венце́в сла́вы сподо́би.</emphasis></p>
<p>Влады́ка сый по существу́, соедини́вся с рабы́ пло́тию/ и на́ше де́тельствуя разли́чно спасе́ние, Христе́, е́же и ны́не промышля́я,/ Свои́м о́бразом ви́ден был еси́ на́ми.</p>
<p>Еде́с честне́йший град/ честны́й Боже́ственный о́браз Твой/ и́же тве́рдый зало́г ве́ры ра́ди прия́т,/ Ца́рский же Твой град дар я́ко лу́чший прие́млет ны́не.</p>
<p>Живо́т Ипоста́сный ны́не вкуси́ сме́рти плотски́я,/ е́юже живо́т источи́л еси́ ме́ртвым, воста́нием Твои́м, Христе́,/ ны́не же, я́ко живота́ хода́тая, зра́ка о́браз Твой пода́л еси́ нам.</p>
<p><red>Богоро́дичен:</red> Из Тебе́ Спасе́ние, и́же су́ть в ми́ре, возсия́ пре́жде пло́тию,/ ны́не же живо́т яви́ся в ми́ре ве́рным хода́тайством Твои́м,/ светоно́сное прише́ствие пре́жде о́бразнаго подо́бия Христо́ва.</p>
<p><red>Ин</red></p>
<p><red>Ирмо́с:</red> <emphasis>Тебе́, на вода́х/ пове́сившаго всю зе́млю неодержи́мо,/ тва́рь, ви́девши на ло́бнем ви́сима,/ у́жасом мно́гим содрога́шеся,/ не́сть свят,/ ра́зве Тебе́, Го́споди, взыва́ющи.</emphasis></p>
<p>Тебе́ сотво́ршаго челове́ка по о́бразу пе́рвее,/ во́ньже вообрази́ся а́бие за милосе́рдие,/ прие́мша вои́стинну подо́бие неизме́нное,/ со А́нгелы, Христе́, сла́вим.</p>
<p>Ты жела́ющим благопристу́пен,/ и́щущим же всем благопослушли́в, Ще́дре, за мно́гую благосты́ню,/ ея́же ра́ди приближе́нием, Влады́ко,/ красоте́ Твоего́ раче́ния чуди́мся.</p>
<p>Уста́вил еси́ ме́стному кня́зю жела́ния,/ е́же к Тебе́ любо́вь, вку́пе же и неду́г/ ти́хим Твои́м пода́нием, вседе́тельною держа́вою Твое́ю,/ ви́девшу Тя, Спа́се, во изображе́нии.</p>
<p><red>Богоро́дичен:</red> Ме́сто Тя Госпо́дне, Всепе́тая, Дави́д преднаписа́, хотя́щее яви́тися,/ И́же бо ника́коже вмести́мый во Твое́ чре́во вмести́ся/ и облага́ется пло́тию ве́щною Невеще́ственный.</p>
<p><red>Конда́к Успе́ния и и́кос.</red></p>
<p><red>Седа́лен, глас 4.</red></p>
<p><red>Подо́бен:</red> Вознесы́йся:</p>
<p>Сше́дый с Небесе́ за милосе́рдие ми́лости, Благоутро́бне Спа́се,/ пло́ти Твое́й пресвяты́я дне́сь пречи́стый зрак/ гра́ду чту́щему Тя и лю́дем христоимени́тым сокро́вище пода́л еси́, я́ко тве́рдо всеору́жие,/ от него́же почерпа́юще освяще́ние, сего́ ве́рою те́пле прии́мем.</p>
<p><red>Сла́ва, и ны́не, подо́бен то́йже:</red></p>
<p>В ру́це Сы́на Твоего́ и Бо́га ны́не преда́вши ду́шу святу́ю,/ ни те́ло же оста́вила еси́ во гро́бе:/ я́коже бо прия́т Жи́знь всех, си́це по сме́рти к Животу́ преста́вльшися,/ Богоро́дицу Тя и́стинную веду́щим источа́еши живо́т ве́чный.</p>
<p><red>Пе́снь 4</red></p>
<p><red>Ирмо́с:</red> <emphasis>Неизсле́дный Бо́жий Сове́т,/ е́же от Де́вы, воплоще́ния/ Тебе́, Вы́шняго,/проро́к Авваку́м усмотря́я, зовя́ше:/ Сла́ва си́ле Твое́й, Го́споди.</emphasis></p>
<p><emphasis>Плотоподо́бный Боже́ственный о́браз пло́тию Прибли́жшагося челове́ком/ прии́де к новоизбра́нному Изра́илю,/ я́ко из Еги́пта дне́сь, и просвеща́ет концы́.</emphasis></p>
<p>Боговиде́ния сла́вы дре́вле, те́мно Твои́х за́дних сподо́бися Моисе́й, проси́в,/ но́вый же Изра́иль лице́м ны́не в лице́ Тя, Изба́вителя, ви́дит я́сно.</p>
<p>Ви́дите, чу́дная вси, лю́дие,/ и духо́вно ны́не возвесели́теся, Христа́ пою́ще,/ дарова́вшаго нам, я́ко многоце́нное бога́тство, Своего́ зра́ка воображе́ние.</p>
<p><red>Богоро́дичен:</red> Я́ко на о́блаце, у́бо дре́вле Христо́с яви́ся на земли́ су́щим, седя́ на Твое́ю ру́ку,/ ны́не же напосле́док лю́дем, чту́щим Тя, Всечи́стая,/ Боже́ственным о́бразом яви́ся.</p>
<p><red>Ин</red></p>
<p><red>Ирмо́с: </red><emphasis>На Кресте́ Твое́ Боже́ственное истоща́ние прови́дя,/ Авваку́м, ужа́сся, вопия́ше:/ Ты си́льных пресе́кл еси́ держа́ву, Бла́же,/ приобща́яся су́щим во а́де,/ я́ко Всеси́лен.</emphasis></p>
<p>И́же ца́рским благоле́пием обложе́ни ны́не,/ и́же от Него́же ца́рствовати учини́шася,/ сла́вяще, благоле́пное от подо́бия виде́ние Его́ прие́млют.</p>
<p>И́же проро́ком жада́емый<a type="note" xlink:href="#note27">27</a> пе́рвее Спа́сов зрак лю́дие зрят, все́ми ублажа́емый,/ в самоде́йствии нерукотворне воображе́нный.</p>
<p>Кня́зи вси и судии́ земли́, благослови́те Христа́,/ с первосвяще́нники и святи́тели дне́сь и со все́ми людьми́,/ и́же Того́ зре́ния сподо́бленнии.</p>
<p><red>Богоро́дичен:</red> Присносу́щнаго Тя Ма́терь Христа́ челове́ком позна́вшим/ Блаже́нство Небе́сное испроси́,/ и́же Твое́ неизрече́нное рождество́ ве́рно песносло́вят.</p>
<p><red>Пе́снь 5</red></p>
<p><red>Ирмо́с: </red>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</p>
<p>Воспле́щем дне́сь рука́ми и воскли́кнем хвале́ния Го́сподеви:/ се бо вои́стинну прии́де и яви́ся, вся озаря́я ве́рныя,/ Боже́ственным подо́бием чи́стыя пло́ти Его́.</p>
<p>Просвети́ся дне́сь правосла́вных со́нмище,/ ерети́ческий же полк да посрами́тся, покланя́емь ви́дя нерукотворе́нный о́браз,/ пло́тию нам Изба́вителя предло́жшийся.</p>
<p>Та́йна вели́ка прише́дшее торжество́:/ свет бо лица́ Госпо́дня ми́рови провозсия́ благоустрое́нным о́бразом/ и богочерта́нными Сама́го руки́ Боже́ственными писа́нии,/ и́миже укрепи́ся пре́жде Авгарь.</p>
<p><red>Богоро́дичен:</red> Да ка́плют ны́не свы́ше о́блацы земны́м сла́дость хода́тайством Твои́м, Де́во:/ мир бо уще́дри Твой Сын и Бог,/ рог ве́рным спасе́ния дне́сь даро́ва, Свой Боже́ственный о́браз.</p>
<p><red>Ин</red></p>
<p><red>Ирмо́с:</red> <emphasis>К Тебе́ у́тренюю,/ милосе́рдия ра́ди Себе́ истощи́вшему непрело́жно/ и до страсте́й безстра́стно прекло́ншемуся,/ Сло́ве Бо́жий:/ мир пода́ждь ми, па́дшему, Человеколю́бче.</emphasis></p>
<p>Не в багряни́це, ни в червлени́це, ни в венце́ че́стне Боже́ственнии венцено́сцы,/ но о Го́споде Бо́зе крася́щеся, ра́дуются./ Его́же добро́ту зря́ще, украша́ются.</p>
<p>На пра́ведныя лю́ди о́чи Госпо́дни/ и у́ши на моли́тву люде́й благоче́стно му́дрствующих,/ чту́щим Его́ подо́бие благоле́пия самопи́санное.</p>
<p>Ны́не зря́ще неизме́ннаго Бо́га и Спа́са и неизчерта́емаго зра́ка вид,/ челове́ческое ви́дети предстоя́т,/ я́ко одушевле́ну притека́ти и просвети́тися.</p>
<p><red>Богоро́дичен:</red> Ни чистоту́ поколеба́вши чи́стым Твои́м рождество́м,/ и Ма́ти позна́лася еси́, а́ще и ма́терское не подъя́ла:/ обоя́ бо на Тебе́, Богома́ти, соверша́йте Боже́ственное хоте́ние.</p>
<p><red>Пе́снь 6</red></p>
<p><red>Ирмо́с:</red> Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</p>
<p>Ме́ртвым живо́т возсия́, слепы́м свет уже́ прише́ствова,/ немощны́м лю́те врачевство́ отве́рзеся,/ и всем спасе́ние дне́сь прибли́жися.</p>
<p>Стра́нствует всяк ра́зум,/ невеще́ственна зра́ка ви́дя Боже́ственный о́браз Христо́в, воображе́н ны́не я́сно,/ и просвеще́ние источа́я покланя́ющимся ему́.</p>
<p>Пу́ть Христо́в угото́вим, и ны́не оса́нна Христу́ зову́ще,/ благослове́нно Бо́жия сла́вы и́мя,/ е́же на о́бразе Боже́ственне я́вльшееся су́щим на земли́.</p>
<p><red>Богоро́дичен:</red> Зна́емо яви́ся страна́м, Богома́ти Чи́стая, спасе́ние,/ воображе́ние Спа́са на́шего, ро́ждшагося из Тебе́,/ ви́дети Твои́м хода́тайством ны́не сподо́бихомся.</p>
<p><red>Ин</red></p>
<p><red>Ирмо́с:</red> <emphasis>Ят бы́сть,/ но не удержа́н в пе́рсех ки́товых Ио́на:/ Твой бо о́браз нося́,/ Страда́вшаго и погребе́нию Да́вшагося,/ я́ко от черто́га, от зве́ря изы́де./ Приглаше́ние же кустоди́и:/ храня́щий су́етная и ло́жная,/ ми́лость сию́ оста́вили есте́.</emphasis></p>
<p>Содержи́мыя вре́дом челове́ки и подпа́дшия в тле́ние,/ не презре́ стерпе́ти, Соде́телю и Обнови́телю ро́да,/ но излия́в Себе́ Вы́шний и я́влься в подо́бие мое́ и смире́ние,/ назда́ прему́дре, добро́ту пода́в ми первоо́бразную.</p>
<p>Неве́дущу о Ца́рствии Твое́м Небе́снем,/ к нему́же нас, Благи́й, тле́нныя и до́лу лежа́щия, возведе́,/ И́же невеще́ственными Херуви́мы непристу́пен, сни́де же ми до а́да,/ Твоего́ апо́стола А́вгарю царю́, Христе́, посла́л еси́,/ та́инство уверя́юща.</p>
<p>Ви́дев Твоего́, Сло́ве и Му́дросте Всеси́льнаго Отца́, неви́димаго Бо́га,/ неотсту́пне пре́жде век, о́браза всечеловекозра́чна, дивля́шеся Бо́га ве́дый,/ пло́ть, и кро́вь, и ду́шу у́мну прие́мша Тя, ме́стный нача́льник.</p>
<p><red>Богоро́дичен:</red> Неве́рием о Боже́ственней, сотво́ршим его́, Де́во, стра́шней за́поведи/ родонача́льника безсме́ртна, всегуби́тель премени́л е́сть,/ жи́зни же Пода́теля су́щим ро́ждши,/ нетле́нием нас Еди́на си́лою утверди́ла еси́.</p>
<p><red>Конда́к, глас 2.</red></p>
<p><red>Подо́бен:</red> В моли́твах:</p>
<p>Неизрече́ннаго и Боже́ственнаго Твоего́ к челове́ком смотре́ния,/ неопи́санное Сло́во О́тчее,/ и о́браз непи́санный и богопи́санный победи́телей,/ ве́дуще нело́жнаго Твоего́ воплоще́ния,/ почита́ем, того́ лобыза́юще.</p>
<p><red>И́кос:</red></p>
<p>Уверя́я челове́ком Госпо́дь вочелове́чения Своего́ та́йну ужа́сную,/ самопису́ет богому́жный Свой о́браз на убру́се,/ и, первообра́зное у́бо возне́с от го́ры Елео́нския,/ на престо́ле спосажда́ет О́тчи, покланя́тися от безтеле́сных А́нгел/ подо́бию же первообра́знаго нам дарова́ покланя́тися./ Его́же объе́млюще душе́ю же и се́рдцем,/ почита́ем, того́ лобыза́юще.</p>
<p><red>Пе́снь 7</red></p>
<p><red>Ирмо́с:</red> <emphasis>Не послужи́ша тва́ри Богому́дрии/ па́че Созда́вшего,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Всяк град ра́дуется, пра́зднуя ве́рно с но́вым Сио́ном:/ Ца́рь бо его́ кро́тко прише́л е́сть, не на жребя́ти, я́коже пре́жде,/ на о́бразе же, спаса́я ве́рою пою́щия:/ Бо́же, благослове́н еси́.</p>
<p>Ре́чь Боже́ственная безпло́тных испо́лнися,/ и́же, гла́са Госпо́дня услы́шавшие пре́жде, ны́не ви́дехом обличи́в Его́,/ я́сно просвеща́еми светода́тельными сия́нии того́ явле́ния.</p>
<p>Веселя́тся с земны́ми Небе́сная, и сра́дуются всех святы́х мно́жество,/ мона́си и прости́и, бога́тии и убо́зии пра́зднуют,/ я́вльшуся дне́сь Боже́ственному о́бразу.</p>
<p><red>Богоро́дичен:</red> Свяще́нницы, в пра́вду облецы́теся,/ и, вси преподо́бнии, возра́дуйтеся све́тло:/ се у́бо угото́ва свети́льник нам Христо́с,/ е́же о́браза Своего́ богоде́льное подо́бие,/ е́же прия́т от Де́вы.</p>
<p><red>Ин</red></p>
<p><red>Ирмо́с:</red> Неизрече́нное чу́до:/ в пещи́ Изба́вивый преподо́бныя о́троки из пла́мене/ во гро́бе мертв, бездыха́нен полага́ется/ во спасе́ние нас, пою́щих:/ Изба́вителю Бо́же,/ благослове́н еси́.</p>
<p>К Боговиде́нию о́чи угото́вим/ и досто́йно потщи́мся о́браз ви́дети Христо́в всем честны́й, во спасе́ние нам, пою́щим:/ Изба́вителю Бо́же, благослове́н еси́.</p>
<p>Я́коже на Фаво́рскую го́ру возноси́ми,/ восхо́дными очесы́ ума́ зарю́ све́тлу в боговочелове́чении Христо́ве ви́дяще,/ единоипоста́сне, в дву же естеству́, богосло́вяще Его́ во ве́ки.</p>
<p>Пра́зднующих и веселя́щихся, усе́рдно же о Го́споде всех глас,/ пе́ние на́ше да соста́вится и да испо́лнится, согла́сно пою́щих:/ Изба́вителю Бо́же, благослове́н еси́.</p>
<p><red>Богоро́дичен:</red> В де́вства я́ко све́тла еди́на добро́тах/ Соде́теля была́ еси́ Пита́тельница,/ скве́рну на́шу всю очи́стила еси́, Богороди́тельнице, су́щую от греха́, вопию́щих:/ Бо́же, благослове́н еси́.</p>
<p><red>Пе́снь 8</red></p>
<p><red>Ирмо́с:</red> <emphasis>О́троки благочести́выя в пещи́/ Рождество́ Богоро́дичо спасло́ е́сть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>Соверше́н сый по существу́, Бог и Челове́к ви́ден бы́сть,/ соверше́нно спаса́я по обоему́, Своя́ вои́стинну сво́йства:/ я́ко Бог бо, челове́ческий о́браз уверя́я, безпло́тне вообрази́,/ его́же нам, я́ко сте́ну и покро́в, дарова́л е́сть.</p>
<p>Вознеси́ рог, Бо́жий Сло́ве, испове́дающих Тя, Бо́га и Челове́ка,/ и богоначерта́нному о́бразу покланя́ющихся,/ и́мже живо́т ве́чный всем дарова́ся ве́рным,/ и упраздни́ пога́нская шата́ния Твоея́ неве́дущих Боже́ственный си́лы.</p>
<p>Све́тится но́вая Це́рковь, сла́вы бо свет возсия́л е́сть,/ плотоподобозра́чное обличи́в Бо́га на́шего,/ безпло́тное же украси́, еди́н я́коже ве́сть Сам,/ лице́ Свое́ просвети́в, на спасе́ние люде́й христоимени́тых.</p>
<p><red>Богоро́дичен:</red> Всю освяти́л е́сть тва́рь,/ пре́жде от свята́го Твоего́ возсия́ чре́ва, Де́во,/ но провозсия́л е́сть того́ па́че дне́сь,/ я́ко от незаходи́мых я́вльшуся, Того́ Боже́ственному о́бразу,/ от земли́ пога́нския пресла́вно дав на спасе́ние ве́рным лю́дем и гра́ду.</p>
<p><red>Ин</red></p>
<p><red>Ирмо́с</red><emphasis>:</emphasis><emphasis> Столп зло́бы богопроти́вныя/ Боже́ственнии о́троцы обличи́ша,/ на Христа́ же шата́ющееся беззако́нных собо́рище/ сове́тует тще́тная,/ уби́ти поуча́ется/ живо́т Держа́щаго дла́нию/ Его́же вся тва́рь благослови́т,/ сла́вящи во ве́ки.</emphasis></p>
<p>По Боже́ственному естеству́, Спа́се, сый всем неви́дим,/ по челове́ческому же, а́ще и ви́дим Челове́к, пи́сан без шаро́в<a type="note" xlink:href="#note28">28</a>,/ вообрази́в Себе́ просвеще́нием Твоего́ лица́ самозри́маго,/ Твоего́ раба́ не лиши́л еси́, пою́ща:/ благослови́те, вся дела́ Госпо́дня, Го́спода.</p>
<p>Самоначерта́нное первообра́зное Спа́са изображе́ние подо́бозрачно,/ богоде́льный о́браз зря́ще, и́же все́ми владя́щий избра́нный, со благогове́нием и че́стию,/ я́ко наде́ющиися на́нь, покрыва́ются и утвержда́ются.</p>
<p>Па́че Моисе́я Богови́дца, богопи́санныя скрижа́ли прие́мшаго,/ возвели́чился еси́, честны́й местонача́льниче,/ прия́т честно́е посла́ние Бо́жия Сло́ва, блажа́щее тя,/ благоче́стию ве́ровавша, и́же ника́коже ви́де чудоде́йствия.</p>
<p><red>Богоро́дичен:</red> Во двою́ естеству́ несме́сно, Богома́ти,/ еди́ну Ипоста́сь воплоще́ннаго от пречи́стых Твои́х крове́й ви́дяще,/ Бо́га же и Челове́ка испове́дуем,/ Того́же от Отца́ Безле́тна пре́жде век/ безстра́стно и неслия́нно рожде́нна.</p>
<p><red>Пе́снь 9</red></p>
<p><red>Ирмо́с</red><emphasis>:</emphasis><emphasis> Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Ра́дуйся та́йно, Бо́жий христолюби́вый ны́не вели́кий гра́де:/ к тебе́ бо прии́де Ца́рствуяй все́ю тва́рию,/ Боже́ственнаго ра́ди обли́чия первообра́знаго подо́бия,/ и тебе́ изво́лил е́сть избра́ти Себе́ в жили́ще.</p>
<p>Пое́м Бо́гу пе́снь благода́рную, изво́лившему бога́тство превели́ко нам пода́ти,/ сте́ну необори́му и небла́зненно утвержде́ние,/ боговоображе́нный зрак Боже́ственныя пло́ти Его́./ Его́же чту́ще, ве́рнии, велича́ем.</p>
<p>О, па́че ума́ чуде́с Твои́х, Го́споди, я́же сотвори́л еси́ нам, на Тя наде́ющимся!/ Я́коже бо име́л еси́ неизрече́нно рождество́,/ та́ко и стра́нно всем показа́л еси́ воображе́ние зра́ка Твоего́ недоразумева́емое,/ его́же чту́щия ны изба́ви от вся́каго гне́ва.</p>
<p><red>Богоро́дичен:</red> Высота́ вои́стинну и глубина́ неизрече́нна Твоея́ та́йны, Чи́стая:/ я́коже бо изы́де несказа́нно из Тебе́ Вы́шний, та́ко и ви́ден бы́сть,/ дне́сь прише́д к нам безпло́тным све́том зра́ка Его́,/ пло́тию сме́шся ве́щи с земны́ми.</p>
<p><red>Ин</red></p>
<p><red>Ирмо́с:</red> <emphasis>Честне́йшую Херуви́м/ и сла́внейшую без сравне́ния Серафи́м,/ без истле́ния Бо́га Сло́ва ро́ждшую,/ су́щую Богоро́дицу, Тя велича́ем.</emphasis></p>
<p>Добро́та недомы́слима вои́стинну, красо́т красне́йши па́че естества́,/ се зри́тся досто́йно жела́ющим,/ притеце́м, ли́ца освяща́юще.</p>
<p>Стена́ и утвержде́ние держа́вно, ору́жие ми́рно,/ забра́ло необори́мо, невреди́мо все́ми хитростьми́ сопроти́вными,/ огражде́ние гра́ду на́шему дарова́ся.</p>
<p>О́бразе неизме́нный Оте́чь,/ Сия́ние сла́вы Присносу́щнаго Све́та,/ печа́ть Вы́шняго, Сло́ве, Си́ло и Му́дросте,/ Тя богосло́вствующим Благопремени́тель бу́ди.</p>
<p><red>Богоро́дичен:</red> Уста́вила еси́ поноше́ние жена́м,/ взяла́ еси́ от челове́к и потреби́ла еси́ кля́тву,/ источи́ла еси́ всем ра́дость и благослове́ние,/ Де́во Пречи́стая Богороди́тельнице.</p>
<p><red>Свети́лен.</red></p>
<p><red>Подо́бен:</red> Жены́, услы́шите:</p>
<p>Свет невече́рний, Христе́,/ просвети́ нас лица́ Твоего́ зра́ком/ и све́тлости святы́х сподо́би, егда́ ся́деши возда́ти кому́ждо по де́лом его́,/ моли́твами ро́ждшия Тя Богоро́дицы.</p>
<p><red>Сла́ва, и ны́не, Успе́ния.</red></p>
<p><red>Подо́бен:</red> Не́бо звезда́ми:</p>
<p>Апо́столи, от коне́ц совоку́пльшеся зде,/ в Гефсимани́йстей ве́си погреби́те те́ло Мое́,/ и Ты, Сы́не и Бо́же Мой, приими́ дух Мой.</p>
<p><red>На хвали́тех стихи́ры на 4, глас 5.</red></p>
<p><red>Подо́бен:</red> Ра́дуйся:</p>
<p>Ра́дуйся, пречестны́й о́бразе,/ А́нгелы покланя́емый/ и Ада́му созда́тельный,/ челове́ком возжеле́нный/ и бесо́м вои́стинну стра́шный,/ любве́ Бо́жия извеще́ние,/ начерта́ние сла́дкаго Иису́са,/ бу́дущих благ обруче́ние,/ вели́кое сокро́вище вселе́нныя,/ никогда́же нищеты́ боя́щееся./ Да́руй нам единомы́слие,/ мир и ве́лию ми́лость.</p>
<p>Ра́дуйся, Боже́ственный о́бразе,/ его́же Херуви́ми обстоя́т, и Серафи́ми слу́жат,/ и вся Небе́сныя си́лы трепе́щут,/ вся́ка же тва́рь послу́шает, и бе́здны боя́тся,/ и́мже тьма́ отгна́на бы́сть, и диа́вол упраздни́ся,/ и свободи́ся Ада́м от грехо́вных уз,/ и Е́вины утоли́шася сле́зы./ Да́руй нам единомы́слие,/ мир и ве́лию ми́лость.</p>
<p>Ра́дуйся, Ца́рский о́бразе,/ красне́йшаго добро́тою па́че всех сыно́в челове́ческих,/ Иису́са Изба́вителя,/ пло́тию покры́вшагося/ и на взыска́ние прише́дшаго/ заблу́ждшаго волкохи́щнаго овча́те,/ и на ра́му поне́сшаго,/ и Отцу́ прине́сшаго,/ Кресто́м и Кро́вию очище́но./ Да́руй вселе́нней единомы́слие,/ мир и ве́лию ми́лость.</p>
<p><red>Сла́ва, глас 4:</red> Да ка́плют о́блацы сла́дость: <emphasis><red>(зри день сей выше).</red></emphasis></p>
<p><red>И ны́не, глас 1:</red> Подоба́ше самови́дцем Сло́ва и слуга́м: <emphasis><red>(зри день сей выше).</red></emphasis></p>
<p><red>Славосло́вие вели́кое, и про́чее, и отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны Успе́ния, от кано́на 1-го гла́са, пе́снь 1-я, на 4, и убру́са, от кано́на 4-го гла́са, пе́снь 6-я, на 4.</red></p>
<p><red>По вхо́де тропа́рь убру́са и Успе́ния.</red> Сла́ва:<red> конда́к убру́са.</red> И ны́не: <red>конда́к Успе́ния. Проки́мен, глас 4:</red> Воспо́йте Го́сподеви пе́снь но́ву,/ я́ко ди́вна сотвори́ Госпо́дь. <red>Стих:</red> Ви́деша вси концы́ земли́ спасе́ние Бо́га на́шего. <red>Апо́стол к Колосса́ем, зача́ло 250, или́ к Кори́нфяном, зача́ло 173.</red> Аллилу́ия, глас 4: Го́споди, во све́те лица́ Твоего́ по́йдем: <red>Ева́нгелие от Луки́, зача́ло 48 от полу́. Прича́стен:</red> Го́споди, во све́те лица́ Твоего́ по́йдем/ и о И́мени Твое́м возра́дуемся во ве́ки.</p>
<p><red>Подоба́ет ве́дати, я́ко а́ще случи́тся попра́зднство Успе́ния Богоро́дицы и Нерукотворе́ннаго о́браза в Неде́лю, кроме́ хра́ма.</red></p>
<p><red>В суббо́ту на ма́лой вече́рни, стихи́ры воскре́сны и Богоро́дицы, по обы́чаю.</red></p>
<p><red>На вели́цей вече́рни, по кафи́зме, на</red> Го́споди, воззва́х: <red>стихи́ры воскре́сны 3, и пра́здника 3, и о́браза 4.</red> Сла́ва, <red>о́браза.</red> И ны́не, <red>Богоро́дичен 1-й, гла́са. Вход. На лити́и стихи́ры пра́здника, стихо́вна вече́рняя того́ дне.</red> Сла́ва, <red>о́браза.</red> И ны́не, <red>пра́здника, гла́са 5:</red> Воспо́йте, лю́дие: <red>На стихо́вне стихи́ры воскре́сны.</red> Сла́ва<red>, о́браза.</red> И ны́не, <red>пра́здника.</red></p>
<p><red>На благослове́нии хле́бов тропа́рь пра́здника, два́жды, и о́браза, еди́ножды. А́ще не́сть бде́ния, по</red> Ны́не отпуща́еши: <red>тропа́рь воскре́сный.</red> Сла́ва, <red>о́браза.</red> И ны́не, <red>пра́здника. На повече́рии по</red> Досто́йне <red>конда́к о́браза.</red> Сла́ва, и ны́не, <red>пра́здника. На у́трени, на</red> Бог Госпо́дь: <red>тропа́рь воскре́сный, два́жды.</red> Сла́ва, <red>о́браза.</red> И ны́не, <red>пра́здника. И про́чее пое́м и до кано́на воскре́сно. Кано́н воскре́сный со ирмосо́м на 4, и пра́здника на 4, и о́браза на 6. Катава́сия пра́здника:</red> Преукраше́нная: <red>По 3-й пе́сни конда́к и и́кос пра́здника и седа́лен о́браза.</red> Сла́ва, и ны́не, <red>пра́здника. По 6-й пе́сни конда́к и и́кос о́браза. На 9-й пе́сни пое́м </red>Честне́йшую: <red>Свети́лен воскре́сный.</red> Сла́ва, <red>о́браза.</red> И ны́не, <red>пра́здника.</red></p>
<p><red>На хвали́тех стихи́ры воскре́сны 4 и о́браза 4, с припе́вы его́.</red> Сла́ва, <red>стихи́ра ева́нгельская.</red> И ны́не: Преблагослове́нна еси́: <red>Славосло́вие вели́кое. Та́же тропа́рь воскре́сный и ектени́й, и отпу́ст, и оглаше́ние, и исхожде́ние в притво́р, и час 1-й.</red></p>
<p><red>На часе́х же глаго́лем тропа́рь воскре́сный.</red> Сла́ва, <red>о́браза.</red> И ны́не, <red>Богоро́дичен часо́в. По</red> О́тче наш: <red>конда́к воскре́сный. На 3-м часе́ тропа́рь воскре́сный. Сла́ва, пра́здника.</red> И ны́не, <red>Богоро́дичен часо́в. По</red> О́тче наш: <red>конда́к о́браза. Та́кожде глаго́лем и на про́чих часе́х тропа́рь воскре́сный, о́браза же и пра́здника тропа́рь и конда́к пременя́ем.</red></p>
<p><red>На Литурги́и: Блаже́нны гла́са на 4, и пра́здника пе́снь 1-я на 4, и о́браза пе́снь 6-я, на 4. По вхо́де тропа́рь воскре́сный, и о́браза, и пра́здника. Конда́к воскре́сный. </red>Сла́ва, <red>о́браза</red>. И ны́не, <red>пра́здника. Проки́мен, Апо́стол, аллилу́ия, Ева́нгелие и прича́стен, воскре́сныя и о́браза.</red></p>
<p><red>А́ще случи́тся попра́зднство Успе́ния Богоро́дицы в суббо́ту.</red></p>
<p><red>Глаго́лем на</red> Го́споди, воззва́х: Сла́ва, <red>пра́здника.</red> И ны́не, <red>Богоро́дичен 1-й, настоя́щаго гла́са. На у́трени, кано́н пра́здника на 6 и свята́го на 6.</red></p>
<p><red>А́ще случи́тся попра́зднство Успе́ния Пресвяты́я Богоро́дицы в Неде́лю, кроме́ пра́здника Нерукотворе́ннаго о́браза.</red></p>
<p><red>В суббо́ту на ма́лой вече́рни стихи́ры воскре́сны и Богоро́дицы, по обы́чаю.</red></p>
<p><red>На вели́цей вече́рни, на</red> Го́споди, воззва́х: <red>стихи́ры воскре́сны 3, и восто́чен, Анато́лиев, еди́н, и пра́здника того́ дне на ряду́ 3, и Мине́и свята́го 3.</red> Сла́ва, <red>пра́здника или́ свята́го.</red> И ны́не, <red>Богоро́дичен 1-й гла́са. Вход, проки́мен дне и ектении́. На лити́и стихи́ры пра́здника, стихо́вна вече́рняя того́ дне.</red> Сла́ва, и ны́не, <red>пра́здника. На стихо́вне стихи́ры воскре́сны.</red> Сла́ва, <red>свята́го. А́ще ли ни:</red> Сла́ва, и ны́не, <red>пра́здника. На благослове́нии хле́бов тропари́:</red> Богоро́дице Де́во, ра́дуйся: <red>два́жды, и пра́здника, еди́ножды, и чте́ние во Апо́стольских Посла́ниях.</red></p>
<p><red>На у́трени, тропа́рь воскре́сный, два́жды.</red> Сла́ва, <red>свята́го. А́ще ли ни:</red> Сла́ва, и ны́не, <red>пра́здника. По кафи́змах седа́льны воскре́сны с Богоро́дичны их и чте́ние во Ева́нгелии толково́м. Та́же непоро́чны и тропари́,</red> А́нгельский собо́р: <red>и ипакои́ гла́са, и чте́ние. Степе́нна и проки́мен гла́са. Ева́нгелие воскре́сное.</red> Воскресе́ние Христо́во: <red>и псало́м 50, и про́чее воскре́сно. Кано́н воскре́сный со ирмосо́м на 4, и Богоро́дицы на 2, и пра́здника на 4, и свята́го на 4. Катава́сия пра́здника. По 3-й пе́сни конда́к и и́кос пра́здника или́ свята́го и седа́лен.</red> Сла́ва, и ны́не, <red>пра́здника. По 6-й пе́сни, конда́к воскре́сный и и́кос. На 9-й пе́сни, пое́м</red> Честне́йшую: <red>Свети́лен воскре́сный.</red> Сла́ва, <red>свята́го. А́ще ли ни: </red>Сла́ва, и ны́не<red>, пра́здника.</red></p>
<p><red>На хвали́тех стихи́ры воскре́сны 4 и пра́здника 4, стихо́вна того́ дне, со Сла́вным, с припе́вы пра́здника.</red> Сла́ва, <red>стихи́ра ева́нгельская.</red> И ны́не: Преблагослове́нна еси́: <red>По славосло́вии тропа́рь воскре́сный то́чию, и ектении́, и отпу́ст, и оглаше́ние, и исхожде́ние в притво́р, и час 1-й.</red></p>
<p><red>На 1-м часе́ тропа́рь воскре́сный.</red> Сла́ва, <red>пра́здника.</red> И ны́не, <red>Богоро́дичен часо́в.</red> По О́тче наш: <red>конда́к пра́здника и коне́чный отпу́ст.</red></p>
<p><red>На 3-м часе́ тропа́рь воскре́сный.</red> Сла́ва, <red>свята́го. А́ще ли ни: </red>Сла́ва,<red> пра́здника. По трисвято́м конда́к пра́здника и воскре́сный глаго́лем, пременя́юще.</red></p>
<p><red>На Литурги́и: Блаже́нны гла́са на 6 и пра́здника, от кано́на пе́снь рядову́ю на 4. По вхо́де тропа́рь воскре́сный и пра́здника, и хра́ма свята́го, и свята́го, а́ще е́сть. Та́же конда́к воскре́сный и хра́ма свята́го или́ святы́я. Сла́ва, свята́го, а́ще е́сть; а́ще ли ни:</red> Сла́ва, <red>хра́ма свята́го.</red> И ны́не, <red>пра́здника. Проки́мен воскре́сный гла́са и пра́здника. Апо́стол, аллилу́ия и Ева́нгелие дне. Прича́стен:</red> Хвали́те Го́спода с небе́с: <red>и пра́здника. А́ще и́мать святы́й Апо́стол и Ева́нгелие, тогда́ пое́м проки́мен воскре́сный гла́са и свята́го. Апо́стол и Ева́нгелие дне, и свята́го. Прича́стен: </red>Хвали́те Го́спода с небе́с: <red>и свята́го.</red></p>
<p><red>Моли́тва</red></p>
<p>Го́споди Ще́дре и Ми́лостиве, Долготерпели́ве и Многоми́лостиве, внуши́ моли́тву на́шу и вонми́ гла́су моле́ния на́шего, сотвори́ с на́ми зна́мение во бла́го, наста́ви нас на пу́ть Твой, е́же ходи́ти во и́стине Твое́й, возвесели́ сердца́ на́ша, во е́же боя́тися И́мене Твоего́ свята́го. Зане́ ве́лий еси́ Ты и творя́й чудеса́, Ты еси́ Бог еди́н, и не́сть подо́бен Тебе́ в бозе́х, Го́споди, си́лен в ми́лости и благ в кре́пости, во е́же помога́ти и утеша́ти и спаса́ти вся упова́ющия на И́мя свято́е Твое́. Ами́нь.</p>
<p><red>И́на моли́тва</red></p>
<p>О Преблаги́й Го́споди Иису́се Христе́, Бо́же наш! Ты иногда́ челове́ческаго о́браза Твое́ лице́ пресвято́е омы́в водо́ю и оте́р убру́сом, чуде́сне о́ное на том же убру́се изобрази́ти и Еде́сскому кня́зю А́вгарю во исцеле́ние неду́га его́ посла́ти благоволи́л еси́. Се и мы ны́не, гре́шнии раби́ Твои́, одержи́мии душе́вными и теле́сными неду́ги на́шими, лица́ Твоего́, Го́споди, и́щем и с Дави́дом во смире́нии душ на́ших зове́м: не отврати́ лица́ Твоего́ от нас и уклони́ся гне́вом от рабо́в Твои́х, Помо́щник нам бу́ди, не отри́ни нас и не оста́ви нас. О Всеми́лостивый Го́споди, Спаси́телю наш! Вообрази́ Сам Себе́ в душа́х на́ших, да, во святы́не и пра́вде жи́тельствующе, бу́дем сы́нове Твои́ и насле́дницы Ца́рствия Твоего́, и та́ко Тебе́, Преми́лостиваго Бо́га на́шего, ку́пно со Безнача́льным Отце́м Твои́м и Пресвяты́м Ду́хом, сла́вит и не преста́нем во ве́ки. Ами́нь.</p>
</section>
