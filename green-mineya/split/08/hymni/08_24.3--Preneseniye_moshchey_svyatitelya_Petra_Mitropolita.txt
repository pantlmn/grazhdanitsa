<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Пренесе́ние моще́й святи́теля Петра́, Митрополи́та Ки́евскаго, Моско́вскаго и всея́ Росси́и чудотво́рца́</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p>Бла́жен муж: <red>1-й антифо́н. На</red> Го́споди, воззва́х: <red>стихи́ры, глас 1.</red></p>
<p><red>Подо́бен:</red> О, ди́внаго чудесе́:</p>
<p>О, ди́внаго чудесе́!/ Исто́чник чуде́с, под земле́ю сокрове́нный,/ <red>Днесь</red> пресла́вно всем явля́ется,/ и самоде́ржца ку́пно со архиере́йскими свяще́нными рука́ми/ пресла́вно в це́рковь но́сится,/ и́же от нас ду́хом не разлуча́яся,/ и свои́м пренесе́нием всех освяща́ет./ Ему́же, ве́рнии, возопие́м:/ святи́телю Пе́тре, ра́дуйся/ и Христу́ моли́ся/ дарова́ти моли́твами твои́ми ми́рови ве́лию ми́лость.</p>
<p>О, ди́внаго чудесе́!/ И́же иногда́ земле́ю покрове́ный,/ <red>Днесь</red> пресла́вно, я́ко на херуви́мском носи́ле,/ на плещу́ архиере́йску и самоде́ржца но́сится,/ всенаро́дное же мно́жество,/ свяще́нники и лю́дие, честно́ после́дствующе,/ ра́достная глаго́лют:/ архиере́ю Пе́тре, ра́дуйся/ и моли́ дарова́ти твои́м пренесе́нием/ ми́рови ве́лию ми́лость.</p>
<p>Твое́ пресла́вное пренесе́ние/ сла́вят архиере́и/ ку́пно со свяще́нных собо́ры/ и всенаро́дным мно́жеством,/ в пресла́внем твое́м пренесе́нии крася́щеся,/ пра́зднственная ликова́ния тебе́ воспева́юще, глаго́лют:/ пресла́вне Пе́тре, ра́дуйся/ и моли́ дарова́ти моли́твами твои́ми ми́рови/ ве́лию ми́лость.</p>
<p><red>И́ны </red> стихи́ры, глас 2.</p>
<p><red>Подо́бен:</red> Ки́́ими похва́льными:</p>
<p>Ки́ими похва́льными пе́сньми/ ны́не соста́вим ликова́ние/ в честне́м пра́зднице твоего́ пренесе́ния, святи́телю?/ Духо́вно пра́зднующе, мо́лимся:/ моли́ во́инству на́шему победи́тельная на враги́ дарова́ти,/ тебе́ бо те́пла моли́твенника ко Влады́це стяжа́хом,/ подаю́щему ми́рови ве́лию ми́лость.</p>
<p>Ки́ими похва́льными добро́тами/ воспое́м во архиере́ех сла́внаго,/ и в ве́ре вели́каго,/ и в повеле́ниих доброразсу́днаго,/ и во уче́нии язы́ка сла́достнаго,/ уче́нием Це́рковь обогаща́юща?/ Его́же венцы́ венча́ет Христо́с, Бог наш,/ име́яй ве́лию ми́лость.</p>
<p>Ки́ими духо́вными пе́сньми/ воспое́м святи́теля,/ уче́нием к богоразу́мию всех наста́вльшаго,/ исто́чника чуде́с пречу́днаго,/ и пресве́тлаго Це́ркви свети́льника,/ и учи́теля прему́дра,/ Росси́йския земли́ прекра́сное удо́брение?/ Его́же ра́ди Христо́с враго́в шата́ние низложи́,/ име́яй ве́лию ми́лость.</p>
<p><red>Сла́ва, глас 6:</red></p>
<p>Архиере́ов похвалу́, и свяще́нных всех украше́ние,/ и к Бо́гу моли́твенника непрестае́ма,/ и исто́чника чудес преизоби́льна,/ <red>Днесь</red> любо́вию соше́дшеся,/ святи́теля Петра́ восхва́лим/ и, честны́я его́ мо́щи обстоя́ще,/ благода́рная тому́ прино́сим, глаго́люще:/ ра́дуйся, святи́телю Пе́тре,/ свети́льниче пресве́тлый,/ озаря́я изря́дно твое́ достоя́ние,/ оте́чество же и лю́ди,/ о ни́хже непреста́нно Христу́ моли́ся,/ ми́рно житие́ дарова́ти,/ да вси честно́е твое́ пренесе́ние любо́вию ублажа́ем и мо́лимся:/ моли́ спасти́ся душа́м на́шим.</p>
<p><red>И ны́не, Богоро́дичен:</red> Кто Тебе́ не ублажи́т:</p>
<p><red>Вход. Проки́мен дне. И чте́ния.</red></p>
<p>При́тчей чте́ние <red>(главы 10, 3 и 8):</red></p>
<p>Па́мять пра́веднаго с похвала́ми,/ и благосло́вение Госпо́дне на главе́ его́./ Бла́жен челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо си́ю купова́ти, не́жели зла́та и сребра́ сокро́вища./ Честне́йшая же есть ка́мений многоце́нных,/ все же честно́е не досто́йно ея́ есть./ Долгота́ бо дней и ле́та живота́ в десни́це ея́,/ в шуи́це же ея́ бога́тство и Сла́ва./ От уст ея́ исхо́ди́т пра́вда,/ зако́н же и ми́лость на язы́це но́сит./ Послу́шайте у́бо мене́, о ча́да, честна́я бо реку,/ и Бла́жен челове́к, и́же пути́ моя́ сохрани́т:/ исхо́ди бо мои́ — исхо́ди живота́,/ и уготовля́ется хоте́ние от Го́спода./ сего́ ра́ди молю́ вас и предлага́ю мой глас сыново́м челове́ческим:/ я́ко аз, прему́дрость, устро́их сове́т,/ и ра́зум и смы́сл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущии же мене́ обря́щут благода́ть./ Разуме́йте у́бо, незло́бивии, кова́рство,/ ненака́заннии же, прилага́йте сердца́./ Послу́шайте мене́ и па́ки, честна́я бо реку,/ и отве́рзу от усте́н пра́вая,/ я́ко и́стине поучи́тся горта́нь мой,/ ме́рзски же предо мно́ю устны́ лжи́выя./ С пра́вдою вси глаго́лы уст мои́х,/ ничто́же в них стро́потно, ни́же развраще́нно./ Вся пра́ва суть разумева́ющим/ и про́ста обрета́ющим разум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>Прему́дрости Соломо́ни чте́ние <red>(главы 4 и 5):</red></p>
<p>Пра́ведник а́ще пости́гнет сконча́тися, в поко́и бу́дет./ Осу́дит же пра́ведник умира́яй живу́щия нечести́выя./ У́зрят бо кончи́ну пра́веднаго, и не разуме́ют, что совеща́ша о нем?/ Я́ко пове́ржет Госпо́дь нечести́выя безгла́сны ниц/ и поколе́блет их от основа́ний, и до после́дняго исче́знут в боле́зни,/ и па́мять их поги́бнет./ Прии́дут бо в помышлени́е согреше́ний свои́х ужа́сни,/ и обличи́т их сопроти́в беззако́ния их./ Тогда́ ста́нет в дерзнове́нии мно́зе пра́ведник пред лице́м оскорби́вших его́/ и отмета́ющих труды́ его́./ Ви́девше же его́, смяту́тся стра́хом мно́гим/ и ужа́снутся о пресла́вном спасе́нии его́./ Ре́кут бо в себе́, ка́ющеся,/ и в тесноте́ ду́ха воздохну́т, и реку́т:/ сей бе, его́же име́хом не́когда в посме́х/ и в при́тчу поноше́ния./ Безу́мнии, житие́ его́ вмени́хом неи́стово и кончи́ну его́ безче́стну./ Ка́ко вмени́ся в сыне́х Бо́жиих и во святы́х жре́бий его́ есть?/ У́бо заблуди́хом от пути́ и́стиннаго,/ и пра́вды свет не облиста́ нам, и со́лнце не возсия́ нам./ Беззако́нных испо́лнихомся стезь и поги́бели,/ и ходи́хом стези́ непрохо́дны,/ пути́ же Госпо́дня не разуме́хом.</p>
<p>Прему́дрости Соломо́ни чте́ние <red>(главы 10, 6, 8 и 9):</red></p>
<p>Уста́ пра́веднаго ка́плют прему́дрость,/ устне́ же муже́й мудрых ве́дят благода́ть./ Уста́ мудрых поуча́тся прему́дрости,/ пра́вда же избавля́ет их от сме́рти./ Сконча́вшуся мужу пра́ведну, не поги́бнет наде́жда./ Сын бо пра́веден ражда́ется в живо́т/ и во благи́х свои́х плод пра́вды обы́мет./ Свет пра́ведным всегда́,/ и от Го́спода обря́щут благода́ть и сла́ву./ Язы́к му́дрых до́брая свесть,/ и в се́рдце их почи́ет му́дрость./ Лю́бит Госпо́дь преподо́бная сердца́,/ прия́тни же ему́ вси непоро́чнии в пути́./ Му́дрость Госпо́дня просвеща́ет лице́ разу́мнаго./ Постига́ет бо жела́ющия ю, пре́жде да́же разуме́ти ю,/ и удо́бь у́зрится от лю́бящих ю./ У́треневавый к ней не утруди́тся,/ и бдяй ея́ ра́ди вско́ре без печа́ли бу́дет./ Я́ко досто́йных ея́ сама́ обходи́т, и́щущи,/ и во стезя́х ея́ явля́ется им благоприе́мне./ Му́дрости никогда́же одоле́ет зло́ба./ Сих ра́ди и рачи́тель бых добро́ты ея́,/ и возлю́би́х ю, и поиска́х от ю́ности моея́./ И взыска́х неве́сту привести́ себе́,/ я́ко всех Влады́ка возлю́би́ ю́./ Таи́бница бо есть Бо́жия хи́трости/ и обрета́тельница дел Его́./ Труды ея́ суть доброде́тели,/ целому́дрию же и ра́зуму та учи́т, пра́вде и му́жеству,/ и́хже потре́бнее ничто́же есть в житии́ челове́ком./ А́ще же и мно́гаго иску́сства жела́ет кто,/ весть дре́вняя и бы́ти хотя́щая разсмо́трит./ Свесть изви́тия сло́вес и разреше́ния гада́ний,/ зна́мения и чудеса́ проразуме́ет и сбытия́ време́н и лет,/ и всем сове́тник есть благ,/ я́ко безсме́ртие есть в ней и благосла́вие во обще́нии слове́с ея́./ Сего́ ра́ди бесе́довах ко Го́споду, и помоли́хся ему́,/ и <red>рех</red> от всего́ се́рдца моего́:/ Бо́же отце́в и Го́споди ми́лости,/ сотвори́вый вся сло́вом Твои́м и му́дростию Твое́ю устро́ивый челове́ка,/ да владе́ет бы́вшими от <red>Тебе</red>́ тварьми́/ и да управля́ет мир в преподо́бии и пра́вде./ Даждь ми Твои́х престо́лов приседя́щую прему́дрость/ и не отлучи́ мене́ от о́трок Твои́х,/ я́ко аз раб Твой и сын рабы́ни Твоея́./ Посли́ ю́ с Небе́с от свята́го жили́ща Твоего́/ и от престо́ла сла́вы Твоея́,/ да, су́щи со мно́ю, научи́т мя, что благоуго́дно есть пред Тобо́ю./ И наста́вит мя в ра́зум,/ и сохрани́т мя в сла́ве свое́й./ Помышле́ния бо сме́ртных вся боязли́ва/ и погреши́тельна умышле́ния их.</p>
<p><red>На литии́ стихи́ры, глас 2. Самогласны:</red></p>
<p>Христо́во ста́до слове́сных ове́ц/ на зла́це благоче́стия до́бре упасл еси́, святи́телю,/ те́мже и по преставле́нии/ це́рковная твоя́ ча́да не оста́ви, посеща́я,/ и, я́ко Тро́ице со святи́тели предстоя́,/ моли́ся спасти́ всех,/ твое́ честно́е пренесе́ние любо́вию почита́ющих,/ Пе́тре всехва́льне.</p>
<p>Тезоимени́таго ра́ди твоего́ жития́,/ и сла́дости язы́ка,/ и разсужде́ния доброразсу́днаго/ па́стыря тя лю́дем Христо́с вруча́ет./ Егоже моли́ спасти́ и уще́дрити всех,/ пресве́тлую па́мять твою́ пра́зднующих/ и честно́е пренесе́ние моще́й твои́х любо́вию почита́ющих,/ Пе́тре пресла́вне,/ моли́твенниче те́плый о душа́х на́ших.</p>
<p><red>Днесь</red> пресла́вно, святи́телю,/ от твои́х и к твои́м че́стно преходи́ши,/ да твои́м ше́ствием всех освяти́ши/ и ра́дости напо́лниши па́мять твою́ любо́вию пра́зднующих,/ и честно́е прехожде́ние твое́ ве́рно сла́вящих,/ и приле́жно вопию́щих:/ моли́, мо́лимся, спасти́ся душа́м на́шим.</p>
<p><red>Сла́ва, глас 8:</red></p>
<p>Град освяти́ся,/ и наро́ди благослови́шася,/ и Це́рковь перворо́дных ду́хом ликовству́ет/ в пренесе́нии честны́х моще́й твои́х,/ святи́телю Пе́тре, с людьми́ зову́щи:/ ты моя́ кре́пость и утвержде́ние,/ ты моя́ добро́та, и тобо́ю хвалю́ся./ Моли́ спасти́ся всем,/ любо́вию всеми́рное твое́ пренесе́ние при́сно сла́вящим.</p>
<p><red>И ны́не, Богоро́дичен.</red></p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>От Вы́шняго промысла/ прему́дрости навы́к,/ лю́ди твоя́/ твои́м уче́нием просвети́л еси́,/ о ни́хже не преста́й, святи́телю, моля́ся.</p>
<p><red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Дом Ду́ха Пресвята́го/ от ю́ности, святи́телю, был еси́,/ те́мже и нас тому́ жили́ще/ моли́твами твои́ми покажи́,/ да вси честно́е твое́ пренесе́ние почита́ем.</p>
<p><red>Стих:</red> Восхваля́тся преподо́бнии во сла́ве/ и возра́дуются на ло́жах свои́х.</p>
<p>Всех архиере́ов Росси́йских/ похвалу́ тя све́мы, святи́телю,/ и свяще́нников благоле́пие,/ спаса́й всех, честно́е твое́ пренесе́ние/ пе́сньми сла́вящих.</p>
<p><red>Сла́ва, глас то́йже, самогла́сен:</red></p>
<p>Ви́ден бысть, такова́я могу́щим ви́дети,/ на угото́ваннем тебе́, о́тче, ме́сте/ пресла́вно го́лубь паря́щ:/ я́ве бо всем назна́менав показа́,/ я́ко и по честне́м преставле́нии твое́м/ Дух Пресвяты́й де́йствует всегда́ тобо́ю./ Его́же моли́ спребыва́ти лю́бящим тя/ и честно́е твое́ пренесе́ние духо́вне пра́зднующим,/ да вси тебе́ дерзнове́нно,/ я́ко чадолюби́ва отца́, пе́сньми почита́ем.</p>
<p><red>И ны́не, Богоро́дичен.</red></p>
<p><red>Тропа́рь, глас 4:</red></p>
<p>Наста́ <red>Днесь</red> всечестны́й пра́здник/ пренесе́ния честны́х моще́й твои́х, святи́телю Пе́тре,/ веселя́ изря́дно твое́ ста́до,/ и ве́рное отече́ство, и лю́ди,/ о н и́хже не оскудева́й, моля́ся Христу́ Бо́гу,/ еже от Него́ дарова́нней ти па́стве сохрани́тися от враг ненаве́тованней/ и спасти́ся душа́м на́шим.</p>
<p><red>Ин Тропа́рь, глас то́йже:</red></p>
<p>Благове́рно пожи́в в мире,/ житие́м чи́стым просвети́вся,/ уче́нием святи́тельства прия́т па́ству,/ апо́столом насле́дниче./ Тем прие́м дар чуде́с от Бо́га, о́тче Пе́тре,/ моли́ Христа́ Бо́га,/ да спасе́т ду́ши на́ша.</p>
<p><red>Сла́ва, и ныне, Богоро́дичен.</red></p>
<p><red>НА У́ТРЕНИ</red></p>
<p><red>По 1-й стихоло́гии седа́лен, глас 3.</red></p>
<p><red>Подо́бен</red>: Боже́ственныя ве́ры:</p>
<p>Град и лю́ди, честно́е твое́ пренесе́ние со свяще́нными пра́зднующия,/ невече́рним све́том просвети́/ и свы́ше тем Боже́ственную благода́ть низпосли́,/ да вси тебе́ ублажа́ем при́сно и любо́вию вопие́м:/ Пе́тре прехва́льне, моли́ Христа́ Бо́га спасти́ся душа́м на́шим.</p>
<p><red>Сла́ва, и ны́не, Богоро́дичен:</red></p>
<p>Боже́ственная Ски́ния была́ еси́ Сло́ва, еди́на Пречи́стая Ма́ти Де́во,/ чистото́ю А́нгелы превозше́дшая./ Па́че всех мене́, персть бы́вша, оскве́рнена плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p><red>По 2-й стихоло́гии седа́лен, глас 8.</red></p>
<p><red>Подо́бен:</red> Повеле́нное:</p>
<p>Возлюби́л еси́ о́ный век, при́сно пребыва́ющий, измени́в тле́нными ве́чнующая./ Те́мже к Го́рним ше́ствие невозбра́нно име́л еси́, святи́телю Пе́тре прему́дре,/ Христа́ Бо́га моли́ спасти́ всех,/ честно́е твое́ пренесе́ние пе́сньми сла́вящих.</p>
<p><red>Сла́ва, и ны́не, Богоро́дичен:</red></p>
<p>Я́же непреме́ннаго Бо́га поро́ждшая,/ пременя́емое при́сно се́рдце мое́ грехо́м и ле́ностию,/ прило́гми льсти́ваго утверди́, Блага́я, моли́твами мате́рними Твои́ми,/ я́ко да и аз благода́рно сла́влю Тя, Богороди́тельнице Мари́е./ Поми́луй ста́до Твое́, еже стяжа́ла еси́, Всенепоро́чная.</p>
<p><red>По полиеле́и седа́лен, глас 8.</red></p>
<p><red>Подо́бен:</red> Прему́дрости:</p>
<p>Украша́емь жития́ све́тлостию, благи́ми нра́вы обога́тился еси́,/ те́мже и по преставле́нии чудоде́йствуеши, святи́телю Пе́тре прехва́льне./ Моли́ Христа́ Бо́га согреше́ний оставле́ние дарова́ти/ любо́вию почита́ющим честно́е твои́х моще́й пренесе́ние.</p>
<p><red>Сла́ва, и ны́не, Богоро́дичен:</red></p>
<p>Я́ко Всенепоро́чная Неве́ста Творцу́,/ я́ко Неискусому́жная Ма́ти Изба́вителю,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище и бесо́м игра́лище в ра́зуме бы́вша,/ потщи́ся от тех злоде́йства мя изба́вити/ и све́тлое жили́ще доброде́телей соверши́, Светоно́сная Нетле́нная,/ отжени́ о́блак страсте́й и Вы́шняго прича́стия сподо́би/ и Све́та невече́рняго моли́твами Твои́ми.</p>
<p><red>Таже Степе́нна, 1-й антифо́н 4-го гла́са. Проки́мен, глас 4:</red> Уста́ моя́ возглаго́лют прему́дрость/ и поуче́ние се́рдца моего́ разум. <red>Стих:</red> Услы́шите сия, вси язы́цы, внуши́те, вси, живу́щии по вселе́нней. Вся́кое дыха́ние: <red>Ева́нгелие от Иоа́нна, зача́ло 35 от полу́.</red></p>
<p><red>По 50-м псалме́ стихи́ра, глас 6:</red></p>
<p>Егда́ пренесе́ние честны́х твои́х моще́й, о́тче, бе́яше,/ тогда́ князь вели́кий со кня́зи и со святи́тели, подъе́мше мо́щи,/ че́стно ноша́ху тебе́,/ наро́ди же, зря́ще тя, све́тло носи́ма,/ любо́вию одержи́ми <red>бяху</red>./ Князь же вели́кий Иоа́нн со слеза́ми вопия́ше ти:/ о влады́ко,/ ко́е благохвале́ние твоему́ пренесе́нию сотвори́м?/ Недоуме́ю и удивля́юся твоему́ милосе́рдию,/ е́же на нас показа́л еси́./ Но у́бо, святи́телю Пе́тре,/ моли́ся приле́жно Христу́ Бо́гу на́шему,/ сохрани́ти лю́ди и град твой,/ пренесе́ние твое́ ве́рно сла́вящия.</p>
<p><red>Кано́на два пренесе́ния, и́маже краегране́сие внима́й у червле́ных сло́вес. Глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Повеле́нием Влады́ки твоего́, святи́телю, подо́бяся,/ кро́ток и смире́н был еси́/ и отсю́ду в чину́ ублажа́емых быти сподо́бился еси́./ Те́мже <red>Днесь</red> пресла́вное твое́ пренесе́ние почита́ем.</p>
<p>Благочести́ваго ко́рене пресве́тлая отра́сль,/ пресла́вно прозя́бл еси́, архиере́ю Пе́тре,/ и, в доброде́тели соверше́нне пожи́в,/ сосу́д чист Ду́ха Пресвята́го, о́тче, был еси́.</p>
<p>Сопресто́льник и учи́тель всея́ земли́ Росси́йския, о́тче, был еси́,/ тем ны́не соше́дшеся в пречестны́й храм/ на пренесе́ние честны́х моще́й твои́х, святи́телю Пе́тре пречу́дне,/ про́сим грехо́в проще́ния.</p>
<p><red>Богоро́дичен:</red> Ты еди́на, Богоневе́сто, в Вы́шних Седя́щаго на ру́ку пло́тию носи́ла еси́,/ Тебе́ избра́ от всех родо́в прия́телище досто́йно Вседержи́тель.</p>
<p><red>Ин кано́н, глас 8.</red></p>
<p><red>Песнь 1</red></p>
<p><red>Ирмо́с:</red> <emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Вели́каго кня́зя рука́ма честно́, архиере́ю, ше́ствие твори́ши,/ да вся твои́м прикоснове́нием освяти́ши,/ пренесе́ние твое́ сла́вящия.</p>
<p>Иоа́нна Ми́лостиваго нра́вом подо́бяся,/ и сего́ ра́ди ми́лостив к тре́бующим, святи́телю, был еси́,/ те́мже <red>Днесь</red> твое́ пренесе́ние че́стно прославля́ем.</p>
<p>Всея́ Росси́и архиере́й, о́тче, был еси́/ и всех научи́л еси́ сла́вити в Тро́ице еди́но Божество́, при́сно пребыва́ющее./ Те́мже тя вси пе́сньми ублажа́ем.</p>
<p><red>Богоро́дичен:</red> Засту́пнице скорбя́щих и спасе́ние ненаде́ющихся, Богоро́дице Всепе́тая,/ моли́ приле́жно изба́вится нам от бед.</p>
<p><red>Песнь 3</red></p>
<p><red>Ирмо́с:</red> <emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы с</emphasis><emphasis>подо́б</emphasis><emphasis>и.</emphasis></p>
<p>Благослове́нием твои́м вся возмо́гл еси́, о укрепля́ющем тя Христе́,/ и олядене́вшия иногда́ лю́дем бразды́ душе́вныя/ прему́дрыми твои́ми уче́ньми, святи́телю, очи́стил еси́/ и плодоно́сны сотвори́л еси́.</p>
<p>Фарисе́йское киче́ние от ю́ности, о́тче, возненави́дев/ и мытаре́ву смире́нию поревнова́в,/ кро́ток и смире́н ко всем был еси́,/ сего́ ра́ди вси тя, я́ко вину́ и о́браз благи́х, почита́ем.</p>
<p>Испо́лни ра́дости и весели́я тебе́ при́сно, святи́телю Пе́тре, лю́бящия/ и торже́ственная твоему́ честно́му пренесе́нию в пе́снех всегда́ пою́щия.</p>
<p><red>Богоро́дичен:</red> Тя, заступле́ние небла́знено, Богома́ти, стяжа́вше/ и упова́ние на Тя возлага́юще, спаса́емся/ и, к Тебе́ прибега́юще, сохраня́емся.</p>
<p><red>Ин</red></p>
<p><red>Ирмо́с:</red> <emphasis>Небе́снаго круга Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p>Лице́м к лицу́, зерца́лом разре́шшимся, зри́ши Святу́ю Тро́ицу,/ Е́йже со святи́тели о нас, Пе́тре, моли́ся,/ ве́рою твое́ пренесе́ние сла́вящих.</p>
<p>Испо́лнен ра́дости <red>Днесь</red> день пренесе́нием твои́м, святи́телю,/ и всех к торжеству́ воздвиза́еши, Христо́ви с весе́лием вопи́ти:/ несть свя́та, па́че Тебе́, Человеколю́бче.</p>
<p>Па́ки нас честны́м твои́м явле́нием, святи́телю Пе́тре, весели́ши,/ па́ки твои́м прикоснове́нием всех освяща́еши и учи́ши Христо́ви вопи́ти:/ несть свя́та, па́че Тебе́, Го́споди.</p>
<p><red>Богоро́дичен:</red> Живота́ нетле́ннаго Бо́жия Ски́ния была́ еси́,/ еди́на от ве́ка я́вльшися Де́ва Ма́ти Чи́стая./ В се́ни мя су́ща сме́ртней к животу́ наста́ви моли́твами Твои́ми.</p>
<p><red>Ин кондак, глас 4.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>Яви́ся <red>Днесь</red> пресве́тлая па́мять твоя́,/ святи́телю преблаже́нне Пе́тре,/ в ми́ре све́тло сия́ющи/ и явля́ющи всем/ Боже́ственное сия́ние.</p>
<p><red>Седа́лен, глас</red> <red>4.</red></p>
<p><red>Подо́бен: </red>Вознесы́йся:</p>
<p>Моли́твам и ми́лостыням, святи́телю Пе́тре, при́сно прилежа́,/ ми́лостив к тре́бующим, о́тче, незави́стно был еси́,/ те́мже тя почита́ющих от сопроти́вных зол избавля́й,/ да вси твое́ пренесе́ние любо́вию почита́ем.</p>
<p><red>Сла́ва, и ны́не, Богоро́дичен:</red></p>
<p>Све́та ро́ждшая Пречи́стаго, от Отца́ возсия́вшаго пре́жде век,/ просвети́, Отрокови́це, ду́шу мою́ и ум,/ дале́че от <red>мене</red>́ отгоня́щи тьму страсте́й,/ да Тя ублажа́ю, Присноблаже́нную, ве́рным упова́ние.</p>
<p><red>Песнь 4</red></p>
<p><red>Ирмо́с:</red> <emphasis>Седя́й в сла́ве на Престо́ле Божества́,/во </emphasis><emphasis>о́блац</emphasis><emphasis>е ле́гце/ прии́де Иису́с Пребоже́ственный/ Нетле́нною Дла́нию и спасе́ зову́щия:/ Сла́ва, Христе́, си́ле Твое́й.</emphasis></p>
<p>Митрополи́та тя Росси́йская страна́ пресла́вно, святи́телю Пе́тре, стяжа́вши,/ тобо́ю красу́ется с мона́си, и архиере́и, и со всенаро́дным мно́жеством, Христа́ воспева́ющими,/ сим тебе́ при́сно дарова́вшаго.</p>
<p>Всея́ Росси́и первопресто́льный и архиере́й, святи́телю Пе́тре, был еси́/ и всех твои́м уче́нием просвети́л еси́./ Те́мже па́мять твою́ почита́ем и, пренесе́ние твое́ сла́вяще, вопие́м:/ моли́ о всех, пою́щих тя.</p>
<p><red>Богоро́дичен:</red> Кре́пкое Тя ору́жие на враги́ предлага́ем,/ и ско́рби вся́кия лю́тых обстоя́ний отрева́ем вред,/ и ерети́ческих возмуще́ний, Ма́ти Бо́жия, избега́ем.</p>
<p><red>Ин</red></p>
<p><red>Ирмо́с:</red> <emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Благода́рное сие́ пе́ние принося́щих ти чад не пре́зри, святи́телю,/ но приими́ сие́ и доноша́й Творцу́ и Бо́гу,/ да вси честно́е твое́ пренесе́ние любо́вию почита́ем.</p>
<p>Принесе́ся дар Бо́гу — тобо́ю мно́жество спаса́емых,/ твоему́ уче́нию при́сно после́дующих и Христа́ во хвале́нии воспева́ющих,/ тебе́ сим дарова́вшаго.</p>
<p>Рук твои́х к Бо́гу воздея́нием, святи́телю, пресла́вная чудоде́йствуеши,/ ве́рою приходя́щим исцеле́ния подая́,/ те́мже вси твое́ пренесе́ние че́стно почита́ем.</p>
<p><red>Богоро́дичен:</red> С Бо́гом Тя Засту́пницу стяжа́хом:/ Ты бо Ма́ти Бо́жия была́ еси́ Творца́ и Соде́теля,/ на́ше воображе́ние прие́мша, Всенепоро́чная,/ всех от сме́рти и тли спа́сшаго.</p>
<p><red>Песнь 5</red></p>
<p><red>Ирмо́с:</red> <emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Многогре́шнаго, нераде́нием изжи́вша житие́, не возгнуша́йся, святи́телю,/ но твои́ми моли́твами очи́сти,/ твое́ пренесе́ние пе́сньми при́сно трудолю́бию сла́вящаго.</p>
<p>Пахо́мия а́нгельскому виде́нию сподо́бившася, сего́ пра́вилу навы́к,/ мно́гажды без сна в моли́тве всю нощь, святи́телю, пребы́л еси́,/ отону́дуже сподо́бился еси́ Го́рняго зва́ния.</p>
<p>Смире́н нрав и высо́ко е́же по Бо́зе житие́ стяжа́л еси́, святи́телю./ Те́мже и Всеви́дящее о́ко, ви́дев до́брое твое́ произволе́ние,/ сла́вна тя всем конце́м показа́, Христо́с, Спас душ на́ших.</p>
<p><red>Богоро́дичен:</red> Еди́ну Тебе́, Всенепоро́чная, от родо́в избра́в Пречи́стую,/ всели́ся в Тя и челове́ки обожи́./ Те́мже, я́ко ма́терне дерзнове́ние к нему́ стяжа́вши,/ моли́ о и́же Богоро́дицу Тя имену́ющих.</p>
<p><red>Ин</red></p>
<p><red>Ирмо́с:</red> <emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́нного?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Рыда́ют попремно́гу го́рце бе́сове,/ моли́твами твои́ми от челове́к отгони́ми;/ изря́дная же ча́да твоя́, ны́не тебе́ че́стно, святи́телю Пе́тре, преноси́ма ви́дяще, ра́дуемся.</p>
<p>Боже́ственную благода́ть в честне́м твое́м пренесе́нии зря́ще,/ попремно́гу свяще́нная твоя́ ча́да ра́дуются:/ зра́ком бо голуби́ным извеща́ет всем лю́бящим тя Ду́ха Свята́го спребыва́ние.</p>
<p>К Бо́гу моли́твами твои́ми, о́тче, ми́рно житие́ дарова́ти моли́ся/ и укрепи́ оте́чество и все правосла́вие;/ да тобо́ю от злых избавля́емы,/ почита́ем честно́е твое́ пренесе́ние, Пе́тре прехва́льне.</p>
<p><red>Богоро́дичен:</red> Наслажда́ющеся, Пречи́стая, Твои́х дарова́ний,/ благода́рственное воспева́ем пе́ние,/ ве́дуще Тя Богома́терь.</p>
<p><red>Песнь 6</red></p>
<p><red>Ирмо́с: </red><emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от нея́ ро́ждшагося Бо́га сла́вим.</emphasis></p>
<p>На смире́ние на́ше свы́ше ми́лостивно назирай, ве́рно тебе́ при́сно сла́вящих,/ и моли́ся, вся́кия ско́рби изба́вити,/ тебе́ те́пла предста́теля к Бо́гу, святи́телю, стяжа́вшия.</p>
<p>Селе́ние яви́лся еси́ прекра́сно Ду́ха Свята́го,/ богодохнове́нными уче́нии твои́ми оби́льно пита́я слове́сная твоя́ чада./ Отню́дуже и по преставле́нии спребыва́еши лю́бящим тя, святи́телю.</p>
<p><red>Богоро́дичен:</red> Пое́м, Де́во Богома́ти, па́че естества́ рождество́ Твое́ и Твою́ нетле́нную чистоту́,/ и́бо из Тебе́ ди́вно сочта́ся де́вство и рождество́ нетле́нно, Богоневе́сто.</p>
<p><red>Ин</red></p>
<p><red>Ирмо́с:</red> <emphasis>Моли́тву проли́ю ко Го́споду/ и тому́ возвещу́ печа́ли моя́,/ я́ко зол душа́ моя́ испо́лнися,/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>А́ще и преста́вился еси́ от земны́х, святи́телю,/ но жив в Вы́шних со А́нгелы Бо́гу предстои́ши./ Помина́й нас, честно́е твое́ пренесе́ние при́сно сла́вящих.</p>
<p>Блаже́ни роди́телие, и́же тебе́ роди́вшии,/ Бла́женно же и ме́сто, е́же тебе́ воспита́вшее,/ блаже́н же и преблаже́н и град,/ и́же тебе́ такова́ учи́теля стяжа́вый, Пе́тре пресла́вне.</p>
<p>Не терпи́ши, святи́телю, про́чее вре́мя под земле́ю сокрове́н бы́ти/ те́мже и всем себе́ явля́вши,/ я́ко да всех твои́м явлени́ем освяти́ши, блаже́нне.</p>
<p><red>Богоро́дичен:</red> Вседержи́тельною си́лою нося́й вся́ческая,/ немощно́ю пло́тию из Тебе́ оде́яся, Де́во Пренепоро́чная,/ на благодея́ние челове́ков, Человеколю́бец.</p>
<p><red>Конда́к, глас 8:</red></p>
<p>Я́ко врача́ преизря́дна и исто́чника чудесе́м оби́льна,/ <red>Днесь</red> соше́дшеся любо́вию, духо́вная твоя́ чада,/ в пренесе́ние честны́х моще́й твои́х,/ архиере́ю Пе́тре, моли́м тя:/ моли́ Христа́ Бо́га дарова́ти честны́м твои́м пренесе́нием/ ве́рному во́инству на́шему на враги́ победи́тельная,/ да твои́ми к Бо́гу моли́твами находя́щих зол изба́вльшеся,/ ра́достною душе́ю и весе́лием се́рдца/ благода́рная ти воспое́м, глаго́люще:/ ра́дуйся, о́тче Пе́тре, архиере́ев и всея́ Росси́йския земли́ удобре́ние.</p>
<p><red>И́кос:</red></p>
<p>От ю́ности Боже́ственное твое́ житие́, святи́телю, до́бре испра́вль,/ внима́тельным о́ком всегда́ к Вы́шним зря и та́мошних непреста́нно жела́я,/ отню́дуже вели́кия ра́ди доброде́тели и прему́дрости язы́ка/ архиере́йства са́ном укра́шен быв,/ Це́рковь и лю́ди твои́ми уче́нии обогати́л еси́./ Те́мже и тече́ние благоче́стно соверши́в,/ к Бо́гу пресла́вно ду́хом преше́л еси́,/ нам честны́я мо́щи в па́мять оста́вль,/ и́хже ны́не честно́е и пресла́вное пренесе́ние пра́зднующе, мо́лимся,/ победи́тельная на враги́ ве́рному во́инству дарова́ти,/ я́ко да в тишине́ богоуго́дно пожи́вше,/ тебе́ ра́достною душе́ю благода́рная воспое́м, глаго́люще:/ ра́дуйся, о́тче Пе́тре, архиере́ев и всея́ Росси́йския земли́ удобре́ние.</p>
<p><red>Песнь 7</red></p>
<p><red>Ирмо́с:</red> <emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Свы́ше от Бо́га дар тезоимени́тому гра́ду и всей земли́ дан был еси́, святи́телю Пе́тре,/ удивля́я уче́нием вся, Христу́ вопию́щия:/ благосло́вен Бог отец на́ших.</p>
<p>Архиере́ов пресве́тлая добро́та, о́тче Пе́тре, был еси́/ и Христо́вы Це́ркве столп и утвержде́ние./ Те́мже помина́й честно́е твое́ пренесе́ние сла́вящия, пресла́вне.</p>
<p><red>Богоро́дичен:</red> Всем челове́ком Хода́таица еди́на яви́ся Боже́ственнаго избавле́ния,/ Изба́вителя всех ро́ждши, Всенепоро́чная, Ему́же пое́м:/ препе́тый оте́ц на́ших Бо́же, благослове́н еси́.</p>
<p><red>Ин</red></p>
<p><red>Ирмо́с:</red> <emphasis>От Иуде</emphasis>́<emphasis>и доше́дше, о́троцы/ в Вавило́не иногда́/ ве́рою Трои́ческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Твое́ пренесе́ние чту́щих, святи́телю,/ архиере́я же, и лю́ди, и свяще́нных собо́ры,/ моли́твами твои́ми о́гненнаго родства́ изба́ви, Христу́ вопию́щия:/ благослове́н Бог оте́ц на́ших.</p>
<p>Всеви́дящее О́ко, прови́дев твоего́ ра́зума доброразсу́дное,/ па́стыря тя Свои́м лю́дем поставля́ет,/ да всех научи́ши Христу́ воспева́ти:/ благослове́н Бог оте́ц на́ших.</p>
<p>Во всем житии́ твое́м, святи́телю, нака́затель и учи́тель всем был еси́/ и свети́льник многосве́тлый, просвеща́я во мра́це неве́дения лежа́щия, и Христу́ вопия́:/ благослове́н Бог оте́ц на́ших.</p>
<p><red>Богоро́дичен:</red> Зача́ла еси́, Пречи́стая, над все́ми Бо́га и Го́спода,/ благоволи́вшаго спасти́ челове́ческий род от тле́ния и сме́рти,/ Ему́же по достоя́нию пою́ще, зове́м:/ благослове́н Бог оте́ц на́ших.</p>
<p><red>Песнь 8</red></p>
<p><red>Ирмо́с:</red> <emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те его́ во вся ве́ки.</emphasis></p>
<p>Боже́ственное пребыва́ние Свята́го Ду́ха, о́тче, был еси́,/ те́мже и в житии́ сем я́ко вне ми́ра быв, к та́мошним всегда́ раче́ние имы́й./ Те́мже и всех научи́л еси́ Христо́ви пе́ти:/ Го́спода воспева́йте, дела́, и превозноси́те его́ во ве́ки.</p>
<p>По Бо́зе засту́пника тя превели́ка, святи́телю, духо́вная твоя́ чада стяжа́вше,/ вся́кия сопроти́вныя ве́щи тобо́ю да изба́вимся/ и в тишине́ поживе́м, Христо́ви пою́ще:/ Го́спода воспева́йте, дела́, и превозноси́те его́ во ве́ки.</p>
<p><red>Богоро́дичен:</red> Глаго́лом проро́ческим после́дующе, Де́во, Богоро́дицу Тя возвеща́ем:/ родила́ бо еси́ Отроча́, всех дре́внейшее, Емману́ил нарица́емо./ Ему́же ны́не зове́м:/ Го́спода по́йте, дела́, и превозноси́те его́ во ве́ки.</p>
<p><red>Ин</red></p>
<p><red>Ирмо́с:</red> <emphasis>Царя́ Небе́снаго,/ Его</emphasis>́<emphasis>же пою́т во́и А́нгельстии,/ хвали́те и превозноси́те во вся ве́ки.</emphasis></p>
<p>Влады́ку за ны моли́, святи́телю, пресве́тлый храм тебе́ воздви́гшаго,/ ве́дяще, я́ко и́маши дерзнове́ние,/ тебе́ бо ко Христу́ предлага́ем хода́тая и неусы́пна моли́твенника, Пе́тре прехва́льне.</p>
<p>Пресла́вным твои́м явле́нием, святи́телю, вся́ко сомне́ние твой храм зда́ти хотя́щим отго́ниши/ и на де́ло возставля́еши, Творцу́ вопи́ти:/ благослови́те, вся дела́ Госпо́дня, Го́спода,/ по́йте и превозноси́те его́ во ве́ки.</p>
<p>По боже́ственнем твое́м преставле́нии, святи́телю,/ ю́ношу, разсла́бленне ру́це иму́ща от рожде́ния, исцели́л еси́/ и я́ко ничто́же зла пострада́вша сотвори́л еси́, Христо́ви вопию́ща:/ благослови́те, вся дела́, Го́спода,/ по́йте и превозноси́те его́ во ве́ки.</p>
<p><red>Богоро́дичен:</red> Помышле́ния моя́, Чи́стая, окорми́ к Твоему́ ти́хому приста́нищу,/ Твоего́ безстра́стия и чистоты́, да Твоему́ Сы́ну воспева́ю:/ благослови́те, вся дела́ Госпо́дня, Го́спода/ и превозноси́те его́ во ве́ки.</p>
<p><red>Песнь 9</red></p>
<p><red>Ирмо́с:</red> <emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в </emphasis><emphasis>естество́</emphasis><emphasis>,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присиоде́во.</emphasis></p>
<p>Све́тел честны́й пра́здник преставле́ния твоего́, архиере́ю Пе́тре,/ светле́йше же пренесе́ние твое́,/ его́же вси сла́вяще, тебе́ велича́ем.</p>
<p>Исто́чник благоче́стия яви́лся еси́, святи́телю, це́рковная твоя́ ча́да напоя́я;/ те́мже, соше́дшеся, благоче́стно свяще́нное твое́ пренесе́ние любо́вию почита́ем.</p>
<p>Слове́с твои́х, о́тче, сла́дкое веща́ние, ве́рных сердца́ к любви́ Бо́жии привлече́,/ чуде́с же све́тлостию вся челове́ки удиви́л еси́./ Те́мже тя вси благоче́стно велича́ем.</p>
<p><red>Богоро́дичен:</red> В плоть из Тебе́, Всенепоро́чная, оде́явся,/ в ми́ре я́ко Челове́к поживе́/ и дре́вле всех му́чащаго Боже́ственною Свое́ю си́лою низложи́.</p>
<p><red>Ин</red></p>
<p><red>Ирмо́с:</red> <emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis></p>
<p>Прему́дрости сокро́вище быв, святи́телю,/ сердца́ ве́рных люде́й озаря́я уче́нием твои́м./ Те́мже я́ко учи́теля тя прему́дра ублажа́ем/ и свяще́нное твое́ пренесе́ние почита́ем.</p>
<p>Боже́ственным уче́нием твои́м, святи́телю,/ еретика́, чужда́я от Це́ркве уче́ния иму́ща, отрази́л еси́/ и не хотя́ща повину́тися сего́ ана́феме пре́дал еси́.</p>
<p>Певце́м тебе́, святи́телю Пе́тре, похва́льная пою́щим, свы́ше по́мощи низпосли́,/ да тебе́ всегда́ в пе́снех велича́ем.</p>
<p><red>Богоро́дичен:</red> Ми́ро та́йно имену́ем Тя, Пречи́стая,/ я́ко ро́ждши Бо́га пло́тию,/ благоуха́ния источа́юща дарова́ние.</p>
<p><red>Свети́лен:</red></p>
<p>Архиере́ю Пе́тре, вои́стинну тезоимени́те верхо́вному,/ досто́йно зва́ние от дел прие́м,/ да́нный ти талант до́бре умно́жив,/ внутрь черто́га быв, иде́же со святы́ми живе́ши,/ помина́й твое́ пренесе́ние сла́вящих.</p>
<p><red>Богоро́дичен:</red></p>
<p>Держа́вным Твои́м покро́вом от враг наве́та нас, Чи́стая, Твоя́ рабы́, сохрани́ вся невре́дны:/ Тя бо стяжа́хом еди́ну прибе́жище в ско́рбех.</p>
<p><red>На хвали́тех стихи́ры на 4, глас 8.</red></p>
<p><red>Подо́бен:</red> О, ітресла́внаго чудесе́:</p>
<p>О́тче святи́телю Пе́тре,/ всем благи́м о́браз дово́лен был еси́,/ к Го́рнему житию́ веду́щ,/ смире́нием и кро́тостию./ Те́мже отсю́ду Христо́с/ па́стыря тя лю́дем Свои́м устроя́ет,/ Его́же моли́ спасти́ и уще́дрити всех,/ ве́рою и любо́вию/ честно́е пренесе́ние твое́ при́сно сла́вящих.</p>
<p>О́тче святи́телю Пе́тре,/ ты, я́ко архиере́й свяще́н,/ пресве́тло внутрь Небе́снаго черто́га быв,/ сца́рствуеши все́ми ца́рствующему Влады́це Христу́,/ Ему́же с Вы́шними ликостоя́нии/ пресла́вно предстои́ши./ Моли́ся спасти́ и уще́дрити вся,/ ве́рно Боже́ственное твое́ и честно́е пренесе́ние/ пе́сньми сла́вящия.</p>
<p>О́тче Богоно́се Пе́тре,/ <red>Днесь</red> пресла́вно в це́ркви теле́сне/ свяще́нных рука́ми све́тло но́сишися,/ и́же всегда́ ду́хом живы́й на Небесе́х,/ и, со святы́ми водворя́яся,/ не забу́ди, моля́ся,/ спасти́ и уще́дрити вся,/ пресве́тлое успе́ние твое́/ пе́сньми при́сно сла́вящия.</p>
<p><red>Сла́ва, глас 6:</red></p>
<p>Еще́ от ю́наго во́зраста/ Бо́гу освяще́н быв, святи́телю,/ и прему́дрости рачи́тель был еси́,/ сего́ ра́ди и потща́лся еси́/ тле́нными ве́чнующая стяжа́ти,/ воздержа́ния брозда́ми себе́ обложи́в,/ плоть духу повину́л еси́./ Те́мже и по честне́м твое́м преставле́нии/ с Небе́сными совокупля́ешися ликостоя́нии,/ и́хже и жити́ю во пло́ти поревнова́л еси́./ Христу́, Ему́же от ю́ности послужи́л еси́,/ моли́ся спасти́ся всем,/ честно́е пренесе́ние твое́ пе́сньми при́сно сла́вящим.</p>
<p><red>И ны́не, Богоро́дичен.</red></p>
<p><red>Славосло́вие вели́кое.</red></p>
<p><red>НА ЛИТУРГИ́И служба святи́тельская.</red></p>
<p><red>Моли́тва</red></p>
<p>О вели́кий святи́телю, пресла́вный чудотво́рче, Росси́йския Це́ркве первопресто́льниче, гра́да Москвы храни́телю и о всех нас усе́рдный моли́твенниче, о́тче наш Пе́тре! К тебе́ смире́нно припа́даем и мо́лимся: простри́ ру́це твои́ ко Го́споду Бо́гу и помоли́ся за ны, гре́шныя и недосто́йныя рабы́ его́, да проба́вит нам ми́лость свою́ и низпосле́т нам вся благопотре́бная к вре́менному жити́ю и ве́чному спасе́нию на́шему, да́ры бла́гости его́, наипа́че же да огради́т нас ми́ром, братолю́бием и благоче́стием от всех искуше́ний врага́ диа́вола и да́рует нам бы́ти ве́рным ча́дом твои́м, не по и́мени токмо, но и всем житие́м на́шим. Моли́м тя, святи́телю Христо́в, сохрани́ предста́тельством твои́м Небе́сным град Москву и лю́ди ея́. Ей, уго́дниче Бо́жий! Услы́ши нас благоутро́бно и бу́ди всем нам помо́щник и засту́пник во вся́ких беда́х и напа́стех, не забу́ди нас и в час кончи́ны на́шея, егда́ наипа́че твоего́ заступле́ния потре́буем, да при по́мощи моли́тв твои́х святы́х сподо́бимся и мы, гре́шнии, кончи́ну благу́ю получи́ти и Ца́рствие Небе́сное унасле́дити, сла́вяще ди́внаго во святы́х Свои́х Бо́га на́шего, Отца́ и Сы́на и Свята́го Ду́ха, во ве́ки веков. Ами́нь.</p>
<p><red>Святитель Петр, Митрополит Московский и всея России, </red>скончался 21 декабря 1326 года и был погребен в приготовленной им самим гробнице в стене Успенского собора Московского Кремля, с левой стороны жертвенника. В 1472 году древний Успенский собор, к тому времени обветшавший, стали перестраивать. В присутствии Митрополита Московского Филиппа I (1464-1473) и нескольких епископов 14 июня разобрали надгробие святителя и увидели нетленные мощи, лежавшие открыто и сиявшие небесной славой. Оказалось, что в 1382 году во время пожара при нападении на Москву полчищ хана Тохтамыша, огонь проник в гробницу святителя и уничтожил гроб святого. Тело же осталось невредимым.</p>
<p>Честные мощи святителя Петра были переложены́ в новую каменную гробницу. Тогда же Собор епископов установил праздник перенесению мощей святителя Петра 1 июля. Через два года строившийся храм обрушился, мощи святителя были засыпаны, но не повредились. Великий князь Московский Иоанн III вызвал из Италии выдающегося зодчего Аристотеля Фиоравенти, под руководством которого 17 апреля 1475 года был заложен новый Успенский собор. Мощи святителя Петра были на время поставлены в храме во имя преподобного Иоанна Лествичника (по другим источникам — под Ивановскую колокольню). 12 августа 1479 года новый Успенский собор был освящен. 24 августа честные мощи святителя Петра Митрополитом Геронтием (1473-1489) с епископами, великим князем Иоанном Васильевичем (1440-1505) и его сыном Иоанном (1458-1490) были торжественно перенесены в новый собор и поставлены на прежнем месте. В тот день было установлено празднование в честь перенесения мощей святителя Петра, Московского и всея России чудотворца (прежнее празднование 1 июля было отменено).</p>
</section>
