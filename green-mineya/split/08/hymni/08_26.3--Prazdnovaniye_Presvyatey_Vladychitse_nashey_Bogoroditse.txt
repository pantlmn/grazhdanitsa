<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Пра́зднование Пресвяте́й Влады́чице на́шей Богоро́дице и Присноде́ве Мари́и ра́ди ико́ны Ея́, имену́емыя «Еле́цкая-Влади́мирская»</p>
</title><p><red>Тропа́рь, глас 4:</red></p>
<p><red>Днесь</red> све́тло красу́ется дре́вний град Еле́ц,/ помина́юще сла́вное чу́до Пресвяты́я Богоро́дицы:/ егда́ бо на сто́гнах Первопресто́льныя Москвы́/ ико́ну Ея́ чу́дную лю́дие моско́встии срета́ху,/ тогда́ Сама́, Влады́чице, на горе́ Аргама́чстей во гра́де Ельце́,/ на сре́тение нечести́вому Тамерла́ну изше́дше,/ гро́зное его́ наше́ствие вспя́ть обрати́./ Сего́ ди́внаго явле́ния изображе́ние на новопи́санней ико́не зря́ще/ и Засту́пницу на́шу за вся благодея́ния Ея́ благодаря́ще,/ уми́льно Ей взыва́ем:/ и в пре́дняя не оста́ви нас, о Ма́ти Милосе́рдая.</p>
<p><red>Елецкая икона Божией матери.</red> Празднование этой иконе установлено в память о явлении Пресвятой Богородицы в 1395 году в городе Ельце во время нашествия татаро-монгольских полчищ на Русскую землю. Предводителю вражеских войск Тамерлану в сонном видении явилась Пресвятая Богородица, о чем сам Тамерлан впоследствии рассказывал, что он видел Светоносную Жену, запретившую ему идти дальше. В страхе и смятении Тамерлан повелел войскам отступить от города. Так была спасена Русская земля́  от опасного нашествия благодаря́ заступничеству Царицы Небесной.</p>
<p>Святы́х му́ченик Адриа́на и Ната́лии</p>
<p><red>НА ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры святы́х, глас 4.</red></p>
<p><red>Подо́бен:</red> Я́ко до́бля:</p>
<p>Пречестно́е страда́ние,/ до́блественная боре́ния му́чеников, сла́вне, узре́в,/ самово́льне вда́лся еси́ к по́двигом му́жеским умо́м,/ не пощади́в пло́ти любве́ ра́ди Боже́ственныя./ Те́мже проше́л еси́ до́блественныя по́двиги,/ смири́в го́рдость сопроти́внаго,/ Адриа́не терпеливоду́шне.</p>
<p>В темни́цах затворя́емь,/ волу́ями жи́лами бие́мь,/ желе́зами же, сла́вне, отягчева́емь/ и ка́мением сокруша́емь,/ со мно́жеством му́ченик,/ с ни́миже блага́я Небе́сная получи́л еси́,/ споспе́шницу супру́жницу име́я Ната́лию,/ на Бо́га упова́вшую,/ Адриа́не до́блественный.</p>
<p>Ада́ма супру́жница из рая изгна́/ сове́том змии́ным;/ Ната́лия же Адриа́на в рай прему́дро введе́,/ свяще́нными бесе́дами,/ уче́нии наказу́ющи/ боле́зненная страда́ния терпе́ти,/ Небе́сная воздая́ния хода́тайствующи/ и ве́чнующую сла́ву.</p>
<p><red>Сла́ва, глас 6:</red></p>
<p>О супру́же святы́й и избра́нный Го́споду!/ О версто́ изря́дная и блаже́нная Бо́гу!/ О вожделе́нная дво́ице и возлю́бленная Христу́!/ Кто не удиви́тся о сем,/ услы́шав сих я́же вы́ше челове́ка дея́ния?/ Ка́ко же́нский пол вмужи́ся на го́рькаго мучи́теля/ и своего́ све́рстника укрепи́/ не вда́тися лю́тым,/ но о ве́ре избра́ти, е́же умре́ти па́че, не́же жи́ти?/ О, богоплете́нных глаго́л Ната́лии прему́дрыя!/ О, поуче́ний Боже́ственных,/ небеса́ преше́дших и к самому́ Престо́лу Вели́каго Царя́/ Адриа́на сла́внаго зна́ема поста́вльших!/ Но, о дво́ице свята́я,/ о нас Бо́гу моли́теся,/ любо́вию творя́щих па́мять ва́шу,/ напа́стей изба́вити и вся́кия ско́рби.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Подо́бен:</red> Всю отложи́вше:</p>
<p>Ору́жие, я́коже рече́ Симео́н,/ се́рдце Твое́ про́йде,/ Пречи́стая Влады́чице,/ егда́ узре́ла еси́ из Тебе́ Возсия́вшаго/ неизрече́нным сло́вом,/ от беззако́нных я́ко осужде́на,/ возноси́ма на Крест,/ о́цтом и же́лчию напая́емаго,/ ре́бра же пробода́ема,/ и ру́це и но́зе пригвожда́емы,/ и, рыда́ющи, восклица́ше,/ ма́терски вопию́щи:/ что сие́, Ча́до Сладча́йшее, но́вое та́инство?</p>
<p><red>На стихо́вне Окто́иха.</red></p>
<p><red>Сла́ва, глас 1. Ефре́ма Кари́я:</red></p>
<p>Ре́вность му́жа благочести́ва/ привлече́ жену боголюби́вую к поуче́нию све́тлу;/ Адриа́н бо всеизря́дный,/ Ната́лииными глаго́лы приведе́ся,/ страда́ния тече́ние соверши́л есть./ О, жены́ боголюби́выя нра́ва!/ Не я́коже бо Е́ва принесе́ Ада́му тле́ние,/ но жи́знь несконча́ему супру́гу исхода́таи./ Си́ю с му́жем похваля́юще, возопие́м Христу́:/ даждь нам по́мощь моли́твами святы́х Твои́х.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Подо́бен:</red> Небе́сных чино́в:</p>
<p>У Креста предстоя́щи Сы́на и Бо́га Твоего́/ и долготерпе́ние Того́ смотря́ющи,/ глаго́лаше, пла́чущи, Ма́ти Чи́стая:/ увы Мне, Ча́до Сладча́йшее,/ что сия́ стра́ждеши непра́ведно, Сло́ве Бо́жий,/ да спасе́ши челове́чество.</p>
<p><red>Тропа́рь, глас 4:</red></p>
<p>Му́ченицы Твой, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего:/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p><red>Ин тропа́рь му́ченику Адриа́ну, глас 3:</red></p>
<p>Бога́тство неиждиву́щее вмени́л еси́/ ве́ру спасе́нную, треблаже́нне,/ оставль оте́ческое нече́стие/ и Влады́ки стопа́ми ше́ствуя,/ Боже́ственными дарова́нии обогати́лся еси́,/ Адриа́не сла́вне;/ Христа́ Бо́га моли́/ спасти́ся душа́м на́шим.</p>
<p><red>НА У́ТРЕНИ</red></p>
<p><red>Оба кано́на Окто́иха и святы́х на 4, глас 6.</red></p>
<p><red>Песнь 1</red></p>
<p><red>Ирмо́с:</red> <emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis></p>
<p>В нощи́ мя жития́, сном лю́тым одержи́ма дея́ний,/ к свету покая́ния, Бо́же, воздви́гни моли́твами му́ченик Твои́х, Христе́,/ да сла́влю Тя.</p>
<p>Восто́ком мы́сленнаго со́лнца озари́вшеся му́ченицы/ и дне сыно́ве бы́вше,/ всю и́дольскую мглу кре́пко потреби́сте.</p>
<p>От усте́н, иска́пающих сла́дости Боже́ственнаго ра́зума, наслади́вся, Адриа́не,/ яд изблева́л еси́ пре́жняго неразу́мия, вои́стинну, Богоблаже́нне.</p>
<p><red>Богоро́дичен:</red> Твоего́ прие́мши Соде́теля, я́ко Сам восхоте́,/ от безсе́менна Твоего́ чре́ва па́че ума́ воплоща́ема, Чи́стая,/ тва́рей вои́стинну яви́лася еси́ Влады́чица.</p>
<p><red>Песнь 3</red></p>
<p><red>Ирмо́с:</red> <emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Уз избежа́в и́дольскаго су́етства, му́чениче,/ связа́лся еси́ жела́нием любве́ Христо́вы/ и у́зам страда́лец его́ ра́достию приобщи́лся еси́.</p>
<p>Заво́рами<a type="note" xlink:href="#note43">43</a> желе́зными го́лени сокруша́еми, страстоте́рпцы Госпо́дни,/ нече́стия ко́сти терпе́ния заво́рами и му́жеством вои́стинну сокруши́сте.</p>
<p>Огне́м любве́ Боже́ственныя ду́шу опаля́ему супру́га/ распали́ла еси́ жела́нием ко Христу́,/ любо́вь пло́тскую, Ната́лие, до конца́ возненави́девши.</p>
<p><red>Богоро́дичен:</red> Боже́ственнаго рождества́ Твоего́, Чи́стая,/ вся́кий естества́ чин превосхо́дит чу́до:/ Бо́га бо преесте́ственне зачала́ еси́ во чре́ве,/ и, ро́ждши, пребыва́еши Присноде́ва.</p>
<p><red>Кондак, глас 4:</red></p>
<p>Жены́ Богому́дрыя Боже́ственная словеса́ в се́рдце положи́в,/ Адриа́не, му́чениче Христо́в, к муче́нием усе́рдно устреми́лся еси́,/ с супру́гою вене́ц прие́мь.</p>
<p><red>Седа́лен, глас 4.</red></p>
<p><red>Подо́бен:</red> Удиви́ся Ио́сиф:</p>
<p>Нече́стия запале́ние благоче́стия ороше́нием угаси́л еси́, страстоте́рпче,/ сокруше́нием твои́х удо́в и́дольскую кре́пость истни́л еси́,/ супру́жницу обре́т помо́щницу ко всем лю́тым, му́чениче, ополче́нием,/ с не́юже в Вы́шнее всели́лся еси́ Ца́рство, Адриа́не, крепкоду́шне./ Христу́ моли́ся да́ти всем, чту́щим тя, ми́лость.</p>
<p><red>Сла́ва, и ны́не, Богоро́дичен:</red></p>
<p>Треволне́нии страстны́ми безсо́вестный аз обурева́емь, Чи́стая, призыва́ю Тя те́пле,/ да не пре́зриши мене́, окая́ннаго, поги́бнути, бе́здну милосе́рдия ро́ждши,/ ра́зве бо Тебе́, наде́жды не и́мам./ Да не, враго́м у́бо обра́дование и смех, наде́явся на Тя, явлю́ся,/ и́бо мо́жеши, ели́ко хо́щеши, я́ко Ма́ти су́щи всех Бо́га.</p>
<p><red>Крестобогоро́дичен:</red></p>
<p>Де́ва и А́гница, ви́девши на Кресте́ без се́мене из Ней А́гнца ро́ждшагося/ и копие́м прободе́на, печа́ли уя́звлена стрела́ми, вопия́ше боле́зненно, восклица́ющи:/ что но́вое та́инство?/ Ка́ко умира́еши, И́же живота́ еди́н Госпо́дь?/ Те́мже воскресни́, па́дшаго воздвиза́я пра́отца .</p>
<p><red>Песнь 4</red></p>
<p><red>Ирмо́с:</red> <emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы</emphasis>́<emphasis>сла чи</emphasis>́<emphasis>ста о Го́споде пра́зднующи.</emphasis></p>
<p>Христа́ му́ченицы кре́пость стяжа́вше,/ некре́пкое суровство́ гони́телей вои́стинну попра́вше/ и венцы́ побе́ды с Небесе́ прия́ша.</p>
<p>Гно́ем, всю́ду обтека́ющим святы́х телесе́м,/ ми́ро Бо́гу вои́стинну принесе́ся,/ гное́ние пре́лести очи́щающее держа́вно.</p>
<p>Твои́ми кровьми́ оде́жду обагри́л еси́ себе́ нетле́ния,/ совле́к тле́ния оде́жду,/ и Христу́, Адриа́не, со сла́вою ны́не предстои́ши.</p>
<p><red>Богоро́дичен:</red> Я́ко вои́стинну неизвеща́нна и непостижи́ма/ я́же Твоего́ боголе́пнаго, Богоро́дице, суть рождества́,/ су́щим на земли́ и на Небеси́, Присноде́во, та́инства.</p>
<p><red>Песнь 5</red></p>
<p><red>Ирмо́с</red><emphasis>:</emphasis><emphasis> Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Десяти́ца сугу́ба страда́лец с про́стою тро́ицею, Христа́ ны́не моля́ще,/ разреши́ша соу́з нече́стия,/ су́ща безкре́постна, кре́постию Тро́ичною, до́блественнии.</p>
<p>Я́коже со́лнце, посреде́ стоя́ звезд све́тлых, Адриа́не,/ с тобо́ю стра́ждущих облиста́л еси́ све́том благоче́стия,/ нече́стия мглу отгна́в, и просвети́л еси́ ми́ра концы́.</p>
<p>Роса́ глаго́л твои́х честны́х/ исцеле́ние боле́зней вои́стинну твоему́ супру́жнику бысть,/ вкуси́вшу лу́чших любо́вь, Богому́драя Ната́лие, му́чеников сожи́тельнице.</p>
<p><red>Богоро́дичен:</red> Богоро́дицу Тя от души́, Влады́чице ми́ра Блага́я, испове́дающих спаси́:/ Тя бо предста́тельство непобори́мое и́мамы,/ и́стинную Богороди́тельницу.</p>
<p><red>Песнь 6</red></p>
<p><red>Ирмо́с:</red> <emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis></p>
<p>Христо́вою окормля́еми дла́нию благоче́стно,/ безбо́жия пучи́ну преидо́сте/ и ко приста́нищу ти́хому Вы́шния све́тлости, страда́льцы Госпо́дни, устреми́стеся.</p>
<p>Я́ко цве́ти, благоуха́ют по́двиг твои́х, му́дре, я́же па́че естества́ одоле́ния,/ и́бо Бо́жие яви́лся еси́, Адриа́не, благово́нно кади́ло,/ огне́м мук опаля́емь.</p>
<p>Добро́тою ве́ры свята́я твоя́ душа́ укра́шена, всечестна́я,/ и, добро́ту и́щущи, я́ко вои́стинну Христо́ву безме́рную, Ната́лие,/ жела́ния не погреши́.</p>
<p><red>Богоро́дичен:</red> Всечи́стая Влады́чице, ро́ждшая челове́ком Ко́рмчия Го́спода,/ страсте́й мои́х непостоя́нное и лю́тое утоли́ смуще́ние/ и тишину́ пода́ждь се́рдцу моему́.</p>
<p><red>Кондак, глас 4.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>Му́ченик возсия́ Боже́ственная па́мять/ и земны́я озари́ вся концы́ све́тло, с весе́лием зову́щих:/ Ты еси́ му́чеников, Христе́, ра́дование.</p>
<p><red>И́кос:</red></p>
<p>На Дре́ве Кре́стнем пло́тию пригвожде́ннаго Христа́ Царя́ возжела́вше до́блественне, во́ини,/ усе́рдно боле́зни лю́тыя и му́ки стра́шныя претерпе́ша,/ попра́вше и́дольское нече́стие все и беззако́нных сопротивле́ния низло́жше,/ десяти́ца сугу́бая и тро́ица му́ченик./ Те́мже Адриа́н и Ната́лия, супру́г кра́сный сих зря́ще,/ поревнова́ша им и, ра́дующеся, вопию́т:/ Ты еси́ му́чеников, Христе́, ра́дование.</p>
<p><red>Песнь 7</red></p>
<p><red>Ирмо́с:</red> <emphasis>Росода́тельну у́бо пещь/ соде́ла А́нгел/ </emphasis><emphasis>преподо́б</emphasis><emphasis>ным о́троком,/ халде́и же опаля́ющее/ веле́ние Бо́жие мучи́теля увеща</emphasis>́<emphasis> вопи́ти:/ благослове́н еси́, Бо́же оте́ц на́ших.</emphasis></p>
<p>Необори́мы я́коже столпы́ яви́стеся, Сио́на Вы́шняго му́ченицы,/ низложи́вше утвержде́ния вся вра́жия терпе́нием страда́ния ва́шего./ Те́мже почита́ем благоче́стно ва́шу па́мять при́сно.</p>
<p>Помо́щница Адриа́ну Ната́лия я́ко единоду́шна от Бо́га дарова́ся,/ извлача́щи угле́бша сего́ во глубине́ пре́лести и уверя́ющи вопи́ти:/ благосло́вен Бог оте́ц на́ших.</p>
<p>Я́ко многоце́нно сокро́вище, му́ченика ру́ку скры́вши,/ не предала́ еси́ целому́дрия твоего́ сокро́вища украсти́ тща́щимся, честна́я,/ окормля́ема руко́ю отце́в Бо́га.</p>
<p><red>Богоро́дичен:</red> Свяще́ннии проро́цы провозвести́ша, Чи́стая, явле́нно та́инство честна́го рождества́ Твоего́,/ и ны́не мы, сбытия́ издале́ча смотря́юще, благоче́стно Тя ублажа́ем.</p>
<p><red>Песнь 8</red></p>
<p><red>Ирмо́с</red><emphasis>:</emphasis><emphasis> Из пла́мене </emphasis><emphasis>преподо́б</emphasis><emphasis>ным ро́су источи́л еси́/ и пра́веднаго же́ртву водо</emphasis>́<emphasis>ю попали́л еси́:/вся бо твори́ши, Христе́, то</emphasis>́<emphasis>кмо е́же хоте́ти./ Тя превозно́сим во вся ве́ки.</emphasis></p>
<p>Огне́м муче́ния всесожига́еми,/ нече́стия пла́мень весь угаси́сте кровьми́ ва́шими, страда́льцы, зову́ще:/ Тя превозно́сим, Христе́, во вся ве́ки.</p>
<p>Жены́ чу́дныя кто не удиви́тся су́щия к Бо́гу любви́?/ Я́ко возненави́де жела́ние плотско́е/ и супру́жника уве́ри чести́ и сла́вити Христа́ во ве́ки вся.</p>
<p>Посрами́в безбо́жных су́етства и возжела́в Христо́ву красоту́,/ столп благоче́стия ве́рным был еси́, му́чениче, страстоте́рпче Адриа́не всеблаже́нне.</p>
<p><red>Богоро́дичен:</red> От Све́та Светода́вца Сло́ва зача́ла оси́/ и ро́ждши несказа́нно Пресу́щественнаго:/ Дух бо в Тя, Де́во, Бо́жий всели́ся./ Те́мже Тя пое́м, Чи́стая, во ве́ки.</p>
<p><red>Песнь 9</red></p>
<p><red>Ирмо́с:</red> <emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis></p>
<p>Удо́в сокруше́ние, лю́тых преще́ния ни меч, ни огнь, ни сме́рть пло́ти тле́нныя/ Христо́вы любве́ разлучи́ти вас, сла́внии страда́льцы, отню́д возмого́ша./ Те́мже во ве́ки с Ним при́сно веселите́ся.</p>
<p>Свещи́ богосве́тлы, зве́зды сия́ющия, свети́льницы,/ нам свет благоче́стия озаря́юще, со́лнца сла́вы сия́ния,/ ча́да невече́рняго блаже́нства, му́ченицы яви́стеся Христо́вы всечестни́и.</p>
<p>Исто́чник, вод испо́лнен духо́вных,/ и река́, Боже́ственных дарова́ний испо́лнена,/ и ча́ша, страда́ния пролива́ющая то́ки,/ пучи́ны спасе́ния, му́ченицы, яви́стеся,/ бу́ри напа́стей разли́чных нас избавля́юще.</p>
<p><red>Богоро́дичен: </red>Ме́ртвым воста́ние ны́не дарова́ся/ Твои́м несказа́нным и неизрече́нным рождество́м, Богоро́дице Всечи́стая:/ Жи́знь бо из Тебе́, пло́тию обложе́на, всем возсия́/ и сме́ртную дря́хлость я́ве разруши́.</p>
<p><red>Свети́лен.</red></p>
<p><red>Подо́бен:</red> Жены́, услы́шите:</p>
<p>Адриа́н всему́дрый, страда́льцев утвержде́ние,/ с честно́ю Ната́лиею пе́сньми досто́йно да почти́тся,/ с ни́миже облиста́ет му́ченик собо́р святы́й./ И́хже све́тлое торжество́ соверша́юще благочестному́дренно,/ пое́м пе́сньми Боже́ственными.</p>
<p><red>Богоро́дичен:</red></p>
<p>И́же дре́вле ми обоже́нию во Еде́ме позави́девша,/ томи́теля зми́я, Де́во, смири́вся во утро́бе Твое́й, Творе́ц тва́ри и Зижди́тель естества́/ боголе́пно погуби́ Кресто́м и сме́ртию, источа́я ми нетле́ни́е.</p>
<p><red>На стихо́вне Окто́иха. Сла́ва, и ны́не, Богоро́дичен.</red></p>
<p><red>Моли́тва</red></p>
<p>О свяще́нная дво́ице, святи́и му́ченицы Христо́ви, Адриа́не и Ната́лие, блаже́ннии супру́зи и до́блии страда́льцы! Услы́шите нас, моля́щихся вам со слеза́ми, и низпосли́те на ны вся благопотре́бная душа́м и телесе́м на́шим, и моли́те Христа́ Бо́га, да поми́лует нас и сотвори́т с на́ми по ми́лости Свое́й, да не поги́бнем во гресе́х на́ших. Ей, святи́и му́ченицы, приими́те глас моле́ния на́шего и изба́вите ны моли́твами ва́шими от гла́да, губи́тельства, тру́са, пото́па, огня́, гра́да, меча́, на́шествия иноплеме́нников и междоусо́бныя бра́ни, от напра́сныя сме́рти и от всех бед, печа́лей и боле́зней, да вы́ну, ва́шими моли́твами и предста́тельством укрепля́емии, просла́вим Го́спода Иису́са Христа́, Ему́же подоба́ет вся́кая Сла́ва, честь и поклоне́ние, со Безнача́льным его́ Отце́м и Пресвяты́м Ду́хом, во ве́ки веков. Ами́нь.</p>
</section>
