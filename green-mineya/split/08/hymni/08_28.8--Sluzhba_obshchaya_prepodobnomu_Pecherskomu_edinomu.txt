<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Слу́жба о́бщая преподо́бному Пече́рскому еди́ному</p>
</title><p><red>НА ВЕЧЕ́РНИ</red></p>
<p><red>На</red> Го́споди, воззва́х<red>: стихи́ры, глас 8.</red></p>
<p><red>Подо́бен:</red> О, пресла́внаго чудесе́:</p>
<p>Преподо́бне о́тче <emphasis><red>(и́мя рек)</red></emphasis>,/ ты в Пече́рстей оби́тели/ Бо́гу до́бре послужи́л еси́,/ в пеще́ре те́мней подвиза́лся еси́/ и досто́йный первонача́льников на́ших учени́к был еси́,/ те́мже тя Христо́с Госпо́дь/ во сла́ве Небе́снаго Ца́рствия вчини́,/ те́ло твое́ многоподви́жное нетле́нием и чудотворе́нием просла́ви,/ тому́ помоли́ся, преподо́бне, спасти́ ду́ши на́ша.</p>
<p>Преподо́бне о́тче <emphasis><red>(и́мя рек),</red></emphasis>/ во всю страну́ Росси́йскую/ изы́де Сла́ва равноа́нгельнаго твоего́ жития́,/ и́мже оби́тель Пече́рскую духо́вно облагоуха́л еси́,/ я́ко крин благово́нен, в пеще́ре насажде́нный/ и водо́ю Бо́жия благода́ти ороше́нный,/ те́мже возра́сл еси́ в дре́во чудото́чное/ Вы́шняго вертогра́да Христо́ва/ и прино́сиши плоды́, вои́стинну спаси́тельныя душа́м на́шим.</p>
<p>Преподо́бне о́тче <red>(и́мя рек),</red>/ твоя́ труды́ и по́двиги,/ бде́ния и поще́ния/ и пеще́рная злострада́ния кто изочте́т?/ В святе́й же па́мяти твое́й/ дне́сь Ла́вра све́тло лику́ет,/ такова́го избра́нника духо́вно возрасти́вши/ и и́стиннаго уго́дника Христа́ Бо́га;/ тому́ помоли́ся, Богоно́сне, спасти́ ду́ши на́ша.</p>
<p><red>Сла́ва, глас 6:</red></p>
<p>И́же по о́бразу Ева́нгелия Христо́ва/ житие́ твое́ поста́вив,/ по́стнически пребыва́л еси́,/ му́жески естество́ пону́див,/ да пло́ть порабо́тиши ду́ху,/ вся́кое злострада́ние с любо́вию терпе́л еси́,/ я́ко и́стинный учени́к Небе́снаго Учи́теля Христа́,/ и ны́не, на Небеса́ пресели́вся,/ Лице́ Того́ пресве́тлое зри́ши,/ о́тче наш <emphasis><red>(и́мя рек),</red></emphasis> и мо́лишися благоприя́тно/ о ве́рою и любо́вию чту́щих святу́ю па́мять твою́.</p>
<p><red>И ны́не, Богоро́дичен догма́тик:</red> Кто Тебе́ не ублажи́т, Пресвята́я Де́во:</p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p><emphasis><red>(И́мя рек),</red></emphasis> о́тче наш,/ в житии́ подо́бяся Христу́,/ по сме́рти си́лу Того́ воскресе́ния/ нетле́нием те́ла показу́еши,/ моля́ся о душа́х на́ших.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Приста́нище немяте́жное/ Пече́рския оби́тели дости́гл еси́,/ послушли́в быв уста́вом/ преподо́бных оте́ц Анто́ния и Феодо́сия./ С ни́миже моли́ся о душа́х на́ших.</p>
<p><red>Стих:</red> Блаже́н муж, боя́йся Го́спода,/ в за́поведех его́ восхо́щет зело́.</p>
<p>Глад и жа́жду/ терпели́во поне́сл еси́,/ поко́й теле́сный возненави́дев,/ А́нгел во пло́ти и челове́к Небе́сный быв,/ <emphasis><red>(и́мя рек),</red></emphasis> о́тче наш.</p>
<p><red>Сла́ва, глас 8:</red></p>
<p>Мона́хов о́браз и пра́вило изве́стное,/ почита́ем тя, о́тче наш <emphasis><red>(и́мя рек),</red></emphasis>/ Ла́вры Пече́рския Сла́ва и похвало́./ В не́йже трудолю́бно подвиза́вся,/ Бо́гу до́бре угоди́л еси́,/ А́нгелов собесе́дниче/ и преподо́бных удобре́ние,/ с ни́миже моли́ся Го́сподеви/ поми́ловати ду́ши на́ша.</p>
<p><red>И ны́не, Богоро́дичен, глас то́йже:</red> Безневе́стная Де́во:</p>
<p><red>Тропа́рь о́бщий преподо́бному Пече́рскому,</red></p>
<p><red>глас 8:</red></p>
<p>Посто́м ду́шу твою́ просвети́л еси́,/ моли́твами непреста́нными се́рдце твое́ сосу́д Ду́ха Свята́го соде́лал еси́,/ преподо́бне о́тче наш <emphasis><red>(и́мя рек),</red></emphasis>/ те́мже вся вра́жия ополче́ния кре́пко посрами́л еси́/ и, я́ко победоно́сец и́стинный, воздая́ния получи́л еси́ от Христа́ Бо́га./ тому́ помоли́ся о душа́х на́ших.</p>
<p><red>Сла́ва, и ны́не, Богоро́дичен:</red> И́же нас ра́ди рожде́йся от Де́вы:</p>
<p><red>Тропа́рь о́бщий затво́рнику Пече́рскому,</red></p>
<p><red>глас 2:</red></p>
<p>Ве́лия ве́ры исправле́ния,/ в пеще́рнем затво́ре, я́ко на воде́ упокое́ния,/ преподо́бне о́тче <emphasis><red>(и́мя рек),</red></emphasis> ра́довался еси́,/ огне́м бо любве́ Боже́ственныя распаля́емь,/ бде́нием и моли́твою безстра́стия дости́гл еси́/ и яви́лся еси́ равноа́нгельный на земли́./ Того́ моли́твами, Христе́ Бо́же, спаси́ ду́ши на́ша.</p>
<p><red>Сла́ва, и ны́не, Богоро́дичен: </red>Вся, па́че смы́сла:</p>
<p><red>НА У́ТРЕНИ</red></p>
<p><red>На</red> Бог Госпо́дь: <red>тропа́рь преподо́бному два́жды.</red> Сла́ва, и ны́не, <red>Богоро́дичен во глас тропаря́.</red></p>
<p><red>По 1-м стихосло́вии седа́лен, глас 1:</red></p>
<p>А́нгельская ликостоя́ния собесе́дника тя и́мут, о́тче Богоно́се <emphasis><red>(и́мя рек)</red></emphasis>,/ и Сам Влады́ка А́нгел Христо́с Госпо́дь, тобо́ю на земли́ просла́вленный жития́ чистото́ю,/ увенча́ тя венце́м нетле́нным сла́вы Небе́сныя,/ ему́ же со дерзнове́нием мо́лишися о душа́х на́ших.</p>
<p><red>Сла́ва, и ны́не, Богоро́дичен, глас то́йже:</red></p>
<p>Глас Гаврии́лов прино́сим Ти, Чи́стая Де́во:/ ра́дуйся, заче́ншая Творца́ всех Бо́га и обно́вльшая обветша́вшее челове́ческое естество́;/ ра́дуйся, я́ко была́ еси́ в рождестве́ Де́ва/ и по рождестве́ па́ки Де́ва пребыва́еши.</p>
<p><red>По 2-м стихосло́вии седа́лен, глас 4:</red></p>
<p>Отре́кся пло́ти угожде́ния любве́ ра́ди Христа́ Бо́га, о́тче <emphasis><red>(и́мя рек),</red></emphasis>/ в оби́тель Пече́рскую всели́лся еси́/ и копие́м моли́твы непреста́нный главу́ всезло́бнаго зми́я сокруши́л еси́,/ Богоно́сным отце́м Анто́нию и Феодо́сию спо́стник и собесе́дник быв,/ тех стезя́м неукло́нно после́довал еси́,/ с ни́миже Блаже́нство ра́йское обре́т,/ моли́ся Христу́ Бо́гу о чту́щих любо́вию святу́ю па́мять твою́.</p>
<p><red>Сла́ва, и ны́не, Богоро́дичен, глас то́йже:</red></p>
<p>Кто досто́йно восхва́лит рождество́ Твое́, Пречи́стая!/ Безсе́менно бо зача́ла еси́ от Ду́ха Свята́го/ и пре́жде век от Отца́ рожде́нное Сло́во в ле́то родила́ еси́,/ тем Тя, я́ко и́стиннаго Бо́га на́шего ма́терь, в пе́снех чту́ще, пое́м и велича́ем.</p>
<p><red>Велича́ние и псало́м избра́нный о́бщий преподо́бному.</red></p>
<p><red>По полиеле́и седа́лен, глас 8:</red></p>
<p>Труды́ и по́двиги твоя́ кто испове́сть, преблаже́нне <emphasis><red>(и́мя рек)</red></emphasis>?/ Ве́рен бо раб Го́споду своему́ быв и ве́рне тому́ служа́,/ вве́ренный тебе́ тала́нт умно́жил еси́/ и с благи́ми де́латели дина́рий жи́зни ве́чныя прия́л еси́./ Те́мже, я́ко име́я дерзнове́ние, моли́ Христа́ Бо́га/ согреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен, глас то́йже:</red></p>
<p>В ле́ности проводя́ живота́ моего́ вре́мя,/ погуби́х тала́нт, вве́ренный ми от Го́спода моего́,/ и ны́не, лише́н Бо́жия благода́ти, к Тебе́ зову́, Чи́стая:/ Ма́терними Твои́ми моли́твами бу́ди ми Хода́таица бла́га к Человеколю́бцу Бо́гу,/ помяни́ сро́дное Свое́ помышле́ние о рабе́х Твои́х/ и испроси́ согреше́ний проще́ние/ любо́вию чту́щему и благоче́стно поклоня́ющемуся Всесвято́му Рождеству́ Твоему́.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ сме́рть преподо́бных его́. <red>Стих:</red> Что возда́м Го́сподеви о всех, я́же воздаде́ ми? <red>Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 6:</red></p>
<p>Свети́льник пресве́тел благоче́стия/ из-под спу́да пеще́рнаго нам дне́сь возсия́./ Прииди́те, ве́рнии,/ того́ сия́ния благода́тнаго наслади́мся,/ рачи́тель бо во Христе́ бы́сть/ и ве́рный исполни́тель его́ за́поведей./ Те́мже, о́тче наш <emphasis><red>(и́мя рек),</red></emphasis>/ помина́ющих тя любо́вию/ в де́нь свята́го твоего́ торжества́/ помяни́ в моли́твах твои́х у Престо́ла Спа́сова.</p>
<p><red>Кано́н, глас 8.</red></p>
<p><red>Пе́снь 1</red></p>
<p><red>Ирмо́с:</red> <emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спа́се,/ пе́снь Бо́гови воспева́юща.</emphasis></p>
<p>Христу́, нас ра́ди смири́вшемуся, во смире́нии подража́л еси́, преподо́бне,/ во убо́зей и те́мней пеще́ре живы́й,/ посто́м, моли́твою и мно́гими слеза́ми ри́зу душе́вную убели́л еси́/ и, чистото́ю сия́я, возше́л еси́ во оби́тели Го́рния,/ ра́достно пе́снь Бо́гови воспева́я.</p>
<p>Я́ко звезда́ богосве́тлая,/ сия́еши на мы́сленнем небеси́ Ла́вры Пече́рския, о́тче наш <emphasis><red>(и́мя рек),</red></emphasis>/ и вся ны благода́тно озаря́еши немерца́ющею заре́ю мно́гих чуде́с,/ те́мже, святу́ю па́мять твою́ любо́вию соверша́юще,/ пе́снь Бо́гови воспева́ем.</p>
<p>И́стинный и ве́рный раб Христо́в был еси́, Богоно́сне о́тче <red>(и́мя рек),</red>/ святы́х первонача́льников Пече́рских Анто́ния и Феодо́сия подража́телю и доброде́телей их насле́дниче,/ с ни́миже ны́не во сла́ве невече́рней святы́х пе́снь Бо́гови воспева́еши.</p>
<p><red>Богоро́дичен:</red> Зако́нов кроме́ есте́ственных родила́ еси́ Законода́вца, Бо́га и Челове́ка,/ Того́, я́ко Бла́га, моли́, Всенепоро́чная, на́ша беззако́ния презре́ти,/ гла́сы хвале́бными пе́снь ему́ воспева́ющих.</p>
<p><red>Пе́снь 3</red></p>
<p><red>Ирмо́с:</red> <emphasis>Утвержде́н в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко не́сть свят па́че Тебе́, Еди́не Человеколю́бче.</emphasis></p>
<p>Тле́нную пло́ть неосла́бными труды́ кре́пко изнури́л еси́, о́тче наш <emphasis><red>(и́мя рек),</red></emphasis>/ и по кончи́не твое́й в нетле́ние та облече́ся благода́тию Христа́ Бо́га,/ Ему́же в Го́рних оби́телех зове́ши, ра́дуяся:/ не́сть свят, па́че Тебе́, Еди́не Человеколю́бче.</p>
<p>Я́ко ма́слина благопло́дная, на горе́ Пече́рстей возра́сл еси́, преподо́бне <red>(и́мя рек), </red>о́тче наш,/ и еле́ем трудо́в твои́х богоуго́дных се́рдца на́ша благода́тию умаща́еши,/ в ми́ро бо целе́бное сле́зы твоя́ по́стническия претвори́ Христо́с Бог, Ему́же зове́м:/ не́сть свят, па́че Тебе́, Еди́не Человеколю́бче.</p>
<p>Стра́сти душе́вныя мече́м моли́твы непреста́нныя изсе́кл еси́, преподо́бне,/ и кре́пко вооружи́лся еси́ на враги́ неви́димыя,/ и́хже ко́зни в пеще́рных огра́дах разруши́л еси́, зовы́й Подвигополо́жнику Христу́:/ не́сть свят, па́че Тебе́, Еди́не Человеколю́бче.</p>
<p><red>Богоро́дичен:</red> Херуви́мов и Серафи́мов превы́шши яви́лася еси́, Богоро́дице,/ Ты бо еди́на прия́ла еси́ Невмести́маго Бо́га во чре́ве Твое́м, Всечи́стая,/ те́мже Тя, вси ве́рнии, пе́сньми ублажа́ем.</p>
<p><red>Седа́лен, глас 8:</red></p>
<p>Я́ко и́стиннаго по́стника Госпо́дня и ве́рнаго Христо́ва после́дователя/ Ла́вра Пече́рская по до́лгу тя почита́ет, <emphasis><red>(и́мя рек), </red></emphasis>о́тче наш,/ в ней бо подвиза́лся еси́ богоуго́дно и сном пра́ведным почи́л еси́,/ и́бо сме́рть уго́дников Бо́жиих вои́стинну сон е́сть/ и преселе́ние от хуждшия жи́зни на лу́чшую,/ в не́йже со святы́ми пребыва́я, моли́ Христа́ Бо́га спасти́ ду́ши на́ша.</p>
<p><red>Сла́ва, и ны́не,</red></p>
<p><red>Богоро́дичен:</red></p>
<p>Па́че естества́ заче́ншая и па́че естества́ ро́ждшая Зижди́теля Твоего́ и Бо́га,/ моли́ о нас, при́сно согреша́ющих,/ да, свобожде́ни су́ще, любо́вию воспое́м Тя, Чи́стая Де́во Мари́я.</p>
<p><red>Пе́снь 4</red></p>
<p><red>Ирмо́с:</red> <emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О</emphasis>́<emphasis>тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й Сла́ва, Человеколю́бче.</emphasis></p>
<p>Ду́ха Свята́го наше́ствием в сосу́де души́ твое́й Богоно́сец был еси́, преподо́бне о́тче,/ оби́тель Пече́рскую чудесы́ твои́ми просла́вил еси́,/ и ны́не со А́нгелы пое́ши во святы́х почива́ющему Бо́гу:/ си́ле Твое́й Сла́ва, Человеколю́бче.</p>
<p>Лице́ Христо́во пресве́тлое зре́ти жела́я,/ те́мная ли́ца де́монская кре́пким терпе́нием посрами́л еси́, о́тче наш <emphasis><red>(и́мя рек),</red></emphasis>/ в пеще́ре ни́зу живы́й, я́ко град верху́ стоя́, неуязви́мый стрела́ми вра́жиими пребы́л еси́,/ отону́дуже удо́бно преше́л еси́ на го́ру Небе́сную зва́ти в Вы́шних Бо́гу:/ си́ле Твое́й Сла́ва, Человеколю́бче.</p>
<p>Благода́ть Бо́жия процвете́ на версе́ твое́м, преподо́бне,/ и яви́ тя чудоде́йственника пресла́вна,/ тобо́ю бо Ла́вра Пече́рская вои́стинну красу́ется,/ стяжа́вши в не́дрех свои́х такова́го избра́нника,/ и́же в Вы́шних селе́ниих лику́ет и зове́т Святы́х Святе́йшему Сло́ву:/ си́ле Твое́й Сла́ва, Человеколю́бче.</p>
<p><red>Богоро́дичен:</red> Очище́ние прегреше́ний на́ших испроси́, Влады́чице,/ ро́ждшая Еди́наго Безгре́шнаго Спа́са всех,/ к Нему́же ма́тернее дерзнове́ние иму́щи,/ не закосни́ ко умоле́нию, Всеблага́я, да, ра́дующеся, Тебе́ зове́м:/ Сла́ва Тебе́, Всеси́льная челове́ков Помо́щнице.</p>
<p><red>Пе́снь 5</red></p>
<p><red>Ирмо́с:</red> <emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя е́сть чужда́я тьма́, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>В поще́нии просия́л еси́, преподо́бне,/ хлеб и во́ду ме́рою вкуша́л еси́,/ мно́гажды же дни без пи́щи пребыва́я,/ те́мже пи́щи нетле́нныя ра́йския насыща́тися сподо́бился еси́,/ напра́вив пу́ть твой к Сио́ну Небе́сному.</p>
<p>Ум твой впери́л еси́ к Бо́гу, <emphasis><red>(и́мя рек),</red></emphasis> о́тче наш,/ и, на земли́ живы́й, о Небе́сных при́сно промышля́л еси́, псало́мски глаго́ля:/ кто даст ми криле́, я́ко голуби́не,/ и полещу́, и почи́ю в Небе́сных ски́ниях рая́ пресве́тлаго,/ иде́же и нам бы́ти помоли́ся.</p>
<p>Све́тло житие́ твое́ бы́сть, преподо́бне о́тче,/ во вся концы́ земли́ на́шея изы́де Сла́ва доброде́телей твои́х,/ те́мже духо́вно возрасти́вшая тя Ла́вра в па́мяти твое́й святе́й све́тло лику́ет и Христу́ зове́т:/ Светода́вче Благи́й, моли́твами уго́дника Твоего́/ на пу́ть спасе́ния вся ны напра́ви, я́ко Человеколю́бец.</p>
<p><red>Богоро́дичен:</red> Тя сте́ну иму́ще и заступле́нием Твои́м соблюда́еми,/ Твое́ю Боже́ственною сла́вою хваля́щеся, Тя ублажа́ем,/ Ты бо, Пречи́стая, душа́м на́шим при́сно источа́еши весе́лие и ра́дование.</p>
<p><red>Пе́снь 6</red></p>
<p><red>Ирмо́с:</red> <emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Па́мять твоя́ с похвала́ми, о́тче <emphasis><red>(и́мя рек),</red></emphasis>/ и и́мя твое́ свято́е призыва́ется ве́рными,/ и́же ве́дят тя богоно́сна и равноа́нгельна житие́м/ и с упова́нием прибега́ют к моли́твенному твоему́ заступле́нию./ Сих услы́ши, егда́ возопию́т к тебе́ моле́бно,/ и спасе́ния хода́тай бу́ди им вы́ну.</p>
<p>О Христе́ укрепля́емь, жи́знь твою́ до́блестно препроводи́л еси́, преподо́бне,/ безмо́лвием кра́йним, я́ко колесни́цею небовосхо́дною, на Го́рняя восте́кл еси́ и та́мо со А́нгелы лику́еши,/ и́бо услы́ша твоя́ моли́твы Бог спасе́ния твоего́.</p>
<p>Недужная врачу́еши еди́ным прикоснове́нием с ве́рою к святы́м моще́м твои́м, преподо́бне <emphasis><red>(и́мя рек),</red></emphasis> о́тче наш,/ и ми́лость мно́гу явля́еши тем,/ и́же по Бо́зе упова́ние на тя возлага́ют и твою́ па́мять соверша́ют,/ я́ко и́стиннаго уго́дника Христо́ва.</p>
<p><red>Богоро́дичен:</red> Ве́сь лик проро́ческий от Бо́га науче́н/ Твоего́ Боже́ственнаго зача́тия провозгласи́ти та́инство, Пречи́стая Ма́ти Де́во,/ Ты бо Свет во открове́ние язы́ков родила́ еси́, Христа́, Царя́ и Бо́га,/ спа́сшаго от поги́бели род челове́ческий.</p>
<p><red>Конда́к, глас 8:</red></p>
<p>Христо́вою любо́вию уязви́в ду́шу,/ преподо́бне о́тче наш <emphasis><red>(и́мя рек),</red></emphasis>/ в пеще́рнем мра́це свет спасе́ния обре́л еси́/ и, я́ко ча́до избра́нное вели́ких отце́в Пече́рских Анто́ния и Феодо́сия,/ вку́пе с ни́ми оби́тель ра́йскую унасле́довал еси́,/ отону́дуже призира́й ны́не на оби́тель земну́ю, в не́йже подвиза́лся еси́,/ и моли́ся о чту́щих па́мять твою́, да зове́м ти:/ ра́дуйся, <emphasis><red>(и́мя рек),</red></emphasis> моли́твенниче о душа́х на́ших.</p>
<p><red>И́кос:</red></p>
<p>А́нгелов подража́теля и Безпло́тных сил собесе́дника,/ а́нгельскими язы́ки подоба́ет ублажи́ти тя, преподо́бне,/ оба́че приими́, а́ще и от челове́ческих бре́нных усте́н, сию́ достодо́лжную тебе́ похвалу́:/ ра́дуйся, преподо́бне, во всех за́поведех Госпо́дних пра́во ходи́вый;/ ра́дуйся, Богоно́сне, и́го благо́е и ле́гкое на раменех твои́х носи́вый./ Ра́дуйся, в моли́тве преуспе́вый;/ ра́дуйся, пеще́рною тесното́ю простра́нства Небе́снаго дости́гнувый./ Ра́дуйся, равноа́нгельно во пло́ти пожи́вый;/ ра́дуйся, нетле́нием благода́тным просла́вленный./ Ра́дуйся, чудотворе́ния да́ром обогаще́нный;/ ра́дуйся, целе́бниче вся́ких неду́гов./ Ра́дуйся, помо́щниче в беда́х и напа́стех;/ ра́дуйся, Анто́ния Богоно́снаго подража́телю./ Ра́дуйся, Феодо́сия Богому́драго после́дователю;/ ра́дуйся, <emphasis><red>(и́мя рек),</red></emphasis> моли́твенниче о душа́х на́ших.</p>
<p><red>Пе́снь 7</red></p>
<p><red>Ирмо́с:</red> <emphasis>Бо́жия снизхожде́ния/ о́гнь устыде́ся в Вавило́не иногда́./ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>Ми́ра красоты́ душетле́нныя во уме́ты вмени́л еси́, о́тче преподо́бне <emphasis><red>(и́мя рек),</red></emphasis>/ жесто́кое житие́ показа́л еси́/ и неосла́бно в по́двизех жи́знь вре́менную препроводи́л еси́,/ немо́лчно воспева́я Укрепи́телю Иису́су:/ благослове́н еси́, Бо́же оте́ц на́ших.</p>
<p>В ти́хом приста́нищи спасе́ния быв,/ ти́хими ве́тры Ду́ха Свята́го управля́емь, о́тче Богому́дре <emphasis><red>(и́мя рек),</red></emphasis>/ дости́гл еси́ жела́ний кра́я, пресве́тлаго Ца́рствия Христо́ва,/ иде́же, со святы́ми почива́я,/ причаща́ешися трапе́зы Безсме́ртнаго Влады́ки Христа́ и зове́ши ему́ ра́достно:/ благослове́н еси́, Бо́же оте́ц на́ших.</p>
<p>Иму́щи тя Ла́вра Пече́рская свети́льника немерца́ющаго Бо́жия благода́ти,/ твоя́ по́двиги пе́нии духо́вными прославля́ет,/ я́ко ма́ти, о ча́де свое́м веселя́щися, о́тче <emphasis><red>(и́мя рек),</red></emphasis> мона́хов удобре́ние и по́стников похвало́,/ те́мже и зове́т в па́мяти твое́й боголе́пно:/ благослове́н еси́, Бо́же оте́ц на́ших.</p>
<p><red>Богоро́дичен:</red> Жезл, из ко́рене Иессе́ева прозя́бший,/ и цвет спаси́тельный, ми́ру процве́тший,/ познава́ем Тя, Пречи́стая Де́во, ро́ждшая Христа́ Жизнода́вца,/ И́мже упраздни́ся и́дольская пре́лесть благода́тию./ Те́мже Тебе́, я́ко глави́зне спасе́ния на́шего, усе́рдно вопие́м:/ благослове́нна еси́ в жена́х, Пренепоро́чная Влады́чице.</p>
<p><red>Пе́снь 8</red></p>
<p><red>Ирмо́с:</red> <emphasis>Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Светоли́тия Небе́снаго испо́лнился еси́, преподо́бне,/ егда́, свя́то пожи́в, кончи́ною пра́веднаго преше́л еси́ от земли́ в Го́рняя,/ нам же честны́я мо́щи твоя́, я́ко насле́дие многоце́нное, оста́вил еси́,/ целе́бныя струи́ от них источа́я,/ с ве́рою к тебе́ приходя́щим и Христа́ превознося́щим во вся ве́ки.</p>
<p>Моли́твою твое́ю богоприя́тною, о́тче,/ оби́тель Пече́рскую сохраня́еши от вся́каго зла́го обстоя́ния/ и в ней живу́щия во благоче́стии наставля́еши приме́ром твои́м благи́м,/ ско́рый помо́щник явля́ешися лю́дем правове́рным,/ и́же по Бо́зе и Богоро́дице упова́ние на тя возлага́ют/ и тя просла́вльшаго Христа́ превозно́сят во вся ве́ки.</p>
<p>В поще́ниих неосла́бен, в моли́твах бодр,/ в труде́х терпеливоду́шный показа́лся еси́, о́тче наш <emphasis><red>(и́мя рек),</red></emphasis>/ и, я́ко во всех благоиску́сен де́латель вертогра́да Христо́ва,/ мзду бога́тую восприя́л еси́ от Небе́снаго Домовлады́ки,/ в Его́же черто́зе све́тлем упокое́ние блаже́нное обре́л еси́, зовы́й:/ лю́дие, превозноси́те Христа́ во вся ве́ки.</p>
<p><red>Богоро́дичен:</red> Златоза́рный Тя свети́льник, прие́мшую несказа́нно Свет Непристу́пный,/ И́мже озари́ся мрак па́дшаго челове́ка, воспева́ем Тя, Богоро́дице Де́во,/ Со́лнца о́блаче ле́гкий, Его́же луча́ми озаре́ннии,/ благода́рно пое́м Тя, Чи́стая, во вся ве́ки.</p>
<p><red>Пе́снь 9</red></p>
<p><red>Ирмо́с:</red> Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бы́сть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</p>
<p>Вои́стинну тя учи́теля благоче́стия и́мать оби́тель Пече́рская,/ уче́ния духо́вная, ме́да сладча́йшая, излива́юща./ Кто бо не умили́тся, слы́ша твоя́ по́двиги поще́ния, злострада́ния и непреста́нный моли́твы, спасе́ния ра́ди душе́внаго?/ Те́мже тя, о́тче наш <emphasis><red>(и́мя рек),</red></emphasis> ве́рою и любо́вию ублажа́ем.</p>
<p>Любо́вию Христо́вою воспламени́в твое́ се́рдце,/ пла́мень нечи́стых страсте́й угаси́л еси́ росо́ю Ду́ха Боже́ственнаго,/ Его́же благода́тию соблюда́емь, о́тче наш <emphasis><red>(и́мя рек),</red></emphasis>/ не оскверни́л еси́ чистоты́ души́ твоея́,/ сохрани́л еси́ непоро́чно и те́ло твое́, нетле́нием ны́не почте́нное,/ от него́же цельбы́ подае́ши неду́жным,/ я́ко таи́нник Бо́жия благода́ти.</p>
<p>Живоно́сную си́лу Воскресе́ния Христо́ва нам проявля́еши, преподо́бне,/ в твои́х тле́нию неприча́стных и многоцеле́бных моще́х./ В сем бо вои́стинну позна́хом,/ я́ко, душе́ю живы́й, Престо́лу Госпо́дню со сла́вою предстои́ши,/ иде́же не забу́ди в моли́твах твои́х богоприя́тных град и оби́тель,/ в ни́хже на земли́ подвиза́лся еси́,/ и всех нас, чту́щих любо́вию па́мять твою́.</p>
<p><red>Богоро́дичен:</red> Псало́мски воспева́ем Тя, Обра́дованная, Чи́стая,/ и со Арха́нгелом, благове́стником ра́дости всеми́рныя, немо́лчно, ра́дуйся, Тебе́ пое́м,/ Ты бо, Влады́чице, вои́стинну всем источи́ла еси́ ра́дование,/ ро́ждши ра́дости вино́вное Сло́во.</p>
<p><red>Свети́лен:</red></p>
<p>Процве́л еси́, я́ко фи́никс, о́тче,/ и, я́ко кедр, умно́жил еси́ дарова́ния благода́тная,/ я́же тя сла́вна в Ла́вре Пече́рстей показа́ша./ О нас Христа́ Бо́га моли́, чудоде́йственниче <emphasis><red>(и́мя рек)</red></emphasis>,/ почита́ющих пречестну́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Ра́дуйся, неора́нная Ни́во, возрасти́вшая Клас несе́янный,/ из Него́же хлеб спаси́тельный ми́ру сотвори́ся;/ сим напита́й ду́ши любо́вию чту́щих непоро́чное зача́тие Твое́, Чи́стая Де́во.</p>
<p><red>На хвали́тех стихи́ры, глас 2.</red></p>
<p><red>Подо́бен:</red> Егда́ от Дре́ва:</p>
<p>Егда́ прии́де на тя зва́ние Боже́ственное,/ преподо́бне о́тче наш <emphasis><red>(и́мя рек),</red></emphasis>/ мир оста́вил еси́/ и благоути́шие оби́тели Пече́рския возлюби́л еси́,/ в не́йже трудолю́бно подвиза́лся еси́,/ в пе́ниих, бде́ниих и поще́ниих,/ а́ки безпло́тный, пребыва́я/ и вели́ким отце́м Анто́нию и Феодо́сию во всем подража́я./ Те́мже прия́л еси́ дар исцеле́ния от Христа́ Бо́га/ и сподо́бился еси́ предстоя́ния Престо́лу его́ Небе́сному,/ иде́же помяни́ в моли́твах богоприя́тных/ чту́щих святу́ю па́мять твою́.</p>
<p>Егда́ изше́л еси́ от ми́ра, о́тче <emphasis><red>(и́мя рек),</red></emphasis>/ и в оби́тель Пече́рскую прите́кл еси́,/ тогда́ осени́ тя вседе́тельная благода́ть Ду́ха Свята́го/ и в по́двизех духо́вных му́жественна и терпели́ва тя сотвори́,/ да, я́ко до́брый во́ин Христо́в,/ возмо́жеши бра́тися со враги́ неви́димыми,/ и́хже искуше́ния вся посрами́л еси́/ и, я́ко победоно́сец,/ нетле́нен вене́ц от руки́ Вседержи́теля Бо́га прия́л еси́./ Те́мже тя чтим и ублажа́ем.</p>
<p>Егда́ приспе́ вре́мя отше́ствия твоего́ к Бо́гу,/ преподо́бне о́тче наш <emphasis><red>(и́мя рек),</red></emphasis>/ тогда́ А́нгели гірееве́тлии/ приидо́ша взя́ти святу́ю ду́шу твою́,/ я́ко неве́сту чи́сту,/ и Сам Христо́с Госпо́дь, А́нгелов и челове́ков Влады́ка,/ прия́т тя в Небе́сное Свое́ Ца́рство./ Тебе́, си́це просла́вленному горе́/ и нетле́нием чудотво́рным почте́нному на земли́,/ пе́снь хвале́бную прино́сим,/ я́ко засту́пнику на́шему и предста́телю непосты́дному.</p>
<p><red>Сла́ва, глас 6:</red></p>
<p>Преподо́бне о́тче <emphasis><red>(и́мя рек),</red></emphasis>/ измла́да навы́кнув благоче́стию,/ яре́м Христо́в на ра́мо твое́ возложи́л еси́ трудолю́бно/ и вслед Влады́ки твоего́ поте́кл еси́, ра́дуяся./ Пече́рская оби́тель духо́вно тя воспита́,/ в не́йже те́ло твое́ нетле́нное оста́вил еси́,/ я́ко насле́дие бога́тое,/ дух же твой в селе́ниих Небе́сных упокое́ние получи́,/ иде́же со святы́ми Бо́гу предстоя́,/ проси́ нам спасе́ние и ве́лию ми́лость.</p>
<p><red>И ны́не, Богоро́дичен, глас то́йже:</red></p>
<p>К Тебе́, Моли́твеннице Те́плей и неруши́мей стене́,/ всеусе́рдно прибега́ем, Благослове́нная Богоро́дице Де́во,/ по́мощи прося́ще:/ изба́ви нас от бед и скорбе́й безме́рных,/ и́маши бо благода́ть и си́лу/ всем в ну́ждах посо́бствовати.</p>
<p><red>На Литурги́и вся Слу́жба преподо́бному о́бщая.</red></p>
</section>
