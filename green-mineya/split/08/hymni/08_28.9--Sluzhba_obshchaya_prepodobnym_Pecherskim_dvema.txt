<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Слу́жба о́бщая преподо́бным Пече́рским, двема́ или́ мно́гим</p>
</title><p><red>НА ВЕЧЕ́РНИ</red></p>
<p><red>На</red> Го́споди, воззва́х<red>: стихи́ры, глас 2:</red></p>
<p>Ки́ими похва́льными венцы́/ увязе́м преподо́бных и достоблаже́нных оте́ц на́ших <emphasis><red>(и́мя рек),</red></emphasis>/ житие́ стяжа́вших во пло́ти равноа́нгельное/ и ду́ши своя́ впери́вших в любо́вь Сла́дкаго Иису́са?/ С Ни́мже лику́юще во Све́те Непристу́пнем,/ мо́лят о душа́х на́ших.</p>
<p>Ки́ими пе́сненными пе́нии/ похва́лим Богоно́сных оте́ц на́ших <emphasis><red>(и́мя рек)</red></emphasis>,/ превели́ких добро́ де́телей ревни́телей/ и за́поведей Бо́жиих соверше́ннейших послушателей?/ И́хже ра́ди улучи́вше Небе́сная селе́ния,/ хода́тайствуют спасти́ся душа́м на́шим.</p>
<p>Ки́ими сла́дкогласными хвале́нии/ воспое́м Богому́дрых оте́ц на́ших <emphasis><red>(и́мя рек),</red></emphasis>/ нетле́нными телесы́ свои́ми с на́ми спребыва́ющих,/ душа́ми же торжеству́ющих в селе́ниих Святы́я Тро́ицы,/ от нея́же то́чат благода́ть врачева́ния душа́м на́шим.</p>
<p><red>Сла́ва, глас 6:</red></p>
<p>Кто вы досто́йно ублажи́т, Богоно́сныя отцы́,/ или́ кто по достоя́нию воспое́т по́двиги и труды́ ва́ша?/ Обложе́ни бо су́ще ме́ртвенною пло́тию,/ Безпло́тным А́нгелом уподо́бистеся,/ вы́ну бо славосло́вите Го́спода псалмы́ и пе́нии непреста́нными./ Те́мже, пресели́вшеся ко Престо́лу Бо́жия сла́вы,/ иде́же глас чист пра́зднующих,/ не преста́йте прося́ще душа́м на́шим/ мир и ве́лию ми́лость.</p>
<p><red>И ны́не, Богоро́дичен догма́тик:</red> Кто Тебе́ не ублажи́т, Пресвята́я Де́во:</p>
<p><red>На стихо́вне стихи́ры, глас 6.</red></p>
<p><red>Подо́бен:</red> Тридне́вен:</p>
<p>Прииди́те, о празднолю́бцы,/ возвели́чим Богоно́сныя отцы́,/ Це́ркве сла́вная украше́ния,/ лико́в и́ночествующих похвалу́,/ ми́ру христиа́нскому удобре́ние/ и нам, ве́рным, спасе́ние.</p>
<p><red>Стих:</red> Ра́дуйтеся, пра́веднии, о Го́споде,/ пра́вым подоба́ет похвала́.</p>
<p>Лику́ет дне́сь Пече́рская оби́тель,/ стяжа́вшая до́брыя гра́жданы <emphasis><red>(и́мя рек)</red></emphasis>,/ отцы́ достоблаже́нныя,/ весели́тся и пеще́ра, храня́щая мо́щи их/ точа́щая врачева́ния неоску́дно/ с ве́рою и гове́нием к ним притека́ющим.</p>
<p><red>Стих:</red> Весели́теся о Го́споде/ и ра́дуйтеся, пра́веднии.</p>
<p>Блаже́нства а́лчущих пра́вды возжела́сте,/ притеко́сте ко Хле́бу жи́зни,/ Его́же сла́дкаго раче́ния и любве́ вкуси́вше,/ жи́знь ве́чную восприя́ли есте́,/ ея́же о́бщники покажи́те/ ве́рою и любо́вию па́мять ва́шу соверша́ющих.</p>
<p><red>Сла́ва, глас 2:</red></p>
<p>Ле́ствицу ви́дяще отцы́ свяще́ннейшии,/ от го́ры святы́я Пече́рския к небеси́ утвержде́ну,/ на не́йже Бо́жия Ма́ти положи́ Свое́ селе́ние/ и А́нгельския ли́ки со святы́ми по ней к Небе́сней восхожда́ху./ Тех стопа́м после́довали есте́, а́ки безпло́тнии,/ и, возше́дше ве́дением и дея́нием,/ ны́не предстоите́ Святе́й Тро́ице,/ иде́же помяни́те и нас,/ покланя́ющихся моще́м ва́шим, преблаже́ннии.</p>
<p><red>И ны́не, Богоро́дичен, глас то́йже:</red> О, чудесе́ но́ваго:</p>
<p><red>Стихи́ра двема́ святы́м. Сла́ва, глас 3:</red></p>
<p>Ра́дуйся, дво́ице свяще́нная,/ А́нгелов и челове́ков гове́йная,/ <emphasis><red>(и́мя рек пе́рваго),</red></emphasis> страх Бо́жий стяжа́вый в се́рдце свое́м и ра́зум духо́вный,/ <emphasis><red>(и́мя рек втора́го),</red></emphasis> единомы́сленный и единонра́вный ему́ в доброде́телех и труде́х,/ не преста́йте ку́пно моля́ще Спа́са/ уще́дрити и спасти́ ду́ши на́ша.</p>
<p><emphasis><red>И ны́не, Богоро́дичен, глас то́йже:</red></emphasis></p>
<p>Прииди́те, богокра́сный ли́че Пече́рских отце́в/ и убо́зии подража́телие их,/ воспо́йте ма́терь Бо́га на́шего/ и Всемо́щную Храни́тельницу оби́тели сея́,/ из глубины́ души́ прося́ще пред чуде́сным Ея́ о́бразом/ ми́ра и спасе́ния душа́м на́шим.</p>
<p><red>Тропа́рь, глас 3:</red></p>
<p>Преблаже́ннии и Богоно́снии отцы́ на́ши <emphasis><red>(и́мя рек),</red></emphasis>/ я́ко стяжа́вшии дерзнове́ние ко Го́споду/ равноа́нгельным свои́м житие́м,/ его́же ра́ди обогати́ Христо́с нетле́нием и чудесы́ мо́щи ва́ша,/ мо́лим вас приле́жно:/ испроси́те душа́м на́шим очище́ние/ и ве́лию и бога́тую ми́лость.</p>
<p><red>НА У́ТРЕНИ</red></p>
<p><red>На</red> Бог Госпо́дь: <red>тропа́рь преподо́бных, два́жды.</red> Сла́ва, и ны́не, <red>Богоро́дичен.</red></p>
<p><red>По 1-м стихосло́вии седа́лен, глас 1:</red></p>
<p>Мно́гими скорбьми́ пу́ть жи́зни сея́ проидо́сте,/ и, доспе́вше кра́я у́мнаго жела́ния,/ в Черто́г Боже́ственныя сла́вы всели́стеся,/ и, ны́не ра́дующеся со всех Царе́м и Бо́гом,/ моли́теся, я́ко да и мы ва́шего весе́лия прича́стницы бу́дем,/ ва́шу па́мять почита́ющим, отцы́ всеблаже́ннии.</p>
<p><red>Сла́ва, и ны́не, Богоро́дичен:</red></p>
<p>Предста́тельнице Святе́й Тро́ице,/ предста́ни нам ско́ро в дне́шний де́нь,/ собра́вшимся в хра́ме Твое́м всечестне́м,/ и да́ждь сла́ву преподо́бных Твои́х зре́ти,/ сла́вящим Тя, Де́во Богоро́дице,/ моли́твами Твои́ми.</p>
<p><red>По 2-м стихосло́вии седа́лен, глас 3:</red></p>
<p>Брак А́гнчий в черто́зе Небе́снем услы́шавше,/ и зва́нию Царя́ Вы́шняго ко всем бы́вшу,/ вся мирска́я пристра́стия оста́висте, отцы́ Богоно́снии,/ и, сле́зными струя́ми ри́зы своя́ испра́вше,/ чи́сте внидо́сте в трапе́зу Христа́ Бо́га,/ но, пре́жде да́же не затворя́тся две́ри того́ вхо́да, моли́теся,/ я́ко да и мы, покая́нием вше́дше, вам прича́стницы бу́дем.</p>
<p><red>Сла́ва, и ны́не, Богоро́дичен:</red></p>
<p>Черто́г, присносу́щною сла́вою укра́шен, ви́дяще вы́ну,/ жела́ние и́мамы совни́ти в о́нь,/ но, оде́жды не иму́ще, стыди́мся,/ да не свя́зани от А́нгел и изве́ржени бу́дем./ Ты, су́щи оде́жда наги́х дерзнове́ния, Де́во Мари́е,/ украси́ ны и введи́ вну́трь Ца́рствия Христо́ва.</p>
<p><red>Велича́ние и псало́м избра́нный о́бщии преподо́бным.</red></p>
<p><red>По полиеле́и седа́лен,</red></p>
<p><red>глас 8:</red></p>
<p>Зва́нию Го́спода своего́ после́дующе,/ крест, а́ки жезл, в ру́це восприе́мше,/ не убоя́стеся стра́ха, предстоя́щаго во тьме́,/ но упова́нием преидо́сте к безбе́дному приста́нищу/ и, по́двигов свои́х обре́тше воздая́ние,/ всели́стеся во Све́те Непристу́пнем./ Те́мже вас почита́ем, отцы́ всеблаже́ннии,/ я́ко при́сно моля́щих Христа́ Бо́га согреше́ний проще́ние дарова́ти/ пра́зднующим любо́вию святу́ю па́мять ва́шу.</p>
<p><red>Сла́ва, и ны́не, Богоро́дичен:</red></p>
<p>Я́ко Еди́ну в жена́х Благослове́нную и де́вам похвалу́ и украше́ние,/ в бране́х непреобори́мую по́мощь,/ немощны́м утвержде́ние и ско́рое посеще́ние в печа́лех су́щим/ иму́ще Тя, Богоневе́стная Де́во,/ дне́сь в Пече́рстем Твое́м хра́ме припа́даем и мольбы́ на́ша к Тебе́ прино́сим,/ я́ко да мо́лиши Христа́ Бо́га согреше́ний проще́ние дарова́ти/ благоче́стно покланя́ющимся Пресвято́му Рождеству́ Твоему́.</p>
<p><red>По 50-м псалме́ стихи́ра, глас 6:</red></p>
<p>Возсия́ дне́сь светле́е со́лнца/ всепра́зднственная па́мять Богоно́сных оте́ц/ и озаря́ет пра́зднолюбное сосло́вие/ луча́ми благода́ти многоразли́чных чуде́с./ Те́мже и мы, о всеблаже́ннии, с ве́рою к вам притека́ем/ и припа́даем к моще́м ва́шим,/ прося́ще в ну́ждах на́ших ско́раго ва́шего посеще́ния./ Вы же не пре́зрите моле́ния на́шего,/ но, я́ко иму́ще дерзнове́ние ко Влады́це,/ испроси́те нам ве́лию ми́лость.</p>
<p><red>Кано́н, глас 4.</red></p>
<p><red>Пе́снь 1</red></p>
<p><red>Ирмо́с:</red> <emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це ма́тери,/ и явлю́ся, све́тло торжеству́я,/ и воспою́, ра́дуяся, Той чудеса́.</emphasis></p>
<p>Отве́рзем уста́ на́ша, бра́тие,/ восхвали́ти и воспе́ти па́мять <emphasis><red>(и́мя рек)</red></emphasis>,/ оте́ц преблаже́нных и духоно́сных.</p>
<p>Прославля́ющия Мя просла́влю, реки́й, Госпо́дь/ дне́сь в па́мяти святы́х и преподо́бных оте́ц <emphasis><red>(и́мя рек)</red></emphasis>/ приглаша́ет воспе́ти и восхвали́ти труды́ и по́двиги их.</p>
<p>Жела́ний красне́йший Иису́с Любо́вь привлече́ к Себе́ се́рдца ва́ша и ду́ши ва́ша,/ Его́же сладча́йшей любви́ прилепи́вшеся,/ бога́тство обоже́ния восприя́сте.</p>
<p>И́мже о́бразом жела́ет еле́нь на исто́чники водны́я,/ си́це возжела́сте душа́ми ва́шими вкуси́ти во́ду жи́ву благода́ти,/ точа́щую мед безстра́стия и млеко́ обоже́ния.</p>
<p><red>Богоро́дичен:</red> Обоже́ние земноро́дных, Богоро́дицу,/ мы́сленный рай, реку́ вод Жи́зни,/ Чи́стую и Пренепоро́чную Де́ву Мари́ю любо́вию восхва́лим.</p>
<p><red>Пе́снь 3</red></p>
<p><red>Ирмо́с:</red> <emphasis>Твои́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis></p>
<p>В го́ру Бо́жия ма́тере, во оби́тель Пече́рскую вседу́шно притеко́сте/ и, сочета́вше себе́ ли́ком Пече́рских оте́ц,/ ку́пно с ни́ми бы́сте песносло́вцы и уго́дницы Го́спода и Пречи́стыя Богоро́дицы.</p>
<p>Нача́ло прему́дрости, страх Госпо́день, стяжа́вше в се́рдце свое́м, преблаже́ннии отцы́ на́ши,/ бы́ли есте́ прости́ душе́ю, кро́тцы и незло́биви се́рдцем,/ сего́ ра́ди воспочи́ в вас Преблаги́й Бог.</p>
<p>И́же худоро́дная ми́ра и уничиже́нная избра́вый Бог,/ зря предложе́ние ва́ше и любо́вь се́рдца,/ избра́ вас от земна́го ро́да и приведе́ в монасты́рь Пече́рский/ благоугожда́ти ему́ в и́ночестем, по́стничестем житии́.</p>
<p>Всеозаря́ющий свет бы́ти и́ноческое житие́ уве́девше,/ оста́висте мир, ве́сь лежа́щий во зле,/ и, прите́кше во оби́тель Бо́жия ма́тере,/ вда́сте телеса́ и ду́ши ва́ша в сниска́ние Боголюбе́зныя чистоты́ се́рдца и смиренному́дрия.</p>
<p><red>Богоро́дичен:</red> Соедини́ла еси́ Бо́га челове́ком,/ земноро́дных вознесла́ еси́ к Небе́сным,/ обожи́ла еси́ естество́ на́ше,/ сего́ ра́ди блажа́т Тя вси ро́ди челове́честии,/ Богоро́дице Мари́е, Небе́сных умо́в ра́дование.</p>
<p><red>Седа́лен, глас 4:</red></p>
<p>Сочета́вше по́двигом и трудо́м теле́сным доброде́тели ду́ха, моли́тву, смиренному́дрие и кро́тость/ и сотвори́вше я тепле́йшею любо́вию,/ Исто́чнику любве́ всесоверше́нне присво́истеся./ Вдохните и в на́ша хла́дная се́рдца о́гнь любве́ Боже́ственныя, да зове́м вам:/ ра́дуйтеся, <emphasis><red>(и́мя рек),</red></emphasis> отцы́ всечестни́и,/ ми́ра тепле́йшии засту́пницы и храни́телие.</p>
<p><red>Сла́ва, и ны́не, Богоро́дичен:</red></p>
<p>Ми́ру всему́ Ско́рая Помо́щнице и обурева́емым ти́хое приста́нище,/ нас, вла́ющихся самохо́тных страсте́й волна́ми,/ приведи́ в тишину́ ско́рую бла́гости Твое́й/ и изба́ви от бед пою́щих Ти:/ ра́дуйся, всех Ра́досте и Спасе́ние.</p>
<p><red>Пе́снь 4</red></p>
<p><red>Ирмо́с:</red> <emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе</emphasis>́<emphasis> зову́щия:/ Сла́ва, Христе́, си́ле Твое́й.</emphasis></p>
<p>Потща́стеся мно́гими по́двиги, посто́м и труды́ стяжа́ти бога́тство доброде́телей,/ сего́ ра́ди всели́ся в се́рдца ва́ша Иису́с Пребоже́ственный/ и соде́ла вас свя́ты хра́мы Боже́ственнаго снизхожде́ния Своего́.</p>
<p>И́же некни́жныя ученики́ умудри́вый/ и сотвори́вый я огневеща́тельныя вити́и,/ Сей и в ва́ша се́рдца, блаже́ннии отцы́,/ вдохну́ любо́вь к жизнето́чным словесе́м Свои́м.</p>
<p>Зело́ тружда́ющеся о спасе́нии ду́ши свое́й,/ непреста́нно име́ли есте́ во усте́х свои́х псалмы́ Дави́довы/ и горя́щим се́рдцем воспева́ли есте́:/ Сла́ва, Христе́, си́ле Твое́й.</p>
<p><red>Богоро́дичен:</red> Цевни́цу сладкопе́сневую, гу́сли благозву́чныя,/ псалти́рь, красно́ и предо́бре изглаша́ющий любо́вь Бо́жию к земноро́дным,/ зна́ем Тя, Пресвята́я Де́во,/ и́бо в Тя всели́ся Госпо́дь, обвесели́ челове́ки.</p>
<p><red>Пе́снь 5</red></p>
<p><red>Ирмо́с:</red> <emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Ужасо́шася бра́тия Пече́рская,/ зря́ще ва́ше равноа́нгельное житие́, бде́ние, и поще́ние,/ и всемо́щную любо́вь ко всем, и сла́вляху Бо́га,/ дарова́вшаго вам такову́ю си́лу благода́ти Свое́й.</p>
<p>Из ро́да в род достопа́мятны сла́вная дела́ жития́ ва́шего,/ дивя́тся А́нгели восхожде́нию ва́шему к Небеси́/ и челове́цы сла́вят Бо́га, ди́внаго во святы́х Свои́х.</p>
<p>Жего́ми пла́менем страсте́й и опаля́еми огне́м грехо́вным,/ к вам прибега́ем, отцы́ достоблаже́ннии:/ водо́ю моли́тв угаси́те разжже́ния любогрехо́вная/ и от огня́ гее́нскаго изба́вите притека́ющих к ва́шему заступле́нию.</p>
<p><red>Богоро́дичен:</red> Вода́ жи́зни еси́ и кла́дязь безсме́ртия,/ Прера́дованная Госпоже́ Влады́чице Богоро́дице,/ иста́явшия ны от лю́тых страсте́й/ напои́, оживи́, и обнови́ струя́ми благода́ти и ми́лости Твое́й.</p>
<p><red>Пе́снь 6</red></p>
<p><red>Ирмо́с:</red> <emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от нея́ ро́ждшагося Бо́га сла́вим.</emphasis></p>
<p>Боже́ственное вои́стинну и всечестно́е соверша́юще пра́зднество в ле́тней па́мяти Богоно́сных оте́ц на́ших,/ прииди́те, Богому́дрии, возра́дуемся се́рдцем и устна́ми,/ велича́юще просла́вившаго их Го́спода.</p>
<p>Всече́стне подвиза́ющеся о Го́споде со вся́ким смиренному́дрием и кро́тостию,/ терпеливоду́шно понесо́сте крест свой,/ и́мже достиго́сте ве́чнаго воздая́ния Христа́ Жизнода́вца.</p>
<p>Я́ко же́ртва чи́стая и всесожже́ние ту́чное,/ принесо́стеся Царю́ сла́вы, достоблаже́ннии отцы́ на́ши,/ моли́твою те́плою и дея́нии честны́ми возше́дше на Небеса́,/ в Ца́рство Христа́ Бо́га на́шего.</p>
<p>Тружда́ющеся со вся́ким благогове́нием и стра́хом Бо́жиим во вруче́ннем вам послуша́нии,/ не измени́ли есте́ по́двига и труда́ духо́внаго,/ и́бо, рука́ми творя́ вруче́нную вам рабо́ту,/ вы́ну приноси́ли есте́ же́ртву хвале́ния Бо́гу,/ плод усте́н, прославля́ющих И́мя его́.</p>
<p><red>Богоро́дичен:</red> Хлеб живо́тный, сходя́щий с Небесе́ и даю́щий живо́т ми́ру,/ вмести́ла еси́ во утро́бу Твою́, Чи́стая Де́во Ма́ти,/ мо́лим Тя, не лиши́ нас Боже́ственнаго прича́стия Твоего́.</p>
<p><red>Конда́к, глас 4:</red></p>
<p>Бога́тство благода́ти и сыноположе́ния стяжа́вше мно́гими по́двиги и доброде́тельми,/ и́хже ра́ди Христо́с всели́ ду́ши ва́ша/ в Небе́сная селе́ния Своя́,/ дарова́в благода́ть нетле́ния и чуде́с моще́м ва́шим./ К ним же притека́юще, вопие́м:/ ра́дуйтеся, <emphasis><red>(и́мя рек),</red></emphasis> отцы́ на́ши,/ лико́в и́ночествующих похвало́ и удобре́ние.</p>
<p><red>И́кос:</red></p>
<p>Подража́юще нра́вом равноа́нгельных и Богоно́сных оте́ц Анто́ния и Феодо́сия,/ отве́ргшеся ми́ра, притеко́сте в оби́тель Бо́жия ма́тере,/ иде́же мно́гими по́двиги и смире́нием соверше́нне угоди́вше Бо́гу,/ во оби́тели рая́ пресели́стеся./ Те́мже, ликовству́юще во све́те непристу́пнем,/ не пре́зрите и нас, усе́рдно к вам притека́ющих и ве́село соверша́ющих па́мять ва́шу, <emphasis><red>(и́мя рек),</red></emphasis> отцы́ на́ши,/ лико́в и́ночествующих похвало́ и удобре́ние.</p>
<p><red>Пе́снь 7</red></p>
<p><red>Ирмо́с:</red> <emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Не послужи́ша ми́ру и его́ по́хотем, Богому́дрии уго́дницы Твои́, Го́споди,/ но, вся злоухищре́ния врага́ му́жески попра́вше, побе́дныя венцы́ улучи́ша,/ моли́твами и моле́нием их спаси́ ду́ши на́ша, Преблаги́й.</p>
<p>Единомы́сленнии и единонра́внии бы́вше, блаже́ннии отцы́, в моли́тве, в смире́нии и во вруче́ннем вам послуша́нии,/ сего́ ра́ди ку́пно живете́ и ра́дуетеся во оби́телех Святы́я Тро́ицы,/ Е́йже ве́рно послужи́сте в ва́шем житии́.</p>
<p>До́бре и богоуго́дне пожи́сте в оби́тели Пече́рстей,/ мно́гая бо ле́та препроводи́вше чи́сто и непоро́чно,/ соверша́юще свято́е де́ло, бы́сте уго́дницы Го́спода и Пречи́стыя его́ ма́тере.</p>
<p>Я́ко пшени́ца созре́лая, во вре́мя пожа́тая,/ преидо́сте в жи́тницы Небе́сныя, преста́вльшеся,/ иде́же насыща́етеся лицезре́нием и сла́вою Пресла́дкаго Иису́са,/ Ему́же преда́сте себе́, я́ко же́ртву чи́сту и непоро́чну.</p>
<p><red>Богоро́дичен: </red>Жи́знь на́шу окорми́, Всеблага́я Богоневе́стная,/ и ду́ши на́ша напра́ви к приста́нищу благоути́шному Ца́рствия Сы́на Твоего́,/ к Тебе́ вопие́м и на Тя наде́жду возлага́ем,/ не отри́ни моле́ния на́шего.</p>
<p><red>Пе́снь 8</red></p>
<p><red>Ирмо́с:</red> <emphasis>О́троки благочести́выя в пещи́/ Рождество́ Богоро́дичо спасло́ е́сть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те его́ во вся ве́ки.</emphasis></p>
<p>Тружда́ющеся в послуша́нии ва́шем с ве́рою и смире́нием,/ са́ми себе́ принесо́сте в же́ртву чи́стую, благоприя́тну Го́сподеви,/ Его́же умоли́те дарова́ти душа́м на́шим очище́ние и ве́лию ми́лость.</p>
<p>Не я́ко зерца́лом в гада́ниих, но лице́м к лицу́ зри́сте Сла́дкаго Иису́са,/ Его́же возжела́сте, и Его́же возлюби́сте, и тому́ преда́сте ду́шу и произволе́ние свое́;/ моли́те о соверша́ющих па́мять ва́шу с любо́вию и гове́нием.</p>
<p>Ва́шими моли́твами, отцы́ достоблаже́ннии, сподо́бите,/ да и мы, притека́ющим к ва́шему покро́ву и заступле́нию,/ досто́йно насы́тимся хле́ба живо́тнаго,/ благода́ти и сла́вы Иису́са Христа́, Го́спода на́шего.</p>
<p>Я́ко цвет, я́ко пар, я́ко се́нь ды́ма расходя́щагося, житие́ на́ше,/ что у́бо всу́е мяте́мся, бра́тие,/ и не притеце́м к цельбоно́сным моще́м оте́ц достоблаже́нных и преподо́бных на́ших <emphasis><red>(и́мя рек)</red></emphasis>,/ и́хже моли́твами, Христе́, спаси́ ду́ши на́ша.</p>
<p><red>Богоро́дичен:</red> И́же Ра́дость ми́ру роди́вшая и облагода́тствовавшая естество́ челове́ческое,/ Тя мо́лим и к Тебе́ прибега́ем:/ спаси́ нас, Влады́чице ми́ра и Всенепоро́чная,/ да не пости́гнет нас час сме́ртный негото́вых.</p>
<p><red>Пе́снь 9</red></p>
<p><red>Ирмо́с:</red> <emphasis>Всяк земноро́дный/ да взыгра́ется, Ду́хом просвеща́емь,/да торжеству́ет же безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная, Богоро́дице,/ Чи́стая Присноде́во.</emphasis></p>
<p>Вси земноро́днии,/ стецы́теся усе́рдно к свяще́нному торжеству́ преподо́бных оте́ц на́ших <emphasis><red>(и́мя рек)</red></emphasis>/ и припади́те к нетле́нным и цельбоно́сным моще́м их:/ ти́и бо су́ть засту́пницы и хода́таи на́ши пред Бо́гом.</p>
<p>Предстоя́ще Престо́лу Всецаря́ и наслажда́ющеся ликовствова́ния с Го́рними си́лами,/ не забу́дите и нас, отцы́ всеблаже́ннии,/ восхваля́ющих труды́ и по́двиги ва́ша/ и святу́ю па́мять ва́шу любо́вию почита́ющих.</p>
<p>Чи́стыя ду́ши ва́ша бы́ша оби́тели Святы́я Тро́ицы,/ Ю́же не то́кмо в жи́зни, но и по сме́рти испове́дуете,/ и́бо нетле́ние, чудотворе́ния и благоуха́ние моще́й ва́ших/ пропове́дуют и возвеща́ют Тро́ическое поклоне́ние и еди́нство.</p>
<p><red>Богоро́дичен:</red> Предстоя́щи одесну́ю Престо́ла Сы́на Твоего́, о Богома́ти,/ не забу́ди хода́тайством Твои́м и нас, моли́твенник и певе́ц Твои́х,/ ве́рою и любо́вию при́сно велича́ющих Тя, Чи́стую ма́терь и Де́ву.</p>
<p><red>Свети́лен:</red></p>
<p>Празднолю́бных собо́ри стеко́шася в све́тлей па́мяти <emphasis><red>(и́мя рек),</red></emphasis> оте́ц достоблаже́нных и Богоно́сных,/ восхвали́ти труды́ и по́двиги, доброде́тели и чудеса́ их:/ ти́и бо, я́ко име́юще дерзнове́ние ко Го́споду,/ умо́лят его́ спасти́ ду́ши на́ша.</p>
<p><red>Сла́ва, и ны́не, Богоро́дичен:</red></p>
<p>Оби́тель, ю́же создала́ еси́ и в не́йже восхоте́ла еси́ жи́ти,/ поддержи́ и сохрани́ Твои́м покро́вом, Всенепоро́чная,/ всем же, живу́щим в ней и притека́ющим в ню на поклоне́ние святы́м моще́м уго́дников Твои́х,/ проле́й вели́кую и бога́тую ми́лость Сы́на Твоего́ и Бо́га на́шего.</p>
<p><red>На хвали́тех стихи́ры, глас 4:</red></p>
<p><emphasis><red>(И́мя рек)</red></emphasis> Богому́дрии,/ а́нгельскому житию́ ревну́юще,/ в моли́тве и псалмопе́нии при́сно пребыва́ете,/ сего́ ра́ди бы́сте хра́мы Свята́го Ду́ха,/ И́же обогати́ вас нетле́нием и чудесы́,/ да моли́те о душа́х на́ших.</p>
<p>Челове́цы Бо́жии,/ и́стиннии раби́ Госпо́дни,/ непоро́чнии, пра́веднии, благочести́вии/ Позна́ни бы́сте, всеблаже́ннии отцы́./ сего́ ра́ди возвели́чи Госпо́дь па́мять ва́шу,/ в не́йже лику́юще, сла́вим Христа́ Бо́га,/ прославля́ющаго святы́я Своя́.</p>
<p>Анто́нию Богоно́сному и Феодо́сию Богому́дрому/ ревну́юще доброде́тельным житие́м,/ в труде́х и по́двизех,/ в моли́твах и бде́ниих/ жи́знь свою́ сконча́сте;/ по блаже́ннем же успе́нии свое́м,/ ку́пно с ни́ми ра́дующеся и веселя́щеся,/ помяни́те и нас, па́мять ва́шу хвала́ми почита́ющих.</p>
<p><red>Сла́ва, глас 5:</red></p>
<p>Собери́теся дне́сь, христолюби́вых люде́й мно́жества,/ в све́тлей па́мяти достоблаже́нных оте́ц на́ших <emphasis><red>(и́мя рек),</red></emphasis>/ и, восхваля́юще све́тлыя по́двиги их,/ возвели́чим возвели́чнвшаго их Христа́,/ да́рующаго нам моли́твами их/ очище́ние и ве́лию ми́лость.</p>
<p><red>И ны́не, Богоро́дичен, глас то́йже:</red></p>
<p>Высоту́ обоже́ния,/ глубину́ Боже́ственнаго снизхожде́ния и любве́,/ широту́ милосе́рдия Тобо́ю стяжа́хом,/ Чи́стая Богоро́дице, Присноде́во./ Тем Тя немо́лчными гла́сы велича́ем.</p>
<p><red>НА ЛИТУРГИ́И Слу́жба о́бщая преподо́бным.</red></p>
</section>
