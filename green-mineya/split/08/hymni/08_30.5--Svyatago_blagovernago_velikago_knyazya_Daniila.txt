<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го благове́рнаго вели́каго кня́зя Дании́ла Алекса́ндровича, Моско́вскаго чудотво́рца</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры на 8, глас 6.</red></p>
<p><red>Подо́бен: </red>Все упова́ние:</p>
<p>Дню стра́шному/ и неизрече́нному Христо́ву прише́ствию/ ты, благове́рный кня́же Дании́ле,/ всегда́ в животе́ свое́м гото́в был еси́,/ чистото́ю и любо́вию, многотру́дным терпе́нием,/ и преста́вися во и́ночестве с ми́ром к ве́чным оби́телем./ И предстои́ши пред Бо́гом во ве́ки/ со А́нгелы и со святы́ми, Бо́гу угоди́вшими,/ Его́же со дерзнове́нием моли́ о душа́х на́ших.</p>
<p>Был еси́ на земли́ добро́тою и чистото́ю я́ко свет,/ и по сме́рти яви́лся еси́ нам,/ и излия́л еси́ на нас свои́ми чудесы́ мно́гое милосе́рдие:/ тобо́ю, благове́рный и преподо́бный кня́же Дании́ле,/ прокаже́ннии очища́ются, и неду́зи отгоня́ются,/ и от разли́чных боле́зней исцеля́ются,/ но моли́ся Христу́ Бо́гу о чту́щих святу́ю па́мять твою́.</p>
<p>Кто не почуди́тся/ или́ кто не похва́лится,/ слы́ша в вели́кую сла́ву,/ во всех страна́х пресла́вную,/ Бо́гом спаса́емаго гра́да Москвы́,/ вели́чащася и вы́сящася па́че всех гра́дов,/ име́ющаго в себе́ бога́тство неоскуде́ваемо,/ сокро́вище неги́блемое — но́ваго чудотво́рца,/ благочести́ваго кня́зя Дании́ла,/ к нему́же моля́щеся, ве́рно вопие́м:/ Христо́ви моли́ся/ спасти́ и просвети́ти ду́ши на́ша.</p>
<p><red>И́ны стихи́ры, глас то́йже.</red></p>
<p><red>Подо́бен:</red> Тридне́вен:</p>
<p>Прииди́те, христоно́снии лю́дие,/ ви́дим чу́до, вся́кий ра́зум превосходя́щее,/ и, благоче́стно вопию́ще,/ благове́рнаго кня́зя Дании́ла восхва́лим,/ честны́м его́ моще́м покланя́ющеся/ и моля́щеся спасти́ и просвети́ти ду́ши на́ша.</p>
<p>Я́ко со́лнце незаходи́мое,/ на земли́ лучи́ простре́/ и озари́л еси́ ве́рных се́рдца,/ соверша́ющих ве́рно па́мять твою́,/ всеблаже́нне кня́же Дании́ле,/ моли́ся Христу́ Бо́гу спасти́ся душа́м на́шим.</p>
<p>Благоуха́ет честна́я ра́ка святы́х моще́й твои́х,/ благове́рный преподо́бный кня́же Дании́ле,/ всем ве́рным исцеле́ние душа́м же и телесе́м да́рующи,/ те́мже мо́лим в ми́ре соблюсти́ страну́ на́шу и все Правосла́вие,/ да вси тебе́ я́ко и́стиннаго засту́пника/ и моли́твенника к Бо́гу и́мамы,/ прося́ще тобо́ю прия́ти мир и ве́лию ми́лость.</p>
<p><red>Сла́ва, глас 6:</red></p>
<p>Хотя́й Госпо́дь Бог наш Иису́с Христо́с/ милосе́рдие Свое́ неизрече́нное показа́ти всем челове́ком,/ благове́рный кня́же Дании́ле,/ ца́рствующему гра́ду Москве́ даде́ тебе́,/ такова́ кня́зя свя́та/ и ди́вна де́лы благи́ми в животе́ твое́м,/ по сме́рти же твое́й даде́ нам неизрече́нную ра́дость обрести́:/ от моще́й бо твои́х прие́млют всегда́/ боля́щии здра́вие, печа́льнии утеше́ние,/ гла́днии насыще́ние и нази́и одея́ние,/ гре́шнии спасе́ние,/ сего́ ра́ди моли́ся Христу́ Бо́гу о душа́х на́ших.</p>
<p><red>И ны́не, Богоро́дичен:</red> Кто Тебе́ не ублажи́т:</p>
<p><red>Вход. Проки́мен дне. Чте́ния преподо́бническая </red><emphasis>(зри день 28-й).</emphasis></p>
<p><red>На лити́и стихи́ры, глас 5:</red></p>
<p>Посрами́л еси́ диа́вола,/ благове́рный кня́же Дании́ле,/ богоуго́дным свои́м житие́м/ и бога́тство Небе́снаго Ца́рства в животе́ свое́м/ напо́лнив, неприкоснове́нно соблю́л еси́./ Ны́не моли́ся Христу́, Бо́гу на́шему,/ о спасе́нии душ на́ших.</p>
<p>О вселюдсти́и наро́ди,/ возопие́м любо́вию:/ о благове́рный и преподо́бный кня́же Дании́ле,/ непреста́нно воздви́гни ру́це к Бо́гу/ и моли́ся за святи́тели, мона́хи и за вся Росси́йския лю́ди,/ изба́вити град наш и вся стра́ны Росси́йския/ от гла́да и пото́па,/ и от наше́ствия иноплеме́нник, и от междоусо́бныя бра́ни/ и дарова́ти стране́ на враги́ побе́ды и одоле́ние,/ и Це́рквам соедине́ние ми́рно устро́й,/ и моли́ о душа́х на́ших.</p>
<p>Благочести́вый кня́же Дании́ле,/ яви́лся еси́ гра́ду своему́ Москве́ и оби́тели/ засту́пник кре́пок и столп непревра́тен,/ благоче́стия степе́нь непоколеби́мый,/ и правосла́вным на враги́ посо́бник,/ и всем родо́м Росси́йским забра́ло неруши́мо./ Сей у́бо ди́вный наш врач и спаси́тель/ Небе́снаго врачевства́ лечбы́ предлага́ет/ де́йствием Свята́го Ду́ха,/ Его́же прие́млет ве́сь род и во́зраст./ Но моли́ся Христу́, Бо́гу на́шему,/ о чту́щих святу́ю па́мять твою́.</p>
<p><red>Сла́ва, глас 8:</red></p>
<p>Прииди́те, святи́телие, и мона́си,/ и вси лю́дстии собо́ри христиа́нстии,/ притеце́м к ра́це многочуде́сных моще́й/ благове́рнаго кня́зя Дании́ла, Моско́вскаго чудотво́рца,/ зря от него́ всегда́ мно́гим боля́щим ско́рое исцеле́ние,/ печа́льным, и бе́дным, и си́рым заступле́ние и утеше́ние, и си́це рцем:/ о благове́рный кня́же Дании́ле,/ моли́ Христа́ Бо́га о душа́х на́ших.</p>
<p><red>И ны́не, Богоро́дичен:</red> Безневе́стная Де́во:</p>
<p><red>На стихо́вне стихи́ры, глас 1.</red></p>
<p><red>Подо́бен:</red> Небе́сных чино́в:</p>
<p>Я́ко вели́кое со́лнце яви́ся вселе́нней,/ Блаже́нный кня́же Дании́ле,/ чудесы́ просвеща́еши ве́сь мир,/ вси у́бо, соше́дшеся, Христа́ воспои́м,/ спаса́ющаго нас от бед моли́твами твои́ми.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Све́том сия́еши Боже́ственный благода́ти,/ благове́рный кня́же Дании́ле,/ пресве́тлый твой пра́здник ра́достен всем,/ его́же, ра́дующеся,/ и́скренно вси восхва́лим.</p>
<p><red>Стих:</red> Что возда́м Го́сподеви о всех,/ я́же воздаде́ ми?</p>
<p>Прииди́те, моско́встии наро́ди, в честну́ю оби́тель,/ вели́цыи и ма́лии,/ восхва́лим и́же в вас пре́жде кня́жившаго,/ те́плаго предста́теля, но́ваго чудотво́рца,/ блаже́ннаго кня́зя Дании́ла.</p>
<p><red>Сла́ва, глас то́йже. Самогла́сен:</red></p>
<p>Ра́дуйся и весели́ся о Го́споде,/ ца́рствующий гра́де Москва́,/ и све́тло торжеству́й и лику́й, Христо́ва Це́рковь,/ со священнои́ноки и и́ноки,/ иму́щи честно́е сокро́вище — святы́я мо́щи/ пресла́внаго но́ваго чудотво́рца, блаже́ннаго кня́зя Дании́ла,/ чудеса́ бо точа́щия всем, приходя́щим с ве́рою./ Прииди́те, ве́рнии, тецы́те, собра́вшеся,/ и, лику́юще, ра́дуйтеся и весели́теся, си́це глаго́люще:/ ра́дуйся, пресла́вный но́вый чудотво́рче,/ блаже́нне кня́же Дании́ле,/ гра́ду на́шему и оби́тели утвержде́ние/ и нам, ве́рным, спасе́ние./ И ны́не, в па́мяти свое́й, испроси́ у Христа́ Бо́га/ дарова́ти душа́м на́шим ве́лию ми́лость.</p>
<p><red>И ны́не, Богоро́дичен:</red> Се испо́лнися:</p>
<p><red>Тропа́рь, глас 4:</red></p>
<p>Яви́ся, я́ко звезда́ пресве́тлая,/ благове́рный и преподо́бный кня́же Дании́ле,/ в богопоруче́ннем твое́м гра́де Москве́ в жи́зни вре́менней/ и просвети́ся воздержа́нием, и всено́щным стоя́нием, и посто́м,/ и моли́твою, и слеза́ми ко Всеми́лостивому Спа́су/ за град свой Москву́ и за вся страны́ Росси́йския земли́./ И по преставле́нии твое́м честны́я твоя́ мо́щи/ источа́ют исцеле́ния неоску́дно приходя́щим с ве́рою,/ те́мже вопие́м ти:/ моли́ Христа́ Бо́га/ спасти́ся душа́м на́шим.</p>
<p><red>Ин Тропа́рь, глас 3:</red></p>
<p>Яви́лся еси́ в стране́ на́шей,/ я́ко звезда́ пресве́тлая,/ благове́рный кня́же Дании́ле,/ луча́ми све́та твоего́ озаря́я град твой и оби́тель твою́,/ лю́дем правосла́вным побо́рник еси́,/ пле́нным свободи́тель и ни́щим защи́титель./ Моли́ Христа́ Бо́га/ держа́ве Росси́йстей дарова́ти мир/ и спасти́ ду́ши на́ша.</p>
<p><red>Иде́же пое́тся Слу́жба вку́пе обои́м преподо́бным и благове́рным князе́м Алекса́ндру Не́вскому и сы́ну его́ Дании́лу Моско́вскому, тропа́рь, глас 3:</red></p>
<p>Преподо́бнии и благове́рнии кня́зие Алекса́ндре и Дании́ле,/ моли́те Ми́лостиваго Бо́га/ оте́честву ва́шему земно́му/ всегда́ в Правосла́вии и благоче́стии пребыва́ти/ и всем Ру́сским лю́дем в ми́ре спасти́ся.</p>
<p><red>Сла́ва, и ны́не, Богоро́дичен.</red></p>
<p><red>НА У́ТРЕНИ</red></p>
<p><red>По 1-м стихосло́вии седа́лен, глас 4:</red></p>
<p>Дости́гл еси́ Христа́, Бо́га на́шего, благове́рный кня́же Дании́ле, в житии́ сем су́етнем,/ у́зким, и прискорбным, и трудолю́бным путе́м Небе́сное Ца́рство стяжа́л еси́/ и во о́ном неизрече́ннем и безконе́чнем ве́це наслажда́ешися,/ те́мже моли́ся Христу́ Бо́гу о душа́х на́ших.</p>
<p><red>Сла́ва, и ны́не, Богоро́дичен:</red></p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы Тя Моли́твенницу,/ тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p><red>По 2-м стихосло́вии седа́лен, глас 5:</red></p>
<p>О, уже́ при две́рех Де́нь стра́шный и Суд Госпо́день гро́зный,/ помози́ нам, благове́рный и преподо́бный кня́же Дании́ле,/ наста́ви нас на пу́ть пра́вый,/ и не лиши́ нас на Страншем Суде́ десна́го стоя́ния,/ и моли́ся о душа́х на́ших.</p>
<p><red>Сла́ва, и ны́не, Богоро́дичен:</red></p>
<p>От Де́вы возсия́вый ми́ру, Христе́ Бо́же,/ сы́ны све́та то́ю показа́вый, поми́луй нас.</p>
<p><red>По полиеле́и седа́лен, глас 8:</red></p>
<p>Духо́вно торжеству́ем, священнои́ноцы,/ в па́мяти вели́каго и чу́днаго благове́рнаго кня́зя Дании́ла,/ А́нгели на Небесе́х ра́достно лику́ют,/ сего́ ра́ди моли́ся Христу́ Бо́гу о душа́х на́ших.</p>
<p><red>Сла́ва, и ны́не, Богоро́дичен:</red></p>
<p>О Тебе́ ра́дуется, Благода́тная, вся́кая тва́рь,/ А́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвало́,/ из нея́же Бог воплоти́ся/ и Младе́нец бы́сть, пре́жде век сый Бог наш;/ ложесна́ бо Твоя́ престо́л сотвори́/ и чре́во Твое́ простра́ннее Небе́с соде́ла./ О Тебе́ ра́дуется, Благода́тная, вся́кая тва́рь, Сла́ва Тебе́.</p>
<p><red>Степе́нна, 1-й антифо́н 4-го гла́са. Проки́мен:</red> Честна́ пред Го́сподем/ сме́рть преподо́бных его́. <red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние: <red>Ева́нгелие от Матфе́я, зача́ло 11.</red></p>
<p><red>По 50-м псалме́ стихи́ра, глас 6:</red></p>
<p>Прииди́те, вси лю́дие,/ хвалу́ принесе́м Блаже́нному кня́зю Дании́лу,/ вопию́ще си́це:/ ра́дуйся, благоче́стия и́стиннаго пропове́дниче/ и Це́ркви Христо́ве пресве́тлая звездо́,/ ра́дуйся, пресве́тлый сто́лпе,/ просвеща́я нас чуде́с све́тлостьми,/ ра́дуйся, ца́рствующему гра́ду Москве́ све́тлый свети́льниче,/ ра́дуйся, ро́сный о́блаче,/ пла́мень погаша́яй страсте́й/ и ороша́яй ве́рных мы́сли,/ благочести́вый кня́же Дании́ле,/ и́ноческое удобре́ние,/ моли́твенниче о душа́х на́ших.</p>
<p><red>Кано́н преподо́бному кня́зю Дании́лу, глас 6.</red></p>
<p><red>Пе́снь 1</red></p>
<p><red>Ирмо́с:</red> <emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/Бо́гу побе́дную пе́снь пои́м, вопия́ше.</emphasis></p>
<p>Я́ко ско́ро всем послу́шный, преподо́бный кня́же Дании́ле,/ призыва́ющим свято́е и́мя твое́ в беда́х, и ско́рбех, и в боле́знех разли́чных,/ всем прося́щим подае́ши ско́рое здра́вие и ра́достное утеше́ние,/ ми́лостивно нас посеща́й.</p>
<p>Взы́де я́ко светолу́чное со́лнце на высоту́ небе́сную и осия́юще вселе́нную,/ та́ко ты, благове́рный кня́же Дании́ле, в богопоруче́ннем ти гра́де Москве́,/ освяти́ и просвети́ ве́сь град и оби́тель свою́,/ и вся лю́ди, живу́щия в них,/ и вся стра́ны Росси́йския земли́ свои́ми чудесы́.</p>
<p>Ви́димых и неви́димых враг вся́каго наведе́ния изба́ви нас,/ мо́лимся тебе́, благове́рный кня́же Дании́ле,/ и от нестерпи́мых бед свободи́.</p>
<p><red>Богоро́дичен:</red> О Всеми́лостивая Госпоже́ Богоро́дице,/ к Ро́ждшемуся из Тебе́ о нас моли́ся,/ ско́рби на́ша на ра́дость претвори́.</p>
<p><red>Ин кано́н, глас 1.</red></p>
<p><red>Пе́снь 1</red></p>
<p><red>Ирмо́с</red><emphasis>:</emphasis><emphasis> Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая, проти́вныя сотре́,/ изра́ильтяном пу́ть глубины́ новосоде́лавшая.</emphasis></p>
<p>Благочести́ваго и венцено́снаго кня́зя Дании́ла по достоя́нию восхва́лим,/ чуде́с пода́теля оби́льнаго,/ спаса́ющаго ду́ши на́ша.</p>
<p>Престо́лу у́бо предстоя́ благода́ти и со все́ми А́нгелы ра́дуяся,/ дне́сь ми́рови раздае́т бога́тство, те́мже согла́сно зове́м ему́:/ спаси́ нас моли́твами твои́ми, блаже́нне.</p>
<p>Пе́сньми и пе́нии восхва́лим блаже́ннаго кня́зя Дании́ла/ и, честны́я его́ и многоцеле́бныя мо́щи любе́зно облобыза́юще, си́це вопие́м:/ ра́дуйся, гра́ду своему́ Москве́ многосве́тлый свети́льниче и тве́рдый засту́пниче.</p>
<p><red>Богоро́дичен:</red> Ума́ моего́, Всенепоро́чная, омраче́ние све́том Твои́м отжени́/ и тьмы́ изба́ви мя ве́чнующия,/ я́ко да пою́ вели́чия Твоя́.</p>
<p><red>Пе́снь 3</red></p>
<p><red>Ирмо́с: </red><emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Благове́рный кня́же Дании́ле,/ вси лю́дие пра́зднуют и мно́жество и́ночествующих по́стник покланя́ются тебе́,/ ви́девше от Бо́га да́нная тебе́ пресла́вная чудеса́/ ко всем, прося́щим у <red>тебе</red>́ ми́лости.</p>
<p>Мо́лим тя, благове́рный кня́же Дании́ле,/ и облобыза́ем честны́я мо́щи твоя́:/ к покая́нию упра́ви нас/ и не лиши́ нас душеспаси́тельнаго исполне́ния.</p>
<p>Терпя́, потерпе́л еси́ Го́спода, и услы́ша тя,/ и внят гла́су непреста́ннаго моле́ния твоего́,/ и воззва́ тя к ве́чному весе́лию, ра́йскаго сотвори́в насле́дника.</p>
<p><red>Богоро́дичен:</red> Влады́чице Блага́я,/ всех Творца́ во утро́бе Твое́й заче́ншая и ро́ждшая ми́ру Спа́са и Го́спода,/ Его́же моли́, да изба́вит нас от вся́ких искуше́ний/ и в чи́стем житии́ соблюде́т нас.</p>
<p><red>Ин</red></p>
<p><red>Ирмо́с:</red> <emphasis>Еди́не, ве́дый челове́ческаго существа́ не́мощь/ и ми́лостивно в не воображе́н,/ препои́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нныя сла́вы Твоея</emphasis>́<emphasis>, Человеколю́бче.</emphasis></p>
<p>Свети́льник све́та яви́ся благочести́вый кня́зь Дании́л,/ неду́г глубо́кую тьму́ разреша́яй всегда́/ и заре́ю све́тлою чуде́с озаря́яй, прему́дрый.</p>
<p>Дне́сь весе́лием ра́дуется Христо́ва Це́рковь/ в па́мять присноблаже́ннаго кня́зя Дании́ла/ и ве́рою взыва́ет:/ Ты ми, Христе́, держа́ва, прибе́жище и утвержде́ние.</p>
<p>Я́ко честны́й би́сер, твоя́ мо́щи, блаже́нне кня́же Дании́ле,/ всем ви́димы предлежа́т,/ разли́чная исцеле́ния неоску́дно подава́юще.</p>
<p><red>Богоро́дичен:</red> А́нгельстии чи́нове и во́инства Небе́сных сил Твоего́ Сы́на ужаса́ются./ Мо́лим Тя, Милосе́рдая,/ в стра́шный гро́зный де́нь прише́ствия Его́ помози́ нам, Влады́чице.</p>
<p><red>Ин конда́к, глас 6:</red></p>
<p>Е́же по о́бразу соблю́д непрело́жно/ и я́же в ми́ре тле́нная оста́вив,/ со а́нгельскими ли́ки предстои́ши Христу́,/ преподо́бне кня́же Дании́ле,/ ника́коже забыва́я чад твои́х,/ но ми́лостивно посеща́я и глаго́ля им:/ аз е́смь с ва́ми и никто́же на вы.</p>
<p><red>Ин И́кос:</red></p>
<p>Земна́я дарова́ния и вла́сть прие́м,/ поревнова́л еси́ па́че о Небе́сных пещи́ся,/ сего́ ра́ди и Госпо́дь благослови́ тя, кня́же Дании́ле,/ и возме́здие трудо́м твои́м дарова́ оби́льно:/ еще́ бо на земли́ яви́ тя засту́пника оби́димым и влады́ку че́стна в бра́тии твое́й./ И ны́не с ли́ки пресвяты́х Престо́лу предстоя́ Небе́снаго Царя́,/ моли́ его́ пода́ти нам грехо́в проще́ние, Святе́й Це́ркви утвержде́ние,/ да во умире́нии жи́зни услы́шим Блаже́нный глас Христа́ Бо́га:/ Аз е́смь с ва́ми и никто́же на вы.</p>
<p><red>Иде́же пое́тся Слу́жба вку́пе обои́м преподо́бным и благове́рным князе́м Алекса́ндру Не́вскому и сы́ну его́ Дании́лу Моско́вскому, конда́к, глас 3:</red></p>
<p>Возсия́ дне́сь пресве́тлая па́мять ва́ша,/ преподо́бнии и благове́рнии кня́зие Алекса́ндре и Дании́ле,/ и, сию́ соверша́юще с любо́вию,/ ва́шея по́мощи и предста́тельства пред Го́сподем про́сим,/ вас бо Ру́сстей земли́ и всем нам/ я́ко предста́тели и засту́пники дарова́ Бог.</p>
<p><red>Седа́лен, глас 8:</red></p>
<p>Ско́рый в беда́х уте́шителю, в боле́знех исцели́телю,/ во гра́дех и во страна́х вся лю́ди неисче́тною ми́лостию покрыва́я,/ благове́рный кня́же Дании́ле,/ моли́ся Христу́ Бо́гу о чту́щих святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Ра́дуйся, Я́же от А́нгела ми́ру ра́дость прие́мши,/ ра́дуйся, ро́ждшая Творца́ тва́ри,/ ра́дуйся, сподо́бльшаяся бы́ти Ма́ти Христа́ Бо́га.</p>
<p><red>Пе́снь 4</red></p>
<p><red>Ирмо́с:</red> <emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis></p>
<p>Укроти́, благове́рный кня́же Дании́ле, нахо́ды злотво́рных челове́к/ и из рук их исхити́, гоня́щих и расхища́ющих неми́лостивно.</p>
<p>Смири́ враго́м вознесе́нную вы́ю,/ велере́чующим сове́т злый на нас по <red>вся</red> дни,/ на тя бо не́сть их упова́ния,/ но упова́ют на свой язы́к велере́чив и на язы́к челове́ч./ Ты же, благове́рный кня́же Дании́ле, от таковы́х злотво́рных бед изба́ви нас.</p>
<p>Вооружи́вся на нас лука́вно враг,/ мечта́нием злым, я́коже мече́м, погуби́ти хотя́./ Но ты, милосе́рдый благове́рный кня́же Дании́ле,/ защити́ нас от тех злых и ми́рны их сотвори́.</p>
<p><red>Богоро́дичен:</red> Кто изочте́т си́лы Твоя́, Чи́стая,/ но пощади́ нас, изми́ из глубины́ грехо́вныя/ и наста́ви на благо́е покая́ние безвозвра́тно.</p>
<p><red>Ин</red></p>
<p><red>Ирмо́с:</red> <emphasis>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаше́ние Свято́му/ во спасе́ние на́ше и обновле́ние.</emphasis></p>
<p>Заре́ю трисо́лнечныя благода́ти сия́ет све́тлый твой пра́здник, блаже́нне кня́же Дании́ле,/ стра́стнаго омраче́ния бесо́вскаго избавля́я/ творя́щих ве́рою па́мять твою́.</p>
<p>Простре́ ум к еди́ному Влады́це, блаже́нне,/ и во и́ночестем о́бразе порабо́тав ему́,/ и вене́ц нетле́ния от Него́ прии́м,/ сия́я све́тлыми све́тлостьми и бога́тными дарова́нии,/ иде́же перворо́дных жили́ще.</p>
<p>Источи́л еси́ ре́ки чуде́с, благове́рный кня́же Дании́ле,/ напая́я ве́рных се́рдца,/ и му́тныя во́ды неве́рия изсуши́л еси́.</p>
<p><red>Богоро́дичен:</red> Влады́чице ми́ру, Богоро́дице, помози́ нам,/ прелука́вый бо враг поглоща́ет нас зе́льне лю́тыми воспомина́нии и помышле́нии,/ я́же от Бо́га разлуча́ют,/ не оста́ви у́бо нас, ниже́ пре́зри.</p>
<p><red>Пе́снь 5</red></p>
<p><red>Ирмо́с:</red> <emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Ускори́, благове́рный и преподо́бный кня́же Дании́ле,/ отъя́ти нас от зла неми́лостивых челове́к,/ пленящих и расхища́ющих безвозвра́тно,/ и печа́ль на́шу ра́довании раствори́.</p>
<p>Покажи́ ско́рое заступле́ние, благове́рный кня́же Дании́ле, прося́щим у <red>тебе</red>́ ми́лости,/ я́ко да у́зрят врази́ сопроти́в их борю́щую твою́ си́лу по нас и постыдя́тся.</p>
<p>Благове́рный кня́же Дании́ле,/ бу́ди нам стена́ тве́рдая,/ бу́ди нам засту́пник непреста́нный,/ бу́ди нам я́ко оте́ц чадолюби́в,/ бу́ди нам прибе́жище и утвержде́ние.</p>
<p><red>Богоро́дичен:</red> Богоро́дице, блага́я Помо́щнице,/ из Тебе́ бо нам возсия́ Свет пра́ведный,/ те́мже Тя, Цари́цу и Влады́чицу всех, ма́терь Зижди́теля, пропове́даем.</p>
<p><red>Ин</red></p>
<p><red>Ирмо́с:</red> <emphasis>Твой мир да́ждь нам,/ Сы́не Бо́жий:/ ино́го бо, ра́зве Тебе́, Бо́га не зна́ем,/ И́мя Твое́ имену́ем,/ я́ко Бог живы́х и ме́ртвых еси́.</emphasis></p>
<p>Яви́лся еси́, я́ко звезда́ све́тлая непреле́стная, блаже́нне кня́же Дании́ле,/ благове́рным лю́дем побо́рник, пле́нным свободи́тель и ни́щим защи́титель,/ боля́щим врач и гра́ду на́шему и всей земли́ Росси́йстей засту́пник.</p>
<p>Я́ко вели́кое бога́тство щедро́т, блаже́нне кня́же Дании́ле,/ яви́ся сла́вному гра́ду Москве́ безчи́сленное проли́тие ми́лости твое́й,/ ты бо прося́щим ве́рою су́щия цельбы́ подава́еши/ и тех просвеща́еши свои́м милосе́рдием, блаже́нне.</p>
<p>Пресве́тлый свети́льник, сия́я во всем ми́ре, Блаже́нный кня́же Дании́ле,/ и во мра́це стра́стне озаря́я всех,/ и в Росси́йстей земли́ чудотво́рец яви́лся еси́ пресла́вен,/ я́ко имы́й благода́ть исцеле́ний и прося́щим подава́я цельбу́, блаже́нне.</p>
<p><red>Богоро́дичен:</red> Светообра́зный Христо́в хра́ме, Отрокови́це,/ моли́твами Свои́ми Отцу́, и Сы́ну, и Свято́му Ду́ху/ и нас хра́мы сотвори́ пра́ведный, Пречи́стая.</p>
<p><red>Пе́снь 6</red></p>
<p><red>Ирмо́с:</red> <emphasis>Жите́йское мо́ре,/воздвиза́емое зря напа́стей бу́рею,/к ти́хому приста́нищу Твоему́ прите́к, вопию́ Ти:/возведи́ от тли живо́т мой,/ Многоми́лостиве.</emphasis></p>
<p>Ца́рствующий свой град Москву́ и стра́ны Росси́йския земли́/ благомилосе́рдо пощади́, и ми́лостивно утверди́,/ и мир, и любо́вь, и здра́вие оби́льно во всем и во всех до́мех сотвори́,/ и всегда́ ра́достно нас посеща́й.</p>
<p>Еди́н аз, гре́шный, ны́не в ле́ности предлежу́,/ и ум мой во грехи́ глубо́кия впаде́,/ но ты, благове́рный кня́же Дании́ле,/ наста́ви мя на стезю́ пра́вую и не оста́ви мя, погиба́ющаго.</p>
<p>Процве́л еси́, я́ко цвет ра́йский, посреде́ Росси́йския земли́,/ уго́дниче Бо́жий, благове́рный кня́же Дании́ле,/ жив к Бо́гу свои́ми труды́, посто́м, и моли́твою,/ и нищелю́бием, и и́ночеством, и нощны́м стоя́нием,/ а по сме́рти боля́щим разли́чными неду́ги — здра́вие, печа́льным и бе́дным — заступле́ние/ и ра́дость всем подае́ши безпреста́нно.</p>
<p><red>Богоро́дичен:</red> На Небеси́ Арха́нгели и А́нгели, Херуви́ми и Серафи́мы сла́вят,/ на земли́ же вси лю́дие раболе́пно поклоня́ются Рождеству́ Твоему́,/ сего́ ра́ди мо́лим Тя, Влады́чице:/ спаси́ ду́ши на́ша.</p>
<p><red>Ин</red></p>
<p><red>Ирмо́с:</red> <emphasis>Обы́де нас после́дняя бе́здна,/ не́сть избавля́яй,/ вмени́хомся я́ко о́вцы заколе́ния,/ спаси́ лю́ди Твой, Бо́же наш,/ Ты бо кре́пость немощству́ющих и исправле́ние.</emphasis></p>
<p>От пречестна́го ко́рене израсте́ ве́твь пресла́вная,/ благочести́вый кня́же Дании́ле,/ благоче́стно на земли́ пожи́в, и прия́телище чи́сто Свято́му Ду́ху был еси́,/ просвеща́я пою́щих па́мять твою́.</p>
<p>Сохрани́ град свой Москву́ и вся страны́ Росси́йския земли́,/ благочести́вый кня́же Дании́ле,/ от безбо́жных инове́рных нахо́да и от междоусо́бныя ра́ти/ и вся́каго стра́ха и му́ки изба́ви.</p>
<p>Сирота́м и вдови́цам засту́пник, и в беда́х необори́мый помо́щник,/ и всем, притека́ющим к тебе́, приста́нище необори́мое/ и неле́стное оти́шие су́щим во гресе́х.</p>
<p><red>Богоро́дичен:</red> Вели́чия Тебе́, Чи́стая, сотвори́ Госпо́дь Бог наш,/ Его́же моли́ при́сно возвели́чити и в нас бога́тую его́ ми́лость,/ Пренепоро́чная Влады́чице.</p>
<p><red>Конда́к, глас 8:</red></p>
<p>Красоту́ ми́ра сего́, княже́ние и сла́ву я́ко вре́менная помышля́я,/ и сего́ ра́ди благоче́стно в ми́ре пожи́л еси́, блаже́нне кня́же Дании́ле,/ ми́лостию, и моли́твами, и и́ночеством Бо́гу угоди́в,/ и по преставле́нии свое́м чуде́с дар прии́м от Христа́ Бо́га,/ и свети́льник яви́ся пресве́тлый, просвеща́я свои́ми чудесы́,/ приходя́щим с ве́рою подае́ши ско́рое здра́вие и от бед избавля́еши./ Те́мже Христо́ва Це́рковь пе́сньми сла́вит тя, благочести́вый кня́же Дании́ле,/ ца́рствующему твоему́ гра́ду Москве́ вели́кое утвержде́ние.</p>
<p><red>И́кос:</red></p>
<p>Го́споди, Го́споди, отве́рзи ми устне́,/ уясни́ язы́к мой, и умили́ се́рдце мое́,/ и напо́лни ду́ха смиренному́дрия, да возглаго́лю и воспою́ Твоего́ уго́дника,/ но́ваго чудотво́рца, благове́рнаго кня́зя Дании́ла:/ ра́дуйся, благочести́ваго ко́рене пречестна́я о́трасле;/ ра́дуйся, ма́тере благогове́йны и́ ве́тве прекра́сна и пресла́вна;/ ра́дуйся, честны́й сосу́де Свято́му Ду́ху;/ ра́дуйся, на Небеси́ со А́нгелы живе́ши;/ ра́дуйся, целому́дрия сто́лпе, и́мже бесо́вская шата́ния искорени́шася;/ ра́дуйся, свети́льниче многосве́тлый, чуде́с сия́нии вселе́нную просвеща́еши;/ ра́дуйся, пра́ведным Боже́ственное наслажде́ние;/ ра́дуйся, гре́шным спасе́ние и леня́щимся к Бо́гу дерзнове́ние;/ ра́дуйся, я́ко ца́рствующий град свой Москву́ и живу́щия в нем лю́ди спаса́еши от бед и злых скорбе́й;/ ра́дуйся, крестоно́сным лю́дем на́шим похвало́ и утвержде́ние;/ ра́дуйся, пречестне́й оби́тели свое́й красото́;/ ра́дуйся, земли́ Росси́йския засту́пниче и забра́ло неруши́мое;/ ра́дуйся, гра́ду своему́ Москве́ вели́кий побо́рниче и утвержде́ние.</p>
<p><red>Пе́снь 7</red></p>
<p><red>Ирмо́с:</red> <emphasis>Росода́тельну у́бо пе́щь/ соде́ла А́нгел/ преподо́бным о́троком,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis></p>
<p>Мо́лим тя, благове́рный кня́же Дании́ле,/ ви́ждь на́шу нестерпи́мую печа́ль, и боле́зни, и ско́рби, и стра́сти,/ но умилосе́рдися и от всех бед свободи́ пою́щих:/ благослове́н Бог оте́ц на́ших.</p>
<p>Показа́ся гра́ду Москве́ я́ко свети́ло негаси́мое, благове́рный кня́же Дании́ле,/ доброде́тельми твои́ми просвети́л еси́ всех нас,/ и трудолю́бным житие́м на земли́ поживе́,/ и сего́ ра́ди всели́ся в оби́тель Небе́снаго Ца́рствия, вопия́:/ благослове́н Бог оте́ц на́ших.</p>
<p>Ра́дуйся, просвети́вый свои́ми чудесы́ во́тчину свою́, град Москву́, и стра́ны Росси́йския земли́,/ ра́дуйся, победи́вый диа́вола, и посрами́вый житие́ ны́нешняго ве́ка,/ и обреты́й неизрече́нную благода́ть от Бо́га в безконе́чнем о́ном ве́це,/ со А́нгелы и со святы́ми вопия́:/ благослове́н Бог оте́ц на́ших.</p>
<p><red>Богоро́дичен:</red> Наде́ждо всем, Госпоже́ Богоро́дице,/ разгони́, Влады́чице, враги́ ду́ши моея́ и напра́ви на стезю́ пра́ву./ Пощади́, Помо́щнице и наде́ждо христиа́нская, Сы́ну Своему́ зову́щи:/ благослове́н Бог оте́ц на́ших.</p>
<p><red>Ин</red></p>
<p><red>Ирмо́с:</red> <emphasis>Тебе́ у́мную, Богоро́дице, пе́щь/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</emphasis></p>
<p>Во всех страна́х про́йде веща́ние,/ я́ко гра́ду Москве́ яви́ся чудотво́рец пресла́вен,/ да́руяй мно́жество исцеле́ний всем, приходя́щим к нему́/ и ве́рою пою́щим Го́сподеви:/ отце́в Бо́же, благослове́н еси́.</p>
<p>Чудесы́ у́бо твои́ми, я́ко цвет, процве́л еси́, блаже́нне,/ исцеле́ния подава́еши притека́ющим к тебе́, Богому́дре и досточу́дне кня́же Дании́ле,/ и Бо́гови зову́щим:/ отце́в Бо́же, благослове́н еси́.</p>
<p>Се ны́не стеко́шася от всех стран святи́тели, свяще́нницы и и́ноцы, бога́тии и убо́зии,/ вси, ра́дующеся вку́пе, хвалу́ возда́ти тебе́, Богоблаже́нне кня́же Дании́ле, зову́ще Го́сподеви:/ отце́в Бо́же, благослове́н еси́.</p>
<p><red>Богоро́дичен:</red> Святе́йшая святы́х всех сил,/ честне́йшая всея́ тва́ри, Богоро́дице, Влады́чице ми́ра,/ спаси́ ны, Спа́са ро́ждшая, от прегреше́ний тьмори́чных<a type="note" xlink:href="#note49">49</a> и бед,/ я́ко Блага́я, моли́твами Твои́ми.</p>
<p><red>Пе́снь 8</red></p>
<p><red>Ирмо́с</red><emphasis>:</emphasis><emphasis> Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis></p>
<p>Ра́достный наш вели́кий све́тлый пра́здник дне́сь возсия́/ в богоспаса́емем гра́де Москве́ и оби́тели:/ в де́нь пра́здника Пресвяты́я Богоро́дицы обрето́шася и прояви́шася чуде́сная явле́ния/ от многочуде́сных моще́й твои́х о́троку кня́жеску,/ о забве́нии честна́го телесе́ твоего́,/ его́же ра́ди превозно́сим Го́спода во ве́ки.</p>
<p>Де́нь Госпо́день всегда́ пред очи́ма зря,/ и всегда́ во уме́ свое́м держа́, кто в ны́нешнем житии́ не у́зрит сме́рти,/ и богоуго́дно и смиренному́дренно пожи́в, с ми́ром к Бо́гу оты́де,/ Его́же превозно́сим, Го́спода, во ве́ки.</p>
<p>В де́нь вше́ствия твоего́ на Небеса́ ко Го́споду Бо́гу, благове́рный кня́же Дании́ле,/ Арха́нгели и А́нгели, Херуви́ми и Серафи́ми/ и вси святи́и, от ве́ка Бо́гу угоди́вшии, неизрече́нною ра́достию тебе́ срето́ша,/ и мы, гре́шнии, про́сим у <red>тебе</red>́ ми́лости:/ изба́ви нас от всех скорбе́й/ и не лиши́ нас душеспасе́ннаго исполне́ния.</p>
<p><red>Богоро́дичен:</red> О Влады́чице, немо́лчно Тебе́, ма́терь Бо́жию,/ пою́т велегла́сно Арха́нгели и А́нгели, и вси ро́ди челове́честии покланя́ются,/ пода́й, Де́во, избы́ти Тобо́ю тле́нное существо́./ Ра́дуйся, Обра́дованная, Госпо́дь с Тобо́ю,/ Его́же превозно́сим, Го́спода, во ве́ки.</p>
<p><red>Ин</red></p>
<p><red>Ирмо́с:</red> <emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis></p>
<p>Струи́ происхо́дят от ра́ки твое́й, блаже́нне кня́же Дании́ле, исцеле́ний вся́ких,/ и омыва́ют скве́рну страсте́й, и гное́ний лю́тых очища́ют всех ве́рных сердца́,/ любо́вию чту́щих па́мять твою́, пресла́вне, и вопию́щих:/ Го́спода по́йте и превозноси́те его́ во ве́ки.</p>
<p>Хвала́ми досто́йны ми воспое́м пресла́внаго чудотво́рца,/ ум и смысл да́руй ми, Христе́ Бо́же,/ я́ко да пою́, ра́дуяся, па́мять его́, вопия́:/ Го́спода по́йте и превозноси́те его́ во ве́ки.</p>
<p>Де́нь спасе́нию, пра́здник весе́лия наста́,/ стеце́мся, ве́рнии, очи́стивше вку́пе ду́ши и телеса́./ Се бо нас призыва́ет кня́зь Дании́л Боже́ственный, вопия́:/ Го́спода по́йте и превозноси́те его́ во ве́ки.</p>
<p><red>Богоро́дичен:</red> Уврачу́й, Пречи́стая, стра́сти се́рдца моего́,/ ро́ждшая всех Царя́,/ и пра́ведных ча́сти яви́ мя прича́стника, Богоро́дице Де́во,/ Христа́, Сы́на Своего́, умоли́, глаго́лющи:/ Го́спода по́йте и превозноси́те его́ во ве́ки.</p>
<p><red>Пе́снь 9</red></p>
<p><red>Ирмо́с:</red> <emphasis>Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis></p>
<p>Сохрани́ от бед, благове́рный и преподо́бный кня́же Дании́ле,/ принося́щаго ти сию́ ма́лую мольбу́,/ и от пото́па страсте́й, и вся́каго наве́та злотво́рных челове́к.</p>
<p>Просвети́лся еси́, благове́рный кня́же Дании́ле, я́ко со́лнце, свои́ми чудесы́,/ подава́я всем исцеле́ния, благи́м и гре́шным, невозвра́тно.</p>
<p>Дерзну́х многогре́шный аз и недосто́йный/ сие́ написа́ние написа́ти тебе́, благове́рный кня́же Дании́ле,/ приими́ с ми́лостию и покры́й мя неистощи́мыми свои́ми щедро́тами.</p>
<p><red>Богоро́дичен:</red> Безнача́льнаго Роди́теля Собезнача́льну Сы́ну Ма́ти всекра́сная и избра́нная, Пречи́стая Отрокови́це Мари́е,/ пою́щих Тя возвесели́, и ма́лое сие́ моле́ние Сы́ну Своему́ и Бо́гу на́шему пропове́ждь,/ и от вся́ких бед свободи́, и не лиши́ мене́ зре́ния Сы́на Твоего́ и Бо́га на́шего,/ на Стра́шнем же Суде́ ста́ти одесну́ю страну́ сподо́би/ и не отве́рзи мене́ от Престо́ла его́ Бо́жия.</p>
<p><red>Ин</red></p>
<p><red>Ирмо́с:</red> <emphasis>О́браз чи́стаго рождества́ Твоего́/ огнепали́мая купина́ показа́ неопа́льная;/ и ны́не на нас напа́стей свире́пеющую угаси́ти мо́лимся пе́щь,/ да Тя, Богоро́дице,/ непреста́нно велича́ем.</emphasis></p>
<p>Яви́ся вели́к щит и вели́кая кре́пость земли́ Росси́йстей Блаже́нный кня́зь Дании́л,/ правосла́вным лю́дем похвале́ние во всех язы́цех,/ ны́не мо́лим тя сохрани́ти страну́ Росси́йскую от ва́рварскаго нахожде́ния,/ и от плене́ния иноплеме́нных, и от междоусо́бныя бра́ни, и от вся́каго зла.</p>
<p>Красе́н душе́ю и те́лом и благоче́стием сия́я,/ сла́вне блаже́нне кня́же Дании́ле,/ Боже́ственнаго испо́лнь ра́зума и прему́дрости,/ орга́н Свята́го Ду́ха был еси́,/ по сме́рти к безсме́ртней жи́зни и неконча́емому Блаже́нству прише́л еси́, ра́дуяся.</p>
<p>Моско́встии наро́ди, прииди́те, собери́теся вси в пречестну́ю оби́тель/ ко многоцеле́бней ра́це святы́х моще́й пресла́внаго но́ваго чудотво́рца, благове́рнаго кня́зя Дании́ла,/ со слеза́ми велегла́сно воззови́те:/ о уго́дниче Бо́жий, преподо́бне кня́же Дании́ле,/ изба́ви гра́ды, оби́тель и лю́ди своя́,/ не дай же достоя́ния твоего́ ро́ду исма́ильтескому/ и от междоусо́бныя бра́ни и от вся́каго зла сохрани́,/ да до́лжно воспое́м ми́лость твою́, святы́й.</p>
<p><red>Богоро́дичен:</red> Неизрече́нно та́инство:/ Та бо престо́л Херуви́мский и светоно́сный черто́г показа́ся Вседержи́теля Христа́ Бо́га,/ сего́ ра́ди возопие́м к Ней умиле́нным гла́сом:/ о Пресвята́я Госпоже́ Богоро́дице,/ от вся́ких бед и скорбе́й нас сохрани́ и ве́чныя изба́ви му́ки,/ Ю́же благоче́стно, я́ко Богоро́дицу, велича́ем.</p>
<p><red>Свети́лен.</red></p>
<p><red>Подо́бен:</red> Посети́л ны:</p>
<p>Посети́ ны свы́ше дне́сь, преподо́бне кня́же,/ и пребоже́ственным све́том озари́ се́рдца пою́щих тя,/ и́бо твое́ есмы́ при́сное ста́до.</p>
<p><red>Сла́ва:</red> Всели́ся в се́рдце твое́, благове́рный кня́же Дании́ле, ко́рень благ/ и расплоди́ в тебе́ неоску́дныя к Бо́гу многоподви́жныя труды́ и добро́ту ко всем челове́ком,/ моли́ о душа́х на́ших.</p>
<p><red>И ны́не, Богоро́дичен:</red></p>
<p>Просла́вим ма́терь Бо́га на́шего:/ пре́жде бо рождества́ пребы́сть Де́ва Ма́ти Сы́на Бо́жия/ и по рождестве́ па́ки Де́ва яви́ся./ Ра́дуйся, Обра́дованная, Госпо́дь с Тобо́ю.</p>
<p><red>На хвали́тех стихи́ры, глас 6. Самогла́сен:</red></p>
<p>Кре́пко во уме́ свое́м держа́,/ благове́рный кня́же Дании́ле,/ Бо́жие сло́во, в Ева́нгелии глаго́лющее:/ кто хо́щет бы́ти ста́рей, да бу́дет всем слуга́, —/ и по сему́ словеси́ житие́ соверши́л еси́,/ при животе́ свое́м неукло́нно к Бо́гу труды́/ и доброде́тели ко всем челове́ком име́л еси́,/ те́мже и по сме́рти во Ца́рствии Небе́снем со А́нгелы лику́еши,/ моли́ся Христу́ Бо́гу о душа́х на́ших.</p>
<p>Ра́дуйся, благове́рный кня́же Дании́ле,/ я́ко со́лнце, сия́еши свои́ми чудесы́ во всей Росси́и,/ ра́дуйся, я́ко цвет прекра́сный, процве́л еси́/ в ца́рствующем гра́де Москве́ свои́ми щедро́тами,/ моли́ся Христу́ Бо́гу о душа́х на́ших.</p>
<p>Ра́дуйся, Бо́гом избра́нный благочести́вый кня́же Дании́ле,/ правосла́вным христиа́ном похвало́,/ и во́ином соблюде́ние, и ва́рваром побежде́ние,/ и в беда́х необори́мый помо́щниче,/ и гра́ду Москве́ утвержде́ние.</p>
<p>Бога́тство неизрече́нное обре́л еси́,/ ца́рствующий гра́де Москва́:/ вои́стинну еси́ бога́т,/ таковы́й бо свети́льник в тебе́ возсия́,/ благове́рный кня́зь Дании́л,/ засту́пник тве́рдый яви́ся гра́ду своему́/ и мо́лится Христу́ Бо́гу о чту́щих святу́ю па́мять его́.</p>
<p><red>Сла́ва, глас 8:</red></p>
<p>Прииди́те, Росси́йстии вси правосла́внии лю́дие,/ бога́тии и ни́щии,/ в пречестну́ю оби́тель благове́рнаго и преподо́бнаго кня́зя Дании́ла,/ той нас свободи́т от рук неве́рных язы́к и злотво́рных челове́к,/ и из рук ненави́дящих нас моли́твами его́ свободи́мся.</p>
<p><red>И ны́не, глас то́йже:</red></p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p><red>Вели́кое славосло́вие. Ектении́. И отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны обои́х кано́нов, пе́сни 3-я и 6-я. Проки́мен, глас 7:</red> Честна́ пред Го́сподем/ сме́рть преподо́бных его́. <red>Стих:</red> Что возда́м Го́сподеви о всех, я́же воздаде́ ми? <red>Апо́стол к Кори́нфяном, зача́ло 181.</red> Аллилу́ия, глас 6: Блаже́н муж, боя́йся Го́спода, в за́поведех его́ восхо́щет зело́. <red>Стих:</red> Си́льно на земли́ бу́дет се́мя его́<red>. Ева́нгелие от Луки́, зача́ло 24.</red> <red>Прича́стен:</red> В па́мять ве́чную бу́дет пра́ведник:</p>
<p><red>На трапе́зе бра́тии утеше́ние ве́лие.</red></p>
<p><red>Стихи́ры и кано́ны благове́рному и вели́кому кня́зю Дании́лу сотворе́ны по благослове́нию Святе́йшаго И́ова, Патриа́рха Моско́вскаго и всея́ Росси́и, тща́нием и труды́ Симео́на Рома́новича Олфе́рьева да и́нока Се́ргия, честны́я оби́тели Пресвяты́я Тро́ицы Дании́лова монастыря́ Переясла́вля Зале́сскаго.</red></p>
<p><red>Моли́тва</red></p>
<p>Це́ркве Христо́вы похвало́ высо́кая, гра́да Москвы́ стено́ необори́мая, держа́вы Росси́йския Боже́ственное утвержде́ние, преподо́бне кня́же Дании́ле! К ра́це моще́й твои́х притека́юще, усе́рдно мо́лим тя: при́зри на нас, па́мять твою́ воспева́ющих и с ве́рою под кров моли́тв твои́х прибега́ющих. Проле́й те́плое твое́ хода́тайство ко Спа́су всех, я́ко да утверди́т ми́ром страну́ на́шу, гра́ды и ве́си ея́ и оби́тель сию́ до́бре да сохрани́т, благоче́стие и любо́вь в лю́дех твои́х насажда́я, зло́бу же, междоусобие и нра́вов развраще́ние искореня́я; всем же нам вся блага́я ко вре́менному животу́ и ве́чному спасе́нию да́руй моли́твами твои́ми, я́ко да прославля́ем ди́внаго во святы́х Свои́х Христа́ Бо́га на́шего во ве́ки веко́в. Ами́нь.</p>
<p><red>И́на моли́тва</red></p>
<p>О уго́дниче Бо́жий, святы́й благове́рный кня́же Дании́ле, са́да Христо́ва благово́нный цве́те, не́ба церко́внаго кро́ткая звездо́, земли́ на́шея небе́сный уме́, гра́да Москвы́ и держа́вы на́шея му́дрый зда́телю! Те́плый к Бо́гу моли́твенниче, ско́рый в по́мощи, ми́лостивый в ну́ждах, к тебе́ припа́даем и тебе́ мо́лимся: бу́ди предста́тель наш пред Престо́лом Бо́жия сла́вы неусы́пный. Собери́ нас друг ко дру́гу, да печа́ли бли́жняго своего́ ки́йждо любо́вию нелицеме́рною приобща́ется. Онебеси́ ум наш, да, и́го тя́жкое земны́х попече́ний отве́ргше, бре́мя ле́гкое Христо́ва Ева́нгелия возлю́бим. Откры́й о́чи на́ши, да у́зрим нетле́нную красоту́ Госпо́дню и да не отчужде́ни бу́дем жи́зни Бо́жия. Ти́хость Ду́ха Бо́жия да соблюде́т се́рдце на́ше. Весна́ покая́ния да украси́т дела́ на́ша.</p>
<p>Кня́же ми́лостивый и ще́дрый, сохрани́ страну́ на́шу, град твой и зде моля́щихся тебе́ от вся́кия напа́сти, от враг ви́димых и неви́димых, от губи́тельства и гла́да, от междоусо́бныя ра́спри и внеза́пныя сме́рти. Отве́рзи нам две́ри милосе́рдия Бо́жия и изба́ви нас от вся́каго зла. Под кре́пкий покро́в благосты́ни твоея́ прибега́юще, мо́лим: бу́ди нам ти́хое приста́нище в ско́рбех. Остени́ нас моли́твами твои́ми. Соблюди́ нас от паде́ний грехо́вных и заблужде́ний, да се́рдцем сокруше́нным, ду́хом смире́нным в печа́ли и ра́дости вы́ну зове́м: Го́споди, предста́тельством преподо́бнаго Твоего́ поми́луй нас. Ами́нь.</p>
<p><red>Святой благоверный князь Даниил Московский</red>, младший сын благоверного князя Александра Невского, скончался 4 марта 1303 года. Перед кончиной, следуя благочестивому примеру отца, принял иноческий чин и схиму и по глубокому смирению завещал совершить погребение на братском кладбище основанной им обители в честь преподобного Даниила Столпника, впоследствии получившей название Московского Данилова монастыря. Честные мощи святого князя Даниила находились под спудом почти 350 лет. В течение этого времени благоверный князь неоднократно напоминал о себе и о месте своего погребения. Так, во времена великого князя <a xlink:href="https://azbyka.ru/biblia/?Jn.3&amp;c~r&amp;rus">Иоанна III</a> (1462-1505), святой Даниил явился придворному юноше и повелел сказать великому князю следующее: «Рцы великому князю Иоанну: се убо сам всячески себе утешаеши, мене же почто забвению предал еси, но обаче <red><red>Аще</red></red> он забвена мя имать, Бог же мой несть мене забыл никогдаже». Узнав об этом, Иоанн III повелел служить соборные панихиды, раздавать милостыню и устраивать трапезы на помин своих усопших.</p>
<p>При сыне <a xlink:href="https://azbyka.ru/biblia/?Jn.3&amp;c~r&amp;rus">Иоанна III</a> великом князе Московском Василии Иоанновиче (1505-1533) произошло событие, описанное в Степенной книге. Однажды великий князь с многочисленной свитой, в которой находился князь Иоанн Михайлович Шуйский, был в Даниловом монастыре и проезжал недалеко от места захоронения благоверного князя Даниила. Шуйскому нужно было сесть на коня, и он решил сделать это с надгробного камня на могиле святого Даниила. Оказавшийся поблизости некий благочестивый христианин сказал Шуйскому:         «Господине княже! Не дерзай с камени сего всести на конь свой. Ведый буди, яко лежит ту великий князь Даниил». Гордый же князь не послушал совета и, встав на камень, хотел сесть на коня. Неожиданно конь вздыбился и упал мертвым на землю, подмяв седока, едва оставшегося в живых после падения.</p>
<p>В царствование Иоанна Васильевича Грозного (1533-1584) на могиле князя Даниила получил исцеление умирающий сын коломенского купца. Иоанн Грозный установил ежегодно совершать крестный ход к могиле благоверного князя Даниила и служить о нем панихиды. Он же издал указ о построении в запустевшем к тому времени монастыре двухэтажной каменной церкви, братских келлий, пополнении обители иноками и устройстве монашеского общежития.</p>
<p>В 1652 году царь Алексей Михайлович (1645-1676), по повелению явившегося ему благоверного князя Даниила, совершил торжественное открытие мощей святого. 30 августа Патриарх Никон с собором епископов и царь Алексей Михайлович с придворными открыли могилу благоверного князя и обрели честные мощи нетленными. В то же время среди многочисленного народа произошло немало чудесных исцелений. Святые мощи были торжественно перенесены в монастырский храм в честь святых отцов Семи Вселенских Соборов и положены в специально приготовленной деревянной гробнице напротив правого клироса. Тогда же благоверный князь Даниил был причислен к лику святых и ему было установлено общецерковное празднование: 4 марта — в день Блаженной кончины и 30 августа — в день обретения нетленных мощей. В 1763 году святые мощи были переставлены в арку у левого клироса. В 1812 году серебряный оклад гробницы, устроенный на пожертвования князя Феодора Ивановича Голицына, был похищен французами. В 1817 году святые мощи благоверного князя Даниила были переложены́ в новую серебряную гробницу. У святых мощей, на восточной стене арки, была установлена икона благоверного князя Даниила, который был написан в полный рост в иноческом одеянии на доске, бывшей прежде верхней крышкой деревянной гробницы. В изголовье было устроено в стене арки углубление для иеромонаха, служившего заказной молебен благоверному князю.</p>
</section>
