<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвято́й Богоро́дице ра́ди ико́ны Ея́, имену́емыя «Черни́говская Гефсима́нская»</p>
</title><p>
<red>Тропа́рь глас 5:</red>
</p>
<p>Пречи́стая Влады́чице Богоро́дице,/ упова́ние всех христиа́н,/ поне́же ина́го упова́ния не и́мамы, ра́зве Тебе́,/ Всенепоро́чная Влады́чице моя́, Госпоже́ Богоро́дице,/ Ма́ти Христа́ Бо́га моего́,/ те́мже поми́луй, и изба́ви мя от всех зол мои́х,/ и умоли́ ми́лостиваго Сы́на Твоего́ и Бо́га моего́,/ да поми́лует окая́нную ду́шу мою́/ и да изба́вит мя от ве́чныя му́ки// и сподо́бит мя Ца́рствия Своего́.</p>
<p>
<red>Моли́тва</red>
</p>
<p>О Пресвята́я Де́во, Ма́ти Христа́ Бо́га на́шего, Цари́це Небесе́ и земли́! Вонми́ многоболе́зненному воздыха́нию душ на́ших, при́зри с высоты́ святы́я Твоея́ на нас, с ве́рою и любо́вию покланя́ющихся пречи́стому о́бразу Твоему́: се бо, грехми́ погружа́еми и скорбми́ обурева́еми, взира́юще на Твой о́браз, я́ко живу́щей Ти с на́ми, прино́сим смире́нная моле́ния на́ша, не и́мамы бо ины́я по́мощи, ни ина́го предста́тельства и утеше́ния, то́кмо Тебе́, о Ма́ти всех скорбя́щих и обремене́нных. Помози́ нам, немощны́м, утоли́ скорбь на́шу, наста́ви на путь пра́вый нас, заблу́ждших, уврачу́й боле́зненная сердца́ на́ша и спаси́ безнаде́жныя. Да́руй нам про́чее вре́мя живота́ на́шего в ми́ре и покая́нии проводи́ти, пода́ждь христиа́нскую кончи́ну и на Стра́шнем Суде́ Сы́на Твоего́ яви́ся нам милосе́рдая Предста́тельница, да всегда́ пое́м, велича́ем и сла́вим Тя, я́ко Благу́ю Засту́пницу ро́да христиа́нскаго, со все́ми угоди́вшими Бо́гу. Ами́нь.</p>
</section>
