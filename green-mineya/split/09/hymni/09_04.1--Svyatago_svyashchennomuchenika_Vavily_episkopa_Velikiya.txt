<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Вави́лы, епи́скопа Вели́кия Антиохи́и.</p>
</title><p>
<strong/>
<emphasis>И свята́го проро́ка и богови́дца Моисе́я </emphasis>
</p>
<p>
<red>В</red>е́<red>чер</red>
</p>
<p>На Го́споди, воззва́х: <red>стихи́ры на 6, глас 6.</red>
</p>
<p>
<red>Подо́бен</red>: Все отло́жше:</p>
<p>Кро́вию обагри́в/ твою́ свяще́нную оде́жду,/ вшел еси́ во Свята́я Святы́х,/ свят ты быв, Вави́ло сла́вне,/ и Я́ве всегда́ наслажда́яся обожа́ния,/ украша́ем и муче́нием сия́я,/ и А́нгел показу́яся/ чисте́йшими причаще́нии./ Тем тя чтим/ и любо́вию пра́зднуем/ твое́ свяще́ннейшее торжество́,// достоблаже́нне.</p>
<p>Желе́зом око́ван,/ непреткнове́нно стезю́ ше́ствовал еси́, преподо́бне,/ к Небе́сному Гра́ду веду́щую,/ честны́ми ра́нами,/ Вави́ло всему́дре,/ я́коже у́тварию обложе́н./ В него́же вшед, я́ко победи́тель и́стиннейший,/ и му́ченик непобеди́м,/ и священноде́йственник свяще́ннейший,/ пое́ши со А́нгелы/ песнопе́ние Боже́ственное чи́сто:// Свят, Свят, Свят, Тро́ице Единосу́щная.</p>
<p>Ста́ду предста́тельствуя/ слове́сному, иера́рше,/ па́лицею зна́ния/ на зла́це воспита́л еси́ сие́ ве́ры,/ и от звере́й спасл еси́,/ и Бо́га возвесели́л еси́,/ с высоты́ тя па́ствующаго,/ Его́же пред безбо́жными, блаже́нне, пропове́дуя,/ я́ко незло́биво закла́лся еси́ а́гня, ра́дуяся,/ с незло́бивыми о́троки,/ и приве́лся еси́ с ни́ми же́ртва благово́нна всеце́ла,// Вави́ло всечу́дный.</p>
<p>
<red>И́ны стихи́ры проро́ка, глас 4.</red>
</p>
<p>
<red>Подо́бен</red>: Зва́нный свы́ше:</p>
<p>Научи́вся Бо́жиим та́йнам,/ добро́ты неизрече́нныя и сла́вы чудеса́м,/ Моисе́е богови́дче всехва́льне,/ се́ньми и начерта́нии/ и во о́бразех сия́ провозвести́л еси́,/ тем Боже́ственнаго сия́ния Первонача́льнаго Нача́ла/ безо́бразными о́бразы и невеще́ственными вещьми́/ вво́диши воображе́нная нам,/ и, е́же обожи́тися над фарао́ном,/ я́ко Бог, блаже́нне,/ обе́том и благода́тию стяжа́в,// моли́ о всех чту́щих тя.</p>
<p>Ты, доброде́тельми превше́д,/ в виде́нии был еси́ близ всех Бо́га,/ посреде́ ви́хра и мра́ка же и о́блака внутрь быв,/ весь просла́вился еси́./ Отту́ду прия́т скрижа́ли Боже́ственных Писа́ний/ и равноа́нгельно благода́тию/ я́сно блиста́вши душе́вными очесы́,/ вку́пе и теле́сными,/ и спокрыва́еши злове́рное ослепле́ние,/ явля́я ве́рным открове́ние,/ ты и сло́вом подава́вши,// моли́ спасти́ся нам.</p>
<p>В богоде́льней и огнено́сней/ Боже́ственней любви́/ был еси́ собесе́дник,/ я́ко Дру́гу друг, Бо́гу,/ и, лицо́м к Лицу́, Моисе́е треблаже́нне,/ на Творца́ своего́ воззре́в,/ ви́диши за́дняя заре́ю Сего́ Я́ве/ и, чрез сква́жню навы́кнув,/ пло́тию Сло́ва бу́дущее тебе́ Богоявле́ние./ Те́мже и столп предыды́й,/ пресла́вно пред людьми́ богому́дрыми предхо́диши//и спаса́еши ве́рно хва́лящия тя.</p>
<p>
<red>Сла́ва, священному́ченика, глас 6. Самогла́сен:</red>
</p>
<p>Восхо́дный степе́нь/ Це́рковь стяжа́ свяще́нныя твоя́ по́двиги,/ священному́чениче Вави́ло,/ ю́же и храни́ши незы́блену и ненаве́тну от волко́в держа́вных,/ пропове́дующую до́блести твоя́/ и велича́ющую с тобо́ю младе́нцы,// за Христа́ заколе́нныя с тобо́ю, блаже́нне.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Зача́тие Твое́ безсе́менно/ и рожде́ние безболе́зненно помышля́ющи,/ удивля́юся зело́:/ ка́ко си́це, я́ко злоде́й,/ благоволи́л еси́ умре́ти, Сы́не?// Пречи́стая взыва́ше.</p>
<p>
<red>На стихо́вне Окто́иха.</red>
</p>
<p>
<red>Сла́ва, священному́ченика, глас 6:</red>
</p>
<p>Суди́щу мучи́телеву предстоя́/ и подвиза́яся за благоче́стие, взыва́л еси́:/ се аз и де́ти, я́же мне даде́ Бог;/ с ни́миже венча́вся на Небесе́х,/ Вави́ло священному́чениче,/ моли́ непреста́нно,// сете́й врага́ изба́витися душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен</red>: Тридне́вен:</p>
<p>Лю́ди беззако́ннейшия,/ без пра́вды пригвожда́ющия Тя на Дре́ве,/ Де́ва и Чи́стая Ма́ти Твоя́ зря́щи,/ я́коже Симео́н прорече́,// утро́бою, Спа́се, уязвля́шеся.<strong/>
</p>
<p>
<red>Тропа́рь, глас 4:</red>
</p>
<p>И нра́вом прича́стник,/ и престо́лом наме́стник апо́столом быв,/ дея́ние обре́л еси́, богодухнове́нне,/ в виде́ния восхо́д:/ сего́ ра́ди, сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Вави́ло,/ моли́ Христа́ Бо́га// спасти́ся душа́м на́шим.</p>
<p>
<red>И проро́ка, глас 2:</red>
</p>
<p>Проро́ка Твоего́ Моисе́я па́мять, Го́споди, пра́зднующе,/ тем Тя мо́лим:// спаси́ ду́ши на́ша.</p>
<p>
<red>Или́ сей, глас то́йже:</red>
</p>
<p>На высоту́ доброде́телей возше́л еси́, проро́че Моисе́е,/ и сего́ ра́ди сподо́бился еси́ ви́дети сла́ву Бо́жию,/ скрижа́ли благодатныя Зако́на прия́т,/ и начерта́ний благода́ть в себе́ нося́,/ и проро́ков был еси́ честна́я похвала́/ и благоче́стия вели́кое та́инство.</p>
<p>
<red>На у́трени</red>
</p>
<p>
<red>Кано́н Окто́иха еди́н и святы́х два.</red>
</p>
<p>
<red>Кано́н священному́ченика. Иоа́нна мона́ха. Глас 6. </red>
</p>
<p>
<red>Песнь 1</red>
</p>
<p>
<red>Ирмо́с</red>: Яко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,// Бо́гу побе́дную песнь пои́м, вопия́ше.</p>
<p>Свои́ми кровьми́, я́ко Моисе́й Чермно́е мо́ре, безво́лненно проше́д, Вави́ло блаже́нне,/ Бо́гу побе́дную песнь вопия́л еси́:/ воспои́м Го́споду, я́ко просла́вися.</p>
<p>Ты земны́х преоби́дел еси́ жела́ние,/ Боже́ственному повину́в жела́ние, е́же жи́ти, Вави́ло блаже́нне,/ Христо́ву гряды́й ви́дети красоту́.</p>
<p>Пребоже́ственныя Тро́ицы я́ко сый рачи́тель,/ с тремя́ у́мерл еси́ о́троки, ра́дуяся, Вави́ло блаже́нне,/ при́сно приводя́ ду́ши сия́ жела́нием.</p>
<p>
<red>Богоро́дичен</red>: Своего́ прие́мши Соде́теля, я́ко Сам восхоте́,/ из безсе́меннаго чре́ва Твоего́ па́че ума́ воплоща́ема, Чи́стая,/ тва́рей и́стинно показа́лася еси́ Влады́чица.</p>
<p>
<red>Ин кано́н проро́ка, его́же краегране́сие:</red>
</p>
<p>
<red> </red>Моисе́й, проро́ков пе́рвый, да похва́лится словесы́.<strong/>
</p>
<p>
<red>В Богоро́дичнах же: Кли́ментово. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red> Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма// Амали́кову си́лу в пусты́ни победи́л есть.</p>
<p>Моисе́й проро́ков да восхва́лится пе́рвый,/ я́ко пред Бо́гом бесе́довав пе́рвый Я́ве лице́м к Лицу́,/ не в гада́ниих рече́ний, но я́ко в ви́де пло́ти ви́дев Того́.</p>
<p>Я́ко боже́ственна народоводи́теля и изба́вителя тя/ ро́ду твоему́ Изра́илю, Моисе́е богови́дче, даде́ Бог,/ Отцу́ я́коже помоли́ся,/ обетова́ния пома́занием провозвеща́я твое́ рожде́ние.</p>
<p>Му́дрости тя сокро́вище обрето́ша родны́я доброде́тели, сокрове́но зна́нием Бо́жиим,/ я́коже в ковче́зе, богови́дче Моисе́е;/ тем тя воспита́ше цари́ца и Боже́ственный Про́мысл.</p>
<p>
<red>Богоро́дичен</red>: Устраши́ся Моисе́й, ви́дев пресла́вное в пе́рвых виде́ние,/ купине́ и пла́меню стра́нное смеше́ние, Бо́га из Де́вы Ма́тере прообразу́ющее Нетле́ннаго,/ Его́же, мину́в времена́, ви́де пло́тию.</p>
<p>
<red>Песнь 3</red>
</p>
<p>
<red>Ирмо́с</red>: Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени// испове́дания Твоего́.</p>
<p>Несть свят, я́коже Ты, Го́споди Бо́же мой,/ возвы́сивый рог ве́рнаго Твоего́ Вави́лы/ и венча́в его́ венце́м испове́дания Твоего́.</p>
<p>Му́чеников бысть кре́пость, Го́споди, Крест Твой,/ утверди́вый о́троки с блаже́нным Вави́лою/ и низложи́вый те́ми пре́лести безбожныя де́рзости.</p>
<p>Кре́пость оскуде́, Христе́, диа́воля в коне́ц:/ незло́бивыми бо детьми́ и боже́ственным Вави́лою побежда́ется кре́пкий/ и посмева́емь есть, от них поруга́емь.</p>
<p>Богоро́дичен: Боже́ственнаго рождества́ Твоего́, Чи́стая,/ вся́кий естества́ чин прехо́дит чу́до:/ Бо́га бо преесте́ственно зачала́ еси́ во утро́бе/ и, ро́ждши, пребыва́вши Присноде́ва.</p>
<p>
<red>Ин</red>
</p>
<p>
<red>Ирмо́с</red>: Лук си́льных изнемо́же,/ и немощству́ющии препоя́сашася си́лою,// сего́ ра́ди утверди́ся в Го́споде се́рдце мое́.</p>
<p>Весьма́ неизрече́ннаго зна́ния испо́лнился еси́, богови́дче,/ Дух Святы́й чрез А́нгела/ дре́вних научи́ тя зна́нию я́сно.</p>
<p>Нося́й све́тло Боже́ственныя зари́,/ богозна́меньми удиви́л еси́ Еги́пет,/ претворя́я стихи́й пресла́вне естество́, прему́дре.</p>
<p>Озаря́ет кра́сное добро́ты твоея́/ от Боже́ственныя зари́ све́тлое, блаже́нне, жи́тельство/ и к Боже́ственней несы́тно вся привлече́ красоте́.</p>
<p>
<red>Богоро́дичен</red>: Взя́лся еси́ стра́шным виде́нием ко ужа́сному зре́нию, прему́дре,/ но возбрани́ глас Го́спода,/ ро́ждшагося из Де́вы пло́тию.</p>
<p>
<red>Конда́к проро́ка, глас 2:</red>
</p>
<p>Лик проро́ческий с Моисе́ем и Ааро́ном/ весе́лием днесь весели́тся,/ я́ко коне́ц проро́чествия их на нас испо́лнися:/ днесь сия́ет Крест, и́мже нас спасл еси́;// тех моли́твами, Христе́ Бо́же, поми́луй нас.</p>
<p>
<red>Седа́лен священному́ченика, глас 3.</red>
</p>
<p>
<red>Подо́бен</red>: Боже́ственныя ве́ры:</p>
<p>Точа́ ве́ры испове́дание, пре́лесть угаси́л еси́ злосла́вия, обличи́в и́дольское безбо́жие,/ и, всесожже́ние Боже́ственное быв, чудотворе́ньми ороша́еши концы́:/ о́тче преподо́бне, Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, ин седа́лен, проро́ка, глас 4:</red>
</p>
<p>Проро́ков всех тя пе́рваго я́ко су́ща, благоче́стно ве́дуще, восхваля́ем ве́рнии:/ пе́рвый бо Бо́га ви́дел еси́,/ я́коже мо́щно бя́ше челове́ку ви́дети.</p>
<p>
<red>И ны́не, Богоро́дичен:</red>
</p>
<p>Пречи́стыя ру́ки Твоя́, Де́вомати, просте́рши,/ покры́й упова́ющия на Тя и Сы́ну Твоему́ зову́щия:/ всем пода́ждь, Христе́, ми́лости Твоя́.</p>
<p>
<red>Крестобогоро́дичен:</red>
</p>
<p>На Дре́ве ви́дящи воздви́жена Сы́на Твоего́, Пречи́стая,/ утро́бою ма́тернею растерза́ема, жа́лостно взыва́ла еси́:/ увы́ Мне, ка́ко заше́л еси́, Све́те Мой безле́тный?</p>
<p>
<red>Песнь 4</red>
</p>
<p>
<red>Ирмо́с</red>: Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,// от смы́сла чи́ста о Го́споде пра́зднующи.</p>
<p>Христо́с моя́ си́ла, Бог и Госпо́дь, пред суди́щем вопия́л еси́,/ мучи́тельских преще́ний небоя́знен, священному́чениче Вави́ло,/ в Го́споде ра́дуяся.</p>
<p>Же́ртву непоро́чну, стра́шну, безкро́вну Го́споду принося́,/ и себе́ само́го заколе́ние кро́вию, священному́чениче Вави́ло,/ нескве́рно приве́л еси́.</p>
<p>Дете́й, преподобне, младо́е мудрова́ние, я́ко мудр детоучи́тель,/ духо́вным воспита́в млеко́м, священному́чениче Вави́ло,/ в соверше́ние испра́вил еси́.</p>
<p>
<red>Богоро́дичен</red>: я́ко и́стинно невеща́нна и непости́жна/ Твоего́, Богоро́дице, благоле́пнаго суть рождества́/ су́щим на земли́ и на Небеси́, Присноде́во, та́инства.</p>
<p>
<red>Ин</red>
</p>
<p>
<red>Ирмо́с</red>: Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:// сла́ва си́ле Твое́й, Го́споди.</p>
<p>Гугна́нию язы́ка и гла́са твоего́ уясни́вшуся Боже́ственным Про́мыслом, богови́дче,/ вити́я та́йн Бо́жиих яви́лся еси́ глаго́лы/ и ра́нами я́звил еси́ Еги́пет.</p>
<p>Коль пресла́вно зва́ние твое́, о богови́дче!/ Коль стра́шна дела́ твои́х чуде́с!/ Яви́ся бо Сый тебе́ Бог/ и, сла́вою возвы́сив тя, Изра́илю спаси́теля посла́.</p>
<p>Вся́каго перворо́дна порази́л еси́ еги́петскаго,/ я́ко Христо́с де́монов умертви́ держа́ву:/ о́браз бо бу́дущаго тобо́ю де́йствуемая и́стинно бы́ша, сла́вне.</p>
<p>
<red>Богоро́дичен</red>: Не приближа́йся се́мо, Моисе́й слы́шав,/ Бо́жию гла́су вопию́щу из пла́мене купины́:/ свя́то бо ме́сто в ле́поту преднаписа́/ пло́тию роди́тися Христу́ из Чи́стыя.</p>
<p>
<red>Песнь 5</red>
</p>
<p>
<red>Ирмо́с</red>: Бо́жиим све́том Твои́м, Бла́же,/ у́тренюющих Ти ду́ши/ любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,// от мра́ка грехо́внаго взыва́юща.</p>
<p>Боже́ственную благода́ть Твою́, Иису́се,/ священному́ченик Вави́ла и́стинно с высоты́ прия́ше,/ я́ко и де́ти ю́ныя к Твое́й любви́ приведе́ и сме́рти к преоби́дению.</p>
<p>Боже́ственным зна́нием Твои́м осия́вся,/ священному́ченик Вави́ла вся уча́ше, Го́споди,/ Тя ве́дети, Еди́наго Бо́га, Су́що Го́спода,/ от мра́ка и льсти взыва́юща.</p>
<p>Боже́ственным избра́нием Твои́м прозна́менався священному́ченик Вави́ла слове́сное пасти́ ста́до Твое́,/ Тебе́ прино́сит, Сло́ве Бо́жий, кровь свою́,/ к стези́ спасе́ния всех му́дре путеводя́.</p>
<p>
<red>Богоро́дичен</red>: Богоро́дицу Тя от души́, Влады́чице ми́ра блага́я, испове́дующия спаса́й:/ Тя бо Предста́тельницу непобеди́му и́мамы,/ су́щую Богороди́тельницу.</p>
<p>
<red>Ин</red>
</p>
<p>
<red>Ирмо́с</red>: Ты, Го́споди, мои́ Свет,/ в мир прише́л еси́,/ Свет Святы́й, обраща́яй из мра́чна неве́дения// ве́рою воспева́ющия Тя.</p>
<p>Ударя́еши Чермно́е и твори́ши разделе́ния мно́гая/ жезло́м твои́м, о богови́дче,/ да пока́жеши в сем Креста́ Боже́ственную си́лу.</p>
<p>О, дерзнове́ния прелюбе́знаго!/ О, простоты́ души́ чи́стыя!/ <red>Аще</red> позна́л еси́ мя па́че всех, к Бо́гу богови́дец рече́,/ разу́мно мне яви́ся.</p>
<p>Ка́менем покры́вся, не ви́дел еси́ Бо́жия Лица́,/ я́ко утае́на, о богови́дче,/ воплоще́ние же позна́л еси́ Сло́ва, я́ко за́дняя.</p>
<p>
<red>Богоро́дичен</red>: Вшел еси́ чу́вственне во мрак/ и навы́кл еси́ неизрече́нная, о богови́дче,/ я́ко хо́щет из Де́вы Бог пло́тию роди́тися, Спас.</p>
<p>
<red>Песнь 6</red>
</p>
<p>
<red>Ирмо́с</red>: Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мои́,// Многоми́лостиве.</p>
<p>Жите́йское мо́ре преле́стное зря волну́емо бу́рею,/ Вави́ла, пресла́вный страда́лец, вопия́ше:/ возведи́ из тли жизнь мою́, Многоми́лостиве.</p>
<p>Христу́ подо́бяся, за па́ству ду́шу твою́ пре́дал еси́,/ о сла́вный му́чениче и страда́льче, Вави́ло блаже́нне,/ и преле́стныя сте́ны разори́л еси́.</p>
<p>Дете́й непостоя́нное утверди́ му́дре/ свои́ми страда́ньми Вави́ла, приснопа́мятный страда́лец,/ к жи́зни Небе́сней от земли́ преводя́, пресла́вный.</p>
<p>
<red>Богоро́дичен</red>: Пречи́стая Влады́чице, ро́ждшая земны́м Ко́рмчию Го́спода,/ страсте́й мои́х непостоя́нное и лю́тое укроти́ смуще́ние/ и тишину́ пода́ждь се́рдцу моему́.</p>
<p>
<red>Ин</red>
</p>
<p>
<red>Ирмо́с: </red>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х// исте́кшею Кро́вию.</p>
<p>Во́инство стяжа́в Бо́жие Изра́иль си́льное,/ седмь у́бо зло́бы ханане́йския язы́ки погуби́л еси́,/ лю́дем ты в насле́дие дав зе́млю их.</p>
<p>Неизглаго́ланно вшед во мрак Боже́ственный, Моисе́е,/ иде́же Бог бя́ше, зовы́й тя,/ пи́санныя скрижа́ли пе́рстом Его́ законныя прия́л еси́,/ я́ко вели́к уго́дник Его́.</p>
<p>Поста́ви послу́шати Бог гла́са Своего́ богови́дца Моисе́я,/ Себе́ Само́го ему́ яви́в,/ да пока́жет стра́шное со сла́вою та́инство Свое́.</p>
<p>
<red>Богоро́дичен</red>: Ма́нием Боже́ственным Тя преднапису́ет Моисе́й сла́вный/ ковче́г, Богоро́дице, заря́ми Ду́ха всю́ду, я́ко зла́том, покрове́н/ в сла́ву Бо́жию.</p>
<p>
<red>Конда́к священному́ченика, глас 8.</red>
</p>
<p>
<red>Подо́бен</red>: Я́ко нача́тки:</p>
<p>Я́ко благоче́стия пропове́дника и страда́льцев утвержде́ние,/ Це́рковь сла́вит тя, Вави́ло сла́вне, освеща́ема днесь;/ но, я́ко име́я дерзнове́ние ко Го́споду,/ в ми́ре соверше́нием велича́ющия и восхваля́ющий тя сохрани́ти Христу́// моли́ся, о многострада́льне.</p>
<p>
<red>И́кос:</red>
</p>
<p>Мирску́ю Я́ве суету́ помышля́я, ми́ра отчужде́нный,/ и Стра́сти Христо́вы подража́в, плотски́я стра́сти умертви́л еси́,/ и, крест твой взем, после́довал еси́, му́чениче, Зижди́телю твоему́,/ и, пребыва́я с Ним ны́не, моли́ся о честву́ющих тя и́стинно,/ о многострада́льне.</p>
<p>
<red>Песнь 7</red>
</p>
<p>
<red>Ирмо́с</red>: Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:// благослове́н еси́, Бо́же оте́ц на́ших.</p>
<p>Небе́сная чинонача́лия днесь,/ победоно́сцы зря́ще ю́ныя на пре́лесть и чу́днаго Вави́лу,/ вопия́ху сра́дующеся Христу́:/ благослове́н еси́, Го́споди Бо́же отце́в на́ших.</p>
<p>Влады́чня светоно́сная уясни́ благода́ть соше́дшияся ве́рныя,/ венцено́сный же сла́вный Вави́ла повелева́ет сра́дующимся вопи́ти:/ благослове́н еси́, Го́споди Бо́же отце́в на́ших.</p>
<p>Мучи́телей у́бо недоуме́яшеся умышле́ние, помоществова́ти не су́щим бого́м,/ Пресвято́й же Тро́ице чу́дный Вави́ла повелева́ет вопи́ти:/ благослове́н еси́, Бо́же отце́в на́ших.</p>
<p>
<red>Богоро́дичен</red>: Тобо́ю, Ма́ти Де́во, Свет возсия́ вселе́нней све́тел:/ Ты бо Зижди́теля всех родила́ еси́, Бо́га,/ Его́же моли́, Всечистая, низпосла́ти нам, ве́рным, ве́лию ми́лость.</p>
<p>
<red>Ин</red>
</p>
<p>
<red>Ирмо́с</red>: В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:// благослове́н еси́ в хра́ме сла́вы Твоея́, Го́споди.</p>
<p>В боговиде́ниих неизглаго́ланных Боже́ственный писа́тель быв,/ весь му́дрый вид ски́нии ты сло́вом ухи́трив,/ началозда́телю Веселеи́лу предложи́л еси́ дея́ние, богови́дче Моисе́е.</p>
<p>Свяще́нствовати дерзну́в Корре́й с тобо́ю, яви́ся низше́д во ад жив,/ всежре́бийно Бо́гу <red>тебе</red>́ честно́е, Моисе́е, храня́щу,/ ца́рствия и свяще́нства вку́пе.</p>
<p>Воево́дствующу <red>тебе</red>́ иуде́йскому язы́ку дре́вле, Моисе́е,/ яви́ся Михаи́л, нача́льник Небе́сных и те́ла твоего́ Боже́ственный храни́тель:/ злонача́льника бо противоглаго́люща той посрами́.</p>
<p>
<red>Богоро́дичен</red>: Ааро́нов Тя Боже́ственный жезл прозя́бнути показа́ всем, Богоро́дице,/ реше́ние грехо́в, очище́ние бо земны́м была́ еси́,/ я́коже ропта́вшим на Бо́га о́но стра́шное преще́ние.</p>
<p>
<red>Песнь 8</red>
</p>
<p>
<red>Ирмо́с</red>: Из пла́мене преподо́бным ро́су источи́л еси́/ и праведнаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти,// Тя превозно́сим во вся ве́ки.</p>
<p>Бо́га Отца́ Соде́теля, Единосу́щна Сы́на и Бо́жия Ду́ха/ в пла́мени ю́ноши пе́ти повелева́ются:/ да благослови́т Го́спода вся тварь и превозно́сит во вся ве́ки.</p>
<p>Па́мять днесь, бра́тие, священному́ченика Вави́лы/ я́же в пла́мени ю́ноши пе́ти повелева́ют:/ благослови́те Го́спода, вся дела́, и превозноси́те Его́ во ве́ки.</p>
<p>Ю́нии днесь ученицы́ иере́я и му́ченика Вави́лы с ста́рцем венча́вшеся,/ в пещи́ ю́нош песнь пе́ти повелева́ют:/ благослови́те Го́спода, вся дела́, и превозноси́те Его́ во ве́ки.</p>
<p>
<red>Богоро́дичен</red>: Бо́га родила́ еси́ пло́тию, содержа́щаго руко́ю вся,/ и на объя́тиих Сего́, Де́во, носи́ла еси́,/ Его́же пое́м я́ко Го́спода, дела́, и превозно́сим во вся ве́ки.</p>
<p><red>Ин</red></p>
<p>
<red>Ирмо́с</red>: Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:// благослови́те, вся дела́ Госпо́дня, Го́спода.</p>
<p>Уго́дник и́стинно Бо́жий, я́ко кро́ток, слы́шал еси́ и де́лы был еси́,/ тем позна́н бысть тебе́ Госпо́дь па́че всех проро́ков, Моисе́е,/ и, всели́вся в тя, ве́рно пе́ти научи́:/ благослови́те, вся дела́ Госпо́дня, Го́спода.</p>
<p>Я́ко таи́нник Бо́жий и служи́тель и царь Изра́илев, Моисе́е богови́дче, я́влься,/ Христа́ пропове́дал еси́ приити́ в пло́ти,/ прописа́в Его́ в себе́ стра́шное и Боже́ственное Прише́ствие,/ Его́же и о́браз одушевле́н яви́лся еси́ я́ве, и проро́к ве́рен.</p>
<p>Сло́ва проро́чествием лю́ди и Зако́на повеле́ньми наста́вил еси́ ве́рно,/ зна́меньми и чудесы́ напра́вив и чуде́с показа́нии:/ от Бо́га бо показа́вся нача́льник, богови́дче Моисе́е;/ тем приложи́лся еси́ ко отце́м твои́м со сла́вою мно́гою.</p>
<p>
<red>Богоро́дичен</red>: Никто́же предуслы́ша пре́жде тебе́, богови́дче сла́вне Моисе́е, уго́дниче Христо́в,/ зане́ вся изре́кл еси́ Де́вы смотре́ния,/ пропису́ющия Тоя́ Боже́ственное рождество́,/ в пла́мени бо купины́ ви́дел еси́ зрак неви́димый.</p>
<p>
<red>Песнь 9</red>
</p>
<p>
<red>Ирмо́с</red>: Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти;/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,// с Небе́сными во́и Тя ублажа́ем.</p>
<p>Бог челове́ком путь показа́ Кресто́м к высоте́ Небе́сней благовосхо́ден,/ сего́ ра́ди смерть побежда́ется земны́ми,/ де́ти бо ю́ныя сея́ не убоя́шася, с чу́дным Вави́лою, я́же ублажа́ем.</p>
<p>Я́ко Свет сый, Христе́, Всечи́стый, стра́стныя мглы ду́шу мою́ очи́сти/ моли́твами, Влады́ко, Твои́х страстоте́рпец, Вави́лы и дете́й,/ и́хже ле́тнюю па́мять соверша́юще, благосла́вно торжеству́ем.</p>
<p>Страсте́й врачева́ния почерпе́м, сла́вней Це́ркви страда́лец притека́юще:/ в ту бо приидо́ша а́нгельстии ли́цы, и ду́си пра́ведных всех,/ и Влады́чица с чу́дным Вави́лою, врачева́ния подава́ющи.</p>
<p>
<red>Богоро́дичен</red>: Сы́на, безле́тно от Отца́ возсия́вша, Ты, во чре́ве несказа́нно заче́нши, родила́ еси́,/ Богома́ти Чи́стая, Де́во Пресвята́я,/ моли́ о рабе́х Твои́х Еди́наго Человеколю́бца Бо́га, спасти́ род наш.</p>
<p>
<red>Ин</red>
</p>
<p>
<red>Ирмо́с</red>: Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́.// Тем, веселя́щеся, Тя, Богоро́дице, велича́ем.</p>
<p>Был еси́, богови́дче, самови́дец Госпо́день и по сме́рти,/ не во мра́чных гада́ниих, я́ко в ка́мени пе́рвее,/ но в челове́честей пло́ти Христа́ ви́дев, облиста́юща Божество́м.</p>
<p>Гора́ Фаво́р просла́вися па́че Сина́йския бога́тно,/ иде́же Моисе́й из ме́ртвых и Фесви́тянин от стран живу́щих/ Христа́ со апо́столы зря́ху преобразу́ющася, я́ко Су́що Бо́га.</p>
<p>Спаси́ мя ми́лостивною твое́ю моли́твою и моли́тв дерзнове́нием,/ я́ко Изра́иля от бед, Моисе́е богови́дче, и лю́тых, и ну́ждных,/ христиа́н исполне́ние от вся́каго вре́да, пою́щих Тя.</p>
<p>
<red>Богоро́дичен</red>: Ста́мну Тя злату́ю, и скрижа́ль, и Боже́ственную трапе́зу, Де́во,/ пе́рвее Моисе́й написа́в, Я́ве пока́зоваше Бо́га роди́тися из Тебе́,/ Его́же ви́девше пло́тию, ве́рно песнь скончава́ем Твою́.</p>
<p>
<red>Свети́лен.</red>
</p>
<p>
<red>Подо́бен</red>: Не́бо звезда́ми:</p>
<p>Жрец ку́пно и же́ртва, Вави́ло, яви́лся еси́ Бо́жия,/ жря Ему́ безкровно и свои́ми кровьми́ поже́рся с соверше́нными младе́нцы,/ с ни́миже Тя ны́не восхваля́ем.</p>
<p>
<red>Богоро́дичен</red>: Твоему́ о́бразу, Де́во, не покланя́ющияся, и Сы́на и Бо́га Твоего́, ве́рою чи́стою/ низложи́, я́ко безбожныя, и гее́нне преда́ждь.</p>
<p>
<red>На литурги́и</red>
</p>
<p>
<red>Проки́мен</red>, глас 4: Святы́м, я́же суть на земли́ Его́,// удиви́ Госпо́дь вся хоте́ния Своя́ в них. <red>Стих</red>: Предзре́х Го́спода предо мно́ю вы́ну. <red>Апо́стол ко Евре́ем, зача́ло 330</red>. <red>Аллилу́йя, глас 4</red>: Воззва́ния пра́веднии, и Госпо́дь услы́ша их. <red>Ева́нгелие от Луки́, зача́ло 67. Прича́стен:</red> Ра́дуйтеся, пра́веднии, о Го́споде:</p>
<p><red>Святой священомученик Вавила (†251)</red> был епископом в Антиохии и пострадал при императоре Нумериане. Вместе с ним пострадали три отрока - Урван, Прилидиан, Епполоний - и мать их Христодула.</p>
<p>Однажды Нумериан совершил бесчеловечный поступок, принеся в жертву языческим богам юношу, царского сына, бывшего у него заложником и вверенного его попечению. В это время святой Вавила совершал Божественную литургию и поучал христиан твердо и безбоязненно исповедовать веру во Христа Спасителя. Когда после своего преступления Нумериан захотел проникнуть в христианский храм, святой Вавила не допустил его вступить внутрь, сказав: «Не до́лжно тебе, идолопоклоннику, входить в храм Бога Живаго и осквернять его своим присутствием». На другой же день Нумериан приказал сжечь христианскую церковь, а святого Вавилу призвал к допросу, упрекая его за дерзость и убеждая принести жертву языческим богам. Однако святой епископ был непоколебим и обличал императора в его нечестивых заблуждениях. Тогда Нумериан подверг святого жестоким оскорблениям, которые, однако, не сломили непреклонную христианскую волю святителя.</p>
</section>
