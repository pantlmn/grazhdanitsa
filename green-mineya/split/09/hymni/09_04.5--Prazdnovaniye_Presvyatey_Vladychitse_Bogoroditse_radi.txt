<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице Богоро́дице ра́ди ико́ны Ей, имену́емыя «Неопали́мая Купина́»</p>
</title><p>
<red>На вече́рни</red>
</p>
<p>На Го́споди, воззва́х: <red>стихи́ры на 8, глас 2.</red>
</p>
<p>
<red>Подо́бен</red>: Егда́ от Дре́ва:</p>
<p>Прииди́те, ве́рнии, с любо́вию к горе́ святе́й/ и та́мо у́зрим виде́ние Боже́ственное,/ его́же вели́кий во проро́цех Моисе́й Богови́дец нам та́инственно возвеща́ет,/ ка́ко купина́ горя́ше огне́м и неопали́ма бысть,/ сим проявля́ющи обра́зно ве́лию и непостижи́мую та́йну/ безсе́меннаго Рождества́ Твоего́, Богоро́дице./ Я́ко Огнь Божества́ неопали́мо в ложесна́х Твои́х вмести́ла еси́/ и по Рождестве́ ключи́ де́вства невреди́мо сохрани́ла еси́./ Те́мже ублажа́ем Тя вси ро́ди,// я́ко ро́ждшую Спа́са и Изба́вителя душ на́ших.</p>
<p>Пребыва́вши в Рождестве́ и по Рождестве́ Де́ва,/ огне́м неопали́мыя купины́ дре́вле прообразова́нная Моисе́ови, Богороди́телънице,/ и созыва́вши ве́рных собо́ры/ ико́ны Твоея́ честно́е явле́ние благохвали́ти в пе́снех духо́вных./ Я́ко в ней зало́г благоволе́ния Твоего́ ро́ду христиа́нскому дарова́ла еси́/ в покро́в и защи́ту от о́гненнаго запале́ния и молниено́снаго гро́ма./ Се бо и на ико́не зря́ще Тя, в подо́бии неопали́мыя купины́ изображе́нную,/ да́ры бла́гости Твоея́ от нея́ неоску́дно прие́млем/ и Тя ублажа́ем по до́лгу,// я́ко ро́ждшую Спа́са и Изба́вителя душ на́ших.</p>
<p>Пла́мень страсте́й на́ших угаша́еши моли́твою Твое́ю, Богоро́дице Де́во,/ предста́тельствующи за нас непреста́нно у Престо́ла Сы́на Твоего́ и Бо́га на́шего,/ я́ко вои́стину ве́лие дерзнове́ние и́маши к Нему́/ и ничто́же невозмо́жно есть хода́тайству Твоему́./ Ибо само́й ико́не Твое́й дарова́ Он си́лу Боже́ственную/ соверша́ти мно́гая и преди́вная чудеса́,/ си́ми уверя́я нас,/ я́ко никто́же прибега́яй к покро́ву заступле́ния Твоего́ посра́млен оты́дет./ Сего́ ра́ди пое́м моли́тв Твои́х си́лу/ и ублажа́ем Тя, Наде́жде христиа́н,/ ро́ждшую Спа́са и Изба́вителя душ на́ших.</p>
<p>Пода́ждь по́мощь Твою́ держа́вную нам, Богоро́дице,/ егда́, грех ра́ди на́ших,/ о́гненнаго запале́ния наказа́ние на нас прии́дет внеза́пно/ или́ гро́ми и мо́лнии с небесе́ нас устраша́т./ Тогда́ ико́ною Твое́ю свято́ю нас защити́ и изба́ви/ и яви́ся Утоли́тельница гне́ва Бо́жия, на нас пра́ведно подви́женнаго./ Мно́го бо мо́жет Ма́терняя моли́тва ко Творцу́,/ и всеси́льно хода́тайство Твое́ пред Лице́м Всевы́шняго,/ Его́же умоля́ти не преста́й за род христиа́нский,/ я́же в пе́снех немо́лчных ублажа́ет Тя,// ро́ждшую Спа́са и Изба́вителя душ на́ших.</p>
<p>
<red>Сла́ва, и ны́не, глас то́йже: </red>Пре́йде сень зако́нная:</p>
<p>
<red>Вход. Проки́мен дне. Чте́ния три.</red>
</p>
<p>Бытия́ чте́ние: Изы́де Иа́ков от студенца́ клятвеннаго<red>: (зри страни́цы 233-234). </red>
</p>
<p>
<red>Исхо́да чте́ние (глава́ 3):</red>
</p>
<p>Вни́де Моисе́й в го́ру Бо́жию Хори́в./ Яви́ся же ему́ А́нгел Госпо́день в пла́мени о́гненне из купины́,/ и ви́де, я́ко купина́ горя́ше огне́м и купина́ не сгара́ше./ Рече́ же Моисе́й:/ прише́д узрю́ виде́ние вели́кое сие́,/ что я́ко не сгара́ет купина́?/ Я́коже ви́де Госпо́дь, я́ко приступа́ет ви́дети,/ призва́ его́ Госпо́дь из купины́, глаго́ля: Моисе́е, Моисе́е!/ Он же рече́: что́ есть?/ И рече́: не прибли́жися се́мо,/ иззу́й сапо́г от ногу́ твое́ю,/ ме́сто бо, на не́мже ты стои́ши, земля́ свята́ есть./ И рече́ ему́:/ Аз есмь Бог отца́ твоего́,/ Бог Авраа́мов, и Бог Исаа́ков, и Бог Иа́ковль./ Отврати́ же Моисе́й лице́ свое́,/ стыдя́ше бо ся зре́ти пред Бо́гом./ Рече́ же Госпо́дь к Моисе́ю:/ ви́дя ви́дех озлобле́ние люде́й Мои́х, и́же во Еги́пте,/ и вопль их услы́шах от наси́льствующих в де́лех;/ вем бо боле́знь их, и снидо́х, е́же изъя́ти их от руки́ еги́птян,/ и извести́ их от земли́ о́ныя,/ и ввести́ их в зе́млю бла́гу и мно́гу,/ в зе́млю, точа́щу мед и млеко́.</p>
<p>Проро́чества Иезеки́илева чте́ние: Та́ко глаго́лет Госпо́дь: бу́дет от дне осма́го и про́чее: <red>(зри страни́цу 234).</red>
<emphasis> </emphasis>
</p>
<p>
<red>На лити́и стихи́ры, глас 6. Самогла́сны:</red>
</p>
<p>Я́ко вои́стину дре́вняго киво́та честне́йшая/ яви́ся свята́я ико́на Твоя́, Богородице Влады́чице,/ на не́йже боже́ственнаго ли́ка Твоего́ подо́бие созерца́ем./ На руку́ бо Твое́ю Богомладе́нца Предве́чнаго,/ Го́спода Иису́са Христа́, держи́ши,/ Ангелов и челове́ков Творца́,/ и всему́ ми́ру явля́вши/ из Тебе́ безсе́менно вопло́щшагося Бо́га Сло́ва,/ Ему́же раболе́пно кла́няющеся,/ песносло́вим Тя, вои́стину Богоро́дицу,/ и мо́лим Ти ся приле́жно:/ умири́ мир и спаси́ ду́ши на́ша/ Ма́терним предста́тельством Твои́м к Ро́ждшемуся от <red>Тебе</red>́,// еди́на Благослове́нная.</p>
<p>Предстоя́т честне́й ико́не Твое́й христолюби́вии лю́дие/ и с любо́вию ей покланя́ются, Богоро́дице Влады́чице,/ почерпа́юще оби́льныя от нея́ да́ры щедро́т Твои́х:/ в неду́зех врачество, в беда́х избавле́ние,/ в ско́рбех утеше́ние,/ и́бо всем вся блага́я и душеполе́зная да́руеши/ с ве́рою прося́щим пред пречи́стым о́бразом Твои́м./ Сего́ ра́ди се́рдцем и усты́ благогове́йно лобыза́ем/ Боже́ственнаго ли́ка Твоего́ подо́бие/ и мо́лим Ти ся приле́жно:/ умири́ мир и спаси́ ду́ши на́ша/ всеси́льными моли́твами Твои́ми к Ро́ждшемуся от <red>Тебе</red><emphasis>',//</emphasis> еди́на Благослове́нная.</p>
<p>Пе́рвее написа́вшейся ико́не Твое́й/ боже́ственным Евангели́стом Луко́ю/ и к Тебе́ принесе́нней, Богоро́дице Влады́чице,/ благоволи́ла еси́ о ико́не сей, я́ко ми́лостива су́щи,/ и, благослови́вши ю,/ рекла́ еси́ со вла́стию:/ с сим о́бразом благода́ть Моя́ и си́ла./ И воспе́ла еси́, ра́дующися,/ я́коже и Бо́га внегда́ носи́ла еси́ во чре́ве,/ песнь проро́ческую:/ се́ от ны́не ублажа́т Мя вси ро́ди./ Те́мже, ви́дяще с гла́сом де́йство чуде́с мно́жества,/ от ико́ны Твоея́ явле́нное и присноявля́емое по всей вселе́нней,/ немо́лчными славословле́нии Тя ублажа́ем/ и мо́лим Ти ся приле́жно:/ умири́ мир и спаси́ ду́ши на́ша/ благоприя́тным хода́тайством Твои́м к Ро́ждшемуся от <red>Тебе</red>́,// еди́на Благослове́нная.</p>
<p>Гора́ еси́ вели́кая и пресла́вная/ па́че горы́ Сина́йския, Богоро́дице Влады́чице:/ та бо, не терпя́щи сни́тия Сла́вы Бо́жия,/ огне́м возгара́шеся, и гро́ми и мо́лнии та́мо бы́ша./ Ты же Огнь Божества́, Бо́га Сло́ва,/ неопа́льно во чре́ве Твое́м вмести́ла еси́/ и млеко́м пита́ла еси́ Пита́теля вселе́нныя./ К Нему́же дерзнове́ние Ма́тернее иму́щи,/ спаса́й от бед ве́рно пра́зднующий Твой честны́й пра́здник,/ в не́мже песносло́вим ми́лости Твой и щедро́ты/ и мо́лим Ти ся приле́жно:/ умири́ мир и спаси́ ду́ши на́ша/ Боже́ственным моле́нием Твои́м к Ро́ждшемуся от <red>Тебе</red><emphasis>',//</emphasis> еди́на Благослове́нная.</p>
<p>
<red>Сла́ва, и ны́не, глас 8:</red>
</p>
<p>Па́че ски́нии Моисе́евы, по о́бразу Небе́сному сотворе́нныя,/ всю Тя Бог освяти́, Богоро́дице,/ и па́че Ааро́ня киво́та испо́лни благода́ти Бо́жия изоби́льно,/ ея́же и ико́на Твоего́ подо́бия прича́стна показа́ся,/ источа́ет бо освяще́ние и цельбу́ душа́м и телесе́м челове́ческим/ и уставля́ет си́лу о́гненную прису́тствием свои́м./ Ейже с любо́вию покланя́ющеся,/ про́сим, Всеблага́я, и вопие́м:/ огня́ вре́меннаго и ве́чнаго изба́ви нас,// Благослове́нная Помо́щнице.</p>
<p>
<red>На стихо́вне стихи́ры, глас 6:</red>
</p>
<p>Велича́ем Тя, Богоро́дице Де́во,/ возвели́чившую род наш:/ из Тебе́ бо воплоти́ся Изба́витель па́дшаго челове́чества,/ Имже Ада́м и Е́ва кля́твы свободи́шася/ и от мра́чных удо́лий а́дских во Еде́м па́ки введо́шася,/ сый Бог наш,// спаса́яй при́сно Тя велича́ющия.</p>
<p>
<red>Стих</red>: Слы́ши, Дщи, и виждь,// и приклони́ у́хо Твое́.</p>
<p>Велича́ем Тя, Богоро́дице Де́во,/ Засту́пницу усе́рдную ро́да христиа́нскаго,/ покро́вом ми́лости Твоей покрыва́ющую всю вселе́нную./ Се бо ико́на Твоя́ свята́я чуде́с мно́жество источа́ет/ и, я́ко у́тварь драга́я, Це́ркви Христо́вой дарова́ся бла́гостию Творца́,/ все́льшагося в Тя пло́тию и просла́вльшаго Тя сла́вою Божества́./ Из Тебе́ бо вои́стину, а не привиде́нием/ воплоти́ся Сый Бог наш,// спаса́яй при́сно Тя велича́ющия.</p>
<p>
<red>Стих</red>: Лицу́ Твоему́ помо́лятся// бога́тии лю́дстии.</p>
<p>Велича́ем Тя, Богоро́дице Де́во,/ я́ко одушевле́нный киво́т Божества́,/ пе́нии хвале́бными честву́ем Тя,/ еди́ну Избра́нную и Благослове́нную в жена́х:/ ложесна́ бо Твоя́ престо́л Себе́ сотвори́/ Сый Бог наш,/ спаса́яй при́сно Тя велича́ющия.</p>
<p>
<red>Сла́ва, и ны́не, глас то́йже:</red>
</p>
<p>От святы́я ико́ны Твоей,/ Влады́чице Преблага́я,/ исцеле́ний струи́ истека́ют,/ и́миже напая́ются благода́тно ду́ши на́ша/ и врачу́ются безме́здно телеса́ на́ша;/ те́мже Тя, Целе́бницу ми́лостивую,// при́сно в пе́снех велича́ем.</p>
<p>
<red>Тропа́рь, глас 4:</red>
</p>
<p>И́же во огни́ купины́ неопали́мыя, дре́вле Моисе́ем ви́денныя,/ та́йну воплоще́ния Своего́ от неискусобра́чныя Де́вы Мари́и Прообразова́вый,/ Той и ны́не, я́ко чуде́с Творе́ц и всея́ тва́ри Созда́тель,/ ико́ну Ея́ святу́ю чудесы́ мно́гими просла́ви,/ дарова́в <red>ю</red> ве́рным во исцеле́ние неду́гом/ и в защище́ние от о́гненнаго запале́ния./ Сего́ ра́ди вопие́м Преблагослове́нней:/ наде́ждо христиа́н, от лю́тых бед, огня́ и гро́ма изба́ви на Тя упова́ющия/ и спаси́ ду́ши на́ша, я́ко милосе́рда.</p>
<p>
<red>Ин тропа́рь, глас то́йже:</red>
</p>
<p>И́же в купине́, огне́м горя́щей и несгара́емей,/ показа́вый Моисе́ови пречи́стую Твою́ Ма́терь, Христе́ Бо́же,/ Огнь Божества́ неопа́льне во чре́ве прии́мшую/ и нетле́нну по Рождество́ пребы́вшую,/ Тоя́ моли́твами пла́мене страсте́й изба́ви нас/ и от о́гненных запале́ний град Твой сохрани́,// я́ко Многоми́лостив.</p>
<p>
<red>На у́трени</red>
</p>
<p>
<red>На Бог Госпо́дь: тропа́рь Богоро́дицы, три́жды.</red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен: </red>Яви́лся еси́ днесь:</p>
<p>Яви́ся в огнепа́льней купине́ на Сина́и/ Твоего́, Влады́чице, нетле́ннаго Рождества́ проо́браз,/ я́коже богосло́вцы Це́ркве Христо́вой богому́дренно испове́дуют./ Купина́ бо, огне́м горе́вшая, неопа́льна пребыва́ше./ Та́ко и Ты Огнь Божества́ во чре́ве Твое́м неопа́льно носи́ла еси́,/ вопло́щшагося от <red>Тебе</red>́ Бо́га Сло́ва,/ Его́же моли́ спасти́ся нам, пою́щим Тя.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен</red>: Удиви́ся:</p>
<p>Удиви́ся богови́дец Моисе́й, ви́дев купину́, огне́м горя́щу и несгара́ему,/ и устраши́ся Боже́ственнаго тайноявле́ния,/ в не́мже благоволи́ Госпо́дь/ воплоще́ния Своего́ от Де́вы неискусому́жныя проо́браз ми́ру яви́ти,/ я́ко в после́дняя ле́та, спасти́ хотя́ па́дшее челове́чество,/ пло́ти дебельство́м Божества́ Своего́ сла́ву сокры́ет/ и с на́ми поживе́т, спаса́я ду́ши на́ша от поги́бели ве́чныя.</p>
<p>
<red>Сла́ва, и ны́не, то́йже.</red>
</p>
<p>
<red>По полиеле́и седа́лен, глас 6.</red>
</p>
<p>
<red>Подо́бен</red>: А́нгельския Си́лы:</p>
<p>А́нгельския Си́лы боголе́пно Тебе́ слу́жат, Небесе́ и земли́ Цари́це Богоро́дице,/ и Твой пресвяты́й о́браз обстоя́т неви́димо./ Тех бо Творца́ и Го́спода воплоти́ла еси́ и на руку́ Твое́ю, я́ко Младе́нца, носи́ла еси́,/ Иже го́рняя с до́льними совокупи́ и А́нгелы с челове́ки ликовствова́ти устро́и,/ пою́щия во гла́сех ра́дования Твое́ нетле́нное Рождество́.</p>
<p>
<red>Сла́ва, и ны́не, то́йже.</red>
</p>
<p>Степе́нна, 1-й антифо́н 4-го гла́са. Проки́мен, глас 4: Помяну́ и́мя Твое́// во вся́ком ро́де и ро́де. Стих: Слы́ши, Дщи, и виждь, и приклони́ у́хо Твое́. Вся́кое дыха́ние: <red>Ева́нгелие от Луки́, зача́ло 4.</red>
</p>
<p>
<red>По 50-м псалме́ стихи́ра, глас 2:</red>
</p>
<p>Весели́тся днесь гора́ Сина́йская и све́тло торжеству́ет,/ Ма́тери Госпо́дни светоно́сное пра́зднество соверша́ющи на ме́сте том,/ иде́же неопали́мая купина́ вели́ким во проро́цех Моисе́ем ви́дена бысть./ Зде бо и до ны́не благода́ть Бо́жия обита́ет/ и чуде́с мно́жество явля́ет ве́рным,// благоче́стно Богоро́дицу в пе́снех велича́ющим.</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:// Изба́вителю и Бо́гу на́шему пои́м.</p>
<p>Ум помраче́нный мой просвети́, Де́во,/ огнено́сным сия́нием Твоея́ сла́вы,/ па́мять, в славосло́вии изнемога́ющую, укрепи́/ и воспламени́ хла́дное мое́ се́рдце Боже́ственною любо́вию,/ да Тебе́, Купине́ Неопали́мей, пе́ние хвале́бное воспою́ досто́йно, Чи́стая.</p>
<p>Храм Трисо́лнечнаго Све́та прекра́сный,/ украси́ моя́ чу́вства, молю́ся,/ да целому́дренною мы́слию и нескве́рными усты́/ огнезра́чныя ико́ны Твоея́ явле́ние воспою́ досто́йно, Чи́стая.</p>
<p>К Твое́й пресве́тлаго зра́ка ико́не припа́даю, окая́нный:/ ду́шу мою́ озари́ благода́тно, яви́ и те́ло нескве́рно/ и, от лю́тых мя неду́гов свободи́вши,/ покажи́ прича́стника насле́дия Небе́снаго, Богоневе́стная.</p>
<p>Неду́гующа страстьми́ многоразли́чными,/ от ико́ны Твоея́ Боже́ственныя исцеле́ния сподо́би мя, о Богома́ти Влады́чице,/ да сла́влю чудеса́ Твоя́ и пою́ Тя, благи́х вино́вную,/ Ве́чную Бла́гость воплоти́вшую, ми́ра благу́ю Засту́пницу.</p>
<p>
<red>Песнь 3</red>
</p>
<p>
<red>Ирмо́с</red>: Небе́снаго кру́га/ Верхотво́рче, Господи,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний Кра́ю, ве́рных Утвержде́ние,// Еди́не Человеколюбче.</p>
<p>Низложи́ нало́ги бесо́вския, стужа́ющия мне, Влады́чице,/ го́рдость в доброде́тели, лицеме́рие в свя́тости, тщесла́вие во бде́нии,/ высокоу́мие в благогове́нии и неблагода́рность о благодея́ниих Сы́на Твоего́,/ еди́на Всепе́тая Де́во.</p>
<p>Стра́нна мя любоче́стия сотвори́, молю́ Тя, Де́во,/ и чу́жда любопы́тства о челове́ческих согреше́ниих,/ де́рзость и изли́шнее на ми́лость Сы́на Твоего́ упова́ние отдали́ от <red>мене</red>́,/ да досто́йны Ему́ плоды́ принесу́, еди́на Пречи́стая.</p>
<p>Нача́ло от земли́ прие́мшую ху́дость моего́ естества́ познава́я,/ молю́ Тя, Де́во, даждь ми презре́ние славолю́бия, бе́гство челове́ческия хвалы́,/ позна́ние собственнаго греха́ и собственныя не́мощи,/ еди́на Богоблаже́нная.</p>
<p>Кра́ткий всех веще́й и всего́ ми́ра коне́ц,/ сме́ртный час и муче́ние бу́дущее за суету́ дея́ний тщесла́вных/ помышля́ти сподо́би мя, Де́во,/ да благода́тию Сы́на Твоего́ к пути́ и́стиннаго покая́ния наста́влен,/ ве́чнаго избе́гну прокля́тия, Пренепоро́чная.</p>
<p>
<red>Седа́лен, глас 8:</red>
</p>
<p>Вели́чия Твоя́ кто испове́сть, Богоро́дице?/ Явле́нием бо огнезра́чныя ико́ны Твоея́ возвесели́ла еси́ ду́ши правосла́вных,/ мно́гия неду́ги е́ю врачу́ющи, от огня́ же и гро́ма защища́ющи/ и́же по Бо́зе на Тя упова́ние возлага́ют./ О Всеми́лостивая Влады́чице, не лиши́ у́бо и нас Твоего́ заступле́ния,/ спаси́ правосла́вных христиа́н от вся́каго зла,/ да Тобо́ю хва́лящеся, не постыди́мся во ве́ки.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Жестокосе́рдием отягче́ннаго мя облегчи́,/ немилосе́рдием к тре́бующим окамене́нную утро́бу мою́ умягчи́,/ бу́рею сребролю́бия объя́таго мя ути́ши,/ во огни́ неопали́мыя купины́ прообразова́нная Влады́чице.</p>
<p>Во упова́нии тле́нных и вре́менных веще́й не оста́ви мя/ и пла́мень хище́ния непра́веднаго угаси́ во мне пла́менем огня́ Боже́ственнаго,/ Неопали́мая Купина́ я́вльшаяся, Богоневе́стная Влады́чице.</p>
<p>Идолослуже́ние в лихоиме́нии и заблужде́ние от и́стиннаго благоче́стия и правосла́вныя ве́ры/ потреби́ от <red>мене</red>́, Влады́чице, и не попусти́ мя па́сти паде́нием ерети́ческим,/ да восхваля́ю и́мя Твое́ благослове́нное до кончи́ны живота́ моего́ в Правосла́вии непоро́чно,/ еди́на Присноде́во.</p>
<p>Ум мой, молю́ Тя, Богоро́дице, благоустро́й к позна́нию ве́чных и́стин Христо́ва Ева́нгелия,/ к разсмотре́нию тле́нности вре́менных благ напра́ви мой по́мысл/ и щедролю́бие да́руй ми неоску́дное,/ да благода́тию Христо́вою укра́шен, пою́ Тя, еди́на Присноде́во.</p>
<p>
<red>Песнь 5</red>
</p>
<p>
<red>Ирмо́с</red>: Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,// Человеколюбче.</p>
<p>Огнь нечистоты́ и вся́кия скве́рны во мне, безсту́днем,/ мо́рем бла́гости Твоея́ потопи́, и мглу грехо́вную разжени́,/ и се́рдце мое́ ра́дости испо́лни, Всенепоро́чная.</p>
<p>Срамосло́вию безобра́зному не даждь во мне ме́ста, Влады́чице,/ селе́ние собла́знов замени́ в души́ мое́й зре́нием со́бственных грехо́в,/ храм мя чистоты́ и целому́дрия соде́лай,/ да нескве́рными усты́ велича́ю Тя вы́ну, Всенепоро́чная.</p>
<p>Смерть, суд и муче́ния ве́чныя, гре́шником угото́ванная, в па́мяти мое́й углуби́, Влады́чице,/ да поне́ после́дняя сия́ в па́мяти содержа́,/ лю́тая беззако́ния оста́влю и плоды́ покая́ния и́стиннаго принесу́,/ велича́я Тя при́сно, еди́но души́ моея́ упова́ние.</p>
<p>Любо́вь сея́ жи́зни изли́шнюю и плотска́го поко́я раче́ние/ отложи́ от <red>мене</red>́, молю́ Тя, Де́во Чи́стая,/ да су́етных попече́ний избе́г, Тобо́ю получу́ нетле́нное на Небеси́ бога́тство,/ еди́на души́ моея́ Покрови́тельнице.</p>
<p>
<red>Песнь 6</red>
</p>
<p>
<red>Ирмо́с</red>: Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:// от тли, Бо́же, возведи́ мя.</p>
<p>Ра́дости су́етныя, к преогорче́нию бли́жняго приводя́щия, чу́жда мя соде́лай,/ Купино́ Неопали́мая ве́рными имену́емая, Пречу́дная Цари́це,/ даждь ми сопеча́ловатися и́скреннему моему́ в бе́дствиих, Человеколюби́вая Влады́чице,/ и памятозло́бия изба́ви мя, приле́жно молю́ Тя, Всенепоро́чная Де́во.</p>
<p>За́висти в по́мысле мое́м не даждь вкореня́тися,/ виде́нием несгара́емыя купины́ прообразова́нная Моисе́ю и ро́ждшаяся от ко́рене свя́та, Де́во,/ и братоненавиде́ния изба́ви мя, Чи́стая,/ да не зло́бою мра́чною оскверне́н быв,/ лишу́ся Бо́жия благода́ти и жи́зни ве́чныя, Всенепоро́чная Влады́чице.</p>
<p>Терпе́ние в беда́х утверди́ во мне, Всечи́стая,/ с ра́дующимися духо́вную ра́дость, к се́тующим сожале́ние да́руй ми, Пресвята́я,/ и братолю́бие низпосли́ мне свы́ше, Любве́ Пучи́ну ро́ждшая Де́во/ и любо́вь ве́лию при́сно явля́ющая ро́ду христиа́нскому.</p>
<p>Жела́ние кра́йнее согре́й во мне вся́кому бли́жнему от души́ благотвори́ти, Блага́я,/ да не ка́ко злоб лю́тых душа́ моя́ испо́лнится, и живо́т мой а́ду прибли́жится,/ и пре́дан бу́ду без ми́лости, я́ко несотвори́вый ми́лости, во тьму кроме́шнюю,/ Всенепоро́чная Богоневе́сто.</p>
<p>
<red>Конда́к, глас 8:</red>
</p>
<p>Предочи́стим чу́вствия душ и теле́с на́ших,/ да ви́дим та́инство Боже́ственное,/ обра́зно явле́нное дре́вле вели́кому во проро́цех Моисе́ю купино́ю,/ горе́вшею огне́м и не сгара́вшею,/ в не́йже Твоего́ безсе́меннаго Рождества́, Богоро́дице, предвозвеще́ние испове́дуем/ и, благогове́йно покланя́ющеся Тебе́ и ро́ждшемуся от <red>Тебе</red>́ Спа́су на́шему,/ со стра́хом вопие́м: ра́дуйся, Влады́чице,/ покро́ве, и прибе́жище, и спасе́ние душ на́ших.</p>
<p>
<red>И́кос:</red>
</p>
<p>Прови́дя ди́вный Моисе́й в неопали́мей купине́ на Сина́и та́йну, от ве́ка утае́нную,/ Безле́тнаго, в ле́те роди́тися восхоте́вшаго, рожде́ние от Чи́стый и Неискусобра́чныя Де́вы,/ у́жасом содержи́мь, вопия́ше:/ Сия́ земля́ вои́стину свята́ есть,/ я́ко Плод спаси́тельный ми́ру из Нея́ произы́дет,/ и́мже го́ресть паде́ния Ада́мова услади́тся./ Сего́ послу́шая, и мы, та́инства Бо́жия собы́тие позна́вший,/ ублажа́ем Тя, Богоро́дице, возвели́чившую па́дшее челове́чество/ и милосе́рдием неизрече́нным призрева́ющую на род христиа́нский,/ те́мже и зове́м Ти:/ ра́дуйся, Влады́чице, покро́ве, и прибе́жище, и спасе́ние душ на́ших.</p>
<p>
<red>Песнь 7</red>
</p>
<p>
<red>Ирмо́с</red>: От Иудёи доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:// отце́в Бо́же, благослове́н еси́.</p>
<p>Весе́лие мирско́е пресецы́ и душетле́нное пристра́стие умертви́ во мне, Де́во,/ презре́ние вре́менных, жела́ние ве́чных благ и нетле́нную ра́дость пода́ждь ми с пою́щими:/ отце́в Бо́же, благослове́н еси́.</p>
<p>Безчи́нное весе́лие и изли́шество, ум вредя́щее, душе́ скве́рну ражда́ющее, отлучи́ от <red>мене</red>́, Де́во,/ и сподо́би во здра́вии душе́внем и теле́снем духо́внаго утеше́ния наслажда́тися с пою́щими:/ отце́в Бо́же, благослове́н еси́.</p>
<p>Грехо́м, смерть лю́тую ражда́ющим, оскверни́х ду́шу мою́,/ но Ты, Пречи́стая Влады́чице, огнезра́чная и неопали́мая Купина́ я́вльшися,/ ти́ну страсте́й мои́х изсуши́ огне́м Бо́жия благода́ти и наста́ви мя на богоуго́дное житие́,/ украси́ же воздержа́нием и целому́дрием и даждь ми чи́стым се́рдцем пе́ти:/ отце́в Бо́же, благослове́н еси́.</p>
<p>К Твое́й огнезра́чней ико́не взира́я, молю́ Тя, Влады́чице,/ омраче́ннаго мя самолю́бием све́том зра́ка Твоего́ просвети́/ и, по́хоти плотски́я укроти́вши во мне, огне́м Бо́жия любве́ хла́дное се́рдце мое́ воспламени́,/ да Ро́ждшемуся от <red>Тебе</red>́ досто́йно возмогу́ пе́ти:/ отцо́в Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с</red>: Царя́ Небе́снаго,/ Его́же пою́т во́и а́нгельстии,// хвали́те и превозноси́те во вся ве́ки.</p>
<p>Возмуще́ние души́ моей утоли́, Всенепоро́чная,/ от клеветы́ наве́тующих изба́ви мя,/ вражду́ грехо́вную во мне укроти́ и не́нависть мра́чную отврати́ от <red>мене</red>́, Де́во,/ да прославля́ю Тя, Чи́стая, во ве́ки.</p>
<p>Огнь я́рости, во мне зело́ разжже́нный, росо́ю благода́тныя моли́твы Твоей угаси́,/ хулу́, умножа́ющую души́ мое́й озлобле́ние, и вся́кий вид зло́бы, гнездя́щийся в се́рдце мое́м, искорени́, Де́во,/ да Тя прославля́ю, Чи́стая, во ве́ки.</p>
<p>Образ Христо́в ева́нгельскими доброде́тельми напиши́ в души́ мое́й, Богоблагода́тная,/ укрепи́ и утверди́ мя во вся́ком де́ле бла́зе, от вся́кия же зло́бы отврати́ се́рдце мое́,/ да ми́рными усты́ прославля́ю Тя, Чи́стая, во ве́ки.</p>
<p>Кро́тким о́ком Твои́м виждь мое́ смире́ние, Пренепоро́чная Богоневе́сто,/ и приклони́ у́хо Твое́ к моли́тве се́рдца моего́,/ кро́тостию и незло́бием благоукраси́ мя, помраче́ннаго безобра́зием зло́бных страсте́й,/ и сотвори́ прича́стника блаже́нства, кро́тким обетова́ннаго,/ да ра́дуяся прославля́ю Тя, Чи́стая, во ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Вои́стину Богоро́дицу/ Тя испове́дуем,/ спасе́ннии Тобо́ю, Де́во Чи́стая,// с безпло́тными ли́ки Тя велича́юще.</p>
<p>Ско́рби се́рдца моего́ утиши́, Ра́досте скорбя́щих,/ уны́ние душегуби́тельное отыми́ от <red>мене</red>́, Утоли́тельнице печа́ли,/ и ле́ность ко взыска́нию доброде́телей искорени́ во мне, Взыска́ние поги́бших,/ да Тебе́, Де́во Чи́стая, непреста́нно велича́ю.</p>
<p>Малоду́шием боле́знующаго мя оживи́, Цели́тельнице боля́щих,/ отча́янием па́дшаго мя возста́ви, Одиги́трие заблу́ждших,/ грехми́ умерщвле́ннаго мя воскреси́, Спору́чнице гре́шных,/ да Тебе́, Де́во Непоро́чная, непреста́нно велича́ю.</p>
<p>Усе́рдие во мне твори́ти во́лю Бо́жию возбуди́/ и ре́вность ко сла́ве Бо́жией воспламени́ в се́рдце мое́м,/ Купино́ огнезра́чная и неопали́мая,/ и благогове́йна служи́теля Христо́ва соде́лай мя, Де́во,/ Предводи́тельнице моего́ спасе́ния.</p>
<p>Слеза́ми покая́ния и умиле́ния изсо́хшую в зно́й страсте́й ду́шу мою́ умягчй, я́ко руно́ ороше́нное Гедео́на,/ и сокруше́ние к исправле́нию даждь ми, Де́во,/ да ве́чная бла́га унасле́дую и с ли́ки избра́нных Бо́жиих воспою́ Тя,/ Хода́таицу моего́ спасе́ния.</p>
<p>
<red>Свети́лен:</red>
</p>
<p>Ико́ну Твою́ всечестну́ю в зало́г благоволе́ния Твоего́ ве́рным дарова́ла еси́, Влады́чице,/ покрыва́ющи и сохраня́ющи е́ю от о́гненнаго запале́ния на Тя упова́ющия./ О Ма́ти Царя́ Христа́ Бо́га, бу́ди и нам, гре́шным,/ прибе́жище спасе́ния в неча́янных беда́х и Хода́таица ве́чныя жи́зни.</p>
<p>
<red>На хвали́тех стихи́ры на 4, глас 6:</red>
</p>
<p>О, вели́кия бла́гости/ и неисче́тнаго милосе́рдия Твоего́, Влады́чице!/ Удивля́вши нас пресла́вными чудесы́,/ и́хже источа́ет ико́на Твоя́ свята́я,/ во о́бразе неопали́мыя купины́ Тя изобразу́ющая/ и о́гненнаго естества́ си́лу укроща́ющая/ си́лою Твое́ю Боже́ственною./ ю́же с весе́лием прие́млюще,/ Тя, Чи́стую Богоотрокови́цу,// достодо́лжно пе́сньми почита́ем и ублажа́ем.</p>
<p>О, благосе́рдаго Твоего́/ о нас промышле́ния, Влады́чице!/ В годи́ну бед и обстоя́ний,/ егда́ внеза́пное запале́ние о́гненное/ обы́мет жили́ща на́ша,/ чу́дную ико́ну Твою́/ посыла́еши нам в по́мощь и защи́ту/ и е́ю укроща́вши свире́пство огня́,/ я́ко Ма́ти су́щи/ стихи́ями облада́ющаго Влады́ки Христа́./ Те́мже велегла́сно пропове́дуем Твоя́ чудеса́/ и ми́лость мно́гу к ро́ду христиа́нскому/ и пе́сньми хвале́бными// немо́лчно Тя велича́ем и ублажа́ем.</p>
<p>О, пресла́внаго чудесе́!/ Ка́ко огнезра́чная ико́на Твоя́, Влады́чице,/ огня́ си́лу угаша́ет/ и све́тлыми луча́ми Бо́жия благода́ти/ умы́ просвеща́ет и сердца́ весели́т?/ Вои́стину бо торжество́ благоче́стия/ явле́ние ико́ны Твоея́ познава́юще,/ пра́зднуем сие́ в пе́снех духо́вных ра́достно/ и Тя, Богоблагода́тная Де́во, Вино́вницу ра́дости на́шей,// славословле́ния гла́сы восхваля́ем и ублажа́ем.</p>
<p>
<red>Сла́ва, и ны́не, глас то́йже:</red>
</p>
<p>О чу́до чуде́с,/ Богоневе́стная Ма́ти и Де́во!/ Чудотвори́ти не престае́ши и ны́не/ ико́ною Твое́ю пречестно́ю,/ отра́ду и утеше́ние е́ю да́руеши/ стра́нником земны́м в юдо́ли ско́рби и пла́ча./ Из Тебе́ бо воплоти́ся/ Обнови́тель па́дшаго естества́ челове́ча,/ сый Бог наш,/ дарова́вый нам Тебе́ в покро́в и защи́ту,/ Иже слы́шит моли́тву Твою́,/ за нас приноси́мую,/ и преклоня́ется к моле́нию Твоему́ Ма́тернему,/ егда́ умоля́вши бла́гость Его́ за лю́ди согреши́вшия./ Те́мже не преста́й, благосе́рдая Влады́чице,/ предста́тельствовати за вся <red>ны</red> чту́щия Тя,// я́ко вои́стину еси́ Хода́таица непосты́дная на́шего спасе́ния.</p>
<p>
<red>Славосло́вие вели́кое, ектении́ и отпу́ст.</red>
</p>
<p>
<red>Н литурги́и</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 3, песнь Богоро́дицы</red>: Вели́чит душа́ Моя́ Го́спода,// и возра́довася дух Мой о Бо́зе, Спа́се Мое́м. <red>Стих</red>: Я́ко призре́ на смире́ние Рабы́ Своей, се бо от ны́не ублажа́т Мя вси ро́ди. <red>Апо́стол к Филипииси́ем, зача́ло 240. Аллилу́йя, глас 8. Стих: </red>Слы́ши, Дщи, и виждь, и приклони́ у́хо Твое́. <red>Ева́нгелие от Луки́, зача́ло 54. Прича́стен</red>: Ча́шу спасе́ния прииму́:</p>
<p>
<red>Молитва</red>
</p>
<p>О Пресвята́я и Преблагослове́нная Ма́ти Сладча́йшаго Го́спода на́шего Иису́са Христа́! Припа́даем и покланя́емся Тебе́ пред свято́ю и пречестно́ю ико́ною Твое́ю, е́юже ди́вная и пресла́вная чудеса́ содева́еши, от о́гненнаго запале́ния и молниено́снаго гро́ма жили́ща на́ша спаса́вши, неду́жныя исцеля́вши и вся́ко благо́е проше́ние на́ше во бла́го исполня́вши. Смире́нно мо́лим Тя, всеси́льная ро́да на́шего Засту́пнице: сподо́би <red>ны</red> немощны́я и гре́шныя, Твоего́ Ма́терняго заступле́ния и благопопече́ния. Спаси́ и сохрани́, Влады́чице, под кро́вом ми́лости Твоея́ Це́рковь святу́ю, град сей (или́: весь сию́, или́: оби́тель сию́), всю страну́ на́шу правосла́вную и вся <red>ны</red> припа́дающия к Тебе́ с ве́рою и любо́вию и со умиле́нными слеза́ми Твоего́ заступле́ния прося́щия. Ей, Госпоже́ Всеми́лостивая! Умилосе́рдися на нас, обурева́емых грехи́ мно́гими и не иму́щих дерзнове́ния ко Христу́ Го́споду проси́ти Его́ о поми́ловании и проще́нии: Тебе́ у́бо предлага́ем к Нему́ на умоле́ние, Ма́терь Его́ су́щую. Простри́ к Нему́, о Всеблага́я, богоприи́мнеи ру́це Твои́ и предста́тельствуй за нас пред Его́ бла́гостию, прося́щи нам проще́ния прегреше́ний на́ших, благоче́стнаго ми́рнаго жития́, благи́я христиа́нския кончи́ны и добраго отве́та на стра́шнем суде́ Его́. В час же гро́знаго посеще́ния Бо́жия, а́ще огне́м возгоря́тся до́мове на́ши, а́ще ли молниено́сным гро́мом устраша́еми бу́дем, яви́ нам ми́лостивное Твое́ заступле́ние и держа́вное вспоможе́ние да спаса́еми вееси́льными Твои́ми ко Го́споду моли́твами, вре́меннаго наказа́ния Бо́жия зде избе́гнем, ве́чное же блаже́нство ра́йское та́мо унасле́дуем и со все́ми святы́ми воспое́м пречестно́е и великоле́пое и́мя покланя́емыя Тро́ицы, Отца́ и Сы́на и Свята́го Ду́ха, и Твое́ ве́лие к нам милосе́рдие, во ве́ки веко́в. Ами́нь.</p>
</section>
