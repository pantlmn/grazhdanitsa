<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го преподобному́ченика Мака́рия Ка́невскаго, чудотво́рца</p>
</title><p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры предпра́зднства 3, глас 1 (зри страницу 190), и свята́го 5, глас 2:</red>
</p>
<p>Прииди́те, возра́дуемся Го́сподеви,/ преподобному́ченика Мака́рия па́мять све́тло пра́зднующе:/ наставля́ет бо той нас словесы́ и де́лы свои́ми,/ ка́ко доброде́тельне во Христе́ жи́ти,/ и ско́рби со упова́нием на Го́спода терпе́ти,/ и сме́рти не страши́тися теле́сныя,/ но ве́рны до после́дняго издыха́ния бы́ти Спа́су Христу́/ и жи́зни вене́ц улучи́ти.// Моли́твами блаже́ннаго Мака́рия, Бо́же, поми́луй нас.</p>
<p>Го́спода Иису́са/ от ю́ности премно́го возлюби́вый,/ вда́лся еси́ на по́двиги духо́вныя, свя́те Мака́рие,/ и стра́ждущим и угнете́нным помо́щник был еси́,/ и смерть му́ченическую от ага́рян прия́л еси́ му́жественне,/ те́мже тя засту́пника те́плаго ве́рным Христо́с Бог показа́,// да́руяй ми́рови ве́лию ми́лость.</p>
<p>Ку́ю похвалу́ принесе́м ти, свя́те Мака́рие?/ Я́ко цвет благоуха́нен Це́ркве Христо́вы яви́лся еси́,/ неуста́нно бо учи́л еси́ лю́ди/ позна́нию ве́ры Христо́вы,/ гре́шников приводя́ к покая́нию,/ та́йная челове́ческаго се́рдца ве́дый,/ и бу́дущая, я́ко настоя́щая, зрел еси́,/ и ча́да твоя́ вся подви́гнул еси́ терпе́ти за И́мя Христо́во,/ те́мже моли́твами твои́ми, блаже́нне,// да́рует Спас наш ве́рным ве́лию ми́лость.</p>
<p>
<red>Сла́ва, глас то́йже:</red>
</p>
<p>Ца́рства Небе́снаго насле́дник был еси́, Мака́рие,/ ты бо о́ное приобре́л еси́ по́двиги твои́ми,/ сла́ву тле́ннаго ми́ра всю презре́в/ и Христу́ Спа́су словесы́ и де́лы порабо́тав,/ за́поведей Его́ не отве́ргся,/ и ри́зы своя́ убели́л еси́ в Кро́ви А́гнца,/ нас ра́ди Страсть подъя́вша во́льную,/ подаю́щаго ве́рным рабо́м Свои́м// вене́ц жи́зни нетле́нныя.</p>
<p>
<red>И ны́не, предпра́зднства, глас 4:</red> Всечестно́е Твое́ рождество́: <red>(зри страни́цу 191).</red>
</p>
<p>
<red>Вход, проки́мен дне. Чте́ния 3 преподо́бническая (зри страни́цы 272-273).</red>
</p>
<p>
<red>На лити́и стихи́ры, глас 1:</red>
</p>
<p>Ду́хом Боже́ственным укрепля́емь,/ явйлся есй сло́ва Бо́жия вели́кий пропове́дник,/ свя́те Мака́рие,/ и люде́й нечести́вых испра́витель,/ и му́ченик за Христа́ Спа́са ди́вный,// Его́же моли́ поми́ловати ду́ши на́ша.</p>
<p>Ми́ра сего́ су́етная отве́рг,/ по́двиги духо́вныя прия́л еси́, Мака́рие,/ и вели́кий свети́льник ве́рным показа́лся еси́,/ ко спасе́нию ве́чному правосла́вныя лю́ди приводя́,/ и смерть за Христа́ Спа́са прия́ти не устраши́лся еси́,/ Его́же моли́ проще́ние грехо́в всем нам дарова́ти// и ве́лию ми́лость душа́м на́шим.</p>
<p>
<red>Глас 8:</red>
</p>
<p>И́же по о́бразу соблюды́й невреди́мо,/ о́тче Мака́рие,/ е́же по Христо́ве ве́ре,/ сопроти́вился еси́ терпели́вно,/ не устраши́вся мучи́тельскаго преще́ния,/ но духо́вным мече́м того́ уби́л еси́;/ тем дерзнове́ние стяжа́в к Бо́гу,/ спаса́й чту́щия тя от вся́ких бед,// преподо́бный страда́льче.</p>
<p>
<red>Сла́ва, глас 3:</red>
</p>
<p>Спа́са Христа́ измла́да возлюби́в,/ прии́де Мака́рий во оби́тель О́вручскую/ и, та́мо словесе́м проро́к,/ апо́стол и преподо́бных поуча́яся,/ вели́кий просвети́тель люде́й правосла́вных яви́ся,/ по́слежде же во гра́де Ка́неве/ безтре́петно ду́шу свою́ за Христа́ положи́/ и вене́ц му́ченический от Него́ прия́т./ О сем ве́дуще, Спа́су мо́лимся:/ Мака́рия Переясла́вскаго моли́твами, Христе́,/ наста́ви нас бы́ти в ве́ре на́шей тве́рды// и спасе́ние ве́чное улучи́ти, Влады́ко Го́споди.</p>
<p>
<red>И ны́не, предпра́зднства, глас 4:</red> Всеми́рная ра́дость: <red>(зри страни́цы 191-192).</red>
</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен</red>: Ра́дуйся:</p>
<p>Ра́дуйся, Це́ркве Правосла́вныя украше́ние,/ благоче́стия вели́кий подви́жниче,/ звезде́ све́тлая, путь ко Христу́ показу́ющая,/ ве́ры правосла́вныя неустраши́мый защи́тниче,/ враго́в ви́димых и неви́димых устраше́ние,/ во́ине Спа́сов, в му́жестве неодоле́нный,/ Того́ моли́, блаже́нне Мака́рие,// дарова́ти душа́м на́шим ве́лию ми́лость.</p>
<p>
<red>Стих</red>: Пра́ведник, я́ко фи́никс, процвете́т,// я́ко кедр, и́же в Лива́не, умно́жится.</p>
<p>Ра́дуйся, ра́зума Боже́ственнаго сокро́вище,/ Све́та Невече́рняго вели́кий пропове́дниче,/ злых нра́вов испра́вителю,/ к покая́нию нечести́выя обраща́яй,/ непра́во судя́щих гро́зный обличи́телю,/ лю́ди неради́выя вразумля́яй/ и на по́двиги за Христа́ Спа́са ве́рных наставля́яй,/ Того́ моли́, свя́те Мака́рие,// дарова́ти чту́щим тя ве́лию ми́лость.</p>
<p>
<red>Стих</red>: Насажде́ни в дому́ Госпо́дни// во дво́рех до́му Бо́га на́шего процвету́т.</p>
<p>Ра́дуйся, вели́кий о́бразе жития́ и́ноческаго,/ А́нгелов досто́йный собесе́дниче,/ ве́рным благода́ть Бо́жию да́руяй,/ заблужда́ющих ко спасе́нию наставля́яй,/ до́брый и кро́ткий люде́й правосла́вных па́стырю,/ душ немощству́ющих врачу́ ре́вностный,/ Врача́ душ и теле́с на́ших ве́рный служи́телю,/ Того́ моли́, вели́кий подви́жниче,// низпосла́ти ве́рным ве́лию ми́лость.</p>
<p>
<red>Сла́ва, глас 8:</red>
</p>
<p>Доко́ле, о душе́ моя́, в прегреше́ниих утопа́вши?/ Доко́ле о спасе́нии свое́м неради́ши?/ Вре́мя ма́ло уже́, Судия́ при две́рех стои́т./ Воспомяни́ Мака́рия блаже́ннаго житие́,/ ка́ко той просия́ доброде́тельми вели́кими/ и гре́шных привожда́ше к покая́нию,/ и Спа́су Христу́ со слеза́ми возопи́й:/ моли́твами преподобному́ченика Мака́рия, Христе,/ на путь спасе́ния наста́ви мя.</p>
<p>
<red>И ны́не, предпра́зднства, глас 4:</red> Всеми́рная ра́дость: (<red>зри страни́цы 191-192).</red>
</p>
<p>
<red>Тропа́рь, глас 8:</red>
</p>
<p>Ко всечестне́й ра́це многоцеле́бных моще́й твои́х,/ преподобному́чениче Мака́рие,/ мы, гре́шнии, со умиле́нием притека́юще,/ дар исцеле́ния прие́млем./ Ты бо при́сно источа́вши боля́щим здра́вие, печа́льным утеше́ние/ и всех чту́щих тя вся́кое исполня́вши тре́бование,/ моля́ся Христу́ Бо́гу, да спасе́т ду́ши на́ша.</p>
<p>
<red>Ин тропа́рь, глас 4:</red>
</p>
<p>Боже́ственным жела́нием весь сам себе́ от ю́наго во́зраста Го́сподеви возложи́в,/ яви́лся еси́ свети́льник све́тлый гра́ду твоему́,/ поуча́я всех и́стинней ве́ре и житию́ богоуго́дному,/ преподобному́чениче Мака́рие, О́вручская похвало́./ Сего́ ра́ди, я́ко а́гнец непоро́чный,/ от распрелюби́вых враго́в гони́мый,/ возше́л еси́ во оби́тель Ка́невскую,/ иде́же я́ко па́стырь до́брый ду́шу твою́ положи́л еси́ за о́вцы твоя́./ И ны́не ко всечестне́й ра́це многоцеле́бных моще́й твои́х мы, гре́шнии, со умиле́нием притека́юще,/ исцеле́ния прие́млем, многострада́льне./ Ты бо при́сно источа́вши боля́щим здра́вие, печа́льным утеше́ние/ и всем чту́щим тя вся́кое исполня́вши тре́бование,// моля́ся Христу́ Бо́гу, да спасе́т ду́ши на́ша.</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 1</red>:</p>
<p>Лю́дие правосла́внии,/ днесь к ра́це моще́й преподобному́ченика Мака́рия стеце́мся/ и воспомя́нем словеса́ и дела́ сего́ му́жа вели́каго,/ и́миже свети́льник Це́ркве Правосла́вней яви́ся/ и те́плый засту́пник почита́ющим святу́ю па́мять его́./ Того́ моли́твами, Христе́ Спа́се,/ Твой мир пода́ждь нам, гре́шным,/ Еди́не Человеколюбие.</p>
<p>
<red>Сла́ва, и ны́не, предпра́зднства или́ Богоро́дичен:</red>
</p>
<p>Упова́ние Христиа́ном, Пресвята́я Де́во,/ Его́же родила́ еси́, Бо́га, па́че ума́ и сло́ва,/ непреста́нно моли́ с вы́шними Си́лами и с преподобному́чеником Мака́рием/ да́ти оставле́ние грехо́м на́шим.</p>
<p>
<red>По 2-м стихосло́вии седа́лен, глас 1:</red>
</p>
<p>О вели́кий и сла́вный преподобному́чениче Мака́рие,/ Це́ркве Христо́вы необори́мый защи́тниче/ и сло́ва Бо́жия неуста́нный пропове́дниче,/ моли́ Христа́ Бо́га на́шего/ шу́ияго стоя́ния на стра́шнем суди́щи Его́ нас изба́вити и ве́чнаго муче́ния гее́нскаго,/ те́плый наш моли́твенниче.</p>
<p>
<red>Сла́ва, и ны́не, предпра́зднства или́ Богоро́дичен:</red>
</p>
<p>Моли́тву прие́мши от нас,/ в кров Твой, Пречи́стая Де́во, прибега́ющих,/ не преста́й моля́щи Человеколю́бца,/ спасти́ся рабо́м Твои́м.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен</red>: Повеле́нное та́йно:</p>
<p>По сла́внем страда́нии твое́м, свя́те Мака́рие,/ и от ага́рян нечести́вых главы́ отсече́нии/ яви́л есть Христо́с нетле́нный мо́щи твоя́,/ и мы, лобыза́юще сия́, вопие́м ти:/ от пре́лести лука́ваго спаса́й нас моли́твами, свя́те, твои́ми.</p>
<p>
<red>Сла́ва, и ны́не, Богоро́дичен:</red>
</p>
<p>От любве́ душе́вныя вопию́ Ти, Влады́чице,/ Пресве́тлаго Со́лнца заре́,/ спасе́ния дверь,/ Небе́сная врата́,/ мы́сленная лестнице всех христиа́н:/ мольбу́ приими́ Тя блажа́щих, наде́ждо душ на́ших,/ и спасе́ние нам да́руй.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем,/ смерть преподо́бных Его́. <red>Стих</red>: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6: </red>
</p>
<p>Насле́дниче Бо́жий, соприча́стниче Христо́в,/ служи́телю Госпо́день, свя́те Мака́рие,/ по и́мени твоему́ та́ко и житие́ твое́:/ спросия́ бо седи́не ра́зум,/ свиде́тельствоваше све́тлость лица́ твоего́ душе́вное незло́бие,/ изве́ствоваше кро́тость сло́во молчали́вое./ Жизнь твоя́ сла́вна,/ и успе́ние со святы́ми,/ моли́ о душа́х на́ших.</p>
<p>
<red>Кано́н предпра́зднства со ирмосо́м на 6.</red>
</p>
<p>
<red>И свята́го на 8, его́же краестро́чие:</red>
</p>
<p>Мака́риа моли́твами поми́луй нас, Спа́се.</p>
<p>
<red>Глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:// Изба́вителю и Бо́гу на́шему пои́м.</p>
<p>Мно́гими содержи́м напа́стьми,/ к тебе́, преподобно-му́чениче Мака́рие, прибега́ю, утеше́ния душе́внаго иски́й./ Предста́тельством свои́м у Влады́ки Христа́ ты ми помози́.</p>
<p>А́нгел во пло́ти всем житие́м свои́м яви́лся еси́, Мака́рие,/ лю́ди правосла́вныя ко спасе́нию приводя́,/ и Це́ркве Христо́вы вели́кий свети́льник:/ те́мже па́мять твою́, ве́рнии, соше́дшеся, по до́лгу почита́ем.</p>
<p>
<red>Богоро́дичен</red>: К Тебе́, Пречи́стая Влады́чице,/ Нача́льника спасе́ния на́шего ро́ждшая,/ со слеза́ми прибега́ю:/ покро́в ми бу́ди во всех ско́рбех и обстоя́ниих.</p>
<p>
<red>Катава́сия</red>: Крест начерта́в:</p>
<p>
<red>Песнь 3</red>
</p>
<p>
<red>Ирмо́с</red>: Небе́снаго кру́га/ Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́и́,/ жела́ний кра́ю, ве́рных утвержде́ние,// Еди́не Человеколю́бче.</p>
<p>А́нгелов и челове́ков Творе́ц умудри́ тя, блаже́нне Мака́рие,/ мир сей су́етный оста́вити и в мона́шестем житии́ подвиза́тися:/ моли́, Мака́рие, Спа́са на́шего,/ да да́рует нам любо́вь к Нему́ тве́рду име́ти/ и житие́ доброде́тельное проводи́ти.</p>
<p>Рабо́тати Христу́ Еди́ному всем се́рдцем вожделе́в,/ прише́л еси́ по кончи́не роди́телей твои́х, Мака́рие, во оби́тель О́вручскую/ и та́мо, ду́хом Бо́жиим наставля́ем, пи́щею име́л еси́ писа́ния Боже́ственная;/ моли́ Спа́са на́шего, Мака́рие,/ да и мы, гре́шнии, о́ная возлю́бим, я́ко исто́чник богодохнове́нный.</p>
<p>
<red>Богоро́дичен</red>: Исцели́ душе́вныя моя́ я́звы, Влады́чице,/ к заступле́нию Твоему́ прибега́юща,/ и моли́ Сы́на Твоего́ от напа́стей изба́вити мя,/ Ты бо Изба́вителя ми́ру несказа́нно родила́ еси́.</p>
<p>
<red>Конда́к и и́кос предпра́зднства (зри страни́цу 198).</red>
</p>
<p>
<red>Седа́лен, глас 8: </red>
</p>
<p>А́гнца Бо́жия, грехи́ ми́ра взе́млющаго,/ крест на рамена́х твои́х поне́сл еси́, Мака́рие,/ е́же гра́ды О́вруч и Ка́нев в де́лех твои́х очи́ма свои́ма узре́ша:/ Переясла́в же Приднепро́вский тобо́ю хва́лится,/ я́ко та́мо мо́щи твоя́ чудеса́ мно́га источи́ша,/ оба́че и Черка́ссы град ра́дуется, имы́й мо́щи твоя́ ны́не:/ и́хже благогове́йно лобыза́юще,/ Христу́ Бо́гу пе́сньми свяще́нными хвалу́ возсыла́ем.</p>
<p>
<red>Сла́ва, и ны́не, предпра́зднства, глас 8:</red>
</p>
<p>Я́ко Де́ву в жена́х, без се́мене ро́ждшую Бо́га пло́тию,/ вси блажи́м, ро́ди челове́честии,/ Огнь бо всели́ся в Тя Боже́ственный,/ и, я́ко Младе́нца, дои́ши Зижди́теля и Го́спода./ Те́мже а́нгельстии собо́ри и челове́честии ро́ди досто́йно сла́вят пресвято́е рождество́ Твое́,/ и мы согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ воспева́ющим досто́йно па́мять Твою́.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Мно́гия лю́ди, Мака́рие, научи́л еси́ житию́ доброде́тельному,/ и́же приходи́ша к тебе́ во оби́тель/ послу́шати словеса́ твоя́ и утеше́ние душе́вное обрести́./ Уте́ши и нас, милосе́рдне, в находя́щих на ны ско́рбех и обстоя́ниих.</p>
<p>От ю́ности твоей, Мака́рие,/ ни о чесо́м же земне́м, то́кмо об угожде́нии Бо́гу пеки́йся,/ житие́ мона́шеское возлюби́л еси́/ и, власть прие́м наставля́ти и поуча́ти и́ноки,/ не то́кмо о́ных, но и мирски́я лю́ди сло́ву Бо́жию ре́вностно учи́л еси́;/ помози́ нам моли́твами твои́ми, о́тче,/ да и мы словеса́ Госпо́дня взы́щем, я́ко сокро́вище некра́домое.</p>
<p>
<red>Богоро́дичен</red>: Лю́тыя неду́ги на́ша душе́вныя и теле́сныя исцели́ моли́твами твои́ми, Влады́чице,/ Ты бо Ма́ти всем ве́рным еси́,/ на по́мощь и покро́в Твой наде́ющимся.</p>
<p>
<red>Песнь 5</red>
</p>
<p>
<red>Ирмо́с</red>: Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,// Человеколю́бче.</p>
<p>Иски́й ми́ра, о не́мже Спас наш апо́столом рекл есть:/ мир оставля́ю вам, мир Мой даю́ вам,/ укроти́л еси́ в тру́дных обстоя́ниих, Мака́рие, гнев бра́тии во оби́тели Овручстей,/ прия́в власть, во́ли Госпо́дней себе́ преда́в.</p>
<p>Твое́ богому́дрое наставле́ние, Мака́рие,/ я́ко мед сла́дкий напая́ше всех к тебе́ приходя́щих:/ ты бо, по глаго́лу апо́столову,/ го́рняя, а не земна́я всегда́ му́дрствовати лю́ди учи́л еси́.</p>
<p>
<red>Богоро́дичен</red>: Влады́чице и Ма́ти Изба́вителя,/ оживи́ ду́ши на́ша,/ мо́лим Тя, грехо́м умерщвле́ннии,/ да пое́м Тя, Живо́т и Воскресе́ние всех ро́ждшую.</p>
<p>
<red>Песнь 6</red>
</p>
<p>
<red>Ирмо́с</red>: Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:// от тли, Бо́же, возведи́ мя.</p>
<p>А́да и сме́рти Победи́теля, Христа́ Спа́са,/ во́ин преизря́дный яви́лся еси́, Мака́рие,/ егда́ е́реси лати́нския после́дователие/ словесы́ и де́лы злы́ми тща́хуся отврати́ти тя от пути́ пра́ваго;/ ты же, Спа́су всех ти помога́ющу, вся ко́зни о́ных одоле́л еси́.</p>
<p>Мно́жество ага́рян, свя́те Мака́рие,/ восхоте́ша разори́ти град О́вруч и оби́тель его́;/ ты же не мече́м, не копие́м, не я́драми о́гненными,/ но моли́твою ко Го́споду град от враго́в спасл еси́.</p>
<p>
<red>Богоро́дичен</red>: Исто́ргни мя от мрачнаго сна грехо́внаго/ хода́тайством к Сы́ну Твоему́, Влады́чице,/ да Той наста́вит мя сле́довати всегда́ Боже́ственным словесе́м Его́.</p>
<p>
<red>Конда́к, глас 2:</red>
</p>
<p>По́стническое и равноа́нгельное житие́ твое́/ страда́льческими уясни́л еси́ по́двиги/ и А́нгелом совсе́льник яви́лся еси́, богоблаже́нне Мака́рие,// с ни́ми Христу́ Бо́гу моля́ся не преста́й о всех нас.</p>
<p>
<red>И́кос: </red>
</p>
<p>Отве́рг ми́ра сего́ сла́ву тле́нную,/ восхоте́л еси́ Еди́ному Христу́ всем житие́м свои́м угожда́ти, блаже́нне Мака́рие,/ те́мже труды́, и поще́нии, и моли́твою ко Спа́су непреста́нно воспита́в ду́шу свою́,/ страда́ний теле́сных и сме́рти не убоя́лся еси́,/ е́же и засвиде́тельствовал еси́,/ егда́ нечести́вии ага́ряне, град Ка́нев разори́вше, муче́нием тя и главы́ отсече́нию преда́ша,/ не о земне́м бо, тле́нием, но о го́рнем помышля́л еси́ всегда́, Мака́рие,/ А́нгелом бо и святы́м друг тща́лся еси́ бы́ти,/ с ни́миже непреста́нно моли́ о всех нас.</p>
<p>
<red>Песнь 7</red>
</p>
<p>
<red>Ирмо́с</red>: От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша пою́ще:// отце́в Бо́же, благослове́н еси́.</p>
<p>Милосе́рдия и по́мощи Спа́са Го́спода ча́я,/ егда́ разори́ша ага́ряне оби́тель О́вручскую,/ отше́л еси́, Мака́рие, подвиза́тися в Ки́ево-Пече́рскую Ла́вру./ Похваля́юще дерзнове́ние твое́, вопие́м:/ оте́ц на́ших Бо́же, благослове́н еси́.</p>
<p>И в Ка́неве гра́де нача́льник оби́тели сый,/ я́коже и во О́вруче, учи́л еси́, Мака́рие,/ и́ноков и мирски́х по за́поведем Бо́жиим жи́ти,/ непреста́нно о душа́х челове́ческих попече́ние име́я,/ да благослове́н бу́дет Бог оте́ц на́ших.</p>
<p>Лени́ваго и неблагонра́внаго сы́на жены́ благочести́выя/ учи́л еси́ со тща́нием приле́жно твори́ти моли́тву Госпо́дню,/ и сие́ испра́ви неради́ваго и обрати́ о́наго ко Го́споду,/ Ему́же вси ве́рнии вопие́м:/ оте́ц на́ших Бо́же, благослове́н еси́.</p>
<p>
<red>Богоро́дичен</red>: У́зы сме́рти и а́да Расто́ргшаго,/ страда́ньми, сме́ртию и Воскресе́нием род челове́ческий от ве́чнаго осужде́ния Спа́сшаго Ма́ти,/ Того́ моли́, да проще́ние грехо́в всем ве́рным да́рует.</p>
<p>
<red>Песнь 8</red>
</p>
<p>
<red>Ирмо́с</red>: Царя́ Небе́снаго,/ Его́же пою́т во́и а́нгельстии,// хвали́те и превозноси́те во вся ве́ки.</p>
<p>Испра́вил еси́, богому́дре Мака́рие, посыла́нием та́йным пе́нязей и пи́сьменным увеща́нием судию́ гра́дскаго,/ мздои́мца и непра́ведно суд лю́дем творящаго,/ Судию́ бо живы́м и ме́ртвым во уме́ свое́м зрел еси́, блаже́нне,/ словеса́, дела́ и мы́сли челове́ческая ве́дуща,/ Его́же ве́рнии пое́м и превозно́сим во вся ве́ки.</p>
<p>Наше́ствие попуще́нием Бо́жиим враго́в на град Ка́нев/ предве́дети и ве́рным откры́та дано́ бысть тебе́, блаже́нне Мака́рие,/ благоче́стия ра́ди твоего́,/ да не уныва́ющий, но бо́дрствующий обря́щутся,/ егда́ низпо́слет испыта́ние Спас наш,/ Его́же пое́м и превозно́сим во вся ве́ки.</p>
<p>
<red>Тро́ичен</red>: Страсте́й лю́тых, и́миже гре́шнии обдержи́ми есмы́,/ изба́ви <red>ны</red> Триипоста́сная Тро́ице,/ и помози́ нам в житии́ на́шем дела́ блага́я твори́ти,/ да ве́чное спасе́ние приобря́щем.</p>
<p>
<red>Богоро́дичен</red>: Влады́чице и Ма́ти Изба́вителя,/ услы́ши нас, моля́щихся Тебе́ и прося́щих Твоея́ по́мощи и заступле́ния,/ умоли́ Сы́на Твоего́, Христа́ Бо́га на́шего,/ да прости́т прегреше́ния на́ша,/ и изба́вит нас ве́чнаго осужде́ния и му́ки,/ и да поми́лует нас в день су́дный.</p>
<p>
<red>Песнь 9</red>
</p>
<p>
<red>Ирмо́с</red>: Вои́стину Богоро́дицу/ Тя испове́дуем,/ спасе́ннии Тобо́ю, Де́во Чи́стая,// с безплотными ли́ки Тя велича́юще.</p>
<p>Сокруши́ти возмого́ша врази́ многочи́сленнии врата́ оби́тели Ка́невския,/ оба́че не возмого́ша сокруши́ти му́жество твое́, Мака́рие,/ егда́ узре́ша тя пред враты́ стоя́ща,/ во власяни́цу оде́яна, со кресто́м в руце́ и на пе́рсех;/ моли́ Спа́са о нас, свя́те,/ да отжене́т от нас дух боя́зни страда́ний и сме́рти теле́сныя. Пору́ган и уничиже́н был еси́, Мака́рие, ага́ряны нечести́выми,/ и́же, би́вше и терза́вше те́ло твое́, главу́ твою́ отсеко́ша,/ оба́че на Небеси́ яви́лся еси́ сла́вою и че́стию укра́шен./ Моли́ся, Мака́рие, да не лиши́т и нас, гре́шных,/ Спас наш Небе́снаго Ца́рствия Своего́.</p>
<p>А́дова врата́ и вереи́ сокруши́вшему Христу́ Бо́гу на́шему после́довал еси́/ во всем житии́ твое́м, преподобному́чениче Мака́рие,/ те́мже прия́тие сме́рти от враго́в не устраши́ тя,/ оба́че рекл еси́ о́ным безбоя́зненне:/ мое́ сокро́вище на Небесе́х есть,/ иде́же и живе́ши с го́рними Си́лами, блаже́нне.</p>
<p>Свети́льник све́тлый ми́ру всему́ яви́лся еси́, Мака́рие,/ я́ко еще́ при житии́ твое́м на земли́/ моли́твами твои́ми многоразли́чная боля́щих исцеле́ния соверша́хуся;/ та́кожде и ны́не зрим о́ныя от святы́х моще́й твои́х, во сла́ву Спа́са Христа́,/ Его́же раб благи́й и ве́рный яви́лся еси́.</p>
<p>
<red>Богоро́дичен</red>: Ели́цы к заступле́нию Твоему́ притека́ют, Влады́чице,/ николи́же посра́млени отхо́дят:/ Ты бо наде́жда всех конце́в земли́ еси́,/ я́ко Ма́ти Изба́вителя душ на́ших,/ милосе́рдия ра́ди на зе́млю к лю́дем соше́дшаго.</p>
<p>
<red>Свети́лен, глас 2:</red>
</p>
<p>Вели́каго ве́ры и благоче́стия подви́жника,/ преподобному́ченика Мака́рия восхва́лим,/ мно́гия бо лю́ди сло́ва Бо́жия пропове́данием от ве́чныя сме́рти спасе́/ и, я́ко добр во́ин Христо́в, по глаго́лу апо́столову, злопостражда́л есть,/ и ве́рным путь показу́ет к Ца́рству Небе́сному.</p>
<p>
<red>Сла́ва, и ны́не, предпра́зднства (зри страни́цу 202).</red>
</p>
<p>
<red>На хвали́тех стихи́ры 4, глас 4: </red>
</p>
<p>Весели́теся, лю́дие правосла́внии,/ торжеству́йте, лю́бящии Сио́на:/ се бо Мака́рия Переясла́вскаго,/ А́нгела земна́го и челове́ка Небе́снаго,/ нетле́нием моще́й и чудесы́ от них мно́гими/ Христо́с Спас просла́ви/ и те́плаго о лю́дех моли́твенника всем показа́,// душе́вныя и теле́сныя неду́ги в лю́дех исцеля́юща. Ре́вностный побо́рник ве́ры правосла́вныя/ яви́лся еси́ на земли́, Мака́рие,/ ко́зней не страша́ся вра́жиих,/ Го́спода бо Вседержи́теля/ всегда́ зрел еси́ пред очи́ма твои́ма,/ живы́ми и ме́ртвыми облада́юща,/ в ра́дость Свою́ до́брых и ве́рных рабо́в Свои́х// всегда́ вводя́щаго.</p>
<p>Де́латель му́дрый виногра́да Христо́ва/ яви́лся еси́, Мака́рие,/ и́ноков и мирски́х житию́ доброде́тельному поуча́я,/ гре́шных обличе́нием приводя́ к покая́нию,/ в го́рних помышле́ньми свои́ми пребыва́я всегда́,/ и по отше́ствии от земли́ Ца́рства Небе́снаго удосто́ился еси́,// во́льная страда́ния за Христа́ претерпе́в, богоблаже́нне.</p>
<p>Ра́дости ве́чныя по кончи́не жития́ земна́го/ дости́гл еси́, Мака́рие,/ те́сными бо враты́ и у́зким путе́м в житии́ твое́м ходи́л еси́,/ сла́ву тле́ннаго ми́ра в ничто́же вменя́в,/ и живо́т свой за Христа́ Го́спода положи́л еси́,/ и́же вене́ц нетле́ния тебе́ подаде́,/ и дар исцеле́ния неду́гов душе́вных и теле́сных// честны́м моще́м твои́м.</p>
<p>
<red>Сла́ва, глас 8:</red>
</p>
<p>Го́споди, егда́ с челове́ки на земли́ пребыва́л еси́,/ земна́я учи́л еси́ не собира́ти себе́ сокро́вища,/ тле́нию бо и хище́нием подве́ржени суть,/ но Небе́сная некра́домая./ Твои́м же словесе́м Мака́рий Переясла́вский в житии́ после́дуя,/ ага́ряном нечести́вым му́чащим рече́:/ не на земли́, но на Небеси́ сокро́вище мое́ есть./ Моли́твами преподобному́ченика Твоего́, Христе́,// Небе́снаго Ца́рствия сподо́би рабы́ Твоя́.</p>
<p>
<red>И ны́не, предпра́зднства</red>. Пронарече́нная всех Цари́це<red>:(зри страни́цу 202).</red>
</p>
<p>
<red>Славосло́вие вели́кое и отпу́ст.</red>
</p>
<p>
<red>На Литурги́и слу́жба предпра́зднства и преподобнаго</red>.</p>
</section>
