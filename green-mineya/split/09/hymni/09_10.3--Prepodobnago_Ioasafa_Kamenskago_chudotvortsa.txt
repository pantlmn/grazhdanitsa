<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Иоаса́фа Ка́менскаго, чудотво́рца</p>
</title><p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры пра́здника 3, глас 8, и свята́го 5, глас то́йже.</red>
</p>
<p>
<red>Подо́бен</red>: Что вас нарече́м:</p>
<p>Преподо́бне о́тче Иоаса́фе,/ просвеще́нный благода́тию Святы́я и Пресла́вныя Тро́ицы Единосу́щныя,/ Све́том Безнача́льнаго Све́та,/ тем всю зе́млю просвети́/ и мно́гия на́ша грехи́ потреби́,/ о́тче преподо́бне,// моли́ о спасе́нии душ на́ших.</p>
<p>Све́тлости духо́вныя ты бысть сподо́блен,/ о́тче преподо́бне Иоаса́фе,/ проти́ву труду́ твоему́ вели́кому, свя́те,/ те́мже и ны́не су́щая во гресе́х просвети́,/ дерзнове́ние име́я к Бо́гу и Спа́су всех нас поми́ловати.</p>
<p>Грехо́вный мрак от серде́ц на́ших отгна́в,/ облегчи́ лежа́щий грех на ра́мех на́ших,/ преподо́бне Иоаса́фе,/ да вси твою́ па́мять, соше́дшеся, воспое́м,/ очище́ния проси́ще,/ моли́ о спасе́нии душ на́ших.</p>
<p>
<red>Сла́ва, глас то́йже:</red>
</p>
<p>Равноа́нгельное житие́ пожи́в боле́зньми по́стническими,/ о́тче преподо́бне Иоаса́фе пресла́вне,/ воздержа́нием те́ло свое́ порабо́тив,/ покори́л еси́ ду́ху./ Де́латель быв за́поведи Госпо́дни,/ испе́рва подо́бную добро́ту о́браза соблю́л еси́,/ и страда́ния по́двиги от по́стных пото́в соверша́л еси́,/ и, сугу́бым венце́м украси́вся,/ приле́жно Спа́са моли́ спасти́ся нам.</p>
<p>
<red>И ны́не, пра́здника.</red>
</p>
<p>
<red>Та́же вход, проки́мен дне. И чте́ния 3 преподо́бническая</red>.</p>
<p>Прему́дрости Соломо́новы чте́ние: Пра́ведницы во ве́ки живу́т: Прему́дрости Соломо́новы чте́ние: Пра́ведных ду́ши в руце́ Бо́жией: Прему́дрости Соломо́новы чте́ние: Пра́ведник, а́ще пости́гнет сконча́тися: <red>(зри страни́цы 272-273).</red>
</p>
<p>
<red>На лити́и стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>О́тче преподо́бне,/ ты, Бо́га возлюби́в от ю́ности,/ к Нему́ прилепи́лся еси́,/ оста́вив мир с попече́ньми его́/ и от всех обнажи́вся жите́йских,/ безмо́лвно житие́ пожи́л еси́,/ не сму́тным умо́м вы́ну служа́ Бо́гови,/ во смире́нии мно́зе и умиле́нии души́.// Того́ ра́ди просла́вил тя Вели́кий Дарода́тель.</p>
<p>О́тче преподо́бне Иоаса́фе,/ ты, Бо́гу после́дуя,/ от всех люби́мь бысть,/ блага́го ра́ди жи́тельства и нра́ва, благопристу́пне,/ я́коже ктому́ не и́ко челове́ка тя вси име́яху,/ но я́ко Ангела,/ отню́дуже и душ попече́ние/ восприя́л еси́,// наставля́ем к Небе́сному насле́дию.</p>
<p>О́тче преподобне и богоно́сне Иоаса́фе,/ боже́ственною му́дростию ум укре́пль,/ све́тло я́рость у́бо му́жеством,/ целому́дрием жела́ние,/ пра́вдою же си́лу душе́вную/ упра́вил еси́, прему́дре,/ колесни́цу красну́ доброде́телей/ соде́лал еси́, ра́дуяся,// к высоте́, сла́вне.</p>
<p>О́тче богоглаго́ливе Иоаса́фе,/ воздержа́нием ум огради́в всю́ду,/ к Первови́дному востещи́ сотвори́л еси́,/ и ути́шил еси́ мирски́й мяте́ж,/ в пусты́ню всели́вся,/ та́мо вся́кия молвы́ отря́с,/ и ума́ чистото́ю возде́ржан бысть, прему́дре,/ жела́нием вои́стину кра́йним,// богому́дре, преподо́бне, возше́л еси́ к Бо́гу.</p>
<p>
<red>Сла́ва, глас то́йже.</red>
</p>
<p>Кто не диви́тся или́ кто не воспое́т/ преподо́бнаго Иоаса́фа чудеса́,/ я́ко и по святе́м его́ преставле́нии/ всем подае́т притека́ющим с ве́рою бога́тно исцеле́ние./ Честна́я же его́ и свята́я благода́ть источа́ет исцеле́ния неоску́дно./ О, прему́дрости Сло́ва Бо́жия и боже́ственныя благода́ти, да́нныя ти!/ Те́мже пе́сньми зове́м Благоде́телю Бо́гу,/ показа́вшему нам сего́ преподо́бнаго// на исцеле́ние душа́м и телесе́м на́шим.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, по́стных вои́стину подвиза́ние,/ благоуха́нный сосу́де,/ крест бо на ра́мо взем,/ Влады́це Христу́, всеблаже́нне, возложи́ся,/ плотски́й покори́л еси́ долере́тный смысл,/ доброде́тельми ду́шу преосия́в и боже́ственному воскреси́л еси́ раче́нию./ Тем, всесвяту́ю твою́ па́мять пра́зднующе, всехва́льне,/ Боже́ственнаго человеколю́бия про́сим получи́ти твои́ми моли́твами ми́рови// и дарова́ти нам ве́лию ми́лость.</p>
<p>
<red>Стих</red>: Честна́ пред Го́сподем// смерть преподо́бных Его́.</p>
<p>Угль богосве́тлый, Огне́ви пребесе́довав, богоно́се,/ Ду́хом показа́лся еси́ в ми́ре, Иоаса́фе, преосия́нная душа́;/ сего́ ра́ди, ве́рно богомы́сленне приступа́ющия ти к Све́ту водя́,/ возсия́л еси́, озаря́емь Безвече́рним, преподо́бне,/ пусты́нныя же, ороша́я свы́ше Боже́ственною благода́тию, увяди́л еси́ у́глие./ Тем побе́дный преесте́ственно дарова́ ти вене́ц, блаже́нне о́тче Иоаса́фе,/ Боже́ственныя пра́вды Строи́тель, Христо́с,/ Его́же моли́ дарова́ти душа́м на́шим ве́лию ми́лость.</p>
<p>
<red>Стих</red>: Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ле́ствица небоме́рная я́сно житие́ твое́, богомы́сленне, бысть,/ е́юже к высоте́ взя́тися/ и Влады́це Христу́ бесе́довати, блаже́нне Иоаса́фе, сподо́бился еси́,/ ум просвеща́я, сия́ния луча́ми Его́ освяща́емь,/ равноа́нгельскую све́тлость прия́л еси́./ Ему́же ны́не предстоя́,/ моли́, блаже́нне Иоаса́фе,/ о соверша́ющих боже́ственную и всесвяту́ю па́мять твоего́ преставле́ния/ и о е́же ми́рови дарова́ти ве́лию ми́лость.</p>
<p>
<red>Сла́ва, глас 6:</red>
</p>
<p>Преподо́бне Иоаса́фе,/ не дал еси́ сна свои́ма очи́ма,/ ни ве́кома свои́ма дрема́ния,/ до́ндеже ду́шу и те́ло от страсте́й свободи́л еси́,/ духо́вное жили́ще бо Христо́с со Отцо́м оби́тель в тебе́ сотвори́;/ и, Единосу́щныя Тро́ицы благода́ть прие́м,/ великопропове́дниче Иоаса́фе блаже́нне,/ моли́ за <red>ны</red> спасти́ся душа́м на́шим.</p>
<p>
<red>И ны́не, пра́здника.</red>
</p>
<p>
<red>Тропа́рь, глас 2: </red>
</p>
<p>Я́ко дре́во насажде́нно при вода́х воздержа́ния,/ струя́ми слез твои́х напая́емь,/ преподобне о́тче Иоаса́фе,/ се́яв бо слеза́ми,/ в ра́дости жне́ши доброде́тельныя рукоя́ти./ Тем Вели́кий Мздовоздая́тель в жи́тницах Небе́сных тя сокро́вище положи́,/ но помина́й чту́щих любо́вию пресве́тлую па́мять твою́,/ моли́ Святу́ю Тро́ицу, преподо́бне Иоаса́фе,/ спасти́ся душа́м на́шим.</p>
<p>
<red>Ин тропа́рь, глас 2:</red>
</p>
<p>Насажде́нный при вода́х воздержа́ния,/ струя́ми слез твои́х напая́емь,/ я́ко ле́торасль живоно́сная в вертогра́де Це́ркве Бо́жия процве́л еси́,/ блаже́нне Иоаса́фе,/ плоды́ доброде́телей возраща́я и ду́ши ве́рующих пита́я./ Те́мже и Христо́с в Небе́сныя страны́ тя пресели́./ Но помина́й нас, любо́вию святу́ю твою́ па́мять чту́щих, благове́рне кня́же,/ и моли́ Пресвяту́ю Тро́ицу, во е́же спасти́ся душа́м на́шим.</p>
<p>
<red>На у́трени</red>
</p>
<p>На Бог Госпо́дь<red>: тропа́рь пра́здника два́жды. Сла́ва, свята́го. И ны́не, пра́здника.</red>
</p>
<p>
<red>По 1-м стихосло́вии седа́лен, глас 4:</red>
</p>
<p>От ю́ности, я́ко свети́льник, посреде́ и́нок возсия́л еси́, блаже́нне,/ зо́льным воздержа́нием умертви́л еси́ плотска́я взыгра́ния./ Тем и на высоту́ восте́кл еси́ богоразу́мия, пресла́вне, пожи́в в ми́ре богоуго́дно,/ и посрами́л еси́ бесо́вская ополче́ния, Иоаса́фе блаженне./ Сего́ ра́ди вопие́м ти:/ моли́ Христа́ Бо́га согреше́ний оставле́ние дарова́ти/ чту́щим с любо́вию святу́ю па́мять твою́.</p>
<p>
<red>Сла́ва, и ны́не, пра́здника.</red>
</p>
<p>
<red>По 2-м стихосло́вии седа́лен, глас 4:</red>
</p>
<p>Я́ко в дому́, вои́стину на ме́сте богосажде́нне всели́лся еси́, богому́дре Иоаса́фе,/ вся́ко озлобле́ние претерпева́я,/ добрыя де́тели, я́коже фимиа́м благово́нен, же́ртву благоприя́тну Бо́гови прине́сл еси́./ Те́мже, дерзнове́ние стяжа́в к Нему́,/ моли́ дарова́ти очище́ние согреше́нием/ и́же ве́рою хва́лящим па́мять твою́.</p>
<p>
<red>Сла́ва, и ны́не, пра́здника.</red>
</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Я́ко врача́ прему́дра и уго́дника Госпо́дня благоприя́тна, богому́дре,/ соше́дшеся, ве́рою и любо́вию во псалме́х и пе́ниих восхва́лим, Христа́ сла́вяще,/ И́же такову́ю благода́ть тебе́ дарова́вшаго исцеле́ний, Иоаса́фе преблаже́нне,/ моли́ Христа́ Бо́га согреше́нием оставле́ние дарова́ти/ и́же ве́рою и любо́вию пра́зднующим всечестну́ю па́мять твою́.</p>
<p>
<red>Сла́ва, и ны́не, Богоро́дичен: </red>
</p>
<p>Я́ко Де́ву еди́ну в жена́х Тя, без Се́мене Ро́ждшую Бо́га пло́тию,/ вси блажи́м, ро́дове челове́честии,/ Огнь бо всели́ся в Тя Божества́,/ и, я́ко Младе́нца, дои́ши Зижди́теля и Го́спода./ Те́мже а́нгельский собо́р и челове́ческий род/ досто́йно веселя́тся и сла́вит пресвято́е рождество́ Твое́,/ и согла́сно вопие́м Ти:/ моли́ Христа́ Бо́га согреше́нием оставле́ние дарова́ти воспева́ющим сла́ву Твою́.</p>
<p>Посе́м степе́нна, 1-й антифо́н 4-го гла́са. Проки́мен, глас 4: Честна́ пред Го́сподем// смерть преподо́бных Его́. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 8:</red>
</p>
<p>Исцеле́ние оби́льно ты всегда́ источа́еши/ ве́рою приходя́щим,/ богоно́се Иоаса́фе,/ благоуха́ния всех исполня́я/ и тьму бесо́вскую дале́че отгоня́я,/ све́том благоче́стия просвеща́я ве́рных./ Те́мже мо́лим тя, раби́ твои́,/ вся́каго наве́та вра́жия нас изба́вити,/ я́ко да твой пресве́тлый пра́здник благоче́стно воспева́ем пе́сньми,/ сла́вное твое́ успе́ние днесь торжеству́юще,/ и прославля́ем И́же тебе́ Просла́вльшаго,// Еди́наго во святы́х Бо́га на́шего.</p>
<p>
<red>Кано́н пра́здника, глас 8, со ирмосо́м на 6, и кано́н преподо́бнаго, глас 4, на 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Отве́рзу уста́ моя́:</p>
<p>Весь освяще́н ты Творцу́ возложи́в себе́,/ все душе́вное жела́ние излия́в к Нему́,/ сего́ ра́ди духо́вную благода́ть восприя́л еси́;/ све́том благода́ти озаря́яся, блаже́нне Иоаса́фе пресла́вне,/ ве́рою па́мять твою́ торжеству́ющия/ просвети́ и от тьмы грехо́вныя моли́твами свои́ми изба́ви.</p>
<p>Измла́да Христа́ возлюби́л еси́, всеблаже́нне Иоаса́фе, я́вление чудотво́рче,/ и Пречи́стую Его́ Ма́терь;/ ны́не же просвеща́еши чудесы́, я́ко мо́лния, всю вселе́нную.</p>
<p>Ны́не, преблаже́нне Иоаса́фе,/ душа́ твоя́ почива́ет на Небесе́х со Христо́м во Ца́рствии Небе́снем,/ зде же честна́я благода́ть твоя́ да́рует исцеле́ние приходя́щим с ве́рою.</p>
<p>
<red>Богоро́дичен</red>: Ра́дуйся, Пречи́стая Богоро́дице,/ А́нгельское удивле́ние, проро́ческая про́поведь, апо́столов немо́лчная уста́,/ моли́ся Сы́ну Твоему́ и Бо́гу на́шему,/ да сохрани́т ме́сто сие́ и люде́й правосла́вных/ блаже́ннаго Иоаса́фа моле́нием.</p>
<p>
<red>Катава́сия: Крест начерта́в:</red>
</p>
<p>
<red>Песнь 3</red>
</p>
<p>
<red>Ирмо́с</red>: Твоя́ песносло́вцы, Богоро́дице:</p>
<p>Я́ко златоза́рное со́лнце яви́лся еси́ Ипоста́снаго Божества́, Иоаса́фе блаже́нне,/ и омраче́нных ду́ши просвеща́еши моли́твами твои́ми.</p>
<p>Из мла́да во́зраста Бо́га возлюби́л еси́, преподо́бне блаже́нне,/ и ничто́же предпоче́л еси́ па́че любве́ Его́,/ и ны́не сия́вши, я́ко со́лнце Триипоста́снаго Божества́, преблаже́нне Иоаса́фе.</p>
<p>Креста́ Госпо́дня си́лою укрепля́емь, блаже́нне Иоаса́фе,/ поще́нием и моли́твою/ стремле́ния бесо́вская на земли́ победи́л еси́ Бо́жиею си́лою.</p>
<p>
<red>Богоро́дичен</red>: Ра́дуйся, Влады́чице Де́во,/ це́рквам бо еси́ красота́, святи́телем утвержде́ние, всем лю́дем похвала́./ Непреста́нно моли́ся Христу́ Бо́гу/ сохрани́ти ме́сто сие́ и лю́ди моли́твами всеблаже́ннаго Иоаса́фа.</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 4:</red>
</p>
<p>Тве́рдостию ра́зума украша́лся и плотски́я тяготы́ отве́рг,/ горды́ню попра́л еси́, оби́телище быв избра́нно Пресвято́му Ду́ху,/ неукло́нным ра́зумом простира́лся Христу́ Бо́гу,/ многоко́зненнаго стре́лы притупи́л еси́ и лук сокруши́л еси́,/ всеблаже́нне Иоаса́фе, моли́ Христа́ Бо́га оставле́ние пода́ти грехо́в/ чту́щим любо́вию святу́ю па́мять твою́.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с: </red>Седя́й в сла́ве:<strong/>
</p>
<p>На земли́ сте́пень<a type="note" xlink:href="#note8">8</a> име́л еси́, всеблаже́нне Иоаса́фе,/ но свои́ми моли́твами Го́рнее Ца́рство восприя́л еси́,/ и ны́не на Небеса́х со Христо́м ца́рствуеши.</p>
<p>Исцеле́ние соде́лывает боже́ственная благода́ть твоя́, Иоаса́фе блаже́нне,/ отгоня́еши бо ду́хи лука́выя от челове́к, и укрепля́еши,/ и премудря́еши мудрова́ния их,/ я́ко да восхва́лим труды́ твоя́, всече́стне.</p>
<p>Со враго́м кре́пко бра́вшися воздержа́нием,/ ны́не кре́постию одержа́л еси́ побе́ду,/ блаже́нне Иоаса́фе, пресла́вне новоя́вленне чудотво́рче,/ му́жески брань претерпе́л еси́ и низложи́л еси́ бесо́вская ополче́ния.</p>
<p>
<red>Богоро́дичен</red>: Христа́ нам родила́ еси́, Пречи́стая Богора́дованная Де́во,/ спаси́ ме́сто сие́ и лю́ди, и́же на Тя упова́ющия,/ Богоро́дице Пренепоро́чная.</p>
<p>
<red>Песнь 5</red>
</p>
<p>
<red>Ирмо́с:</red> Ужасо́шася вся́ческая:</p>
<p>Зако́нными моли́твами и посто́м подвиза́лся еси́, блаже́нне Иоаса́фе,/ и в безсме́ртие оде́ялся еси́,/ плотски́й ра́зум смири́в кре́постию Боже́ственнаго Ду́ха.</p>
<p>От ю́ности возжада́л еси́ мона́шескаго о́браза/ и от Христа́ восприя́л еси́ вене́ц златы́й и ри́зу нетле́нную,/ и ны́не, блаже́нне Иоаса́фе,/ со А́нгелы ра́дуется, преподо́бне, дух твой.</p>
<p>О́тче богому́дре Иоаса́фе,/ дае́ши ве́рным лю́дем душа́м очище́ние и просвеще́ние,/ и телесе́м исцеле́ние и от страсте́й избавле́ние/ от твоея́ благода́ти почерпа́ем.</p>
<p>
<red>Богоро́дичен</red>: Всесве́тлым укра́шена еси́ Све́том, Богора́дованная,/ Ты бо породи́, Честне́йшая всех, Христа́ Бо́га на́шего,/ Его́же моли́, да изба́вит ны от всех напа́стей.</p>
<p>
<red>Песнь 6</red>
</p>
<p>
<red>Ирмо́с:</red> Боже́ственное сие́ и всечестно́е:</p>
<p>Удиви́ся, боже́ственный Иоаса́фе, чудеса́м твои́м весь мир,/ и восприя́л еси́ от Христа́ вене́ц Небе́сный,/ его́же моли́ сподо́бити нас причасти́тися/ твои́ми моли́твами, всече́стне.</p>
<p>Лук си́льных сокруши́л еси́/ и брань всю неприя́зненну потреби́л еси́, всеблаже́нне Иоаса́фе,/ веща́ния испусти́л еси́ во всю вселе́нную чуде́с твои́х.</p>
<p>Всеблаже́нне Иоаса́фе, уго́дниче Христо́в,/ на Небеса́х предста́л еси́, Христу́ моля́ся,/ зде же честна́я твоя́ благода́ть/ боля́щих исцеля́ет и греха́ изыма́ет.</p>
<p>
<red>Богоро́дичен</red>: Изсуши́ла еси́ сады́ безбо́жных люде́й,/ Пренепоро́чная Де́во, Свои́м Прозяба́нием,/ прозя́бшу во мне зло́бу вся́кую искорени́, Богоневе́сто.</p>
<p>
<red>Конда́к преподо́бнаго, глас 4: </red>
</p>
<p>Яви́лся еси́ ве́лие со́лнце Христо́ве Це́ркви,/ просвеща́я всех житие́м свои́м, всече́стне,/ я́ко черпа́лом златы́м от кла́дезя неиско́паннаго,/ чуде́с мно́жество поче́рпл еси́ от исто́чника неистощи́маго,/ на успе́ние свое́ прише́л еси́ ми́рно,/ всеблаже́нне Иоаса́фе,// и ны́не всем дае́ши грехо́м проще́ние.</p>
<p>
<red>И́кос:</red>
</p>
<p>На высоте́ Госпо́дь воздержа́нием и́стинным тя положи́,/ я́ко звезду́ небла́зненну,/ просвеща́ющу страны́, чудотво́рче, быстрина́ми слове́с твои́х./ Источи́в боже́ственная чудеса́ ми́рови, ду́ши ве́рных напита́л еси́,/ ерети́ческия полки́ победи́л еси́, я́ко други́я еги́птяны,/ поклоне́ние Тро́ическое во Еди́ном Божестве́ чтил еси́./ Темже соблюди́ ны от враг ви́димых и неви́димых, всеблаже́нне Иоаса́фе,/ я́ко ны́не всем дае́ши грехо́м проще́ние.</p>
<p>
<red>Песнь 7</red>
</p>
<p>
<red>Ирмо́с</red>: Не послужи́ша тва́ри:</p>
<p>Блаже́нно житие́ твое́ и кончи́на безсме́ртна, блаже́нне Иоаса́фе,/ сего́ ра́ди тя Христо́с свы́ше венце́м украси́,/ и просвеща́еши весь мир чудесы́ свои́ми, всече́стне.</p>
<p>Яви́лся еси́ ны́не, Иоаса́фе богоблаже́нне,/ столп непоколеби́м, стена́ неруши́мая, вели́кое прибе́жище/ от тебе́ прие́млющим исцеле́ний благода́ть неоску́дну./ Бо́же, благослове́н еси́!</p>
<p>Восхоте́л еси́, от мирски́х сла́достей отлучи́вся,/ стра́нно челове́ком я́вльшемуся Пло́тию присво́итися,/ бу́дущая и нетле́нная тем стяжа́в, воспева́я:/ благослове́н еси́, Го́споди, Бо́же оте́ц на́ших.</p>
<p>
<red>Богоро́дичен</red>: Без Се́мене заче́нши Творца́ всех, Христа́ Бо́га,/ неизрече́нно родила́ еси́,/ Его́же моли́, дерзнове́ние иму́щи к Нему́,/ да ны спасе́т, пою́щих:/ Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с</red>: О́троки благочестивыя в пещи́:</p>
<p>Лику́ют на Небесе́х чи́нове а́нгельстии, всеблаже́нне Иоаса́фе,/ ви́дяще чуде́с твои́х мно́жество,/ ве́рных же собе́ри на земли́, твою́ па́мять похваля́юще,/ Христа́ пое́м и превозно́сим во ве́ки.</p>
<p>Помоли́ся, всеблаже́нне Иоаса́фе,/ Христу́ Бо́гу о приходя́щих ти с ве́рою,/ хотя́щих от тебе́ почерпсти́ исцеле́ния неоску́дную благода́ть./ Го́спода же пое́м и превозно́сим во ве́ки.</p>
<p>Всемо́щными, свя́те, твои́ми моли́твами/ душе́вныя ми боле́зни исцели́, Иоаса́фе сла́вне, прося́ отпу́ста зол мои́х,/ со безплотными бо Си́лами Христо́ви предстои́ши, с ни́миже пое́ши непреста́нно:/ Го́спода по́йте и превозноси́те Его́ во ве́ки.</p>
<p>
<red>Богоро́дичен</red>: Из пречи́стаго Ти чре́ва, Богома́ти,/ Небе́снаго Дождя́ ка́пля нам ука́ну/ на умове́ние скве́рнам, на здра́вие телеси́, на прогна́ние лука́ваго./ Те́мже Тя блажи́м, Чи́стую, во ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Всяк земноро́дный:</p>
<p>Удиви́ся во всем ми́ре, Иоаса́фе, твоя́ па́мять,/ чудесы́ сия́ющи, я́ко со́лнце, злыя боле́зни исцеля́ющи всем./ Те́мже моя́ стра́сти разжени́, молю́тися,/ прося́ ны́не отпу́ста, чудотво́рче Христо́в Иоаса́фе,/ просвети́ нас твои́ми моли́твами, тебе́ вси велича́ем.</p>
<p>Ны́не моли́ся Го́сподеви, всечу́дне Иоаса́фе блаже́нне,/ твоя́ бо честна́я благода́ть подае́т всегда́/ слепы́м прозре́ние и хромы́м хожде́ние,/ больны́м всем здра́вие и исцеле́ние,/ те́мже тя вси велича́ем.</p>
<p>Да вхо́дят ны́не во святы́й храм твой, блаже́нне Иоаса́фе,/ вси лю́дие правове́рнии и, припа́дающе,/ про́сят от тебе́ почерпсти́ исцеле́ние, здра́вие и спасе́ние,/ те́мже тя вси велича́ем.</p>
<p>
<red>Богоро́дичен</red>: А́нгели, Арха́нгели, проро́цы и апо́столи/ и весь лик преподо́бных оте́ц и свяще́нных му́ченик,/ с преблаже́нным Иоаса́фом ко Христу́ приле́жно моли́теся,/ и с Пречи́стою Ма́терию помоли́теся,/ да изба́вит ны от всех бед, Его́же велича́ем вси.</p>
<p>
<red>Свети́лен:</red>
</p>
<p>Госпо́дь тя просла́ви в чудесе́х твои́х, блаже́нне Иоаса́фе,/ я́ко Своего́ уго́дника, преста́вльшагося от сме́рти в живо́т,/ сего́ ра́ди чуде́с твои́х па́мять восхваля́ем.</p>
<p>
<red>Сла́ва, и ны́не, пра́здника, или́ Богоро́дичен:</red>
</p>
<p>Из чре́ва Ти пречи́стаго, Богома́ти,/ Небе́снаго Дождя́ ка́пля нам ука́ну,/ на омове́ние скве́рнам, на здра́вие телеси́, на прогна́ние лука́ваго./ Те́мже Тя ублажа́ем, Чи́стая.</p>
<p>
<red>На хвали́тех стихи́ры, глас 8. Самогла́сен:</red>
</p>
<p>Преподо́бне о́тче, досточу́дне Иоаса́фе,/ обра́т ду́шу твою́ от скве́рны вся́кия чи́сту,/ Ду́ха благода́ть Всесвята́го в тя всели́ся, я́ко незаходи́мый Свет,/ Его́же де́телию ду́хи бла́зненныя отго́ниши вы́ну,/ исцеля́вши неду́ги и боле́зни/ приступа́ющим ти с про́стым се́рдцем/ и соверша́ющим твою́ святу́ю па́мять, и кла́няющимся тебе́,/ богоно́се Христо́в и уго́дниче,// подая́й ми́рови мир и ве́лию ми́лость.</p>
<p>Чу́вства вся наста́вль и наказа́в зако́нно, прему́дре,/ боже́ственнаго ра́зума исто́чник, яви́лся еси́, сла́вне,/ от си́лы в си́лу, от сла́вы в сла́ву прише́л еси́,/ Ду́ха Свята́го си́лою чудеса́ ди́вная де́я,/ блаже́нне о́тче Иоаса́фе,/ дея́ния сла́ву прие́м,// преподо́бным ра́вен быв.</p>
<p>Вы́шняго по́мощию и щито́м и́стинным огра́ждься,/ си́лою Креста́ укре́плься,/ вся полки́ проти́вных победи́л еси́/ и челове́ческия умы́ просвеща́еши,/ чудесы́ мно́гими удивля́я вся,/ дея́нии твои́х по́двиг, Иоаса́фе блаже́нне./ Вся чту́щия ве́рою па́мять твою́ све́тло/ сподо́би твои́ми моли́твами/ лю́тых напа́стей и стра́шных бурь всех изба́витися при́сно,/ и грехо́в проще́ние прия́ти,/ и улучи́ти ми́лости и ра́дости ве́чныя,// преблаже́нне Иоаса́фе.</p>
<p>
<red>Сла́ва, глас 8:</red>
</p>
<p>Прииди́те, вси ве́рнии,/ согла́сно воспое́м преблаже́ннаго Иоаса́фа,/ благоче́стия све́тлость, воздержа́ния пра́вило,/ терпе́ния столп, простоты́ сокро́вище,/ смире́ния реку́ незави́стную, ни́щим уте́ху,/ стра́нным странноприе́мника, и́стинныя любве́ Христо́вы де́лателя,/ вои́стину блаже́ннаго./ И се у́бо, жив пред челове́ки,/ засту́пник и спаси́тель показа́вся,/ боле́знем и страсте́м неисце́льным,/ вся́ческим страсте́м исцели́тель,// Христа́ моли́ спасти́ся душа́м на́шим.</p>
<p>
<red>И ны́не, пра́здника, глас 6.</red>
</p>
</section>
