<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Силуа́на Афо́нскаго</p>
</title><p>
<red>На вели́цей вече́рни</red>
</p>
<p>Блаже́н муж: 1-й антифо́н.</p>
<p>На Го́споди, воззва́х: <red>стихи́ры пра́здника на 3 и свята́го на 5, глас 5:</red>
</p>
<p>Прииди́те, лю́дие Бо́жии,/ с ли́ки святы́х и А́нгел соста́вим духо́вное торжество́,/ в нем бо Це́рковь земна́я боже́ственне с Небе́сней ликовству́ет:/ ны́не ве́рный де́латель вертогра́да Присноде́вы Богоро́дицы/ во Иерусали́м го́рний прие́млется/ и, я́ко муж жела́нный,/ у Престо́ла Бо́жия сла́вою и че́стию венча́ется,/ ра́дость спасе́ния нам предвозвеща́ет,// егда́ горе́нием любве́ его́ ко Го́споду воспламени́мся.</p>
<p>Прииди́те, Ма́тере Бо́жия сподви́жницы/ и по́стническаго жития́ ревни́телие,/ со пустыннолю́бцы Горы́ Афо́нския/ трапе́зы боже́ственныя соприча́стницы бу́дем./ Ны́не Пречи́стая Ма́ти Бо́жия/ Силуа́на, подви́жника но́ва и преди́вна,/ его́же диа́вол иска́ше поглоти́ти, спасла́ есть,/ и Це́ркви Небе́сней на ра́дость приведе́,/ и, я́ко фимиа́м благово́нный,/ моли́твенника те́пла за нас у Престо́ла Бо́жия поста́ви,// венце́м ле́поты неувяда́емыя увенча́на.</p>
<p>Прииди́те, мона́шескаго по́двига щедролю́бцы,/ воста́ните, уневе́стившиися Христу́,/ да Силуа́на богому́дреннаго,/ по́двигом равноа́нгельским укра́шена, у́зрим,/ и сему́, ко́зни вра́жия победи́вшему, ра́дующеся, возопии́м:/ ра́дуйся, роди́телей благочести́вых плод целому́дренныя чистоты́;/ ра́дуйся, облагода́тствованный щедро́тами боже́ственныя добро́ты;/ ра́дуйся, ве́ры чи́стыя и незло́бия ди́вное воплоще́ние;// ра́дуйся, посто́м и моли́твою стяжа́вый Христо́во всепроще́ние.</p>
<p>О преблаже́нне о́тче Силуа́не,/ Небе́снаго Уте́шителя дориноси́телю преди́вный/ и пла́мене любве́ Бо́жия сосу́де неистощи́мый,/ тебе́, припа́дающе, вопие́м:/ Его́же всем се́рдцем возлюби́л еси́,/ Его́же ра́ди в Горе́ Афо́нстей моли́твою сле́зною за мир сраспина́лся еси́,/ не преста́й и ны́не умоля́ти/ Це́ркви Святе́й от зол избавле́ние дарова́ти,/ лю́дем же, грехо́вными собла́зны обурева́емым,// мир и ве́лию ми́лость.</p>
<p>
<red>Сла́ва, глас 6:</red>
</p>
<p>Весели́ся и ра́дуйся, Горо́ Свята́я,/ Врата́рницы Небе́сныя омофо́ром при́сно украша́емая,/ Це́рковь Росси́йская, взыгра́й, ликовству́ющи./ Ны́не христолюби́вии лю́дие,/ от восто́к со́лнца до за́пад,/ ве́чери А́гнца Бо́жия приуготовля́ются,/ Силуа́на богому́дреннаго добро́ты порфи́рою украша́ются./ С ни́миже и мы, сему́ братолю́бия учи́телю,/ па́мять пра́зднующе, сла́дце вопие́м:/ ра́дуйся, се́вера благода́тное сия́ние,/ в вертогра́де Афо́нстем Святы́я Руси́ све́тлое отраже́ние;/ ра́дуйся, Ангеле моли́твы сле́зныя,/ Бо́гу приноси́мыя о всей вселе́нней;// моли́ о нас Го́спода, братолю́бием оскудева́ющих.</p>
<p>
<red>И ны́не, пра́здника.</red>
</p>
<p>
<red>Та́же вход. Проки́мен дне.</red>
</p>
<p>
<red>Чте́ния три преподо́бническая</red>.</p>
<p>Прему́дрости Соломо́новы чте́ние: Пра́ведницы во ве́ки живу́т: Прему́дрости Соломо́новы чте́ние: Пра́ведных ду́ши в руце́ Бо́жией: Прему́дрости Соломо́новы чте́ние: Пра́ведник, а́ще пости́гнет сконча́тися: (зри страницы 272-273).<emphasis/>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Све́том невече́рним Святы́я Тро́ицы просвеще́н,/ нощь жите́йскую без претыка́ния преше́л еси́,/ богому́дре Силуа́не,/ виде́нии боже́ственными возвыша́яся,/ во дво́рех Бо́га Вы́шняго всели́лся еси́./ Те́мже и нас насле́дники Того́ соде́лай,// святу́ю твою́ па́мять почита́ющих.</p>
<p>
<red>Стих</red>: Честна́ пред Го́сподем/ смерть преподо́бных Его́.</p>
<p>Земна́я вся оста́вив,/ бога́тство и сла́ву я́ко прах вменя́в,/ Го́ру Святу́ю слеза́ми твои́ми ороси́л еси́/ и, невозвра́тным жела́нием Еди́ному Бо́гу приближа́яся,/ Сему́ а́нгельски послужи́л еси́./ Его́же моли́, преподо́бне,// в кни́зе жи́зни написа́тися почита́ющим тя.</p>
<p>
<red>Стих</red>: Блаже́н муж, боя́йся Го́спода,// в за́поведех Его́ восхо́щет зело́.</p>
<p>Не преста́й моля́ся, о́тче Силуа́не,/ о неключи́мых рабе́х твои́х,/ и́хже богому́дренным твои́м житие́м просвети́вый,/ Бо́гу прирази́л еси́,/ да вси честно́е преставле́ние твое́ све́тло почита́ем.</p>
<p>
<red>Сла́ва, глас то́йже: </red>
</p>
<p>О всеблаже́нне о́тче Силуа́не,/ бога́тства некра́домаго стяжа́телю прему́дрый,/ моли́тву я́ко хлеб, сле́зы я́ко еле́й вменя́я/ и, я́коже Па́вел богому́дрый,/ о Кресте́ Госпо́днем ра́дуяся,/ Со́лнцу Пра́вды горе́нием любве́ у́треневал еси́;/ стяжа́нию Ду́ха Свята́го нас науча́еши приле́жно.</p>
<p>
<red>И ны́не, пра́здника.</red>
</p>
<p>
<red>Тропа́рь, глас 2:</red>
</p>
<p>Серафи́мския любве́ ко Го́споду пла́менный ревни́телю/ и Иереми́и, о наро́де пла́чущему,/ усе́рдный подража́телю,/ всеблаже́нне о́тче Силуа́не,/ ты бо, зо́ву Ма́тере Го́спода Сил вне́мляй,/ зми́я грехо́внаго мужему́дренно изрыгну́л еси́/ и в Го́ру Афо́нскую от суеты́ ми́ра удали́лся еси́,/ иде́же в труда́х и моли́твах со слеза́ми/ благода́ть Свята́го Ду́ха оби́льно стяжа́в,/ е́юже сердца́ на́ша воспламени́/ и с тобо́ю уми́льно взыва́ти укрепи́:/ Го́споди мой, Жи́зне моя́ и Ра́досте Свята́я,/ спаси́ мир и нас от вся́ких лю́тых.</p>
<p>
<red>И ны́не, пра́здника.</red>
</p>
<p>
<red>На у́трени</red>
</p>
<p>
<red>На Бог Госпо́дь: тропа́рь пра́здника, два́жды.</red>
</p>
<p>
<red>Сла́ва, свята́го. И ны́не, пра́здника.</red>
</p>
<p>
<red>По 1-м стихосло́вии седа́лен, глас 5:</red>
</p>
<p>Го́ры и хо́лми, взыгра́йте, пусты́ня Афо́нская, возвесели́ся,/ днесь бо оби́тель цели́теля безсре́бреннаго, у́тренюющи, песнь прино́сит Влады́це:/ воспо́йте Го́сподеви песнь но́ву, я́ко ди́вна сотвори́ Госпо́дь,/ возведе́ от нас к Еде́му го́рнему моли́твенника за мир неусы́пна,/ Силуа́на богому́драго.</p>
<p>
<red>Сла́ва, и ны́не, пра́здника, или́ Богоро́дичен, глас то́йже:</red>
</p>
<p>Потреби́ся вся́ка печа́ль Рождество́м Твои́м,/ и отъя́т Госпо́дь рыда́ние и плач и вся́ку слезу́ от лица́ земноро́дных, Чи́стая Богоро́дице:/ о Тебе́, Неискусобра́чная, и мы ра́дости исполня́емся.</p>
<p>
<red>По 2-м стихосло́вии седа́лен, глас то́йже:</red>
</p>
<p>Погре́бл еси́ страсте́й воста́ние умерщвле́нием пло́ти, преподо́бне о́тче,/ ра́дость жи́зни безконе́чныя по сме́рти прия́л еси́,/ те́мже днесь Христо́ва Це́рковь пра́зднует твою́ досточу́дную па́мять,/ отце́в Афо́нских украше́ние.</p>
<p>
<red>Сла́ва, и ны́не, пра́здника, или́ Богоро́дичен:</red>
</p>
<p>Ору́жием нас сла́дости грехо́вныя уязвле́нных и лежа́щих в ра́нах неисце́льных,/ Пречи́стая Богоро́дице, не пре́зри, но исцели́/ копие́м и Кро́вию распе́ншагося за ны Сы́на Твоего́ и Бо́га на́шего.</p>
<p>
<red>По полиеле́и седа́лен, глас 1.</red>
</p>
<p>
<red>Подо́бен</red>: Гроб Твой, Спа́се:</p>
<p>От ю́ности на го́ру безстра́стия возше́л еси́,/ и, я́ко ветвь ма́сличная ко́рене земли́ Росси́йския,/ в пусты́ни Афо́нстей житие́м непоро́чным процве́л еси́, преди́вне о́тче Силуа́не,/ и, я́ко но́вый тайнови́дец, благода́ть богове́дения стяжа́л еси́,/ и дерзнове́нием Илиины́м ко Го́споду взыва́л еси́:/ Го́споди, спаси́ мир, во зле обурева́емый.</p>
<p>
<red>Сла́ва, и ны́не, пра́здника, или́ Богоро́дичен, глас то́йже:</red>
</p>
<p>Наста́ви нас на путь покая́ния,/ укло́ньшихся к безпу́тием зол и Преблаго́го прогне́вавших Го́спода,/ Неискусобра́чная Преблагослове́нная Ма́ти,/ ми́ра всего́ и Горы́ Афо́нския наде́ждо непререка́емая.</p>
<p>
<red>То́же степе́нна, 1-й антифо́н 4-го гла́са. Проки́мен, глас 4</red>: Честна́ пред Го́сподем// смерть преподо́бных Его́. <red>Стих</red>: Что возда́м Го́сподеви о всех, я́же воздаде́ ми? Вся́кое дыха́ние: <red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче Силуа́не,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́;/ дерзнове́ние име́я ко Христу́ Бо́гу,// мир испроси́ душа́м на́шим и ве́лию ми́лость.</p>
<p>
<red>Кано́н пра́здника, глас 2, на 8 и свята́го на 6.</red>
</p>
<p>
<red>Кано́н свята́го, глас 5.</red>
</p>
<p>
<red>Песнь 1</red>
</p>
<p>
<red>Ирмо́с</red>: Спаси́телю Бо́гу,/ в мо́ри лю́ди немо́крыми нога́ми наста́вльшему/ и фарао́на со всево́инством пото́пльшему,// Тому́ Еди́ному пои́м, я́ко просла́вися.</p>
<p>Ума́ чистото́ю зо́ву Ма́тере Го́спода Сил вне́мляй,/ зми́я, грех поражда́ющаго, изрыгну́л еси́,/ и взыгра́ся дух твой о Бо́зе Спа́се твое́м, боголюби́ве о́тче Силуа́не,/ Его́же моли́ о чту́щих па́мять твою́.</p>
<p>К тебе́, крест твой взе́мшему и на го́ру безстра́стия возше́дшему,/ припа́дающе, мо́лимся, всеблаже́нне:/ воспламени́ сердца́ на́ша ко всех лю́бящему Бо́гу,/ пла́менем любве́ твоея́, в горе́нии неугаса́ющем.</p>
<p>Его́же возлюби́ душа́ твоя́, Сему́ уве́рился еси́,/ и к Нему́ Еди́ному прилепи́лся еси́, боголю́бче,/ и си́це искуси́теля злолука́ваго души́ твоея́ покори́л еси́,/ трудо́м, бде́нием, смире́нием и сле́зною моли́твою сего́ посрамля́я.</p>
<p>Го́споди Сил, освяща́яй вся́каго челове́ка, гряду́щаго в мир,/ даждь сло́во хвале́ния усто́м мои́м,/ да превознесу́ Трисвято́е и́мя Твое́, ди́вно во святы́х Твои́х почива́ющее,/ с ни́миже и Силуа́н, возлю́бленный Твой, мо́лит Тя о душа́х на́ших.</p>
<p>
<red>Богоро́дичен</red>: Ско́рбных наведе́ния обурева́ют убо́гую мою́ ду́шу,/ и напа́стей о́блацы мое́ покрыва́ют се́рдце, Богоневе́сто,/ но, Свет ро́ждшая Боже́ственный и преве́чный,/ возсия́й мне свет ра́дости, моли́твами Силуа́на, уго́дника Твоего́.</p>
<p>
<red>Песнь 3</red>
</p>
<p>
<red>Ирмо́с</red>: Си́лою Креста́ Твоего́, Христе́,/ утверди́ мое́ помышле́ние,/ во е́же пе́ти и сла́вити// спаси́тельное Твое́ Воскресе́ние.</p>
<p>Кто испове́сть страда́ния души́ твоея́, преподо́бне Силуа́не,/ егда́ дух зло́бы поднебе́сныя претя́ше ти,/ от Го́спода удали́ти ду́шу твою́ зложела́я?/ Сете́й сего́ лука́ваго изба́ви и нас, моли́твенниче о всей вселе́нней.</p>
<p>Си́лою терпе́ния и красото́ю смире́ния душа́ твоя́, всеблаже́нне,/ хра́мина Ду́ху Свято́му устро́ися, сего́ ра́ди взыва́л еси́:/ о лю́дие, творе́ние Бо́жие, позна́йте Творца́/ и любо́вию к Нему́ прилепи́теся.</p>
<p>Исто́чник ра́достей твои́х и средото́чие мы́слей твои́х/ и́мя Бо́га Вы́шняго бысть, о́тче Силуа́не,/ к Нему́ прилепи́тися и в Нем утверди́тися/ моли́твами твои́ми помози́ нам, к тебе́ прибега́ющим.</p>
<p>Го́споди, Го́споди, да́руй си́лу Твоея́ благода́ти,/ да позна́ют Тебе́ вси лю́дие Ду́хом Святы́м,/ взыва́ем к Тебе́ уми́льно, я́коже возлю́бленный Твой,/ любо́вию к Тебе́ распаля́емый, Силуа́н преди́вный.</p>
<p>
<red>Богоро́дичен</red>: Не умолчу́ вопи́ти ясне́йше вели́чия Твоя́:/ а́ще бо не Ты, Отрокови́це,/ всегда́ предстоя́ла, моля́щи о мне Сы́на Твоего́,/ кто бы толи́кия бу́ри и лю́тых бед изба́вил мя?</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 4:</red>
</p>
<p>Жа́ждею по Бо́зе возревнова́в, о́тче наш Силуа́не, зе́млю оте́ческую оста́вил еси́,/ и со пустыннолю́бцы Горы́ Афо́нския/ дла́ни твоя́ порабо́тати Го́сподеви всеусе́рднейше распросте́рл еси́,/ иде́же равноа́нгельскими труды́ твои́ми вертогра́д Влады́чицы ми́ра преукра́сил еси́/ и, я́ко благово́ние, Це́ркви Вселе́нстей возблагоуха́л еси́,/ лозо́ виногра́да но́ваго, Ду́хом Святы́м облагода́тствованная.</p>
<p>
<red>Сла́ва, и ны́не, пра́здника, или́ Богоро́дичен, глас то́йже:</red>
</p>
<p>Несть возмо́жно исчи́слити вели́чия Твоя́, Богоро́дице,/ ниже́ изрещи́ неизсле́димую па́че ума́ си́лу чуде́с Твои́х, соверша́емых вы́ну,/ любо́вию Тя чту́щим и ве́рою покланя́ющимся,/ я́ко вои́стину Бо́га ро́ждшей.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах слух си́лы Креста́,/ я́ко рай отве́рзеся им,/ и возопи́х:// сла́ва си́ле Твое́й, Го́споди.</p>
<p>Я́ко пчела́ трудолю́бная, посто́м и моли́твою к Бо́гу прилежа́л еси́/ и Богоро́дицу Пречи́стую мир не оставля́ти сле́зно умоля́л еси́,/ о́тче преподо́бне, не преста́й и ны́не о нас моли́тися,/ я́ко и́маши дерзнове́ние ве́лие.</p>
<p>Кла́дязь но́вый благода́ти неисчерпа́емыя в Горе́ Афо́нстей яви́лся еси́, всеблаже́нне,/ из него́же, па́че ме́да и со́та,/ сла́дость любве́ Христо́вы Ду́хом Святы́м источа́ется,/ е́юже в го́рести грехо́вней услади́ сердца́ на́ша.</p>
<p>Го́споду, ре́кшу: иде́же есть сокро́вище ва́ше, ту бу́дет и се́рдце ва́ше,-/ благоволи́ у́бо, о всеблаже́нне, с тобо́ю Тому́ взыва́ти:/ Го́споди, Ду́хом Твои́м Святы́м даждь се́рдцу моему́ жа́жду,/ да никогда́же Тобо́ю насы́щуся.</p>
<p>Я́ко же́ртву благово́нную и непоро́чную,/ принеси́ моли́твы твоя́ за ны ко Пресвято́й Тро́ице, преподо́бне о́тче наш,/ и ми́лости испроси́ ненави́дящим и вражду́ющим на нас,/ и их и нас изба́ви от вся́кия ско́рби и печа́ли.</p>
<p>
<red>Богоро́дичен</red>: Тя, Чи́стую, Тя, Де́ву Нескве́рную, еди́ну и́мам сте́ну необори́мую,/ прибе́жище, покро́в кре́пок, ору́жие спасе́ния,/ не пре́зри мене́, блу́днаго, наде́ждо ненаде́емых,/ немощству́ющих по́моще, ра́досте оскорбля́емых и заступле́ние.</p>
<p>
<red>Песнь 5</red>
</p>
<p>
<red>Ирмо́с</red>: Утренююще, вопие́м Ти:/ Го́споди, спаси́ <red>ны</red>/ Ты бо еси́ Бог наш,// ра́зве бо Тебе́, ино́го не зна́ем<emphasis>.</emphasis>
</p>
<p>Ты, Го́споди, созда́л мя еси́ и святы́м Креще́нием просвети́л мя еси́,/ Ты проща́еши грехи́ моя́ и да́руеши причаща́тися Те́ла Твоего́ и Кро́ве,/ да́руй ми си́лу всегда́ пребыва́ти в Тебе́,/ Силуа́ново рыда́ние приношу́ Ти, Бо́же наш.</p>
<p>Ума́ моего́ омраче́ние и страсте́й теле́сных обурева́ние/ твои́ми моли́твами, всеблаже́нне, просвети́ и ути́ши,/ я́коже дерзну́л еси́ укроти́ти во́лны морски́я,/ не терпя́ ви́дети ры́бари ги́бельными ве́тры обурева́емы.</p>
<p>Недосто́йными усты́ приноси́мое тебе́ убо́гое хвале́ние на́ше, преподо́бне, не пре́зри,/ но приими́ и воспева́ющих па́мять твою́ моли́твою посети́,/ бед и напа́стей и ве́чнаго муче́ния изба́ви,/ да не постыди́мся, на тя упова́юще.</p>
<p>Я́коже го́рлица пустыннолю́бная, от стра́жи у́тренния до но́щи/ воспева́ти Тро́ицу Единосу́щную и Неразде́льную/ со пустыннолю́бцы Горы́ Святы́я прилежа́л еси́, о́тче Силуа́не,/ умилостивле́ния ме́ртвым, живы́м и гряду́щим хода́тайствуя.</p>
<p>
<red>Богоро́дичен</red>: Кий дар благодаре́ния принесу́ Ти, Богоро́дице,/ я́ко наслади́хся Твои́х дарова́ний и Твоея́ безме́рныя бла́гости?/ Те́мже у́бо песносло́влю и велича́ю/ Твою́ неизрече́нную ко мне ми́лость.</p>
<p>
<red>Песнь 6</red>
</p>
<p>
<red>Ирмо́с</red>: Обы́де мя бе́здна,/ гроб мне кит бысть,/ аз же возопи́х к Тебе́, Человеколю́бцу,// и спасе́ мя десни́ца Твоя́, Го́споди.</p>
<p>Святи́телие и свяще́нницы, и́ноцы и вси лю́дие,/ ра́дующеся, вку́пе просла́вите Бо́га и Пречи́стую Ма́терь Его́,/ кади́ло но́вое, моли́тву чи́стую Силуа́на, пла́менем Ду́ха Свята́го горя́ща,/ у Престо́ла Небе́снаго за нас прия́вших.</p>
<p>Возвесели́ся, Горо́ Афо́нская, со пустыннолю́бцы твои́ми/ и во псалме́х и пе́ниих и песнех духо́вных воскли́кни Бо́гу:/ да уго́ден бу́дет пред Лицо́м Твои́м ве́рный слуга́ Твой,/ его́же моли́твами благода́ть но́вая Це́ркви Святе́й дарова́ся.</p>
<p>Прииди́те, вси ве́рнии, со пустыннолю́бцы Горы́ Святы́я,/ па́мять пра́веднаго с похвала́ми почти́м, взыва́юще:/ возноси́те Го́спода Бо́га на́шего и покланя́йтеся в горе́ святе́й Его́/ ди́вно во святы́х Свои́х Почива́ющему.</p>
<p>Бо́же, кто уподо́бится Тебе́?/ Ты Еди́н Вы́шний по всей земли́./ Мы же, равноа́нгельному смире́нию раба́ Твоего́ вне́млюще,/ о́бразу и подо́бию Твоему́ Ду́хом Святы́м ча́ем обнови́тися.</p>
<p>
<red>Богоро́дичен</red>: Не скры́ю глубины́ Твои́х щедро́т, и то́ка безме́рных чуде́с,/ и исто́чника приснотеку́щаго вои́стину е́же ко мне ми́лости Твоея́, Богоро́дице:/ но всем испове́дую, и вопию́, и веща́ю.</p>
<p>
<red>Конда́к, глас 2</red>:</p>
<p>Смиренному́дрия испове́дниче преди́вный/ и человеколю́бия Ду́хом Святы́м согрева́емая добро́то,/ Бо́гу возлю́бленне Силуа́не,/ о по́двизе твое́м Це́рковь Росси́йская ра́дуется,/ и́ноцы же Горы́ Афо́нския и вси христиа́нстии лю́дие,/ веселя́щеся, сыно́внею любо́вию к Бо́гу устремля́ются./ Его́же моли́ о нас, равноа́нгельне богове́дче,// во е́же спасти́ся нам, в горе́нии любве́ тебе́ подража́ющим.</p>
<p>
<red>И́кос:</red>
</p>
<p>Име́я бога́тство благода́ти, во е́же ду́хом на Небеса́ возведе́ну бы́ти,/ вои́стину ра́дости неизрече́нныя сподо́бился еси́, о́тче преблаже́нне Силуа́не./ Егда́ бо, вне образо́в ми́ра, в созерца́нии безме́рно лю́бящаго Христа́ Бо́га Лице́ ви́дети сподо́бился еси́,/ тогда́, Ду́хом Святы́м укрепля́емь,/ в вертогра́де Преблагослове́нныя Богома́тере Тому́ всеусе́рднейше послужи́л еси́./ Его́же моли́, равноа́нгельне богове́дче,/ во е́же спасти́ся нам, в горе́нии любве́ тебе́ подража́ющим.</p>
<p>
<red>Песнь 7</red>
</p>
<p>
<red>Ирмо́с</red>: В пещи́ о́гненней/ песносло́вцы спасы́й о́троки,// благослове́н Бог оте́ц на́ших.</p>
<p>И́го благо́е, бре́мя ле́гкое Христа́ Спа́са взем,/ и ветри́лом Ду́ха Свята́го, в стра́се боже́ственнем,/ к приста́нищу благооти́шному кора́бль душе́вный твой упра́вил еси́, о́тче Силуа́не,/ мона́хом, в по́двизе изнемога́ющим, о́бразе преди́вный.</p>
<p>Ка́ко не диви́мся смире́нию и человеколю́бию твоему́, Силуа́не предо́бре,/ ви́дяще тя сле́зы источа́юща/ и о су́щих во а́де и нераска́янных гре́шницех рыда́ньми сраспина́ющася,/ враго́м же свои́м проще́ния прося́ща, всепроще́нию Христо́ву подража́юща?</p>
<p>Псало́мски восклица́я: ви́дена бы́ша ше́ствия Твоя́, Бо́же,/ ше́ствия Бо́га моего́ и Царя́, Иже во свято́м,/ Сего́ вои́стину в лице́ отца́ духо́внаго Авраа́мия зре́ти сподо́бился еси́,/ чти́ти наста́вники на́ша благода́тне нас наставля́я, Силуа́не богове́дче.</p>
<p>О́браз начерта́ний доброде́тельных дея́ний сый,/ смире́н же, и кро́ток, и наста́вник до́брый мона́шествующим в Горе́ Афо́нстей показа́лся еси́, Силуа́не,/ сего́ ра́ди мона́си и мирсти́и/ предста́тельству твоему́ пред Бо́гом вверя́ются.</p>
<p>
<red>Богоро́дичен</red>: Покро́в бу́ди, и предста́тельство, и заступле́ние, и похвала́, Де́во,/ обнаже́ну мне ны́не вся́кия по́мощи,/ безпо́мощных си́ло и наде́ждо ненаде́емых,/ Силуа́на моли́твами, со́лнца тепле́йшими.</p>
<p>
<red>Песнь 8</red>
</p>
<p>
<red>Ирмо́с</red>: Из Отца́ пре́жде век рожде́ннаго Сы́на и Бо́га/ и в после́дняя ле́та воплоще́ннаго от Де́вы Ма́тере, / свяще́нницы, по́йте,// лю́дие, превозноси́те во вся ве́ки.</p>
<p>Воздея́ние рук на́ших приими́, преподо́бне,/ Влады́чней бла́гости подо́бяся, прегреше́ния на́ша презира́я,/ ты бо ду́шу твою́ уязви́л еси́ Христо́вою любо́вию и Пречи́стыя Его́ Ма́тере,/ Е́юже умоли́ спасти́ ду́ши на́ша.</p>
<p>Я́ко крин преди́вный и сапфи́р пречу́дный,/ в вертогра́де Пречи́стыя процве́л еси́, преподо́бне Силуа́не,/ Влады́це твоему́ Христу́ смире́нно ревну́я, вы́ше бо челове́ка восприе́м житие́,/ и́мже мно́гих ду́ши Го́споду приво́диши.</p>
<p>Вои́стину носи́тель даро́в Свята́го Ду́ха был еси́/ и, разли́чными доброде́тельми укра́шен, Силуа́не,/ смире́нием го́рнюю высоту́ насле́див, нището́ю Небе́сное бога́тство изря́дно прия́л еси́./ Насле́дники сего́ покажи́ <red>ны</red> моли́твами твои́ми.</p>
<p>Сия́ния Боже́ственнаго и Ду́ха Свята́го сла́дости прича́стника показа́ тя Госпо́дь, о́тче Силуа́не,/ егда́ в неизрече́ннем Фаво́рстем сия́нии тя посети́л есть./ Зре́ти сла́ву Сего́ в све́те блиста́ния Божества́ Его́/ сподо́би и нас, мо́лимтися.</p>
<p>
<red>Богоро́дичен</red>: Пречи́стая Влады́чице, Небе́сных Сил превы́шшая,/ ро́ждшая Спа́са, всех Соде́теля, Единосу́щна Отцу́ и Ду́ху,/ даждь нам сло́во, Препе́тая, я́ко да возмо́жем пе́ти Тя,/ су́щую Засту́пницу ро́да на́шего.</p>
<p>
<red>Песнь 9</red>
</p>
<p>
<red>Ирмо́с</red>: Тя, па́че ума́ и словесе́ Ма́терь Бо́жию,/ в ле́то Безле́тнаго/ неизрече́нно ро́ждшую,// ве́рни и, единому́дренно велича́ем.</p>
<p>В житии́ подви́жника преди́вна, по сме́рти же моли́твенника/ и сострада́теля за ны пред Бо́гом изря́дна позна́хом тя, преподо́бне,/ егда́ иеродиа́кона Дави́да, смерте́льне отра́влена, посеще́нием твои́м внеза́пу исцели́л еси́,/ покая́ния вре́мя сему́ исхода́тайствовав усе́рдно.</p>
<p>Земли́ Росси́йския сосу́де избра́нный и Горы́ Афо́нския подви́жниче но́вый,/ уто́дниче Бо́жий Силуа́не, простри́ дла́ни твоя́ за ны ко Го́споду/ и, я́ко ми́ро благово́нное, моли́твы вознеси́,/ да спасе́т от сме́рти ду́ши на́ша.</p>
<p>А́нгелом единонра́вна и святы́м соприча́стна/ к го́рнему Сио́ну призва́ тя Госпо́дь, преподо́бне,/ иде́же вознеси́ моли́твы твоя́ за ны ко всех Влады́це,/ хода́тайствуя о Святе́й Це́ркви и о нас, чту́щих па́мять твою́ сладкопе́сненно.</p>
<p>Огне́м купину́ не опали́вшаго и пла́менными язы́ки Це́рковь Христо́ву освяти́вшаго,/ смире́ния твоего́ ра́ди, Ду́хом Святы́м возжже́н был еси́, о́тче преди́вне,/ да житие́м нескве́рным научи́ши ны покланя́тися Тро́ице, всех Бо́гу,/ пла́менем любве́ твоея́ к Нему́ приближа́ющихся.</p>
<p>
<red>Богоро́дичен</red>: я́ко всех Цари́цу и Влады́чицу на́шу,/ Тя любо́вию сла́вим, Пречи́стая Де́во,/ просве́щшиися Страстьми́ Сы́на Твоего́ и позна́вшии Сего́ всем Благоде́теля./ Сла́ва благода́ти Его́ во вся ве́ки.</p>
<p>
<red>Свети́лен, глас 4:</red>
</p>
<p>Све́та неме́ркнущаго блиста́нием украси́лся еси́, преподо́бне о́тче наш Силуа́не,/ и предстои́ши ве́чно престо́лу сла́вы Триеди́наго Божества́, о Ду́се Свято́м ликовству́яй./ Благода́ти сея́ испроси́ и нам,/ да моли́твами твои́ми прича́стницы жи́зни ве́чныя бу́дем.</p>
<p>
<red>Сла́ва, и ны́не, пра́здника</red>, <red>или́ Богоро́дичен, глас то́йже:</red>
</p>
<p>Осия́нием Твои́м просвети́ на́ша помышле́ния, и сердца́, и ра́зум, Ма́ти Безневе́стная,/ я́ко да стезя́ми жи́зни пра́во ходя́ще, ми́лость приобря́щем,/ возвеща́юще при́сно хвалы́ Твоя́.</p>
<p>
<red>На хвали́тех стихи́ры свята́го на 4, глас 4:</red>
</p>
<p>
<red>Подо́бен</red>: Дал еси́ зна́мение:</p>
<p>Любве́ Бо́жия пла́менный рачи́телю/ и Ду́ха Свята́го усе́рднейший стяжа́телю,/ преподо́бне о́тче Силуа́не,/ Его́же ветри́лы/ стра́сти душе́вныя в се́рдцы твое́м,/ я́ко на ме́льнице, исте́рл еси́,/ и си́це хлеб а́нгельский вкуси́в,/ те́мже, иконо́ме добре́йший, пита́вши и нас,// да прича́стницы жи́зни ве́чныя бу́дем.</p>
<p>Кла́дязь но́вый,/ воды́ живы́я преиспо́лненный,/ в Горе́ Афо́нстей источи́ся,/ сле́зы моли́твы твоей, преподо́бне Силуа́не,/ и́хже, я́ко ми́ро на́рда чи́ста многоце́нна,/ у ног Го́спода на́шего источа́л еси́,/ ме́ртвым, живы́м и гряду́щим умилостивле́ния прося́./ Сея́ моли́твы не лиши́ и нас, преподо́бне,// в мо́ри жите́йстем грехми́ обурева́емых.</p>
<p>О́браз смире́ния Христо́ва и любве́ Его́/ житие́м твои́м показа́л еси́, преподо́бне,/ сле́зно взыва́я:/ бра́тие, люби́те враги́ ва́ша,/ си́и бо суть бра́тия ва́ша,/ враг же наш диа́вол есть,/ си́це бо средосте́ние греха́ разруша́ется, и злоухищре́ния диа́вола побежда́ются,/ и мир Бо́жий в челове́цех водворя́ется,// творя́щия же сия́ не подви́жатся в пра́вде Бо́жией во ве́ки.</p>
<p>Свещу́, мрак грехо́вный просвеща́ющую,/ показа́ тя Госпо́дь, боголюби́ве Силуа́не,/ да к тебе́, человеколю́бием изоби́лующу,/ за томя́щихся во а́де страда́ти жела́ющу,/ в наде́жди спасе́ния припа́дающе, вопие́м:/ слез твое́х тече́ньми очи́сти прегреше́ния на́ша/ и исцели́ ду́ши на́ша,/ да не лише́ни бу́дем любве́ Христо́вы,// егда́ яви́тся в День Су́дный.</p>
<p>
<red>Сла́ва, глас 6:</red>
</p>
<p>Прииди́те, вси Христу́ любо́вию у́тренююще,/ да ра́дости подви́жника преди́внаго прича́стницы бу́дем:/ ны́не А́нгели на Небесе́х/ и челове́цы на земли́ ра́дуются,/ се бо Пречи́стая Ма́ти/ от юдо́ли грехо́вныя,/ я́ко овча́ обрете́нное,/ Силуа́на, смире́нием укра́шена,/ во двор ове́ц Христо́вых приведе́,/ вели́чие его́ по́двига ве́ры,/ я́ко же́ртву непоро́чную,/ во Свята́я Святы́х вознесе́,/ да ви́дяще, ка́ко лю́бит Госпо́дь ве́рных Свои́х,/ и мы Ца́рствию Христо́ву приобщи́мся.</p>
<p>
<red>И ны́не, пра́здника.</red>
</p>
<p>
<red>Славосло́вие вели́кое. И отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны пра́здника, песнь 7-я и 8-я, на 4, и свята́го, песнь 6-я, на 4. Проки́мен, апо́стол, аллилу́йя и прича́стен преподо́бнаго. Ева́нгелие от Луки́, зача́ло 24.</red>
</p>
<p>
<red>Моли́тва </red>
</p>
<p>О преди́вный уго́дниче Бо́жий, о́тче Силуа́не! По благода́ти, тебе́ от Бо́га да́нней, сле́зно моли́тися о всей вселе́нней, ме́ртвых, живы́х и гряду́щих, не премолчи́ за нас ко Го́споду, к тебе́ усе́рдно припа́дающих и твоего́ предста́тельства уми́льно прося́щих. Подви́гни, о всеблаже́нне, на моли́тву усе́рдную Засту́пницу ро́да христиа́нскаго, Преблагослове́нную Богоро́дицу и Присноде́ву Мари́ю, чу́дно призва́вшую тя бы́ти ве́рна де́лателя в Ея́ земне́м вертогра́де, иде́же избра́нницы Бо́жии о гресе́х на́ших ми́лостива и долготерпели́ва бы́ти Бо́га умоля́ют, во е́же не помяну́ти непра́вд и беззако́ний на́ших, но, по неизрече́нней бла́гости Го́спода на́шего Иису́са Христа́, уще́дрити и спасти́ нас по вели́цей Его́ ми́лости. Ей, уго́дниче Бо́жий, с Преблагослове́нною Влады́чицею ми́ра, Святе́йшею Игу́мениею, и святы́ми подви́жники Ея́ земна́го жре́бия, испроси́ у святы́х Святе́йшаго Сло́ва Святе́й Горе́ Афо́нстей и боголюби́вым пустынножи́телем ея́ от всех бед и наве́тов вра́жиих в ми́ре сохрани́тися, да А́нгелы святы́ми от зол избавля́еми и Ду́хом Святы́м в ве́ре и братолю́бии укрепля́еми, до сконча́ния ве́ка о Еди́ней, Святе́й, Собо́рней и Апо́стольстей Це́ркви моли́твы творя́т и всем спаси́тельный путь указу́ют, да Це́рковь земна́я и Небе́сная непреста́нно славосло́вит Творца́ и Отца́ Све́тов, просвеща́ющи и освяща́ющи мир в ве́чней пра́вде и бла́гости Бо́жией. Наро́дом всего́ ми́ра испроси́ благоде́нственнаго и ми́рнаго жития́, ду́ха смиренному́дрия и братолю́бия, добронра́вия и спасе́ния, ду́ха стра́ха Бо́жия, да не зло́ба и беззако́ние ожесточа́ют сердца́ людска́я, жела́юще истреби́ти любо́вь Бо́жию в челове́цех и низве́ргнути их в богопроти́вныя вражду́ и братоуби́йства, но в си́ле Боже́ственныя любве́ и пра́вды, я́коже на Небеси́, и на земли́ да святи́тся и́мя Бо́жие, да бу́дет во́ля Его́ свята́я в челове́цех и да воцари́тся мир и Ца́рствие Бо́жие на земли́. Та́кожде и земно́му оте́честву твоему́, земли́ Росси́йстей, испроси́, уго́дниче Бо́жий, вожделе́ннаго ми́ра и Небе́снаго благослове́ния, во е́же, всемо́щным омофо́ром Ма́тере Бо́жия покрыва́ему, изба́витися ему́ от гла́да, губи́тельства, тру́са, огня́, меча́, наше́ствия иноплеме́нников и междоусо́бныя бра́ни и от всех враг ви́димых и неви́димых, и та́ко же бы́ти ему́ до сконча́ния ве́ка святе́йшему до́му Преблагослове́нныя Богоро́дицы, Креста́ Животворя́щаго си́лою, и в любви́ Бо́жией неоскудева́ему утверди́тися. Нам же всем, во тьму грехо́в погружа́емым, и покая́ния те́пла, ниже́ стра́ха Бо́жия не иму́щим, и си́це безме́рно лю́бящаго нас Го́спода непреста́нно оскорбля́ющим, испроси́, о всеблаже́нне, у Всеще́драго Бо́га на́шего, да Свое́ю всеси́льною благода́тию Боже́ственне посети́т и оживотвори́т ду́ши на́ша и вся́ку зло́бу и го́рдость жите́йскую, уны́ние и нераде́ние в сердца́х на́ших да упраздни́т. Еще́ мо́лимся, о е́же и нам, благода́тию Всесвята́го Ду́ха укрепля́емым и любо́вию Бо́жиею согрева́емым, в человеколю́бии и братолю́бии, смиренному́дрии и моли́твеннем сраспина́нии друг за дру́га и за всех, в пра́вде Бо́жией утверди́тися, и в благода́тней любви́ Бо́жией благонра́вно укрепи́тися, и сынолю́бне Тому́ прибли́житися. Да та́ко, творя́ще Его́ всесвяту́ю во́лю, во вся́ком благоче́стии и чистоте́, вре́меннаго жития́ путь непосты́дно пре́йдем и со все́ми святы́ми Небе́снаго Ца́рствия и Его́ А́гнчаго бра́ка сподо́бимся. Ему́же от всех земны́х и Небе́сных да бу́дет сла́ва, честь и поклоне́ние, со Безнача́льным Его́ Отце́м, Пресвяты́м и Благи́м и Животворя́щим Его́ Ду́хом, ны́не и при́сно, и во ве́ки веко́в. Ами́нь.</p>
<p>
<red>Преподобный Силуан Афонский</red> († 1938) (в миру - Симеон) родился в 1866 году в Тамбовской губернии в благочестивой семье крестьянина Иоанна Антонова. С юности Симеон пожелал принять постриг. Однако отец настоял, чтобы сын сначала поступил на воинскую службу. В армии с особой силой проявился дар его мудрого совета.</p>
<p>Незадолго до окончания воинской службы, которую Симеон проходил в Санкт-Петербурге, он решил испросить благословения у отца Иоанна Кронштадтского. Не застав его, оставил записку со словами: «Батюшка, хочу пойти в монахи; помолитесь, чтобы мир меня не задержал».</p>
<p>Осенью 1892 года Симеон прибыл на Святую Гору и был принят послушником в Русский Пантелеймонов монастырь. Он воспитывался в атмосфере афонской духовной традиции: дни проводил в непрестанной молитве Иисусовой, длительных богослужениях, в посте, частой исповеди и причащении Святых Христовых Таин, в чтении духовных книг и труде. Послушанием его была тяжелая работа на мельнице, затем хлопотливый труд эконома, заведование мастерскими, продовольственным складом, а на склоне лет - торговой лавкой. В 1896 году он был пострижен в мантию с именем Силуан, а в 1911 году - в схиму с оставлением прежнего имени.</p>
<p>Прожив сорок шесть лет в обители с общежительным уставом, преподобный никогда не стремился к уходу в затвор или удалению в пустынь. Постоянно находясь среди людей, старец хранил ум и сердце от мирских помыслов, для молитвенного предстояния Богу, зная, что это самый краткий путь ко спасению. Вся жизнь его была сердечной молитвой «до великих слез». В этой молитвенной устремленности он достиг такого духовного состояния, при котором провидел происходящее и прозревал будущее человека, открывая тайны душ и призывая всех вступить на путь спасительного покаяния. 11 сентября 1938 года старец Силуан мирно скончался.</p>
<p>В 1988 году Константинопольской Православной Церковью преподобный Силуан причислен к лику святых; Русская Православная Церковь канонизовала преподобного в 1991 году. Однако задолго до его канонизации прибывавшие в Пантелеймонов монастырь паломники совершали поклонение честно́й главе старца, покоящейся в Покровском храме обители, с верой в его молитвенное предстательство пред Господом. Духовно врачуют души верующих и писания преподобного Силуана о сущности христианской жизни и монашеского делания, переведенные на многие языки и получившие большую известность.</p>
</section>
