<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Всеми́рное Воздви́жение честна́го и животворя́щаго Креста́.</p>
</title><p>
<red>На мале́й вече́рни</red>
</p>
<p>
<red>Стихи́ры, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Крест возно́сится, и де́мони прогоня́ются,/ разбо́йник Едема у́бо врата́ отверза́ет,/ смерть умерщвля́ется и ны́не пуста́ яви́ся,/ Христо́с велича́ется./ Тем весели́теся, вси земноро́днии,/ кля́тва разруши́ся. Два́жды.</p>
<p>Приидйте, боголюби́вии вси,/ Крест честны́й возноси́мый ви́дяще,/ возвели́чим ку́пно и сла́ву дади́м/ Еди́ному Изба́вителю и Бо́гу, взыва́юще:/ Распны́йся на Дре́ве кре́стнем,/ не пре́зри моля́щихся нас.</p>
<p>Го́ресть дре́вле ослажда́я, Моисе́й/ изба́ви Изра́иля,/ о́бразом Крест пропису́я,/ мы же, сего́ вси боже́ственно, ве́рнии,/ та́инственно вообража́юще в сердца́х на́ших всегда́,/ спаса́емся держа́вою его́.</p>
<p>
<red>Сла́ва, и ны́не, глас 6. Самогла́сен:</red>
</p>
<p><red>Днесь</red> сад живо́тный/ от земны́х незаходи́мых недр происхо́дит,/ на нем пригвожде́ннаго Христа́ известву́ет Воскресе́ние/ и, воздвиза́емый рука́ми свяще́нническими,/ Того́ на Небеса́ возвеща́ет возноше́ние,/ и́мже на́ше смеше́ние от е́же на зе́млю паде́ния/ на Небесе́х жи́тельствует./ Те́мже благода́рственне возопии́м:/ Го́споди, вознесы́йся на нем и тем совозне́с нас,/ Небе́сныя Твоея́ ра́дости сподо́би,/ я́ко Человеколю́бец.</p>
<p>
<red>Проки́мен дне. И Сподо́би, Го́споди:</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен</red>: До́ме Евфра́фов:</p>
<p>Водо́ю боготво́рною/ и Кро́вию Твое́ю, Сло́ве,/ све́тло Це́рковь украша́ется,/ я́ко неве́ста,// Креста́ сла́ву пою́щи.</p>
<p>
<red>Стих</red>: Возноси́те Го́спода Бо́га на́шего// и покланя́йтеся подно́жию но́гу Его́, я́ко свя́то есть.</p>
<p>Копие́ со Кресто́м,/ гво́зди и ина́я,/ и́миже живоно́сное/ Христо́во пригвозди́ся Те́ло,// вознося́ще, поклони́мся.</p>
<p>
<red>Стих</red>: Бог же, Царь наш пре́жде ве́ка,// соде́ла спасе́ние посреде́ земли́.</p>
<p>Егда́ Амали́ка/ Моисе́й побежда́ше,/ на высоту́ ру́це име́я/ крестоявле́нно,// образова́ше Христо́ву Страсть пречи́стую.</p>
<p>
<red>Сла́ва, и ны́не, глас 6:</red>
</p>
<p><red>Днесь</red> Дре́во яви́ся,/ днесь род евре́йский поги́бе,/ днесь ве́рными цари́ ве́ра явля́ется,/ и Ада́м дре́ва ра́ди испаде́,/ и па́ки Дре́вом де́мони вострепета́ша:// Всеси́льне Го́споди, сла́ва Тебе́.</p>
<p>
<red>Тропа́рь зри на вели́цей вече́рни.</red>
</p>
<p>
<red>Но отпуще́нии же малыя вече́рни:</red>
</p>
<p>Вхо́дит екклисиа́рх со иере́ем и диа́коном и параекклисиа́рхом в же́ртвенник со свеща́ми, и облачи́тся иере́й и диа́кон; и, кади́в честны́й Крест, глаго́лет: Благослови́, Влады́ко. Иере́й: Благослове́н Бог наш: Та́же Трисвято́е и по о́тче наш: Тропа́рь Креста́: Спаси́, Го́споди, лю́ди Твоя́: Сла́ва, и ны́не, конда́к. И взима́ет иере́й честны́й Крест с блю́дом на главу́, и вно́сит его́ во святы́й олта́рь, предыду́щим же пред ним со двема́ лампа́дами, и полага́ет честны́й Крест на святе́й трапе́зе на Ева́нгельстем ме́сте, и вжига́ют пред ним свешу́ на всю ночь, а Ева́нгелие поставля́ет на Го́рнее ме́сто.</p>
<p>
<red>Подоба́ет ве́дати: ЗРИ</red>
</p>
<p>Я́ко а́ще случи́тся пра́здник сей в Неде́лю, ничто́же пое́тся воскре́сно, ни стихи́ры воскре́сны, ниже́ непоро́чны, ни степе́нна гла́са, ни Ева́нгелие воскре́сно чте́тся: то́чию Воскресе́ние Христо́во: глаго́лем; не пое́тся же и Свят Госпо́дь Бог: но пое́м всю слу́жбу пра́здника.</p>
<p>
<red>На вели́цей вече́рни</red>
</p>
<p>
<red><red>Аще</red> в суббо́ту ве́чера, пое́м Блаже́н муж: кафи́сму всю.</red>
</p>
<p>
<red><red>Аще</red> же в Неде́лю ве́чера, пое́м Блаже́н муж: 1-й антифо́н.</red>
</p>
<p>
<red><red>Аще</red> ли во ины́й день, Блаже́н муж: не пое́м, но по предначина́тельнем псалме́ пое́м: Го́споди, воззва́х: на глас 6. И пое́м стихи́ры, глас 6</red>.</p>
<p>
<red>Подо́бен:</red> Все отло́жше:</p>
<p>Крест воздвиза́емь/ на нем Вознесе́ннаго Страсть пречи́стую/ пе́ти повелева́ет тва́ри всей./ На том бо уби́в нас уби́вшаго,/ умерщвле́нныя оживи́л есть,/ и удобри́, и на Небеса́х жи́ти сподо́би, я́ко Милосе́рд,/ премно́жеством бла́гости./ Тем, ра́дующеся, вознесе́м и́мя Его́// и Того́ возвели́чим кра́йнее снизхожде́ние. Три́жды.</p>
<p>Моисе́й предобрази́ тя,/ ру́ки просте́р на высоту́,/ и побежда́ше Амали́ка мучи́теля,/ Кре́сте честны́й,/ ве́рных похвале́,/ страда́льцев утвержде́ние,/ апо́столов удобре́ние,/ пра́ведных побо́рниче,/ всех преподо́бных спаси́телю./ Тем, тя воздвиза́ема зря́щи, тварь весели́тся/ и торжеству́ет, сла́вящи Христа́,// тобо́ю разстоя́щая собра́вшаго кра́йнею бла́гостию. Три́жды.</p>
<p>Кре́сте пречестны́й,/ его́же обстоя́т чи́ни а́нгельстии, веселя́щеся,/ днесь воздвиза́емь,/ Боже́ственным манове́нием возно́сиши вся/ окраде́нием сне́ди отгна́нныя/ и в смерть попо́лзшияся./ Те́мже тя сердцы́ и устна́ми, ве́рнии, лобыза́юще,/ свяще́ние почерпа́ем,/ возноси́те, вопию́ще, Христа́, Преблага́го Бо́га,// и Того́ покланя́йтеся Боже́ственному подно́жию. Два́жды.</p>
<p>
<red>Сла́ва, и ны́не, глас 2:</red>
</p>
<p>Прииди́те, вси язы́цы,/ благослове́нному Дре́ву поклони́мся,/ и́мже бысть ве́чная пра́вда:/ пра́отца бо Ада́ма прельсти́вый дре́вом/ Кресто́м прельща́ется/ и па́дает, низве́ржен, паде́нием стра́нным,/ мучи́тельством одержа́вый ца́рское зда́ние;/ Кро́вию Бо́жиею яд зми́ев отмыва́ется,/ и кля́тва разруши́ся осужде́ния пра́веднаго,/ непра́ведным судо́м Пра́веднику осужде́ну бы́вшу;/ Дре́вом бо подоба́ше дре́во исцели́ти/ и Стра́стию Безстра́стнаго, я́же на Дре́ве,/ разреши́ти стра́сти осужде́ннаго./ Но сла́ва, Христе́ Царю́,/ е́же о нас Твоему́ му́дрому смотре́нию,/ и́мже спасл еси́ всех,// я́ко Благ и Человеколю́бец.</p>
<p>
<red>Вход. Проки́мен дне.</red>
</p>
<p><red>Аще</red> случи́тся пра́здник сей в суббо́ту, в пято́к ве́чера проки́мен дне оставля́ется и пое́тся проки́мен вели́кий, глас 7: Бог наш на Небеси́ и на земли́// вся, ели́ка восхоте́, сотвори́. Поне́же в суббо́ту ве́чера пое́тся проки́мен: Госпо́дь воцари́ся:</p>
<p>
<red>И чте́ния.</red>
</p>
<p>Исхо́да чте́ние<red> (глава́ 15):</red>
</p>
<p>Поя́т Моисе́й сы́ны Изра́илевы от мо́ря Чермна́го и веде́ ты́я в пусты́ню Сур,/ и идя́ху три дни в пусты́ни, и не обрета́ху воды́, да бы́ша пи́ли./ Приидо́ша же в Ме́рру и не можа́ху пи́ти воды́ из Ме́рры, горька́ бо бе;/ сего́ ра́ди нарече́ся и́мя ме́сту тому́: го́ресть./ И ропта́ху лю́дие на Моисе́я, глаго́люще: что пие́м?/ Возопи́ же Моисе́й ко Го́споду, и показа́ ему́ Госпо́дь дре́во,/ и вложи́ то́е в во́ду, и сладка́ бысть вода́;/ та́мо положи́ ему́ Бог оправда́ния и суды́./ И та́мо искуша́ше его́ и рече́:/ <red>Аще</red> слу́хом услы́шиши глас Го́спода Бо́га твоего́, и уго́дная пред Ним сотвори́ши,/ и внуши́ши за́поведи Его́, и сохрани́ши вся оправда́ния Его́,/ вся́ку боле́знь, ю́же наведо́х еги́птяном, не наведу́ на тя./ Аз бо есмь Госпо́дь, исцеля́яй тя./ И приидо́ша во Ели́м, и бя́ху та́мо двана́десять исто́чников вод, и се́дмьдесят сте́блий фи́никовых,/ и ополчи́шася та́мо при вода́х./ И воздвиго́шася от Ели́ма, и прии́де весь сонм сыно́в Изра́илевых в пусты́ню Син,/ я́же есть ме́жду Ели́мом и между́ Си́ною.</p>
<p>При́тчей чте́ние <red>(глава́ 3):</red>
</p>
<p>Сы́не, не пренебрега́й наказа́ния Госпо́дня, ниже́ ослабева́й, от Него́ облича́емый./ Его́же бо лю́бит Госпо́дь, наказу́ет,/ бие́т же вся́каго сы́на, его́же прие́млет./ Блаже́н челове́к, и́же обре́те Прему́дрость,/ и сме́ртен, и́же уве́де ра́зум./ Лу́чше бо Сию́ купова́ти, не́жели зла́та и сребра́ сокро́вища./ Честне́йшая же есть ка́мений многоце́нных,/ не сопротивля́ется Ей ничто́же лука́вое,/ благоразу́мна есть всем лю́бящим Ю,/ вся́кое же честно́е недосто́йно Ея́ есть./ Долгота́ бо жития́ и ле́та жи́зни в десни́це Ея́./ В шу́йце же Ея́ бога́тство и сла́ва,/ из уст Ея́ исхо́дит пра́вда,/ зако́н же и ми́лость на язы́це но́сит./ Путие́ Ея́, путие́ добры́, и вся стези́ Ея́ с ми́ром. Дре́во живота́ есть всем держа́щимся Ея́/ и восклоня́ющимся на Ню, я́ко на Го́спода, тверда́.</p>
<p>Проро́чества Иса́иина чте́ние <red>(глава́ 60):</red>
</p>
<p>Сия́ глаго́лет Госпо́дь:/ отве́рзутся врата́ твоя́, Иерусали́ме, вы́ну день и нощь/ и не затворя́тся,/ е́же ввести́ к тебе́ си́лу язы́ков и цари́ их ведо́мыя./ Язы́цы бо и ца́рие, и́же тебе́ не порабо́тают, поги́бнут, и язы́цы запусте́нием запусте́ют./ И сла́ва Лива́нова к тебе́ прии́дет, в кипари́се, и пе́вке и ке́дре вку́пе, просла́вити ме́сто свято́е Мое́, и ме́сто ног Мои́х просла́влю./ И по́йдут к тебе́, боя́щеся, сы́нове смири́вших тя и прогне́вавших тя и покло́нятся следо́м ног твои́х вси прогне́вавший тя,/ и нарече́шися град Госпо́день,/ Сио́н Свята́го Изра́илева,/ за е́же бы́ти тебе́ оста́влену и возненави́дену, и не бе помога́яй тебе́./ И положу́ тя в ра́дость ве́чную, весе́лие родо́м родо́в./ И иссе́ши млеко́ язы́ков, и бога́тство царе́й сне́си,/ и разуме́вши, я́ко Аз Госпо́дь, спаса́яй тя и избавля́яй тя, Бог Изра́илев.</p>
<p>
<red>На лити́и стихи́ры самогла́сны, глас 1.</red>
</p>
<p>
<red>Андре́я Иерусали́мскаго:</red>
</p>
<p><red>Днесь</red> я́ко вои́стину/ святовеща́нный глаго́л Дави́дов коне́ц прия́т:/ се бо Я́ве пречи́стых ног Твои́х покланя́емся подно́жию/ и, на сень крилу́ Твое́ю наде́ющеся,/ Всеще́дрый, вопие́м Ти:/ да зна́менается на нас свет Лица́ Твоего́./ Правосла́вных люде́й Твои́х рог вознеси́/ честна́го Креста́ Твоего́ воздви́жением,// Христе́ Многоми́лостиве.</p>
<p>Насажде́нное в кра́ниеве ме́сте Дре́во су́щаго живота́,/ на не́мже соде́ла спасе́ние Преве́чный Царь посреде́ земли́,/ возноси́мо днесь, освяща́ет ми́ра концы́,/ и обновля́ется Воскресе́ния дом./ Ра́дуются Ангели на Небеси́,/ и веселя́тся челове́цы на земли́,/ Дави́дски вопию́ще и глаго́люще:/ возноси́те Го́спода Бо́га на́шего/ и покланя́йтеся подно́жию но́гу Его́,/ я́ко свя́то есть,// подая́й ми́ру ве́лию ми́лость.</p>
<p>Прообразу́я Крест Твой, Христе́,/ патриа́рх Иа́ков, вну́ком благослове́ние да́руя,/ на глава́х премене́ны ру́ки сотвори́./ Его́же, Спа́се, мы днесь вознося́ще, взыва́ем:/ да́руй христолюби́вому во́инству побе́ды,// я́ко Константи́ну одоле́ние.</p>
<p>
<red>Глас 2.</red>
</p>
<p>
<red>Феофа́ново</red>: Боже́ственное сокро́вище, в земли́ скрыва́емо,/ Жизнода́вца Крест,/ на небеса́х показа́ся царю́ благочести́вому/ и побе́ды на враги́ подписа́ние явля́ет разу́мно;/ его́же, ра́дуяся, ве́рою и любо́вию, боже́ственно восте́к к высоте́ зре́ния,/ тща́нием же того́ от земны́х недр изнесе́,// во избавле́ние ми́ра и спасе́ние душ на́ших.</p>
<p>
<red>Киприа́ново</red>: Рук премене́ние патриа́рха Иа́кова/ на благослове́ние чад/ держа́вное Креста́ Твоего́ предъявля́ше зна́мение;/ его́же мы держа́ще тве́рда храни́теля,/ де́монския всемо́щно отго́ним полки́/ и велиа́рову горды́ню в нем низлага́ем,/ вражде́бнейшаго Амали́ка побежда́ем всегуби́тельную си́лу./ Того́ и ны́не возноси́ма/ благочестивому́дренно, ве́рнии, во очище́ние грехо́в,/ Твое́й бла́гости, во многомножа́йшем гла́се вопию́ще, прино́сим:/ Го́споди, поми́луй,/ из Де́вы воплоти́выйся,// уще́дри рук Твои́х, Бла́же, му́дрое созда́ние.</p>
<p>
<red>Льва Де́спота</red>: Ты мой покро́в держа́вен еси́,/ трича́стный Кре́сте Христо́в,/ освяти́ мя си́лою твое́ю,// да ве́рою и любо́вию покланя́юся и сла́влю тя.</p>
<p>
<red>Глас 4:</red>
</p>
<p>Воспле́щем днесь пе́сненное торжество́/ и све́тлым лице́м и язы́ком я́сно возопии́м:/ нас ра́ди, Христе́, суд прие́мый,/ и оплева́ния, и ра́ны, и червлени́цею оде́явыйся,/ и на Крест возше́д,/ его́же ви́девше, со́лнце и луна́ свет скры́та,/ и стра́хом земля́ колеба́шеся,/ и заве́са церко́вная раздра́ся на дво́е./ Ты и ны́не да́руй Крест Твой честны́й нам блюсти́теля и храни́теля/ и прогони́теля де́монов,/ я́ко да вси, облобыза́юще, вопие́м ему́:/ спаси́ <red>ны</red> Кре́сте, си́лою твое́ю,/ освяти́ ны све́тлостию твое́ю, честны́й Кре́сте,/ и укрепи́ ны воздви́жением твои́м,/ я́ко свет нам дарова́н еси́// и спасе́ние душ на́ших.</p>
<p>
<red>Анато́лия</red>: Светосия́нен звезда́ми о́браз/ предпоказа́, Кре́сте, побе́ду одоле́ния/ благочести́вому царю́ вели́кому,/ его́же ма́ти Еле́на изобре́тши,/ мироявле́нна сотвори́,/ и, тя днесь воздви́жуще, ве́рных ли́цы, зове́м:/ просвети́ ны све́тлостию твое́ю,/ Кре́сте живоно́сный,/ освяти́ ны кре́постию твое́ю,/ всечестны́й Кре́сте,/ и утверди́ ны воздви́жением твои́м,// воздвиза́емый ко ополче́нию враго́в.</p>
<p>
<red>Сла́ва, и ны́не, глас то́йже. Анато́лия:</red>
</p>
<p>Честно́го Креста́, Христе́, де́йство прообрази́в, Моисе́й/ победи́ проти́внаго Амали́ка в пусты́ни Сина́йстей:/ егда́ бо простира́ше ру́це, Креста́ о́браз творя́,/ укрепля́хуся лю́дие;/ ны́не же веще́й сбытие́ в нас испо́лнися,/ днесь Крест воздвиза́ется,/ и де́мони бе́гают,/ днесь тварь вся от тли свободи́ся,/ вся бо Креста́ ра́ди возсия́ша нам дарова́ния./ Те́мже, ра́дующеся, вси/ припа́даем Тебе́, глаго́люще:/ я́ко возвели́ чишася дела́ Твоя́, Го́споди, сла́ва Тебе́.</p>
<p>
<red>На стихо́вне стихи́ры, глас 5. Самоподо́бен:</red>
</p>
<p>Ра́дуйся, живоно́сный Кре́сте,/ благоче́стия непобеди́мая побе́да,/ дверь ра́йская,/ ве́рных утвержде́ние,/ Це́ркве огражде́ние,/ и́мже тля разори́ся и упраздни́ся,/ и попра́ся сме́ртная держа́ва,/ и вознесо́хомся от земли́ к Небе́сным;/ ору́жие непобеди́мое,/ бесо́в сопротивобо́рче,/ сла́ва му́чеников,/ преподо́бных я́ко вои́стину удобре́ние,/ приста́нище спасе́ния,// да́руяй ми́ру ве́лию ми́лость.</p>
<p>
<red>Стих</red>: Возноси́те Го́спода Бо́га на́шего// и покланя́йтеся подно́жию но́гу Его́, я́ко свя́то есть.</p>
<p>Ра́дуйся, Госпо́день Кре́сте,/ и́мже разреши́ся от кля́твы челове́чество,/ су́щия ра́дости зна́мение,/ прогоня́яй враги́ во твое́м воздви́жении, всече́стне,/ нам помо́щниче, царе́й держа́во,/ кре́пость пра́ведных,/ свяще́нников благоле́пие,/ вообража́емый, и лю́тых избавля́яй,/ жезл си́лы, и́мже пасе́мся,/ ору́жие ми́ра, его́же со стра́хом обстоя́т Ангели,/ Христа́ Боже́ственная сла́ва,// подаю́щаго ми́ру ве́лию ми́лость.</p>
<p>
<red>Стих</red>: Бог же, Царь наш пре́жде ве́ка,// соде́ла спасе́ние посреде́ земли́.</p>
<p>Ра́дуйся, слепы́х наста́вниче,/ немощны́х врачу́,/ воскресе́ние всех уме́рших,/ воздви́гнувый <red>ны</red> во тлю па́дшия,/ Кре́сте честны́й,/ и́мже разруши́ся кля́тва, и процвете́ нетле́ние,/ и земни́и обожи́хомся,/ и диа́вол всеконе́чно низве́ржеся./ <red>Днесь</red> воздвиза́ема тя ви́дяще рука́ми архиере́йскими,/ возно́сим Вознесе́ннаго посреде́ тебе́/ и тебе́ покланя́емся,// почерпа́юще бога́тно ве́лию ми́лость.</p>
<p>
<red>Сла́ва, и ны́не, глас 8. Иоа́нна Мона́ха:</red>
</p>
<p>Его́же дре́вле Моисе́й прообразова́в собо́ю,/ Амали́ка низложи́в, победи́,/ и Дави́д песнопе́вец/ подно́жию Твоему́, вопия́, кла́нятися повелева́ше,/ честно́му Кресту́ Твоему́, Христе́ Бо́же,/ днесь, гре́шнии, кла́няемся,/ устна́ми недосто́йными/ Тя, изво́лившаго пригвозди́тися на нем, воспева́юще, мо́лимся:// Го́споди, с разбо́йником Ца́рствия Твоего́ сподо́би нас.</p>
<p>
<red>Та́же</red>: Ны́не отпуща́еши:</p>
<p>
<red>На благослове́нии хле́бов тропа́рь, глас 1:</red>
</p>
<p>Спаси́, Го́споди, лю́ди Твоя́/ и благослови́ достоя́ние Твое́,/ побе́ды на сопроти́вныя да́руя// и Твое́ сохраня́я Кресто́м Твои́м жи́тельство. <emphasis>Три́жды.</emphasis>
</p>
<p>
<red>И чтем сло́во о честно́м Дре́ве.</red>
</p>
<p>
<red>На у́трени</red>
</p>
<p>На Бог Госпо́дь<red>: тропа́рь три́жды. </red>
</p>
<p>
<red>По 1-м стихосло́вии седа́лен, глас 6: </red>
</p>
<p>То́кмо водрузи́ся Дре́во, Христе́, Креста́ Твоего́,/ основа́ния поколеба́шася сме́рти, Го́споди:/ Его́же бо пожре́ жела́нием ад, отпусти́ тре́петом;/ яви́л еси́ нам спасе́ние Твое́, Святы́й,/ и славосло́вим Тя, Сы́не Бо́жий, поми́луй нас.</p>
<p>
<red>Сла́ва, и ны́не, глас 1.</red>
</p>
<p>
<red>Подо́бен</red>: Ка́мени запеча́тану:</p>
<p>Креста́ Твоего́ Дре́ву покланя́емся, Человеколю́бче,/ я́ко на нем пригвозди́лся еси́, Животе́ всех./ Рай отве́рзл еси́, Спа́се, ве́рою прише́дшему Ти разбо́йнику,/ и сла́дости сподо́бися, испове́даяся Тебе́:/ помяни́ мя, Го́споди./ Приими́, я́коже о́наго, и нас, зову́щих:/ согреши́хом вси, благоутро́бием Твои́м не пре́зри нас.</p>
<p>
<red>По 2-м стихосло́вии седа́лен, глас 6:</red>
</p>
<p><red>Днесь</red> проро́ческое испо́лнися сло́во:/ се бо покланя́емся на ме́сто,/ иде́же стоя́ша но́ги Твоя́, Го́споди./ И, Дре́во спасе́ния прие́мше,/ грехо́вных страсте́й свобо́ду получи́хом/ моли́твами Богоро́дицы, Еди́не Человеколюбче.</p>
<p>
<red>Сла́ва, и ны́не, глас 8.</red>
</p>
<p>
<red>Подо́бен</red>: Повеле́нное та́йно:</p>
<p>Прообража́ше та́инственно дре́вле Иису́с Нави́н Креста́ о́браз,/ егда́ ру́це простре́ крестови́дно, Спа́се мой,/ и ста со́лнце, до́ндеже враги́ низложи́, противостоящия Тебе́, Бо́гу;/ ны́не бо за́йде, на Кресте́ Тя зря,/ и, держа́ву сме́ртную разруши́в,/ весь мир совоздви́гл еси́.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен</red>: Повеле́нное та́йно:</p>
<p>В раи́ мя пре́жде дре́во обнажи́,/ о вкуше́нии враг принося́ умерщвле́ние,/ Креста́ же Дре́во, живота́ одея́ние челове́ком нося́,/ водрузи́ся на земли́, и мир весь испо́лнися вся́кия ра́дости./ Его́же зря́ще возвыша́ема,/ Бо́гу ве́рою, лю́дие, согла́сно возопии́м:/ испо́лнь сла́вы дом Твой.</p>
<p>
<red>Сла́ва, и ны́не, то́йже.</red>
</p>
<p>Степе́нна, 1-й антифо́н 4-го гла́са. Проки́мен, глас 4: Ви́деша вси концы́ земли́// спасе́ние Бо́га на́шего. Стих: Воспо́йте Го́сподеви песнь но́ву, я́ко ди́вна сотвори́ Госпо́дь. Вся́кое дыха́ние: Стих: Хвали́те Бо́га во святы́х Его́: Ева́нгелие от Иоа́нна, зача́ло 42, от полу́. Та́же: Воскресе́ние Христо́во: Псало́м 50-й.</p>
<p>
<red>И стихи́ра, глас 6:</red>
</p>
<p>Кре́сте Христо́в, христиа́н упова́ние,/ заблу́ждших наста́вниче,/ обурева́емых приста́нище,/ в бра́нех побе́да,/ вселе́нныя утвержде́ние,/ неду́жных врачу́,/ ме́ртвых воскресе́ние,// поми́луй нас.</p>
<p>
<red>Кано́н Креста́, его́же краегране́сие</red>: Кресту́, наде́явся, пе́ние отрыга́ю. <red>Творе́ние кир Космы́.</red>
</p>
<p>
<red>Ирмосы́ по два́жды, тропари́ же на 12, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Крест начерта́в, Моисе́й/ впря́мо жезло́м Чермно́е пресече́,/ Изра́илю пешеходя́щу,/ то́же обра́тно фарао́новым колесни́цам,/ уда́рив, совокупи́,/ вопреки́ написа́в непобеди́мое ору́жие.// Тем Христу́ пои́м, Бо́гу на́шему, я́ко просла́вися.</p>
<p>О́браз дре́вле Моисе́й пречи́стыя Стра́сти в себе́ само́м прообрази́,/ свяще́нных среде́ стоя́:/ Крест же вообрази́в,/ просте́ртыми побе́ду дла́ньми воздви́же,/ держа́ву погуби́в Амали́ка всегуби́теля./ Тем Христу́ пои́м, Бо́гу на́шему, я́ко просла́вися.</p>
<p>Возложи́ Моисе́й на столпе́ врачевство́,/ тлетвори́ваго избавле́ние и ядови́таго угрызе́ния,/ и дре́ву о́бразом Креста́/ по земли́ пресмыка́ющагося зми́я привяза́,/ лука́вный в сем обличи́в вред./ Тем Христу́ пои́м, Бо́гу на́шему, я́ко просла́вися.</p>
<p>Показа́ не́бо Креста́ побе́ду благоче́стия держа́телю и царю́ богому́дру,/ враго́в в не́мже злосе́рдных низложи́ся свире́пство,/ лесть же преврати́ся,/ и ве́ра распростре́ся земны́м конце́м Боже́ственная./ Тем Христу́ пои́м, Бо́гу на́шему, я́ко просла́вися.</p>
<p>
<red>Катава́сия, о́ба ли́ка вку́пе: Крест начерта́в:</red>
</p>
<p>
<red>Песнь 3</red>
</p>
<p>
<red>Ирмо́с</red>: Жезл во о́браз та́йны прие́млется,/ прозябе́нием бо предразсужда́ет свяще́нника,/ неплодя́щей же пре́жде Це́ркви,/ ны́не процвете́ Дре́во Креста́,// в держа́ву и утвержде́ние.</p>
<p>Яко испусти́, ударя́емь, во́ду краесеко́мый/ непокори́вым лю́дем и жестосе́рдым,/ богозва́нныя проявля́ше Це́ркве та́инство,/ ея́же Крест держа́ва и утвержде́ние.</p>
<p>Ре́бром пречи́стым, копие́м прободе́нным,/ вода́ с Кро́вию истече́,/ обновля́ющая Заве́т и омыва́тельная греха́:/ ве́рных бо Крест похвала́ и царе́й держа́ва и утвержде́ние.</p>
<p>
<red>Седа́лен, глас 4.</red>
</p>
<p>
<red>Подо́бен</red>: Ско́ро предвари́:</p>
<p>В тебе́, треблаже́нне и жизнода́вче Кре́сте,/ лю́дие учрежда́ющеся, спра́зднуют с невеще́ственными ли́ки,/ чи́ни архиере́йстии благогове́йно воспева́ют,/ мно́жества же мона́шествующих и по́стников покланя́ются,/ Христа́ же распе́ншагося вси сла́вим.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Горькоро́дныя преложи́ дре́вом Моисе́й/ исто́чники в пусты́ни дре́вле,/ Кресто́м ко благоче́стию язы́ков/ проявля́я преложе́ние.</p>
<p>Глубине́ вне́дривый секу́щую/ издаде́ Иорда́н дре́ву,/ Кресто́м и креще́нием/ сече́ние ле́сти зна́менуя.</p>
<p>Свяще́нно ополча́ются/ четвероча́стнии лю́дие, предходя́ще/ о́бразом свиде́тельства ски́нии,/ крестообра́зными чи́нми прославля́еми.</p>
<p>Чу́дно простира́емь,/ солнечныя лучи́ испуща́ше Крест,/ и пове́даша небеса́/ сла́ву Бо́га на́шего.</p>
<p>
<red>Песнь 5</red>
</p>
<p>
<red>Ирмо́с</red>: О треблаже́нное Дре́во,/ на не́мже распя́ся Христо́с, Царь и Госпо́дь,/ и́мже паде́ дре́вом прельсти́вый,/ тобо́ю прельсти́вся,/ Бо́гу пригвозди́вшуся Пло́тию,// подаю́щему мир душа́м на́шим.</p>
<p>Тебе́, приснопе́тое Дре́во, на не́мже простре́ся Христо́с,/ Еде́м храня́щее обраща́ющееся ору́жие, Кре́сте, устыде́ся:/ стра́шный же Херуви́м уступи́ на тебе́ пригвожде́нному Христу́,/ подаю́щему мир душа́м на́шим.</p>
<p>Подзе́мных си́лы проти́вныя Креста́ страша́тся/ начерта́ема зна́мения на возду́се,/ по нему́же хо́дят Небе́сных и земноро́дных ро́ди,/ коле́на преклоня́юще Христу́,/ подаю́щему мир душа́м на́шим.</p>
<p>Заря́ми нетле́нными я́влься Боже́ственный Крест/ омраче́нным язы́ком, заблужде́нным в пре́лести,/ Боже́ственный свет облиста́в,/ усвоя́ет на нем пригвожде́нному Христу́,/ подаю́щему мир душа́м на́шим.</p>
<p>
<red>Песнь 6</red>
</p>
<p>
<red>Ирмо́с</red>: Во́днаго зве́ря во утро́бе/ дла́ни Ио́на крестови́дно распросте́р,/ спаси́тельную Страсть прообража́ше Я́ве./ Тем, тридне́вен изше́д,/ преми́рное Воскресе́ние прописа́ше/ Пло́тию пригвожде́ннаго Христа́ Бо́га// и тридне́вным Воскресе́нием мир просве́щшаго.</p>
<p>Ста́ростию преклони́вся и неду́гом отягче́н, испра́вися Иа́ков, ру́це премени́в,/ де́йствие явля́я жизноно́снаго Креста́:/ и́бо ве́тхость зако́ннаго сено́внаго писа́ния новописа́ на сем Пло́тню пригвозди́выйся Бог/ и душегуби́тельный неду́г ле́сти отгна́.</p>
<p>На ю́ныя возложи́в дла́ни боже́ственный Изра́иль, крестови́дно главы́ явля́ше,/ я́ко старе́йшая сла́ва, законослужи́тели лю́дие./ Те́мже, подмне́вся та́ко испрельсти́тися, не измени́ жизноно́снаго о́браза:/ превзы́дут бо лю́дие Христо́вы Бо́жии новоутвержде́ннии,/ вопия́ху, Кресто́м огражда́еми.</p>
<p>
<red>Конда́к, глас 4. Самоподо́бен:</red>
</p>
<p>Вознесы́йся на Крест во́лею,/ тезоимени́тому Твоему́ но́вому жи́тельству/ щедро́ты Твоя́ да́руй, Христе́ Бо́же,/ возвесели́ нас си́лою Твое́ю,/ побе́ды дая́ нам на сопоста́ты,/ посо́бие иму́щим Твое́ ору́жие ми́ра,// непобеди́мую побе́ду.</p>
<p>
<red>И́кос:</red>
</p>
<p>И́же до тре́тияго Небесе́ восхище́н бысть в рай/ и глаго́лы слы́шав неизрече́нныя и Боже́ственныя,/ и́хже <red>не леть</red><a type="note" xlink:href="#note9">9</a> язы́ки (челове́ческими) глаго́лати,/ что Гала́том пи́шет, я́ко рачи́телие Писа́ний прочто́сте и позна́сте:/ мне, глаго́лет, хвали́тися да не бу́дет, то́кмо во еди́ном Кресте́ Госпо́дни,/ на не́мже, страда́в, уби́ стра́сти./ Того́ у́бо и мы изве́стно держи́м, Крест Госпо́день, хвалу́ вси:/ есть бо нам спаси́тельное сие́ Дре́во/ ору́жие ми́ра, непобеди́мая побе́да.</p>
<p>
<red>Песнь 7</red>
</p>
<p>
<red>Ирмо́с</red>: Безу́мное веле́ние/ мучи́теля злочести́ваго лю́ди поколеба́,/ ды́шущее преще́ние и злохуле́ние богоме́рзкое;/ оба́че три о́троки не устраши́ я́рость зве́рская,/ ни огнь снеда́яй,/ но, противоды́шущу росоно́сному Ду́ху,/ со огне́м су́ще, поя́ху:// препе́тыи́ отце́в и нас Бо́же, благослове́н еси́.</p>
<p>От дре́ва вкуси́в, пе́рвый в челове́цех в тле́ние всели́ся:/ отверже́нием бо жи́зни безче́стнейшим осуди́вся,/ всему́ ро́ду телотле́нен не́кий я́ко вред неду́га преподаде́;/ но, обре́тше, земноро́днии, воззва́ние кре́стным Дре́вом, зове́м:/ препе́тый отце́в и нас Бо́же, благослове́н еси́.</p>
<p>Разруши́ повеле́ние Бо́жие преслуша́ние,/ и дре́во принесе́ смерть челове́ком,/ е́же неблаговре́менно прича́стно бы́вшее;/ во утвержде́ние же зело́ честна́го/ отту́ду жи́зни дре́во возбраня́емо бе,/ е́же разбо́йнику злоуме́ршу отве́рзе, благоразу́мно зову́щу:/ препе́тый отце́в и нас Бо́же, благослове́н еси́.</p>
<p>Жезла́ объе́млет край Ио́сифова,/ бу́дущая зря, Изра́иль,/ Ца́рствия держа́вное,/ я́ко возыму́ществит пресла́вный Крест, проявля́я:/ сей бо царе́й победоно́сная похвала́ и свет ве́рою зову́щим:/ препе́тый отцо́в и нас Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с</red>: Благослови́те, о́троцы,/ Тро́ицы равночи́сленнии,/ Соде́теля Отца́ Бо́га,/ по́и́те снизше́дшее Сло́во,/ и огнь в ро́су претво́ршее,/ и превозноси́те всем жизнь подава́ющаго// Ду́ха Всесвята́го во ве́ки.</p>
<p>Воздвиза́ему Дре́ву,/ окропле́ну Кро́вию вопло́щшагося Сло́ва Бо́га,/ по́йте, Небе́сныя Си́лы;/ земны́х воззва́ние пра́зднующе, лю́дие,/ поклони́теся Христо́ву Кресту́,/ и́мже ми́ру воста́ние во ве́ки.</p>
<p>Земноро́днии, дла́ньми, строи́телие благода́ти,/ Крест, на не́мже стоя́ше Христо́с Бог, возноси́те священноле́пно/ и копие́, Бо́жия Сло́ва Те́ло пробо́дшее,/ да ви́дят язы́цы вси спасе́ние Бо́жие,/ сла́вяще Его́ во ве́ки.</p>
<p>Боже́ственным судо́м предызбра́ннии, весели́теся,/ христиа́нстии ве́рнии ца́рие,/ хвали́теся победоно́сным ору́жием,/ прие́мше от Бо́га Крест честны́й:/ в сем бо коле́на бра́ней, де́рзости и́щуще,/ разсыпа́ются во ве́ки.</p>
<p>На 9-й пе́сни Честне́йшую: не пое́м, но пое́м припе́в пра́здника: Велича́й, душе́ моя́,// пречестны́й Крест Госпо́день. Та́же ирмо́с 1-го кано́на: Та́ин еси́, Богоро́дице, рай:</p>
<p>И друго́й лик подо́бне, припе́в и ирмо́с. И к про́чим 6-ти стихо́м то́йже припе́в пое́м.</p>
<p>
<red>Песнь 9</red>
</p>
<p>
<red>Ирмо́с</red>: Та́ин еси́, Богоро́дице, раи́,/ невозде́ланно возрасти́вший Христа́,/ Имже кре́стное живоно́сное на земли́ насади́ся Дре́во;/ тем, ны́не возноси́му,// покланя́ющеся Ему́, Тя велича́ем.</p>
<p>Да возра́дуются древа́ дубра́вная вся, освяти́вшуся естеству́ их,/ от Него́же изнача́ла насади́шася,/ Христу́ распросте́ршуся на Дре́ве;/ тем, ны́не возноси́му,/ покланя́ющеся Ему́, Тя велича́ем.</p>
<p>Свяще́нный воста́ рог/ и глава́ всем богому́дрым, Крест,/ и́мже гре́шных мы́сленно стира́ются ро́зи вси/ тем, ны́не возноси́му,/ покланя́ющеся ему́, Тя велича́ем.</p>
<p>
<red>Други́й припе́в</red>: Велича́й, душе́ моя́,/ животворя́щаго Креста́ Госпо́дня воздви́жение. <red>И ирмо́с</red>: Сне́дию дре́ва:</p>
<p>
<red>И други́й лик подо́бне, припе́в и ирмо́с. Тропари́ же на 6 с сймже припе́вом. </red>
</p>
<p>
<red>Ин</red>
</p>
<p>
<red>Ирмо́с:</red> Сне́дию дре́ва ро́ду прибы́вшая смерть/ Кресто́м упраздни́ся днесь,/ и́бо прама́терняя всеро́дная кля́тва разруши́ся/ Прозябе́нием Чи́стыя Богома́тере,// ю́же вся Си́лы Небе́сныя велича́ют.</p>
<p>Го́рести уби́йственныя, я́же от дре́ва, не оста́вив, Го́споди,/ Кресто́м бо сию́ соверше́нно истреби́л еси́./ Сего́ ра́ди и дре́вом услади́ иногда́ го́ресть вод Ме́рры:/ прообразу́ющее Креста́ де́йство,/ е́же вся Си́лы Небе́сныя велича́ют.</p>
<p>Непреста́нно гружа́емыя мра́ком пра́отца, Го́споди,/ Кресто́м возвы́сил еси́ днесь,/ я́ко бо ле́стию весьма́ неудержа́нно естество́ преднизведе́ся,/ всеро́дне ны па́ки испра́ви свет Креста́ Твоего́,/ его́же, ве́рнии, велича́ем.</p>
<p>Да о́браз пока́жеши ми́ру покланя́емый, Го́споди, Креста́,/ во всех я́ко пресла́вный, на небесе́х изобрази́л еси́,/ све́том безме́рным озаре́н,/ царю́ всеору́жие непобеди́мое./ Тем Тя вся Си́лы Небе́сныя велича́ют.</p>
<p>
<red>Катава́сия</red>: Та́ин еси́, Богоро́дице, рай: Други́й: Сне́дию дре́ва: С припе́вы. И покло́н.</p>
<p>
<red>Свети́лен.</red>
</p>
<p>
<red>Подо́бен</red>: Ученико́м:</p>
<p>Крест храни́тель всея́ вселе́нныя,/ Крест красота́ Це́ркве,/ Крест царе́й держа́ва,/ Крест ве́рных утвержде́ние,/ Крест А́нгелов сла́ва и де́монов я́зва. Два́жды.</p>
<p>
<red>Сла́ва, и ны́не:</red>
</p>
<p>
<red>Подо́бен</red>: Жены́, услы́шите:</p>
<p>Крест воздвиза́ется днесь, и мир освяща́ется:/ Иже бо со Отце́м седя́й и Ду́хом Святы́м/ на сем ру́це распростре́,/ мир весь привлече́ к Твоему́, Христе́, позна́нию;/ и́же у́бо на Тя наде́ющияся/ боже́ственныя сподо́би сла́вы.</p>
<p>
<red>На хвали́тех стихи́ры, на 4, глас 8. Самоподо́бен:</red>
</p>
<p>О, преславнаго чудесе́,/ живоно́сный сад,/ Крест пресвяты́й/ на высоту́ возносим явля́ется днесь./ Славосло́вят вси концы́ земни́и,/ устраша́ются де́монския полки́./ О, каковы́й дар земны́м дарова́ся!/ И́мже, Христе́, спаси́ ду́ши на́ша,// я́ко Еди́н Благоутро́бен. Два́жды.</p>
<p>О, пресла́внаго чудесе́,/ я́ко грозд, испо́лнен живота́,/ понесы́й Вы́шняго,/ от земли́ воздвиза́емь Крест ви́дится днесь,/ и́мже вси к Бо́гу привлеко́хомся,/ и поже́рта бысть до конца́ смерть./ О, Дре́во пречестно́е,/ и́мже восприя́хом во Еде́ме безсме́ртную пи́щу,// Христа́ сла́вяще!</p>
<p>О, пресла́внаго чудесе́,/ широта́ Креста́ и долгота́/ Небеси́ равна́ есть,/ я́ко Боже́ственною благода́тию освяща́ет вся́ческая./ О сем язы́цы ва́рварстии побежда́ются,/ о сем ски́птры царе́й утвержда́ются./ О, боже́ственныя ле́ствицы,/ е́юже восхо́дим на Небеса́,// вознося́ще в пе́снех Христа́ Го́спода!</p>
<p>
<red>Сла́ва, и ны́не, глас 6:</red>
</p>
<p><red>Днесь</red> происхо́дит Крест Госпо́день,/ и ве́рнии прие́млют того́ жела́нием,/ и взе́млют исцеле́ния души́ же и те́ла/ и вся́кия боле́зни./ Сего́ целу́им ра́достию и стра́хом:/ стра́хом, греха́ ра́ди, я́ко недосто́йни су́ще;/ ра́достию же, спасе́ния ра́ди,/ е́же подае́т ми́ру на том пригвозди́выйся Христо́с Бог,// име́яй ве́лию ми́лость.</p>
<p>
<red>И славосло́вие вели́кое ти́хо и согла́сно пою́т.</red>
</p>
<p>
<red>А о кре́стном воздви́жении и о поклоне́нии, я́коже уста́в повелева́ет.</red>
</p>
<p>
<red>Егда́ же целу́ем честны́й Крест, пое́м стихи́ры самогла́сны честна́го Креста́, глас 2:</red>
</p>
<p>Прииди́те, ве́рнии,/ животворя́щему Дре́ву поклони́мся,/ на не́мже Христо́с, Царь сла́вы, во́лею ру́це распросте́р,/ вознесе́ нас на пе́рвое блаже́нство,/ я́же пре́жде враг сла́стию укра́д,/ изгна́ны от Бо́га сотвори́./ Прииди́те, ве́рнии, Дре́ву поклони́мся,/ и́мже сподо́бихомся неви́димых враг сокруши́ти главы́./ Прииди́те, вся оте́чествия язы́ков,/ Крест Госпо́день пе́сньми почти́м./ Ра́дуйся, Кре́сте, па́дшаго Ада́ма соверше́нное избавле́ние!/ О тебе́ бо ве́рнейшии ца́рие на́ши хва́лятся,/ я́ко твое́ю си́лою исма́ильтеския лю́ди держа́вно покаря́юще./ Тя ны́не со стра́хом христиа́не целу́юще,/ на тебе́ пригвозди́вшагося Бо́га сла́вим, глаго́люще:/ Го́споди, на том пригвозди́выйся, поми́луй нас,// я́ко Благ и Человеколю́бец.</p>
<p>
<red>Глас 5:</red> Прииди́те, лю́дие,/ пресла́вное чу́до ви́дяще, Креста́ си́ле поклони́мся:/ я́ко дре́во в рай смерть прозябе́,/ сие́ же жизнь процвете́,/ безгре́шнаго иму́щее пригвожде́нна Го́спода,/ от Него́же, вси язы́цы, нетле́ние взе́млюще, зове́м: / Иже Кресто́м смерть упраздни́вый/ и нас свободи́вый, сла́ва Тебе́.</p>
<p>
<red>Глас то́йже</red>: Глас проро́к Твои́х, Иса́ии и Дави́да,/ испо́лнися, Бо́же, глаго́лющий:/ прии́дут вси язы́цы, Го́споди,/ и покло́нятся пред Тобо́ю./ Се бо лю́дие, и́же Твоея́, Бла́же, благода́ти напо́лнишася,/ во дво́рех Твои́х Иерусали́ма./ Крест претерпе́вый за ны/ и Воскресе́нием Твои́м животворя́й,/ сохрани́ и спаси́ ны.</p>
<p>
<red>Глас 6</red>: Четвероконе́чный мир/ днесь освяща́ется,/ четвероча́стному воздвиза́ему Твоему́ Кресту́, Христе́ Бо́же наш,/ и рог ве́рных христиа́н совозно́сится;/ тем враго́в сокруша́ем ро́ги./ Ве́лий еси́, Го́споди,/ и ди́вен в де́лех Твои́х,// сла́ва Тебе́.</p>
<p>Проро́ков гла́си/ Дре́во свято́е предвозвести́ша,/ и́мже дре́вния свободи́ся кля́твы сме́ртныя Ада́м,/ тварь же, днесь возноси́му тому́, совозвыша́ет глас,/ от Бо́га прося́щи бога́тыя ми́лости;/ но, Еди́ный в благоутро́бии безме́рный, Влады́ко,/ очище́ние бу́ди нам/ и спаси́ ду́ши на́ша.</p>
<p>
<red>Глас 8:</red> Глас проро́ка Твоего́ Моисе́я, Бо́же,/ испо́лнися, глаго́ляй:/ у́зрите Живо́т ваш, ви́сящь пред очесы́ ва́шими./ <red>Днесь</red> Крест воздвиза́ется,/ и мир от ле́сти свобожда́ется,/ днесь Христо́во Воскресе́ние обновля́ется,/ и концы́ земли́ ра́дуются,/ в кимва́лех дави́дски песнь Тебе́ принося́ще и глаго́люще:/ соде́лал еси́ спасе́ние посреде́ земли́, Бо́же,/ Крест и Воскресе́ние,/ и́хже ра́ди нас спасл еси́, Бла́же и Человеколюбче,/ Всеси́льне Го́споди, сла́ва Тебе́.</p>
<p>
<red>Глас то́йже</red>: <red>Днесь</red> Влады́ка тва́ри/ и Госпо́дь сла́вы/ на Кресте́ пригвожда́ется/ и в ре́бра пробода́ется,/ же́лчи и о́цта вкуша́ет Сла́дость церко́вная,/ венце́м от те́рния облага́ется покрыва́яй не́бо о́блаки,/ оде́ждею облачи́тся поруга́ния и зауша́ется бре́нною руко́ю,/ руко́ю созда́вый челове́ка,/ по плеще́ма бие́н быва́ет,/ одева́яй не́бо о́блаки,/ заплева́ния и ра́ны прие́млет,/ поноше́ния и зауше́ния,/ и вся терпи́т мене́ ра́ди, осужде́ннаго,/ Изба́витель мой и Бог,/ да спасе́т мир от пре́лести,/ я́ко Благоутро́бен.</p>
<p>
<red>Сла́ва и ны́не, глас то́йже: </red>
</p>
<p><red>Днесь</red> Неприкоснове́нный Существо́м/ прикоснове́н мне быва́ет/ и стра́ждет Стра́сти,/ свобожда́яй мя от страсте́й,/ свет подава́яй слепы́м/ от беззако́нных усте́н оплева́ется/ и дае́т плещи́ за плене́нныя на ра́ны./ Сего́ Чи́стая Де́ва и Ма́ти на Кресте́ зря́щи,/ боле́зненно веща́ше:/ увы́ Мне, Ча́до Мое́,/ что сие́ сотвори́л еси́?/ Кра́сный добро́тою па́че всех челове́к/ бездыха́нный, беззра́чный явля́ешися,/ не име́я ви́да, ниже́ добро́ты,/ увы́ Мне, Мой Све́те,/ не могу́ спя́ща зре́ти Тя,/ утро́бою уязвля́юся,/ и лю́тое ору́жие се́рдце Мое́ прохо́дит;/ воспева́ю Твои́ стра́сти,/ покланя́юся благоутро́бию Твоему́,/ Долготерпели́ве Го́споди, сла́ва Тебе́.</p>
<p>
<red>Та́же ектении́, и про́чее обы́чное. И быва́ет соверше́нный отпу́ст.</red>
</p>
<p>
<red>На литурги́и</red>
</p>
<p>
<red>Антифо́н 1-й, глас 2.</red>
</p>
<p>
<red>Псало́м 21. Стих 1:</red> Бо́же, Бо́же мой, вонми́ ми,/ вску́ю оста́вил мя еси́?</p>
<p>Моли́твами Богоро́дицы, Спа́се, спаси́ нас.</p>
<p>
<red>И па́ки други́й лик, стих 2:</red> Дале́че от спасе́ния моего́/ словеса́ грехопаде́ний мои́х.</p>
<p>Моли́твами Богоро́дицы, Спа́се, спаси́ нас.</p>
<p>
<red>И па́ки 1-й лик, стих 3:</red> Бо́же мой, воззову́ во дни, и не услы́шиши,/ и в нощи́, и не в безу́мие мне.</p>
<p>Моли́твами Богоро́дицы, Спа́се, спаси́ нас.</p>
<p>
<red>Та́же вторы́й лик, стих 4:</red> Ты же во свято́м живе́ши,/ Хвале́ Изра́илева.</p>
<p>Моли́твами Богоро́дицы, Спа́се, спаси́ нас.</p>
<p>Сла́ва, и ны́не: Моли́твами Богоро́дицы, Спа́се, спаси́ нас.</p>
<p>
<red>Антифо́н 2-й, глас 2.</red>
</p>
<p>
<red>Псало́м 73. Стих 1</red>: Вску́ю, Бо́же,/ отри́нул ны еси́ до конца́?</p>
<p>Спаси́ <red>ны</red> Сы́не Бо́жий,/ Пло́тию распны́йся, пою́щия Ти:/ аллилу́йя.</p>
<p>
<red>Други́й лик, стих 2</red>: Помяни́ сонм Твой,/ его́же стяжа́л еси́ испе́рва.</p>
<p>Спаси́ <red>ны</red> Сы́не Бо́жий,/ Пло́тию распны́йся, пою́щия Ти:/ аллилу́йя.</p>
<p>
<red>Стих 3:</red> Гора́ Сио́н сия́,/ в не́йже всели́лся еси́.</p>
<p>Спаси́ <red>ны</red> Сы́не Бо́жий,/ Пло́тию распны́йся, пою́щия Ти:/ аллилу́йя.</p>
<p>
<red>Стих 4:</red> Бог же, Царь наш, пре́жде ве́ка/ соде́ла спасе́ние посреде́ земли́.</p>
<p>Спаси́ <red>ны</red> Сы́не Бо́жий,/ Пло́тию распны́йся, пою́щия Ти:/ аллилу́йя.</p>
<p>Сла́ва, и ны́не: Единоро́дный Сы́не: <red>о́ба ли́ка вку́пе.</red>
</p>
<p>
<red>Антифо́н 3-й, глас 1.</red>
</p>
<p>
<red>Псало́м 98. Стих 1</red>: Госпо́дь воцари́ся, да гне́ваются лю́дие.</p>
<p>
<red>Тропа́рь, глас 1:</red>
</p>
<p>Спаси́, Го́споди, лю́ди Твоя́/ и благослови́ достоя́ние Твое́,/ побе́ды на сопроти́вныя да́руя// и Твое́ сохраня́я Кресто́м Твои́м жи́тельство.</p>
<p>
<red>Други́й лик, то́йже стих</red>: Госпо́дь воцари́ся, да гне́ваются лю́дие,/ седя́й на Херуви́мех, да подви́жится земля́.</p>
<p>
<red>Тропа́рь</red>: Спаси́, Го́споди, лю́ди Твоя́:</p>
<p>
<red>И па́ки пе́рвый лик, стих 3</red>: Госпо́дь в Сио́не вели́к/ и высо́к есть над все́ми людьми́.</p>
<p>
<red>Тропа́рь</red>: Спаси́, Го́споди, лю́ди Твоя́:</p>
<p>
<red>Други́й лик, стих 4:</red> Поклони́теся Го́сподеви во дворе́ святе́м Его́.</p>
<p>
<red>Тропа́рь</red>: Спаси́, Го́споди, лю́ди Твоя́:</p>
<p>
<red>Та́же вход. Диа́кон рече́т</red>: Прему́дрость, про́сти.</p>
<p>
<red>Мы же вхо́дное</red>: Возноси́те Го́спода Бо́га на́шего/ и покланя́йтеся подно́жию но́гу Его́, я́ко свя́то есть.</p>
<p>
<red>Та́же тропа́рь</red>: Спаси́, Го́споди, лю́ди Твоя́:</p>
<p>Сла́ва, и ны́не, <red>конда́к, глас 4:</red>
</p>
<p>Вознесы́йся на Крест во́лею,/ тезоимени́тому Твоему́ но́вому жи́тельству/ щедро́ты Твоя́ да́руй, Христе́ Бо́же,/ возвесели́ нас си́лою Твое́ю,/ побе́ды дая́ нам на сопоста́ты,/ посо́бие иму́щим Твое́ ору́жие ми́ра,/ непобеди́мую побе́ду.</p>
<p>
<red>Вме́сто же Трисвята́го</red>: Кресту́ Твоему́ покланя́емся, Влады́ко,/ и свято́е Воскресе́ние Твое́ сла́вим.</p>
<p>
<red>Проки́мен, глас 7</red>: Возноси́те Го́спода Бо́га на́шего/ и покланя́йтеся подно́жию но́гу Его́, я́ко свя́то есть.</p>
<p>
<red>Стих</red>: Госпо́дь воцари́ся, да гне́ваются лю́дие.</p>
<p>
<red>Апо́стол к Кори́нфяном, зача́ло 125.</red>
</p>
<p>
<red>Аллилу́йя, глас 1</red>: Помяни́ сонм Твой, его́же стяжа́л еси́ испе́рва. <red>Стих</red>: Бог же, Царь наш пре́жде ве́ка, соде́ла спасе́ние посреде́ земли́.</p>
<p>
<red>Ева́нгелие от Иоа́нна, зача́ло 60.</red>
</p>
<p>
<red>Прича́стен</red>: Зна́менася на нас свет лица́ Твоего́, Го́споди.</p>
<p>На трапе́зе же быва́ет утеше́ние бра́тии, от еле́я, и вина́, и про́чих сне́дей ово́щных; сы́ра же, и яи́ц, и ры́бы ника́коже де́рзнем косну́тися.</p>
<p>
<red>Воздвижение честно́го и животворящего Креста Господня</red>. Господь ваш Иисус Христос, распятый и умерший за грехи всего мира на Голгофе, был снят с Креста праведным Иосифом Аримафейским и положен в пещере в саду, находившемся недалеко от места распятия (смотри: <a xlink:href="https://azbyka.ru/biblia/?Jn.19:38-42&amp;cr&amp;rus">Ин. 19, 38-42</a>). Иудеи там же, на Голгофе, зарыли в землю Крест Господень и кресты, на которых были распяты два разбойника, сохранив это место в тайне.</p>
<p>Через 70 лет Иерусалим был до основания разрушен войсками римского императора Тита; следующие императоры-язычники поставили своей целью полностью уничтожить в памяти людей воспоминания о священных местах, где пострадал за людей и воскрес Господь наш Иисус Христос. Император Адриан (117-138), ненавидевший христиан, приказал засыпать землей Голгофу и Гроб Господень и на этом месте на искусственном холме поставить капище языческой богини Венеры и статую Юпитера. Сюда собирались язычники и совершали всякие непотребства.</p>
<p>Прошло около 200 лет. Промыслом Божиим великие христианские святыни - Гроб Господень и животворящий Крест - были вновь обретены христианами и открыты для поклонения. Это произошло при равноапостольном Константине Великом, первом из римских императоров, прекратившем гонения на христиан.</p>
<p>Император Константин Великий (306-337) после победы в 312 году над Максентием, правителем западной половины Римской империи, и над Ликинием, правителем восточной ее половины, в 323 году сделался единодержавным правителем всей огромной Римской империи. В 313 году он издал так называемый Миланский эдикт - указ, по которому христианская религия была объявлена законной, и гонения на христиан в западной части империи прекратились. Правитель восточной части - Ликиний, хотя и подписал в угоду Константину Миланский эдикт, однако продолжал гонения на христиан. Только после его окончательного поражения и на восточную часть империи распространился указ о веротерпимости 313 года.</p>
<p>Святой Константин, одержавший в трех войнах победу над врагами при помощи Господа, явившего ему на небе Свое знамение - звездный Крест, горячо желал отыскать подлинный Крест, на котором был распят Господь наш Иисус Христос. С этой целью он направил в Иерусалим свою мать, святую царицу Елену, снабдив ее большими полномочиями, внушительными денежными суммами и письмом к Патриарху Макарию. Хотя царица Елена к этому времени была уже старицей, она с воодушевлением взялась за исполнение данного ей сыном-императором поручения. Языческие капища и идольские статуи, наполнявшие Иерусалим, царица повелела уничтожить; она расспрашивала многих христиан и иудеев, разыскивая животворящий Крест, но долгое время ее поиски оставались безрезультатными; наконец иудеи указали ей на одного старого еврея по имени Иуда, который мог сообщить царице сведения о Кресте Христовом. Иуда вначале отказывался сказать ей то, что знал, но затем, когда его посадили в глубокий ров, он открыл ей, что Крест зарыт на том месте, где было капище Венеры.</p>
<p>Капище было разрушено до основания, и земля тщательно освобождена от всех его остатков. Тогда Патриарх Макарий совершил молитву, и начали копать землю. Действительно, на месте бывшего капища на большой глубине были обнаружены пещера и Гроб Господень и неподалеку - три креста, дощечка с надписью Пилата и четыре гвоздя, пронзившие Тело Господа. Чтобы узнать, какой же из трех крестов является тем, на котором был распят Спаситель, Патриарх Макарий предложил возложить поочередно все три креста на покойника, которого в это время проносили мимо Голгофы. Когда Крест Господень был возложен на мертвеца, он встал живым из гроба. Таким образом, все убедились, что животворящий Крест найден.</p>
<p>С великой радостью поклонились святому Кресту царица Елена, Патриарх Макарий, духовенство и стоявшие вокруг христиане и с благоговением целовали великую святыню, а многие, не имевшие возможности из-за большого стечения народа подойти к Кресту и приложиться к нему, просили Патриарха поднять (воздвигнуть) Крест над толпой, чтобы издали поклониться ему. Тогда Патриарх и другие духовные лица неоднократно высоко поднимали святой Крест, а все люди взывали: «Господи, помилуй» - и благоговейно ему поклонялись. Это торжественное событие произошло в 326 году.</p>
<p>При обретении животворящего Креста совершилось и другое чудо: тяжелобольная женщина при осенении ее святым Крестом сразу исцелилась. Старец Иуда, открывший место, где был зарыт Крест, и другие евреи уверовали во Христа и приняли святое крещение. Иуда получил имя Кириак. Он удостоился священного сана и впоследствии был рукоположен во епископа Иерусалимского; в царствование Юлиана Отступника он принял мученическую смерть за Христа (память мученика Кириака - 28 октября).</p>
<p>Святая царица Елена со всем усердием позаботилась почтить места, связанные с земной жизнью Спасителя. Она воздвигла церкви в Вифлееме - на месте Рождения Христа, на горе Елеонской, откуда Господь вознесся на небо, в Гефсимании, где Спаситель молился в ночь перед Своими страданиями и где была погребена Божия Матерь после Ее успения, и еще 18 других церквей.</p>
<p>Возвратившись в Константинополь, святая царица Елена привезла с собой часть животворящего Древа, гвозди, пронзившие Тело Господа, и другие святыни.</p>
<p>Император Константин повелел воздвигнуть в Иерусалиме величественный и обширный храм Воскресения Христова, включавший в себя и Гроб Господень, и Голгофу. Этот храм строился около 10 лет. Постройка храма была начата еще святой царицей Еленой, которая, не дождавшись освящения храма, скончалась в 327 году. На освящение храма прибыли епископы из многих стран. При громадном стечении народа храм Воскресения Христова был освящен 13сентября 335 года. На следующий день, 14 сентября, установлено было праздновать Воздвижение честного и животворящего Креста.</p>
<p>В этот же день воспоминается и еще одно событие, связанное с Крестом Господним, а именно его возвращение после 14-летнего пленения в Персии обратно в Иерусалим. В царствование Византийского императора Фоки (602-610) персидский царь Хозрой II в войне против греков разбил греческое войско, разграбил Иерусалим и увез в плен животворящий Крест Господень и Патриарха Захарию. Крест пробыл в Персии 14 лет; лишь при следующем императоре - Ираклии (610-641), который с помощью Божией победил Хозроя и заключил мир с сыном последнего Сироесом, христианам была возвращена их святыня - Крест Господень. С великим торжеством животворящий Крест был принесен в Иерусалим.</p>
<p>Император Ираклий в царском венце и порфире нес на себе Крест Христов в храм Воскресения. Рядом с царем шел Патриарх Захария. У ворот, которыми входили на Лобное место, император внезапно остановился и не мог двинуться дальше. Патриарх Захария объяснил царю, что ему преграждает путь Ангел Господень, говоря, что Тот, Кто нес на Лобное место Крест для искупления мира от грехов, не в таком виде совершил крестный Свой путь. Тогда Ираклий, сняв венец и порфиру, надел бедную одежду и босой двинулся дальше - так он внес Крест Христов в храм. Это произошло 14 сентября.</p>
<p>Таким образом, 14 сентября Церковь празднует два великих торжественных события - Воздвижение честного и животворящего Креста и возвращение его из персидского плена в храм Воскресения в Иерусалиме. И теперь в каждой церкви православные христиане, благоговейно поклоняясь выносимому из святого алтаря Кресту, воспевают: «Прииди́те, ве́рнии, животворя́щему Дре́ву поклони́мся, на не́мже Христо́с, Царь Сла́вы, во́лею ру́це распросте́р, вознесе́ нас на пе́рвое блаже́нство».</p>
</section>
