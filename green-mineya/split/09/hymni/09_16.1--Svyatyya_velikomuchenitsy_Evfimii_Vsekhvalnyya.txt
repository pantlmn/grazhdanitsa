<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я великому́ченицы Евфи́мии Всехва́льныя</p>
</title><p>
<red>Ве́чер</red>
</p>
<p>На Го́споди, воззва́х<red>: стихи́ры пра́здника, глас 4.</red>
</p>
<p>
<red>Подо́бен</red>: Дал еси́ зна́мение:</p>
<p><red>Днесь</red> возсия́ светови́дно, я́коже со́лнце,/ Крест Твой честны́й, Христе́,/ утвержда́емый на кра́иневе ме́сте пресла́внем/ и возвыша́емый, Спа́се,/ на горе́ Твое́й пресвяте́й,/ показу́я явле́ннейше,/ я́ко тем, Всеси́льне,/ на́ше естество́ возвы́сил еси́ на Небеса́,/ я́ко Человеколю́бец.</p>
<p>Возвести́ша днесь Небеса́, Непостижи́ме,/ челове́ком сла́ву Твою́,/ све́тло бо изоблиста́в Креста́ о́браз/ све́том непристу́пным,/ неи́стовный и жесто́кий/ богоуби́йц нрав обличи́./ Тем Твое́ человеколю́бное строе́ние сла́вим,/ Иису́се Всеси́льне,/ Спа́се душ на́ших.</p>
<p>Просте́ртием рук свои́х/ Моисе́й победи́ Амали́ка,/ о́браз зна́менуя кре́стный пре́жде;/ мы же, Дре́ву Креста́ покланя́ющеся ны́не,/ попира́ем вра́жия ко́зни и кова́рства,/ Христа́ побо́рника иму́ще,/ на том возвы́шеннаго Пло́тию,/ и зми́я умертви́вшаго,/ и челове́ка спа́сшаго.</p>
<p>
<red>И́ны стихи́ры святы́я, глас то́йже.</red>
</p>
<p>
<red>Подо́бен</red>: Яко до́бля:</p>
<p>Де́вства добро́тами/ и муче́ний кровьми́/ ду́шу твою́ украси́вши, му́ченице сла́вная,/ вручи́лася еси́ Созда́вшему,/ сохраня́ющу тя нетле́нну во век и́стинно,/ о сем ликовству́ющи/ с во́инствы Арха́нгел и А́нгел,/ апо́стол, проро́к и му́ченик ликостоя́нии,/ всехва́льная.</p>
<p>И к колесе́м привяза́ема,/ и зверьми́ растерза́ема,/ и огне́м и водо́ю обостри́вши твой по́мысл/ Боже́ственным Ду́хом,/ тьмы нача́льника тече́нии кро́вными/ му́жески удави́ла еси́/ и востекла́ еси́ к разу́мным черто́гом,/ ве́но<a type="note" xlink:href="#note11">11</a> Жениху́ твоему́, де́во,// прине́сши страда́ние.</p>
<p>И уме́рши жива́ при́сно,/ крове́й проли́тия/ в Госпо́дню хвалу́, му́ченице, источи́ла еси́,/ ве́рныя у́бо напая́ющи/ и зна́нием просвеща́ющи,/ неве́рныя же враги́ в тех потопля́ющи./ Те́мже сви́ток тебе́ вверя́ется Боже́ственный,/ его́же храни́ши и держи́ши во ве́ки,/ церко́вных догма́тов.</p>
<p>
<red>Сла́ва, глас 6:</red>
</p>
<p>Процве́тшая доброде́тельми/ и просвеще́нная по́мыслом,/ ми́ро пролива́ющи в сердца́ ве́рных,/ я́же от восто́к возсия́вши, я́ко звезда́ све́тлая,/ и собра́ние сотво́рши, Свята́го Ду́ха наше́ствием, боже́ственных оте́ц,/ не престай о нас моля́щися ко Го́споду,/ Евфи́мие всесла́вная,/ спасти́ся душа́м на́шим.</p>
<p>
<red>И ны́не, Креста́, глас то́йже:</red>
</p>
<p>Четвероконе́чный мир/ днесь освяща́ется,/ четвероча́стному воздвиза́ему Твоему́ Кресту́, Христе́ Бо́же наш,/ и рог ве́рных христиа́н совозно́сится;/ тем враго́в сокруша́ем ро́ги./ Ве́лий еси́, Го́споди,/ и ди́вен в де́лех Твои́х,/ сла́ва Тебе́.</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен</red>: Тридне́вен:</p>
<p>Иде́же стоя́ша но́ги Христо́вы,/ ме́сту покланя́емся,/ вознося́ще треблаже́нный Крест,/ на не́мже источи́ся/ Кровь Влады́чня,/ источи́вшаго ми́ру Воскресе́ние.</p>
<p>
<red>Стих</red>: Возноси́те Го́спода Бо́га на́шего/ и покланя́йтеся подно́жию но́гу Его́, я́ко свя́то есть.</p>
<p>Умертви́вше стра́сти пло́ти/ и ду́ха, богому́дрии,/ потщи́мся возвы́ситися от земны́х/ в Небе́сный поко́й,/ Креста́ воздви́жением,/ сраспе́ншеся Влады́це Христу́.</p>
<p>
<red>Стих</red>: Бог же, Царь наш пре́жде ве́ка,/ соде́ла спасе́ние посреде́ земли́.</p>
<p>Животеку́щий из Боже́ственных ребр/ исто́чник Я́ве искипе́ Спа́совых,/ напая́ющь ду́ши/ ве́рою покланя́ющихся/ Боже́ственным Его́ Страсте́м,/ и Кресту́, и Воскресе́нию.</p>
<p>
<red>Сла́ва, святыя, глас 8. Византи́ево:</red>
</p>
<p>Всяк язы́к да подви́жится к благохвале́нию/ всехва́льныя Евфи́мии,/ всяк род и во́зраст всяк,/ ю́ноши и де́вы,/ Христо́ву девому́ченицу похвала́ми да увенча́им:/ зако́нно бо вмужи́вшися и не́мощь же́нску отве́ргши,/ страда́льческими боле́зньми мучи́теля врага́ низложи́;/ Небе́сным же и Боже́ственным венце́м украси́вшися,/ мо́лится Жениху́ и Бо́гу,/ дарова́ти нам ве́лию ми́лость.</p>
<p>
<red>И ны́не, пра́здника, глас то́йже. Иоа́нна мона́ха: </red>
</p>
<p>Его́же дре́вле Моисе́й прообразова́в собо́ю,/ Амали́ка низложи́в, победи́,/ и Дави́д песнопе́вец/ подно́жию Твоему́, вопия́, кла́нятися повелева́ше,/ честно́му Кресту́ Твоему́, Христе́ Бо́же,/ днесь, гре́шнии, кла́няемся,/ устна́ми недосто́йными/ Тя, изво́лившаго пригвозди́тися на нем, воспева́юще, мо́лимся:/ Го́споди, с разбо́йником Ца́рствия Твоего́ сподо́би нас.</p>
<p>
<red>Тропа́рь, глас 4:</red>
</p>
<p>А́гница Твоя́, Иису́се, Евфи́мия/ зове́т ве́лиим гла́сом:/ Тебе́, Женише́ мой, люблю́,/ и Тебе́ и́щущи страда́льчествую,/ и сраспина́юся, и спогреба́юся Креще́нию Твоему́,/ и стражду́ Тебе́ ра́ди,/ я́ко да ца́рствую в Тебе́,/ и умира́ю за Тя, да и живу́ с Тобо́ю;/ но я́ко же́ртву непоро́чную приими́ мя,/ с любо́вию поже́ршуюся Тебе́./ Тоя́ моли́твами, я́ко Ми́лостив, спаси́ ду́ши на́ша.</p>
<p>
<red>Сла́ва, и ны́не, пра́здника: Спаси́, Го́споди, лю́ди Твоя́:</red>
</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 3.</red>
</p>
<p>
<red>Подо́бен</red>: Красоте́ де́вства:</p>
<p>Крест и смерть пострада́ти изво́лил еси́,/ посреде́ тва́ри сего́ водрузи́в,/ егда́ благоволи́л еси́, Спа́се, Те́ло Твое́ пригвозди́ти,/ тогда́ и со́лнце лучи́ сокры́;/ сия́ и разбо́йник зря, на Кресте́ Тя воспе́, вопия́:/ помяни́ мя, Го́споди! И прия́ше, ве́ровав, рай.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 6.</red>
</p>
<p>
<red>Подо́бен</red>: Наде́жда ми́ра:</p>
<p>На Дре́ве, Спа́се, кре́стнем за утро́бы ми́лости возвы́сився/ и ре́бра пробо́д копие́м,/ растерза́л еси́ грехо́в лю́тое рукописа́ние, я́ко Всемо́щный Бог:/ тем Твое́ неизрече́нное пое́м благоче́стно, Сло́ве, смотре́ние.</p>
<p>
<red>Сла́ва, и ны́не, то́йже.</red>
</p>
<p>
<red>Кано́н пра́здника, со ирмосо́м на 6, и святы́я на 6.</red>
</p>
<p>
<red>Кано́н пра́здника, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Крест начерта́в, Моисе́й/ впря́мо жезло́м Чермно́е пресече́,/ Изра́илю пешеходя́щу,/ то́же обра́тно фарао́новым колесни́цам,/ уда́рив, совокупи́,/ вопреки́ написа́в непобеди́мое ору́жие.// Тем Христу́ пои́м, Бо́гу на́шему, я́ко просла́вися.</p>
<p>О́браз дре́вле Моисе́й пречи́стыя Стра́сти в себе́ само́м прообрази́,/ свяще́нных среде́ стоя́:/ Крест же вообрази́в,/ просте́ртыми побе́ду дла́ньми воздви́же,/ держа́ву погуби́в Амали́ка всегуби́теля./ Тем Христу́ пои́м, Бо́гу на́шему, я́ко просла́вися.</p>
<p>Возложи́ Моисе́й на столпе́ врачевство́,/ тлетвори́ваго избавле́ние и ядови́таго угрызе́ния,/ и дре́ву о́бразом Креста́/ по земли́ пресмыка́ющагося зми́я привяза́,/ лука́вный в сем обличи́в вред./ Тем Христу́ пои́м, Бо́гу на́шему, я́ко просла́вися.</p>
<p>Показа́ не́бо Креста́ побе́ду благоче́стия держа́телю и царю́ богому́дру,/ враго́в в не́мже злосе́рдных низложи́ся свире́пство,/ лесть же преврати́ся,/ и ве́ра распростре́ся земны́м конце́м Боже́ственная./ Тем Христу́ пои́м, Бо́гу на́шему, я́ко просла́вися.</p>
<p>
<red>Ин кано́н святы́я, его́же краегране́сие:</red>
</p>
<p>Похваля́ю всехва́льную отрокови́цу<red>.</red>
</p>
<p>
<red>Творе́ние Иоа́нна. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Пои́м Го́сподеви,/ прове́дшему лю́ди Своя́ сквозе́ Чермно́е мо́ре,// я́ко Еди́н сла́вно просла́вися.</p>
<p>Влече́т к песнопе́нию/ преми́рных во́инства и земны́х ли́ки/ всехва́льная отрокови́ца чудесы́.</p>
<p>Род презре́вши и ю́же от бога́тства све́тлость,/ честна́я Евфи́мия/ вме́сто всех Христа́ стяжа́.</p>
<p>Добро́ты возжела́в Влады́ка всех/ красне́йшаго твоего́ се́рдца, всехва́льная,/ Небе́сных черто́гов сподо́би тя.</p>
<p>
<red>Богоро́дичен</red>: Пречи́стая Богоро́дице,/ воплоще́нно Присносу́щное и Пребоже́ственное Сло́во/ па́че естества́ ро́ждшую, пое́м Тя.</p>
<p>
<red>Песнь 3</red>
</p>
<p>
<red>Ирмо́с</red>: Жезл во о́браз та́йны прие́млется,/ прозябе́нием бо предразсужда́ет свяще́нника,/ неплодя́щей же пре́жде Це́ркви,/ ны́не процвете́ Дре́во Креста́, // в держа́ву и утвержде́ние.</p>
<p>Я́ко испусти́, ударяем, во́ду краесе́чный/ непокори́вым лю́дем и жестосе́рдым,/ богозва́нныя Це́ркве проявля́ше та́инство,/ ея́же Крест держа́ва и утвержде́ние.</p>
<p>Ре́бром пречи́стым, копие́м прободе́нным,/ вода́ с Кро́вию истече́,/ обновля́ющая Заве́т и омыва́тельная греха́:/ ве́рных бо Крест похвала́ и царе́й держа́ва и утвержде́ние.</p>
<p>
<red>Ин</red>
</p>
<p>
<red>Ирмо́с</red>: Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,// и пое́т Тя дух мой.</p>
<p>Яви́лася еси́ на суди́щи му́жественну ду́шу нося́щи,/ и врага́, я́коже нему́жественна,/ победи́ла еси́, всехва́льная.</p>
<p>Поро́к в добро́те твое́й,/ ниже́ вра́ска<a type="note" xlink:href="#note12">12</a> души́ бысть,/ и тя Христо́с неве́сту в нетле́нный черто́ги прия́т.</p>
<p>Исцели́, всехва́льная,/ души́ моея́ стру́пы, му́ченице Христо́ва,/ и утиши́ твои́ми моли́твами жи́зни моея́ бу́рю.</p>
<p>
<red>Богоро́дичен</red>: Тя вси стяжа́хом прибе́жище/ и сте́ну на́шу, христиа́не,/ и Тя славосло́вим немо́лчно, Безневе́стная.</p>
<p>
<red>Конда́к, глас 4. Самоподо́бен:</red>
</p>
<p>Вознесы́йся на Крест во́лею,/ тезоимени́тому Твоему́ но́вому жи́тельству/ щедро́ты Твоя́ да́руй, Христе́ Бо́же,/ возвесели́ нас си́лою Твое́ю,/ побе́ды дая́ нам на сопоста́ты,/ посо́бие иму́щим Твое́ ору́жие ми́ра,// непобеди́мую побе́ду.</p>
<p>
<red>И́кос: </red>
</p>
<p>И́же до тре́тияго Небесе́ восхище́н бысть в рай/ и глаго́лы слы́шав неизрече́нныя и Боже́ственныя,/ и́хже не летъ язы́ки (челове́ческими) глаго́лати,/ что Гала́том пи́шет, я́ко рачи́телие Писа́ний прочто́сте и позна́сте:/ мне, глаго́лет, хвали́тися да не бу́дет, то́кмо во еди́ном Кресте́ Госпо́дни,/ на не́мже, страда́в, уби́ стра́сти./ Того́ у́бо и мы изве́стно держи́м, Крест Госпо́день, хвалу́ вси:/ есть бо нам спаси́тельное сие́ Дре́во/ ору́жие ми́ра, непобеди́мая побе́да.</p>
<p>
<red>Седа́лен святы́я, глас 8.</red>
</p>
<p>
<red>Подо́бен</red>: Прему́дрости:</p>
<p>Крове́й твои́х струя́ми, му́ченице Христо́ва,/ пото́п нечести́вым при́сно де́йствуеши, всехва́льная,/ ту́чами же благода́ти слове́сныя ни́вы напая́ющи всегда́,/ в ни́хже возраща́еши клас ве́ры./ Тем пресла́вно и по сме́рти/ яви́лася еси́ о́блак, источа́ющий жи́зни свиде́тельство,/ страстоте́рпице всехва́льная,/ моли́ся Христу́ Бо́гу согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, пра́здника, глас то́йже: </red>
</p>
<p>Посреде́ Еде́ма дре́во прозябе́ смерть,/ посреде́ же всея́ земли́ Дре́во процвете́ жизнь:/ вкуси́вше бо пе́рваго, нетле́нии су́ще, тле́нни бы́хом,/ получи́вше же втора́го, нетле́ния наслади́хомся,/ Кресто́м бо спаса́еши, я́ко Бог, род челове́ческий.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Горькоро́дныя преложи́ дре́вом Моисе́й/ в пусты́ни дре́вле исто́чники,/ Кресто́м ко благоче́стию язы́к/ проявля́я преложе́ние.</p>
<p>Глубине́ вне́дривый секу́щую/ издаде́ Иорди́н дре́ву,/ Кресто́м и креще́нием/ сече́ние ле́сти зна́менуя.</p>
<p>Свяще́нно ополча́ются/ четвероча́стнии лю́дие, предходя́ще/ о́бразом свиде́тельства ски́нии,/ крестообра́зными чи́нми прославля́емии.</p>
<p>Чу́дно простира́ем,/ со́лнечныя лучи́ испуща́ше Крест,/ и пове́даша небеса́/ сла́ву Бо́га на́шего.</p>
<p>
<red>Ин</red>
</p>
<p>
<red>Ирмо́с то́йже.</red>
</p>
<p>Нескве́рное зерца́ло Боже́ственных разуме́ний/ тебе́ саму́ю устро́ивши,/ я́ко свети́льник зелоле́потнейший,/ страда́лиц посреде́, му́ченице, возсия́ла еси́.</p>
<p>Мра́чному не принесла́ еси́ де́мону же́ртвы,/ непобеди́мая му́ченице:/ жизноно́сную бо возлюби́ла еси́/ за благоче́стие смерть прия́ти.</p>
<p>Яко неболе́зненно нося́щи/ со страстоно́сцы те́ло, непоро́чная,/ ра́нами нечу́вственна пребыла́ еси́/ Боже́ственныя любве́ раче́нием.</p>
<p>Терпели́во стра́ждущу твоему́ лицу́, му́ченице,/ ра́нами све́тло украша́шеся,/ мо́лниею же Боже́ственнаго Ду́ха/ враго́в омрача́ше помышле́ния.</p>
<p>
<red>Богоро́дичен</red>: Очище́ние нам да́руй неве́дений,/ я́ко Безгре́шен,/ и умири́ мир Твой, Бо́же,/ моли́твами Ро́ждшия Тя.</p>
<p>
<red>Песнь 5 </red>
</p>
<p>
<red>Ирмо́с</red>: О треблаже́нное Дре́во,/ на не́мже распя́ся Христо́с, Царь и Госпо́дь,/ и́мже паде́ дре́вом прельсти́вши,/ тобо́ю прельсти́вся,/ Бо́гу пригвозди́вшуся Пло́тию, // подаю́щему мир душа́м на́шим.</p>
<p>Тебе́, приснопе́тое Дре́во, на не́мже простре́ся Христо́с,/ Еде́м храня́щее обраща́ющееся ору́жие, Кре́сте, устыде́ся:/ стра́шный же Херуви́м уступи́ на тебе́ пригвожде́нному Христу́,/ подаю́щему мир душа́м на́шим.</p>
<p>Подзе́мных си́лы проти́вныя Креста́ страша́тся/ начерта́ема зна́мения на возду́се,/ по нему́же хо́дят Небе́сных и земноро́дных ро́ди,/ коле́на преклоня́юще Христу́,/ подаю́щему мир душа́м на́шим.</p>
<p>Заря́ми нетле́нными я́влься Боже́ственный Крест/ омраче́нным язы́ком, заблужде́нным в пре́лести,/ Боже́ственный свет облиста́в,/ усвоя́ет на нем пригвожде́нному Христу́,/ подаю́щему мир душа́м на́шим.</p>
<p>
<red>Ин</red>
</p>
<p>
<red>Ирмо́с</red>: У́тренююще вопие́м Ти:/ Го́споди, спаси́ <red>ны</red>/ Ты бо еси́ Бог наш,// ра́зве Тебе́ ино́го не ве́мы.</p>
<p>Дне и ми́ра противополо́жное уве́девши,/ ратолю́бнаго де́мона люби́ти не восхоте́ла еси́.</p>
<p>Мнев твою́ осла́бити Боже́ственную, му́ченице, кре́пость,/ смех яви́ся козньми́ вселука́вый.</p>
<p>Пода́ждь ми просвеще́ние и мир, всехва́льная,/ реша́щи моли́твами твои́ми многомяте́жное смуще́ние.</p>
<p>
<red>Богоро́дичен</red>: Де́ву по Рождестве́ пое́м Тя, Богоро́дице:/ Ты бо Бо́га Сло́ва пло́тию ми́ру породила́ еси́.</p>
<p>
<red>Песнь 6</red>
</p>
<p>
<red>Ирмо́с</red>: Воднаго зве́ря во утро́бе/ дла́ни Ио́на крестови́дно распросте́р,/ спаси́тельную Страсть прообража́ше я́ве./ Тем, тридне́вен изше́д,/ преми́рное Воскресе́ние прописа́ше/ Пло́тию пригвожде́ннаго Христа́ Бо́га// и тридне́вным Воскресе́нием мир просве́щшаго.</p>
<p>Ста́ростию преклони́вся и неду́гом отягче́н, испра́вися Иа́ков, ру́це премени́в,/ де́йствие явля́я жизноно́снаго Креста́:/ и́бо ве́тхость зако́ннаго сено́внаго писа́ния новописа́ на сем пригвозди́выйся Пло́тию Бог/ и душегуби́тельный неду́г ле́сти отгна́.</p>
<p>На ю́ныя возложи́в дла́ни боже́ственный Изра́иль, крестови́дно главы́ явля́ше,/ я́ко старе́йшая сла́ва, законослужи́теле лю́дие./ Те́мже, подмне́вся та́ко испрельсти́тися, не измени́ жизноно́снаго о́браза:/ превзы́дут бо лю́дие Христо́вы Бо́жии новоутвержде́ннии,/ вопия́ху, Кресто́м огражда́еми.</p>
<p>
<red>Ин</red>
</p>
<p>
<red>Ирмо́с</red>: Ри́зу мне пода́ждь све́тлу,/ одея́йся све́том, я́ко ри́зою,// Многоми́лостиве Христе́ Бо́же наш.</p>
<p>Му́жественное в же́нстей пло́ти/ души́ мудрова́ние нося́щи, сла́вная,/ о зве́рех, су́щих в вода́х, неради́ла еси́.</p>
<p>Победи́ла еси́ мучи́телей горды́ню без вре́да в вода́х,/ му́ченице непобеди́мая,/ со зверьми́ я́ко Ио́на пребы́вши.</p>
<p>Изба́ви звери́наго растле́ния,/ услы́шав Госпо́дь твоя́ моли́твы, я́ко из ро́ва Даниила,/ тя, всехва́льная.</p>
<p>
<red>Богоро́дичен</red>: Еди́на сло́вом пло́тию Сло́во поро́ждшая,/ изба́ви, мо́лимся,/ сете́й вра́жиих ду́ши на́ша.</p>
<p>
<red>Конда́к святыя, глас 4.</red>
</p>
<p>
<red>Подо́бен:</red> Вознесы́йся:</p>
<p>Во страда́льчестве твое́м до́бре подвиза́лася еси́/ и по сме́рти ны освяща́вши чуде́с точе́ньми, всехва́льная./ Те́мже твое́ успе́ние свято́е пое́м,/ ве́рою притека́юще/ в боже́ственный храм твой,/ да изба́вимся неду́гов душе́вных/ и чуде́с благода́ть почерпе́м.</p>
<p>
<red>И́кос:</red>
</p>
<p>Всехва́льныя храм рай показа́ся,/ посреде́ иму́щь сад безсме́ртия, те́ло ея́ честно́е;/ того́ собира́ющий плоды́ благоцве́тныя ско́ро освяща́ются:/ зря́ще бо, чудя́тся, ка́ко ме́ртвое те́ло, я́ко жи́во, источа́ет кро́ви, благово́нствующи вся./ Тем со тща́нием прииди́те со мно́ю вси, смире́нным,/ и очи́стимся скве́рны вся́кия, целу́юще сие́,/ и чуде́с благода́ть почерпе́м.</p>
<p>
<red>Песнь 7</red>
</p>
<p>
<red>Ирмо́с</red>: Безу́мное веле́ние/ мучи́теля злочести́ваго лю́ди поколеба́,/ ды́шущее преще́ние и злохуле́ние богоме́рзкое;/ оба́че три о́троки не устраши́ я́рость зве́рская,/ ни огнь снеда́яй,/ но, противоды́шущу росоно́сному Ду́ху,/ со огне́м су́ще, поя́ху:// препе́тый отце́в и нас Бо́же, благослове́н еси́.</p>
<p>От дре́ва вкуси́в, пе́рвый в челове́цех в тле́ние всели́ся:/ отверже́нием бо жи́зни безче́стнейшим осуди́вся,/ всему́ ро́ду телотле́нен не́кий я́ко вред неду́га преподаде́;/ но, обре́тше, земноро́днии, воззва́ние кре́стным Дре́вом, зове́м:/ препе́тый отце́в и нас Бо́же, благослове́н еси́.</p>
<p>Разруши́ повеле́ние Бо́жие преслуша́ние,/ и дре́во принесе́ смерть челове́ком,/ е́же неблаговре́менно прича́стно бы́вшее;/ во утвержде́ние же зело́ честно́го/ отту́ду жи́зни дре́во возбраня́емо бе,/ е́же разбо́йнику злоуме́ршу отве́рзе, благоразу́мно зову́щу:/ препе́тый отце́в и нас Бо́же, благослове́н еси́.</p>
<p>Жезла́ объе́млет край Ио́сифова,/ бу́дущая зря, Изра́иль,/ Ца́рствия держа́вное,/ я́ко возыму́ществит пресла́вный Крест, проявля́я:/ сей бо победоно́сная похвала́ и свет ве́рою зову́щим:/ препе́тый отце́в и нас Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с</red>: От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:// отце́в Бо́же, благослове́н еси́.</p>
<p>Па́че ума́ яви́шася боже́ственных му́чеников благому́жества,/ Зижди́тель бо всех тварь покаря́ет во страда́ниих зову́щим:/ отце́в на́ших Бо́же, бла́гослове́н еси́.</p>
<p>Скве́рная загради́ преслову́щая отрокови́ца уста́ мучи́телей/ и горды́ню пребеззако́нных Ду́хом Святы́м, боже́ственно воспева́ющи:/ отце́в на́ших Бо́же, благослове́н еси́.</p>
<p>Тро́ица преподо́бных разже́гшия пещь дре́вле попали́,/ ны́не же богому́драя, Тро́ицу пою́щи, слуги́ улови́,/ отце́в Бо́га пою́щия:/ Бо́же, благослове́н еси́.</p>
<p>Та́инственно Жени́х ко всечи́стей неве́сте в пещь прише́д,/ Ду́ха росо́ю, Отца́ благоволе́нием, сохрани́ пою́щую:/ отце́в на́ших Бо́же, благослове́н еси́.</p>
<p>
<red>Богоро́дичен</red>: На́ше спасе́ние я́коже восхоте́л еси́, Спа́се, устро́ити,/ во утро́бу Де́вы всели́лся еси́,/ Юже ми́ру Предста́тельницу показа́л еси́./ Отце́в на́ших Бо́же, благослове́н еси́.</p>
<p>
<red>Песнь 8 </red>
</p>
<p>
<red>Ирмо́с</red>: Благослови́те, о́троцы,/ Тро́ицы равночи́сленнии,/ Соде́теля Отца́ Бо́га,/ по́йте снизше́дшее Сло́во,/ и огнь в ро́су претво́ршее,/ и превозноси́те всем жизнь подава́ющаго// Ду́ха Всесвята́го во ве́ки.</p>
<p>Воздвиза́ему Дре́ву,/ окропле́ну Кро́вию вопло́щшагося Сло́ва Бо́га,/ по́йте, Небе́сныя Си́лы;/ земны́х воззва́ние пра́зднующе, лю́дие,/ поклони́теся Христо́ву Кресту́,/ и́мже ми́ру воста́ние во ве́ки.</p>
<p>Земноро́днии, дла́ньми, строи́телие благода́ти,/ Крест, на не́мже стоя́ше Христо́с Бог, возноси́те священноле́пно/ и копие́, Бо́жия Сло́ва Те́ло пробо́дшее,/ да ви́дят язы́цы вси спасе́ние Бо́жие,/ сла́вяще Его́ во ве́ки.</p>
<p>Боже́ственным судо́м предызбра́ннии, весели́теся,/ христиа́нстии ве́рнии ца́рие,/ хвали́теся победоно́сным ору́жием,/ прие́мше от Бо́га Крест честны́й:/ в сем бо коле́на бра́ней, де́рзости и́щуще,/ разсыпа́ются во ве́ки.</p>
<p>
<red>Ин</red>
</p>
<p>
<red>Ирмо́с</red>: Царя́ Небе́снаго,/ Его́же пою́т во́и а́нгельстии,// хвали́те и превозноси́те во вся ве́ки.</p>
<p>Блаже́ннейшая в жена́х,/ Вы́шняго возме́здную иму́щи благода́ть,/ поя́ше, хва́лящи Христа́ во ве́ки вся.</p>
<p>Укрепле́на по́мыслом Неве́стника,/ невеще́ственным раче́нием,/ те́ло предала́ еси́ на смерть/ и живе́ши во ве́ки вся.</p>
<p>На лесть, я́коже на зве́ря,/ вооружйвшися Святы́м Ду́хом,/ му́ченица взя́ше мзду во вся ве́ки.</p>
<p>Не душетле́нную смерть прия́ла еси́, чи́стая,/ но благодерзнове́нно зве́ря угрызе́нием/ нестаре́ющую, непоро́чная, измени́ла еси́ жизнь во ве́ки вся.</p>
<p>
<red>Богоро́дичен</red>: Напа́стей Ты прило́ги отгоня́еши/ и страсте́й нахо́ды, Де́во:/ те́мже Тя пое́м во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Сне́дию дре́ва ро́ду прибы́вшая смерть/ Кресто́м упраздни́ся днесь,/ и́бо прама́терняя всеро́дная кля́тва разруши́ся/ Прозябе́нием Чи́стыя Богома́тере,// ю́же вся Си́лы Небе́сныя велича́ют.</p>
<p>Го́рести уби́йственныя, я́же от дре́ва, не оста́вив, Го́споди,/ Кресто́м бо сию́ соверше́нно истреби́л еси́./ Сего́ ра́ди и дре́вом услади́ иногда́ го́ресть вод Ме́рры:/ прообразу́юще Креста́ де́йство,/ е́же вся Си́лы Небе́сныя велича́ют.</p>
<p>Непреста́нно гружа́емыя мра́ком пра́отца, Го́споди,/ Кресто́м возвы́сил еси́ днесь,/ я́ко бо ле́стию весьма́ неудержа́нно естество́ преднизведе́ся,/ всеро́дне ны па́ки испра́ви свет Креста́ Твоего́,/ его́же, ве́рнии, велича́ем.</p>
<p>Да о́браз пока́жеши ми́ру покланя́емый, Го́споди, Креста́,/ во всех я́ко пресла́вный, на небеса́х изобрази́л еси́,/ све́том безме́рным озаре́н,/ царю́ всеору́жие непобеди́мое./ Тем Тя вся Си́лы Небе́сныя велича́ют.</p>
<p>
<red>Ин</red>
</p>
<p>
<red>Ирмо́с</red>: Тя, Неискусобра́чную Ма́терь Бо́га Вышняго,/ Тя, па́че ума́ ро́ждшую сло́вом вои́стину Бо́га,/ вы́шшую Пречи́стых Сил,// немо́лчными славословле́нии велича́ем.</p>
<p>Тече́ние живы́я кро́ве/ зна́мение нетле́нныя, свы́ше дарова́нныя тебе́ жи́зни,/ му́ченице всехва́льная,/ целе́ний бо сокро́вище непреста́нное/ ве́рою че́рплющим яви́лася еси́.</p>
<p>Косне́ся тебе́ смерть естества́ зако́ном, богому́драя,/ в живоно́сную же ме́ртвость нестра́стно оде́ялася еси́,/ е́юже, я́ко одушевле́нное, твое́ те́ло поло́жши всечестно́е,/ живе́ши нетле́нно,/ и свиде́тельствуют твоя́ кровотече́ния.</p>
<p>Зако́ны страда́ния венча́вшися, му́ченице, христопропове́днице,/ сви́ток благочести́вых вве́ренный, Евфи́мие,/ догма́тов честны́х, от рук собо́ра,/ его́же я́ко столп, держа́щи, живы́й Правосла́вия показу́еши.</p>
<p>
<red>Богоро́дичен</red>: Неве́сто Неискусобра́чная, сосу́де благово́ния,/ Тя, я́ко и́стинную и непоро́чную/ и Боже́ственнаго о́блак Све́та прие́мшую,/ небе́сный Дождь во утро́бе,/ Де́во Ма́ти, велича́ем.</p>
<p>
<red>Свети́лен:</red>
</p>
<p>И смерть претерпе́вши о Бо́зе Жи́вем,/ жива́ пребыва́еши, всехва́льная Евфи́мие,/ и Того́ сви́ток во объя́тиих твои́х содержа́щи,/ была́ еси́ предсто́лпие правосла́вных,/ ве́рно твою́ соверша́ющих/ честну́ю и боже́ственную и всесвяще́нную па́мять.</p>
<p>
<red>Сла́ва, и ны́не, Креста́:</red>
</p>
<p>Светоза́рными сия́нии Крест Госпо́день/ на воздви́жение его́ вся жела́нием Боже́ственным, предлежа́щь, призыва́ет:/ прииди́те, сего́ вси ра́достию, и любо́вию, и стра́хом целу́им ве́рно/ и просла́вим Еди́наго Творца́ и Влады́ку.</p>
<p>
<red>На хвали́тех стихи́ры на 4, глас 3. Самогла́сны:</red>
</p>
<p>Страда́льческое торжество́, ве́рнии,/ богому́дренне соверша́емо, ви́дяще,/ чу́дному в сове́тех Бо́гу на́шему/ благода́рственное песнопе́ние воспои́м:/ неви́димую бо держа́ву проти́вныя си́лы/ в же́нстем естестве́ победи́,/ и Боже́ственную Свою́ си́лу в не́мощи соверши́в добро му́ченицы.// Тоя́ моли́твами спаса́ет ду́ши на́ша.</p>
<p>И́стины ча́шу/ от свои́х крове́й страда́льческих/ всехва́льная му́ченица Христо́ва раствори́вши/ и сию́ всегда́ предлага́ющи Це́ркви,/ в не́йже церко́вныя пито́мцы/ му́дрости гла́сом созыва́ет, глаго́лющи:/ почерпи́те пи́во Воскресе́ния свиде́тельное,/ неве́рных прогони́тельное и страсте́й чисти́тельное,/ благочести́вым же душа́м храни́тельно,/ Спа́су зову́ще:/ напои́вый нас пото́ком сла́дости Ду́ха,// спаси́ ду́ши на́ша.</p>
<p>И́же Кро́вию Христо́вою ду́ши запеча́тавше в день избавле́ния,/ кровь святу́ю, от му́ченическаго исто́чника востека́ющую нам,/ с весе́лием духо́вным проро́чески почерпе́м,/ живото́чных страсте́й Спа́совых/ и присносу́щныя сла́вы образова́тельну./ Те́мже Ему́ возопии́м:/ прославля́яйся во святы́х Твои́х, Го́споди,/ всехва́льныя Твоей страстоте́рпицы моли́твами/ спаси́ ду́ши на́ша.</p>
<p>
<red>Сла́ва, глас 6:</red>
</p>
<p>Одесну́ю Спа́са предста́/ де́ва и страстоте́рпица и му́ченица Евфи́мия,/ оде́яна доброде́тельми, непобежде́на/ и преукра́шена еле́ем чистоты́ и кро́вию страда́ния,/ и вопию́щи к Нему́,/ ра́достно свещу́ держа́щи:/ в воню́ ми́ра Твоего́ теко́х, Христе́ Бо́же,/ я́ко уязви́хся Твое́ю любо́вию аз,/ не отлучи́ мене́, Женише́ Небе́сный./ Той моли́твами/ низпосли́ нам, Всеси́льне Спа́се, ми́лости Твой.</p>
<p>
<red>И ны́не, глас то́йже:</red>
</p>
<p><red>Днесь</red> происхо́дит Крест Госпо́день,/ и ве́рнии прие́млют того́ жела́нием,/ и взе́млют исцеле́ния души́ же и те́ла/ и вся́кия боле́зни./ Сего́ целу́им ра́достию и стра́хом:/ стра́хом, греха́ ра́ди, я́ко недосто́йни су́ще;/ ра́достию же, спасе́ния ра́ди,/ е́же подае́т ми́ру на том пригвозди́выйся Христо́с Бог,/ име́яй ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Пе́сньми та́инственными/ воспои́м согла́сно/ Крест Госпо́день,/ на не́мже Спас распя́тся,/ всех Воскресе́ние.</p>
<p>
<red>Стих</red>: Возноси́те Го́спода Бо́га на́шего/ и покланя́йтеся подно́жию но́гу Его́, я́ко свя́то есть.</p>
<p>Прииди́те, мона́шествующих/ мно́жества, соше́дшеся,/ воспои́м боже́ственне/ живоно́сное Дре́во,/ на не́мже Христо́с распростре́ся.</p>
<p>
<red>Стих</red>: Бог же, Царь наш пре́жде ве́ка,/ соде́ла спасе́ние посреде́ земли́.</p>
<p>Просла́вим, ве́рнии,/ Крест Госпо́день,/ на не́мже источи́ся/ Кровь Влады́чня,/ во всех избавле́ние.</p>
<p>
<red>Сла́ва, глас 1. Византи́ево:</red>
</p>
<p><red>Днесь</red> ли́цы отце́в, всехва́льная,/ собра́вшеся Христа́ ра́ди,/ сви́ток тебе́ прино́сят правосла́вныя ве́ры,/ его́же прие́мши в честныя твоя́ ру́ки, храни́ши до конца́./ Те́мже и, челове́ков ликостоя́ния, соше́дшеся,/ твое́ страда́ние честву́ем, вопию́ще благоче́стно:/ ра́дуйся, всехва́льная,/ же́нское естество́ в му́жеское преложи́вшая ополче́ние;/ ра́дуйся, всехва́льная,/ правосла́вную и отцепре́данную ве́ру невре́дну сохра́ньшая;/ ра́дуйся, моля́щаяся о душа́х на́ших.</p>
<p>
<red>И ны́не, глас то́йже. Андре́я Иерусали́мскаго:</red>
</p>
<p><red>Днесь</red> я́ко вои́стину/ святовеща́нный глаго́л Дави́дов коне́ц прия́т:/ се бо я́ве пречи́стых ног Твои́х покланя́емся подно́жию/ и, на сень крилу́ Твое́ю наде́ющеся,/ Всеще́дрый, вопие́м Ти:/ да зна́менается на нас свет Лица́ Твоего́./ Правосла́вных люде́й Твои́х рог вознеси́/ честна́го Креста́ Твоего́ воздви́жением,/ Христе́ Многоми́лостиве.</p>
<p>
<red>На литурги́и</red>
</p>
<p>Блаже́нны от кано́на пра́здника, песнь 3-я, на 4, и му́ченицы, песнь 6-я, на 4. Проки́мен, глас 4: Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Апо́стол к Кори́нфяном, зача́ло 181. Аллилу́йя, глас 6: Терпя́, потерпе́х Го́спода, и внят ми, и услы́ша моли́тву мою́. Ева́нгелие от Луки́, зача́ло 33. Прича́стен: В па́мять ве́чную бу́дет пра́ведник:</p>
</section>
