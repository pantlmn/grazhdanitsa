<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго священному́ченика Фо́ки, епи́скопа Синопи́йскаго.</p>
</title><p>
<strong/>
<emphasis>И святаго проро́ка Ио́ны.</emphasis>
</p>
<p>
<strong/>
<emphasis>И преподобнаго Ио́ны пресви́тера, отца́ Феофа́на, творца́ кано́нов,</emphasis>
</p>
<p>
<strong/>
<emphasis>и Фео́дора Начерта́нных.</emphasis>
</p>
<p>
<red>В сий же день пое́тся слу́жба и свята́го апо́стола Кодра́та</red>
</p>
<p>
<red>Ве́чер</red>
</p>
<p>На Го́споди, воззва́х<red>: стихи́ры апо́стола 3, глас 4.</red>
</p>
<p>
<red>Подо́бен</red>: Званный свы́ше:</p>
<p>Я́ко священнонача́льник,/ я́ко боже́ственный пропове́дник,/ я́ко свиде́тель богоизбра́нный/ Страсте́й Христо́вых/ и хотя́щия яви́тися неизрече́нныя сла́вы/ снасле́дник, Кодра́те сла́вне,/ всему́дро пропове́дал еси́/ Ева́нгелие Свяще́нное свяще́ннейше/ и су́щия во тьме неве́дения световоди́л еси́./ Тем чтим, пра́зднующе ра́достно,/ всесвяще́нную и святу́ю твою́ па́мять,// богоно́се блаже́нне.</p>
<p>Научи́вся Боже́ственным пресла́вно,/ проше́л еси́, я́ко со́лнце, просвеща́я зе́млю/ мо́лниями про́поведи,/ священнотаи́нниче,/ и во мра́це су́щия ду́ши просвети́л еси́,/ и тьмы нача́льника тем отгна́в/ и мра́чный его́ де́моны,/ не терпя́щия в тебе́ живу́щия све́тлости,/ и Боже́ственныя благода́ти,/ и де́йства Вседе́тельнаго, блаже́нне, Ду́ха,/ священнонача́льниче Кодра́те,// моли́твенниче о благохва́лящих тя.</p>
<p>Испове́данием Бо́жиим укрепля́емь,/ язв же добро́тами украша́емь,/ от Афи́н отгони́мь, твоея́ па́ствы,/ беззако́нными людьми́, всеблаже́нне,/ и, я́ко исто́чник спаси́тельный,/ зе́млю напои́л еси́,/ и плодоно́сна показа́л еси́/ олядене́вшая пре́жде сердца́/ суеты́ омраче́нием,/ я́ко Апо́стол и я́ко Христо́в учени́к и́стиннейший,/ священнонача́льниче Кодра́те,/ моле́бниче о благохва́лящих тя.</p>
<p>
<red>Ины стихи́ры священному́ченика, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Низложи́в и́дольскую суету́/ свяще́нным твои́м сло́вом,/ утверди́л еси́ ве́рою сердца́ неутвержде́нная,/ и к жи́зни, иера́рше, путеводи́л еси́,/ и, пострада́в зако́нно,/ му́ченик Госпо́день, Фо́ко, был еси́.</p>
<p>Свяще́нную оде́жду/ омочи́в в кро́ви/ свяще́нныя твоей пло́ти, свяще́ннейше о́тче,/ сугу́б вене́ц и́стинно от Христа́ прия́л еси́, всеблаже́нне,/ и со А́нгелы лику́еши на Небеса́х,/ моля́ спасти́ся нам.</p>
<p>Чуде́с луча́ми/ всю зе́млю просвеща́еши,/ су́щим в мо́ри помога́еши, о́тче, всегда́,/ неду́ги отго́ниши вся́кия души́/ и плотски́я сла́бости,/ от Го́спода благода́ть, му́чениче Фо́ко, прие́м, богоблаже́нне.</p>
<p>
<red>Сла́ва, глас 4, Киприа́ново:</red>
</p>
<p>Измла́да был еси́ Госпо́день рачи́тель,/ Фо́ко всеблаже́нне,/ священному́чениче му́дре,/ ору́жие бо кре́стное на ра́мена взем,/ неукло́нно ше́ствовал еси́ путь спасе́ния,/ и́мже А́нгелом сожи́тель был еси́,/ де́монов противобо́рник/ и ми́ра моли́твенник яви́лся еси́ пресве́тел.</p>
<p>
<red>И ны́не, Богоро́дичен.</red>
</p>
<p>
<red>А́ще ли среда́ или́ пято́к, Крестобогоро́дичен.</red>
</p>
<p>
<red>Подо́бен</red>: Зва́нный свы́ше:</p>
<p>Не рыда́й Мене́, Ма́ти,/ зря́щи на Дре́ве ви́сяща,/ Твоего́ Сы́на и Бо́га,/ над вода́ми пове́сившаго зе́млю неде́ржно/ и всю тварь созда́вшаго,/ воста́ну бо, и просла́влюся,/ и а́дова ца́рства сокрушу́ кре́постию,/ и погублю́ того́ си́лу,/ и у́зники изба́влю от того́ злоде́йства,/ я́ко Благоутро́бен,/ и Отцу́ Моему́ приведу́,/ я́ко Человеколю́бец.</p>
<p>
<red>На стихо́вне Окто́иха.</red>
</p>
<p>
<red>Тропа́рь апо́стола, глас 3:</red>
</p>
<p>Апо́столе святы́й Кодра́те,/ моли́ ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<red>Тропа́рь священному́ченика, глас 4:</red>
</p>
<p>И нра́вом прича́стник,/ и престо́лом наме́стник апо́столом быв,/ дея́ние обре́л еси́, богодухнове́нне,/ в виде́ния восхо́д,/ сего́ ра́ди сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Фо́ко,/ моли́ Христа́ Бо́га,// спасти́ся душа́м на́шим.</p>
<p>
<red>Слу́жба проро́ка Ио́ны и преподобнаго Ио́ны пое́тся на повече́рии.</red>
</p>
<p>
<red>Кано́н, его́же краегране́сие:</red>
</p>
<p>Твоего́ проро́ка, Христе́, пою́ сла́ву<red>. Глас 2.</red>
</p>
<p>
<red>Песнь 1</red>
</p>
<p>
<red>Ирмо́с</red>: Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ Препросла́вленный Госпо́дь,// сла́вно бо просла́вися.</p>
<p>Душе́вное сохрани́в, Ио́но блаже́нне, досто́инство,/ богови́дный был еси́ о́браз/ и преми́рное сподо́бился еси́ прообрази́ти Христо́во Воскресе́ние,/ е́же песносло́вим вси, сла́вно бо просла́вися.</p>
<p>Вся́чески любо́вию к Бо́гу преклони́лся еси́, приснопа́мятне,/ и сия́нии су́щими отту́ду просвети́вся,/ и проро́к язы́ком велегла́сен от Него́ устро́ен еси́,/ покая́ния врачевству́ уча́ спаси́тельному.</p>
<p>
<red>Преподобнаго Ио́ны:</red>
</p>
<p>Слуга́ Бо́жий быв, о́тче,/ сохрани́л еси́, я́ко свяще́нник, Спа́сова повеле́ния,/ мирско́е бо смуще́ние оста́вил еси́, крест твой взем,/ и жизноно́сным стопа́м, всеблаже́нне, после́довал еси́.</p>
<p>Спасе́ния хода́тай, ве́дый ра́зум богодухнове́нный,/ все Писа́ние благоче́стно проше́л еси́, боговеща́нная повеле́ния навыка́я,/ Ио́но о́тче преподо́бне,/ свяще́нства отсю́ду прия́л еси́ достоя́ние.</p>
<p>
<red>Богоро́дичен</red>: Возсия́ Со́лнце из Тебе́, Ма́ти Присноде́во,/ Иже из Отца́ пре́жде век неви́димый/ и ви́димым же пресла́вно опису́емь Те́лом,/ благоче́стия заре́ю челове́ки просвети́.</p>
<p>
<red>Песнь 3 </red>
</p>
<p>
<red>Ирмо́с</red>: На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть Свят, я́коже Бог наш,// и несть пра́веден па́че Тебе́, Го́споди.</p>
<p>Проро́к, предзря́ си́лою Боже́ственною/ благода́ть, преходя́щую в язы́ки,/ в пучи́ну уны́ния низведе́ся, вопия́ Тебе́, Влады́ко:/ Ты еси́ Бог наш, и несть пра́веден па́че Тебе́, Го́споди.</p>
<p>Изре́к благоче́стие кора́блеником/ и раб Высоча́йшаго тя само́го научи́в,/ в пучи́ну вве́ржен был еси́, вопия́, проро́че сла́вне:/ Ты еси́ Бог наш, и несть пра́веден па́че Тебе́, Го́споди.</p>
<p>
<red>Преподобнаго:</red>
</p>
<p>От нас ны́не сло́во похвале́ния плето́мо прие́мля, богоно́се,/ ра́дуяся, твои́х трудо́в наслажда́ешися, и зовы́й, преподо́бне:/ Ты еси́ Бог наш, и несть пра́веден па́че Тебе́, Го́споди.</p>
<p>Глаго́лы услы́шав Влады́чни,/ оста́вил еси́ мир и я́же в ми́ре,/ приве́л еси́ се́мя твое́ Го́споду, зовя́, преподо́бне:/ Ты еси́ Бог наш, и несть пра́веден па́че Тебе́, Го́споди.</p>
<p>
<red>Богоро́дичен</red>: Ты еди́на па́че всех су́щих от ве́ка/ вели́ких сподо́билася еси́ и па́че естества́,/ Бо́га бо невмести́маго всей тва́ри во утро́бе понесла́ еси́ и воплоти́ла еси́./ Тем Богоро́дицу Тя вси почита́ем.</p>
<p>
<red>Песнь 4</red>
</p>
<p>
<red>Ирмо́с</red>: Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти:// сла́ва си́ле Твое́й, Го́споди.</p>
<p>Не терпя́ зре́ти люде́й твои́х отпаде́ния, Ио́но богоглаго́ливе,/ тем и бежа́ти произво́лив, ки́том ят был еси́,/ погребе́ние тридне́вное, блаже́нне, прообразу́я Христо́во.</p>
<p>Человеколю́бца ве́дый Влады́ку,/ не терпя́ше проро́чески да́ра зре́ти укоря́ема,/ тем отлага́ше Бо́жие повеле́ние, бежа́, богоглаго́ливе.</p>
<p>
<red>Преподо́бнаго:</red>
</p>
<p>Отве́рзл еси́, Ио́но богому́дре, две́ри твоя́, Авраа́му подо́бяся,/ всем тре́бующим, преподо́бне,/ тем Небе́сная Христо́с отверза́ет ти врата́, всеблаже́нне.</p>
<p>Всечестно́е свяще́нническое досто́инство украси́л еси́, Ио́но блаже́нне,/ и к мона́шествующих же собра́нием, ра́дуяся, ты прите́кл еси́,/ вседомо́вно, преблаже́нне, приводи́мь.</p>
<p>
<red>Богоро́дичен</red>: Исцеля́я Е́вино дре́внее преступле́ние,/ в Тя, Всенепоро́чную и Всесвяту́ю, всели́ся,/ всего́ мя челове́ка вообрази́в па́дшаго, Пребоже́ственный.</p>
<p>
<red>Песнь 5</red>
</p>
<p>
<red>Ирмо́с</red>: Просвеще́ние во тьме лежа́щих,/ спасе́ние отча́янных, Христе́ Спа́се мой,/ к Тебе́ у́тренюю, Царю́ мира,/ просвети́ мя сия́нием Твои́м:// ино́го бо, ра́зве Тебе́, бо́га не зна́ю.</p>
<p>Ио́на, проро́к вели́кий, тридне́внаго бысть проображе́ние/ в ка́мени, Христе́, погребе́ния Твоего́,/ и́мже спасл еси́, Сло́ве, ве́рою и любо́вию Тебе́ зову́щия:/ ино́го, ра́зве Тебе́, бо́га не зна́ем.</p>
<p>Не терпя́ презре́ти, Христе́ мой, ниневи́тян,/ в ро́ве лежа́щих грехо́внем,/ но, уще́дрив, посла́л еси́ им проро́ка Ио́ну, Влады́ко,/ пропове́дника, провозвеща́ющаго я́ве покая́ние.</p>
<p>
<red>Преподо́бнаго:</red>
</p>
<p>Христокра́сным просвеща́яся житие́м, Ио́но блаже́нне,/ всем че́стен показа́лся еси́,/ весть бо и́стинно доброде́тель сла́вны соверша́ти сию́ иму́щия,/ яви́лся бо еси́ иере́й Христо́в достоприя́тен.</p>
<p>Си́лою Боже́ственною укрепля́емь, блаже́нне,/ мирску́ю любо́вь кре́пко отве́ргл еси́,/ и Влады́це, ра́дуяся, прише́л еси́ во́льным твои́м нра́вом,/ и, сохрани́в ве́ру невреди́мо, вене́ц сла́вы, богому́дре, прия́л еси́.</p>
<p>
<red>Богоро́дичен</red>: Еди́ну нам во дву существа́х ви́димую Ипоста́сь,/ еди́на Благослове́нная, ражда́еши неизрече́нно, Бо́жия Бо́га Сло́ва,/ воплоти́вшагося за ми́лость неизрече́нную./ Того́ моли́ сохранится пою́щим Тя.</p>
<p>
<red>Песнь 6</red>
</p>
<p>
<red>Ирмо́с</red>: В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:// от тли, Бо́же, мя возведи́.</p>
<p>Я́ко Ио́ну от ки́та спасл еси́, Спа́се,/ па́че ума́ неврежде́нна,/ та́ко и ны́не спаси́ ду́шу мою́ от се́тей змии́ных.</p>
<p>Спасе́ния ты, проро́че, хода́тай был еси́/ ве́ровавшим твоему́ пропове́данию ниневи́тяном, сла́вне,/ покая́ния возопи́в пропове́дание.</p>
<p>
<red>Преподобнаго:</red>
</p>
<p>Жите́йских веще́й, о́тче, нестоя́щее све́дый,/ сия́ оста́вив,/ и к возда́нию потща́ся жре́бия горняго, пребога́те.</p>
<p>Благочести́во мона́шествующих мно́жества пита́я,/ не оста́вил еси́, о́тче блаже́нне,/ тем сла́дости лу́чшия во оби́телех Небе́сных сподо́бился еси́.</p>
<p>
<red>Богоро́дичен</red>: Неискусому́жно, Пречи́стая Де́во, родила́ еси́/ и ве́чнуеши Де́ва, явля́ющи и́стиннаго Божества́,/ Сы́на и Бо́га Твоего́, о́бразы.</p>
<p>
<red>Конда́к проро́ка, глас 2:</red>
</p>
<p>Проро́к ди́вен показа́ся,/ Бо́жие повеле́ние прие́м,/ во о́браз тридне́внаго Воскресе́ния/ в ки́те тридне́вен быв,/ неврежде́н от зве́ря изы́де/ и яви́ся све́тел пропове́дник Ниневи́и, вели́кому гра́ду./ Сего́ ра́ди тя ра́достно, Ио́но, почита́ем,// я́ко человеколю́бия Бо́жия провозве́стника.</p>
<p>
<red>Седа́лен, глас 4.</red>
</p>
<p>
<red>Подо́бен</red>: Ско́ро предвари́:</p>
<p>Проро́к быв прише́ствия Христо́ва,/ Того́ тридне́вное, блаже́нне, воста́ние я́ве провозвести́л еси́,/ в ки́тове чре́ве тридне́вновав невре́дно, зовя́:/ ны́не да взы́дет от тли живо́т мой к Тебе́,/ от тле́ния хотя́щему земны́я изба́вити.</p>
<p>
<red>Песнь 7 </red>
</p>
<p>
<red>Ирмо́с</red>: Богопроти́вное веле́ние беззако́ннующаго мучи́теля/ высо́к пла́мень вознесло́ есть,/ Христо́с же простре́ богочести́вым отроко́м ро́су духо́вную,// сый Благослове́н и Препросла́влен.</p>
<p>Не терпя́ зре́ти тебе́ ско́рбию и печа́лию дручи́ма,/ проро́че всече́стне,/ а́бие простре́ ти пресла́вно сень, осла́бу нося́щу,/ сый Благослове́н и Препросла́влен.</p>
<p>Измла́да Творцу́ Твоему́ освяти́лся еси́,/ Ио́но всехва́льне, богому́дре, всеблаже́нне,/ моли́твы бо ты прозябе́ние быв,/ проро́чествия благода́ть Ду́ха прия́ти сподо́бился еси́, пребога́те.</p>
<p>
<red>Преподобнаго:</red>
</p>
<p>Избра́нием суда́ украси́лся еси́,/ свяще́нник быв, Ио́но, о́тче преподобне,/ те́мже вшел еси́ внутрь вы́шняго хра́ма, нехо́дная зря,/ твоего́ священноде́йства плод пожа́в.</p>
<p>Оте́ческая возлюби́л еси́ ликостоя́ния/ и в ли́цех оте́ц ра́достно просла́вился еси́,/ Христу́ предстоя́, всеблаже́нне преподо́бне,/ прие́млеши твоего́ служе́ния всего́ возда́ние.</p>
<p>
<red>Богоро́дичен</red>: О́блак Де́ва Тя, Пра́вды Со́лнце, роди́,/ Де́ва пребы́вши,/ дебе́лости плотски́й приобщи́вшася, Челове́ка бы́вша, Христе́,/ Ю́же воспева́ем, я́ко пресла́вную.</p>
<p>
<red>Песнь 8</red>
</p>
<p>
<red>Ирмо́с</red>: В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода,// и превозноси́те во вся ве́ки.</p>
<p>Я́ко в черто́зе, в зве́ре, богоглаго́ливый Ио́но, ру́це распросте́р,/ возопи́л еси́, глаго́ля Всеви́дцу Бо́гу:/ Спа́се мой, от тли мя возведи́,/ па́ки да взы́дет ны́не к Тебе́ живо́т мой.</p>
<p>У́мное твоея́ души́ очи́стив от скве́рны,/ спримеси́лся еси́ жела́емому, блаже́нне,/ и богови́ден был еси́, Боже́ственным ра́зумом обожа́емь, поя́:/ вся дела́, Го́спода по́йте и превозноси́те во вся ве́ки.</p>
<p>
<red>Преподобнаго:</red>
</p>
<p>Соверше́нною чи́стою любо́вию Христа́ вожделе́л еси́, священнотаи́нниче о́тче,/ и непреста́нными гла́сы вопия́л еси́:/ по́йте, вся дела́, Го́спода/ и превозноси́те во вся ве́ки.</p>
<p>Мирску́ю красоту́ оста́вив, во́лею Христу́, блаже́нне, прише́л еси́,/ благоле́пие Того́ жела́я зре́ти,/ во оби́тели святы́я вселя́емь,/ превознося́ Христа́ во ве́ки.</p>
<p>
<red>Богоро́дичен</red>: Свяще́ннейшими Тя гла́сы свяще́ннейший Бо́жии проро́цы, Чи́стая,/ бу́дущую Ма́терь провозгласи́ша я́сно/ все́ми Влады́чествующаго, Пречи́стая,/ Его́же превозно́сим во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Безнача́льна Роди́теля Сын, Бог и Госпо́дь,/ вопло́щен от Де́вы, нам яви́ся,/ омраче́нная просвети́ти, собрати расточе́нная.// Тем Все́петую Богоро́дицу велича́ем.</p>
<p>Луча́ми благода́ти просвети́вся,/ был еси́, Ио́но богоявле́нне, Христо́во преображе́ние,/ тем я́ко проро́ка тя вси, и́же благочести́во твои́х наслажда́ющеся всему́дрых уче́ний,/ благохва́лим, досточу́дне.</p>
<p>Боже́ственными пе́сньми всеблагочести́во пое́м тя,/ Христо́ва я́ко я́вльшася погребе́ния проображе́ние/ и Воскресе́ния, блаже́нне, па́че ума́ зна́мение бы́вшаго,/ его́же да наслади́мся хода́тайствы твои́ми, богоприя́тне.</p>
<p>
<red>Преподобнаго: </red>
</p>
<p>Правове́рный ра́зум благоле́пно измла́да навы́к,/ от Отца́ пре́жде век возсия́вшаго Сы́на/ и спокланя́ема Ду́ха, исходя́ща отту́ду неизрече́нно,/ я́ве уясни́л еси́, святи́тель быв, преподо́бние.</p>
<p>Во оби́телех Небе́сных Созда́тель всели́ тя,/ Того́ та́йн я́ко служи́теля честна́го, о́тче Ио́но богоно́се,/ и ны́не нас твоя́ назира́еши сы́ны, всеблаже́нне,/ тя при́сно похваля́ющия.</p>
<p>
<red>Богоро́дичен</red>: Черто́г была́ еси́ па́че ума́ воплоще́ния Сло́ва,/ Де́во Богороди́тельнице,/ оде́яна сла́вою доброде́телей и укра́шена,/ тем Тя, Всенепоро́чную Богоро́дицу, велича́ем.</p>
<p>
<red>Стихи́ры, глас 4.</red>
</p>
<p>
<red>Подо́бен</red>: Дал еси́ зна́мение:</p>
<p>Заре́ю просвеща́емь/ Трисо́лнечнаго Божества́,/ Ио́но всебога́те,/ я́ко проро́к Бо́жий,/ чи́стым се́рдцем проро́чествия дар/ восприя́л еси́ я́ве,/ и предсказа́л еси́ бу́дущая,/ и Словесе́ тридне́вное прописа́л еси́ воста́ние,/ зве́рю примета́емь// и тле́ния не прие́м.</p>
<p>Прозря́ хотя́щее на язы́ки бы́ти/ Влады́ки спаси́тельное, блаже́нне, осия́ние,/ бежи́ши от лица́ Всецаря́,/ сокрыва́лся, му́дре,/ спасу́щихся Боже́ственныя про́поведи,/ и ки́ту пре́дан был еси́,/ губя́щу тя ника́коже,/ и на су́шу изда́лся еси́// Боже́ственными манове́нии.</p>
<p>Христо́во́ тридне́вное/ пропису́я воста́ние,/ от ки́та тридне́вен изше́л еси́, блаже́нне,/ и еще́ три дни, Ио́но, возопи́в,/ и Ниневи́и развраще́нию коне́чному преда́стся,/ покая́нием же зря/ не соверши́тися твое́й про́поведи,/ уныва́еши,// Бо́жию человеколю́бию удивля́яся.</p>
<p>
<red>Сла́ва, и ны́не, Богоро́дичен</red>:</p>
<p>Судию́ пра́веднейшаго поро́ждши, Чи́стая,/ моли́, Влады́чице Всенепоро́чная,/ мене́, блу́дно пожи́вша, осужде́ннаго и недоуме́нна,/ в бу́дущем Стра́шнем Суде́, Де́во, не осуди́ти мя,/ сочета́ти же одесну́ю Его́ хотя́щим стоя́ти избра́нным,// за ми́лость и мно́гую благосты́ню.</p>
<p>
<red><red>Аще</red> ли среда́ или́ пято́к, Крестобогоро́дичен:</red>
</p>
<p>Умерщвля́ема ви́дящи Христа́ Всечи́стая Влады́чица/ и умерщвля́юща льсти́ваго,/ я́ко Влады́ку, пла́чущи, поя́ше/ из утро́бы Ея́ проше́дша/ и, долготерпе́нию Его́ чудя́щися, взыва́ше:/ Ча́до любе́знейшее,/ не забу́ди Рабы́ Твоея́,/ не укосни́, Человеколю́бче,// Мое́ утеше́ние.</p>
<p>
<red>На у́трени</red>
</p>
<p>
<red>Кано́н Окто́иха еди́н и святы́х два.</red>
</p>
<p>
<red>Кано́н апо́стола, его́же краегране́сие: </red>Тебе́, Кодра́те вели́кий, похвалу́ плету́<red>. Глас 2.</red>
</p>
<p>
<red>Песнь 1</red>
</p>
<p>
<red>Ирмо́с</red>: Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,// я́ко просла́вися.</p>
<p>Венценося́ Царю́ Сил предста́в,/ моли́ озари́ти соверша́ющия па́мять твою́ сию́ све́тло,/ блаже́нне апо́столе.</p>
<p>Назида́я на основа́нии ве́ры благочести́вых исполне́ние/ крепча́йшими твои́ми уче́нии, богоглаго́льниче,/ и́дольскую всю лесть низврати́л еси́.</p>
<p>Священноде́йствуя Свяще́нное Ева́нгелие свяще́ннейшими словесы́ твои́ми,/ ду́ши Творцу́ твоему́ освяти́л еси́ ве́рою, приснопа́мятне Кодра́те,/ кре́постию Ду́ха.</p>
<p>
<red>Богоро́дичен</red>: От Отрокови́цы пло́тию Неискусобра́чныя Творе́ц тва́ри ражда́емь,/ по Рождестве́, я́ко пре́жде Рождества́, Де́ву храни́т Ю,/ я́коже благоволи́.</p>
<p>
<red>Ин кано́н священному́ченика, его́же краегране́сие:</red>
</p>
<p>Пе́ти тя, Фо́ко, да приложи́т Бог дар. Ио́сиф. <red>Глас 4.</red>
</p>
<p>
<red>Песнь 1</red>
</p>
<p>
<red>Ирмо́с</red>: Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма// Амали́кову си́лу в пусты́ни победи́л есть.</p>
<p>Пе́ти усе́рдствующу днесь боже́ственную па́мять твою́/ свеща́тельными Ду́ха заря́ми ду́шу мою́ осия́й,/ па́стырь и свиде́тель, сла́вне, Вседержи́теля явля́емь.</p>
<p>Му́чеников све́тло обогати́л еси́, Бо́жие благосла́вие,/ па́стырскими укра́шься добро́тами/ и обагри́в кро́вию свяще́ннаго страда́ния твоего́ одея́ние, богоблаже́нне.</p>
<p>Утверди́в по́мысл у́ншими наде́ждами, всему́дре,/ в зло́бе су́щаго си́льна всеконе́чно разсла́бил еси́/ и победоно́сец изя́щнейший к Небе́сным, Фо́ко, восте́кл еси́.</p>
<p>
<red>Богоро́дичен</red>: Разреши́ся пра́отцев, Чи́стая, запреще́ние,/ преве́чнаго бо ражда́еши Бо́га,/ мла́до Отроча́ явля́ющася/ и новотворя́щаго все челове́ческое и́стинно существо́.</p>
<p>
<red>Песнь 3</red>
</p>
<p>
<red>Ирмо́с</red>: Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́// в сердца́ нас, пою́щих Тя.</p>
<p>Соверша́я стра́шная, Кодра́те, чудеса́,/ неве́рных в ве́ру Боже́ственную приве́л еси́,/ я́ко апо́стол богоприя́тен, я́ко че́стен иера́рх, свяще́ннейше.</p>
<p>Боже́ственными уче́нии мно́гия просвети́л еси́,/ Све́та бо слуга́ яви́лся еси́, просвети́вшаго концы́,/ священнонача́льниче Кодра́те, боже́ственными сия́ньми.</p>
<p>Велича́йших благи́х хода́тай был еси́ па́стве,/ изыма́я сию́ тьмы неве́дения/ и просвеща́я ту пресла́вных чуде́с показа́ньми.</p>
<p>
<red>Богородичен</red>: Всели́ся в Тя Огнь нестерпи́мый,/ не опали́в утро́бы Твоея́, Богоро́дице,/ и попали́ стра́сти на́ша, и ти́ну пре́лести испепели́.</p>
<p>
<red>Ин </red>
</p>
<p>
<red>Ирмо́с</red>: Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,// и прибе́жище, и утвержде́ние.</p>
<p>Исцеле́ния соверша́я призыва́нием Христо́вым, преподо́бне,/ от ле́сти вра́жия спасл еси́/ град и лю́ди Бо́жиею благода́тию.</p>
<p>Храм сый Бо́жий,/ и́дольская ка́пища, му́чениче, низве́ргл еси́,/ Вседе́тельную Си́лу́ име́я Помо́щника и Содействи́теля.</p>
<p>Во́инство ви́дено бысть, Фо́ко, а́нгельское/ и свет Бо́жий безме́рный,/ пред суди́тельными тя престо́лы Го́споду прославля́ющу.</p>
<p>
<red>Богоро́дичен</red>: Из Тебе́ Бог воплоти́вся,/ за благоутро́бие челове́ком соедини́ся и кля́тву разруши́,/ еди́на Всеблагослове́нная Влады́чице.</p>
<p>
<red>Конда́к священному́ченика, глас 6.</red>
</p>
<p>
<red>Подо́бен</red>: Еже о нас:</p>
<p>Яко архиере́й принося́, о́тче, же́ртвы,/ на коне́ц себе́ прине́сл еси́ же́ртву живу́ю,/ свиде́тельствовав зако́нно о Христе́ Бо́зе,/ от А́нгел укрепля́емь и смерть изволя́я,/ сый с вопию́щими тебе́:// прииди́, Фо́ко, с на́ми, и никто́же на ны.</p>
<p>
<red>И́кос:</red>
</p>
<p>Жи́зни на Небесе́х жела́ющии, сла́дость на земли́ попира́юще,/ устне́ очи́стим и язы́ки уясни́м на пе́ния и благохвале́ния,/ я́ко да исплете́м досто́йно Фо́ке иера́рху./ До Небе́сных бо врат вшед,/ невозбра́нно обре́те во вну́тренняя ше́ствие/ и зрит жела́емаго, от А́нгелов сла́вимаго,/ отту́ду бо и мо́жет нам уми́лостивити Еди́наго благосе́рдаго душе́вным неду́гом,/ я́ко свиде́тельствовав о Нем./ Воспева́ем у́бо ему́ и вопие́м:/ призира́я на <red>ны</red> прииди́, Фо́ко, с на́ми, и никто́же на ны.</p>
<p>
<red>Седа́лен апо́стола, глас 3.</red>
</p>
<p>
<red>Подо́бен</red>: Красоте́ де́вства:</p>
<p>Красне́йшаго добро́тою су́ща па́че сыно́в челове́ческих,/ Сло́во Пребезнача́льное, воплоще́нное па́че ума́, Кодра́те, пропове́дал еси́,/ тем просвети́л еси́ во тьме су́щия,/ свет язы́ком быв я́ко иера́рх боже́ствен./ Тем твое́ светоно́сное торжество́ ве́рою соверша́юще, пое́м тя.</p>
<p>
<red>Сла́ва, му́ченика, глас 1.</red>
</p>
<p>
<red>Подо́бен</red>: Гроб Твой:</p>
<p>Яко му́ченик и па́стырь свяще́нно просла́вился еси́,/ кро́вию оде́жду свяще́нства обагри́в светле́йше,/ и Го́споду предстои́ши./ Тем днесь Бо́жия Це́рковь пра́зднует пресла́вную твою́ па́мять,/ Фо́ко всеблаже́нне.</p>
<p>
<red>И ны́не, Богоро́дичен:</red>
</p>
<p>Наде́ждо христиа́н, Пресвята́я Де́во,/ Его́же родила́ еси́ Бо́га па́че ума́ и сло́ва,/ непреста́нно моли́ с вы́шними Си́лами,/ да́ти оставле́ние грехо́в нам всем и исправле́ние жития́,/ ве́рою и любо́вию при́сно Тя прославля́ющим.</p>
<p>
<red>Крестобогоро́дичен:</red>
</p>
<p>Ви́дящи Тя, Христе́, Всенепоро́чная Ма́ти/ ме́ртва на Кресте́ распросте́рта, вопия́ше:/ Сы́не мой, Собезнача́льне Отцу́ и Ду́ху,/ что неизрече́нное строе́ние сие́,/ и́мже спасл еси́ пречи́стых Твои́х рук, Ще́дре, созда́ние?</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ слух Твоего́ смотре́ния/ и просла́вих Тя,// Еди́не Человеколю́бче.</p>
<p>Земледе́лав ни́ву серде́чную,/ серпо́м слове́с твои́х зло́бы те́рние все искорени́л еси́.</p>
<p>Исцеле́ний да́ры всем нам гроб твой то́чит,/ свяще́нне Кодра́те, хва́лящим тя.</p>
<p>Ми́лостивно преклоня́яся, от злолю́тых изыма́вши бед,/ свяще́нне Кодра́те, моля́щих тя.</p>
<p>Свеща́ми слове́с твои́х просвеща́я пре́лестию омраче́нныя,/ и хвра́стную пре́лесть всю попали́л еси́.</p>
<p>
<red>Богоро́дичен</red>: От чи́стых Твои́х воплоти́ся крове́й Соде́тель, Богоро́дице,/ и истле́вшая вся обнови́л есть.</p>
<p>
<red>Ин</red>
</p>
<p>
<red>Ирмо́с</red>: Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:// сла́ва си́ле Твое́й, Го́споди.</p>
<p>Светле́йшую тя звезду́/ на высоте́ церко́вней положи́, Фо́ко, Влады́ка,/ страда́ний, свяще́ннейше,/ и чуде́с сия́ньми всех сердца́ просвеща́юща.</p>
<p>Испове́дав воплоще́ние Влады́чне пред мучи́тельским суди́щем,/ му́чениче страстоте́рпче,/ и све́тло посрами́л еси́ е́ллинская чти́лища и многобо́жное безбо́жие.</p>
<p>Возвыша́ему мо́рю пре́лести многобо́жия бу́рею,/ Боже́ственным окормле́нием преше́л еси́, сла́вне,/ приста́нище тиша́йшее всем быв пла́вающим.</p>
<p>
<red>Богоро́дичен</red>: Неискусобра́чная Де́во Благослове́нная,/ иера́рхов похвале́ и страстоте́рпцев всех вене́ц,/ бед и скорбе́й пою́щия Тя изба́ви.</p>
<p>
<red>Песнь 5</red>
</p>
<p>
<red>Ирмо́с</red>: Све́та Пода́телю/ и веко́в Тво́рче, Го́споди,/ во све́те Твои́х повеле́ний наста́ви нас,// ра́зве бо Тебе́, ино́го бо́га не зна́ем.</p>
<p>Чи́стую твою́ ду́шу чисте́йший Бог селе́ние Своея́ сла́вы обре́т,/ очища́ет тобо́ю ду́ши, оскве́рншияся лю́тыми грехопаде́ньми.</p>
<p>Е́ллинстии мудрецы́, твои́ми побежде́ни му́дрыми догма́ты,/ испове́дати покори́шася, блаже́нне, Христа́ Соде́теля,/ Отца́ Безнача́льнаго Му́дрость и Си́лу.</p>
<p>Провозглаша́я свяще́нно су́щую челове́ком све́тлость/ от Отца́ све́тов, Кодра́те,/ просвети́л еси́ лю́ди чествова́ти и сла́вити Тро́ицу Неразде́льную.</p>
<p>
<red>Богоро́дичен</red>: Воплоще́нна нам во дву естества́х Сы́на родила́ еси́,/ из Отца́ пре́жде всех веко́в, Чи́стая, рожде́ннаго безсе́менно,/ безле́тно, я́ко Еди́н весть.</p>
<p>
<red>Ин</red>
</p>
<p>
<red>Ирмо́с</red>: Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения// ве́рою воспева́ющия Тя.</p>
<p>Ше́ствия вра́жия я́вственно запя́л еси́, напра́вив твоя́ ше́ствия/ к стезя́м Боже́ственнаго хоте́ния, свяще́ннейше.</p>
<p>Терза́емо ра́нами многострада́льное те́ло твое́/ расто́рже безбо́жия у́зы/ Боже́ственною си́лою, Фо́ко богоблаже́нне.</p>
<p>Всеце́лое Бо́гу прине́слся еси́ заколе́ние,/ поже́ршемуся нас ра́ди, всехва́льне,/ и крова́выя же́ртвы и́дольския разори́вшему.</p>
<p>
<red>Богоро́дичен</red>: Му́дрость Бо́жия созда́ Себе́, о Влады́чице,/ от святы́х и чи́стых Твои́х крове́й храм,/ я́ко благоволи́.</p>
<p>
<red>Песнь 6</red>
</p>
<p>Ирмо́с: В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:// от тли, Бо́же, мя возведи́.</p>
<p>Высо́кое не́бо был еси́, сла́ву пове́дающее Бо́жию спаси́тельную,/ я́ко иера́рх боже́ственный,/ я́ко сла́вен ты, Кодра́те, апо́стол.</p>
<p>Еди́но естество́ Божества́ безнача́льное,/ еди́но Госпо́дство пропове́дуя, всему́дре,/ многобо́жия разруши́л еси́, Кодра́те, мра́чное безу́мие.</p>
<p>Зако́ном естества́ во гро́бе твое́ те́ло, блаже́нне, свяще́ннейше ны́не лежа́що,/ чудоде́йствует пресла́вная па́че естества́, Кодра́те приснопа́мятне.</p>
<p>
<red>Богоро́дичен</red>: Не́бо простры́й хоте́нием,/ ино́е Не́бо на земли́ Тя показа́, Богороди́тельнице Влады́чице,/ и Тобо́ю су́щия во тьме просвети́.</p>
<p>
<red>Ин</red>
</p>
<p>
<red>Ирмо́с</red>: Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися,/ ра́ди ми́лости от ребр Твои́х// исте́кшею Кро́вию.</p>
<p>Мо́ре безбо́жия изсуши́л еси́, всему́дре,/ исто́чник жи́зни источа́яй, уче́ния преподо́бная,/ ны́не же чуде́с ту́чами омыва́еши страсте́й вся́кое злосмра́дие.</p>
<p>Взя́тся на дре́ве, лю́те раздробля́емь и изчленя́емь, блаже́нне,/ и глас с высоты́, тя укрепля́ющий, внуши́л еси́,/ священнонача́льниче и му́чениче многострада́льне.</p>
<p>Стра́сти Безстра́стнаго, Фо́ко, уподо́бився,/ врачу́еши стра́сти разли́чныя/ и избавля́еши бу́ри и треволне́ния пла́вающих,/ к Бо́гу боже́ственными твои́ми моли́твами.</p>
<p>
<red>Богоро́дичен</red>: Я́ко ту́ча, спаси́тельное Сло́во/ истощи́ся в нетле́нную Твою́ утро́бу,/ Всесвята́я Отрокови́це,/ и зло́бныя пото́ки Боже́ственною си́лою изсуши́.</p>
<p>
<red>Конда́к, глас 8.</red>
</p>
<p>
<red>Подо́бен</red>: Я́ко нача́тки:</p>
<p>Я́ко священнонача́льника че́стна и страда́льца тверде́йша,/ вселе́нная прино́сит Тебе́, Го́споди, Кодра́та апо́стола/ и пе́сньми почита́ет честну́ю его́ па́мять,/ прося́щи всегда́ прегреше́ний оставле́ния// тем дарова́тися пою́щим его́, Благоутро́бне.</p>
<p>
<red>И́кос: </red>
</p>
<p>Му́драго иера́рха почти́м, я́ко па́стыря ве́рна и учи́теля,/ я́ко во цве́тнице страда́ния процвете́ ши́пок свяще́ннейший/ и ве́рныя ны облагово́ни,/ чуде́с же луча́ми и дея́нии доброде́тельными,/ просвеще́ния испо́лнив всю зе́млю исцеле́ний све́тлостьми,/ удиви́ бо его́ Бог всем почита́ющим пе́сньми честну́ю его́ па́мять,/ я́ко Благоутро́бен.</p>
<p>
<red>Песнь 7 </red>
</p>
<p>
<red>Ирмо́с</red>: О́бразу злато́му на по́ле Деи́ре служи́мую трие́ твои́ о́троцы небрего́ша безбо́жнаго веле́ния,/ посреде́ же огня́ вве́ржени,/ ороша́еми, поя́ху:// благослове́н еси́, Бо́же оте́ц на́ших.</p>
<p>Возвы́сив ум к Пе́рвому Бла́гу,/ богови́днейший храм Тро́ицы был еси́/ и сущия во глубине́ озлобле́ния возвы́сил еси́ высоча́йшими твои́ми уче́нии, зову́щия:/ благослове́н еси́, Бо́же отце́в на́ших.</p>
<p>Сокруши́в хра́мы и́дольския моли́тв раскопа́ньми,/ созда́л еси́ Боже́ственным Ду́хом хра́мы Бо́жия, свяще́ннейше о́тче,/ и спаса́емых мно́жества приве́л еси́, зову́щия:/ благослове́н еси́, Бо́же отце́в на́ших.</p>
<p>Огнедохнове́н сый,/ я́ко духо́вный огнь Боже́ственный, всему́дре, в се́рдцы твое́м име́я всегда́,/ свеща́ ви́делся еси́, паля́щая всю хвра́стную лесть и вопию́щия просвеща́ющая:/ благослове́н еси́, Бо́же отце́в на́ших.</p>
<p>
<red>Богоро́дичен</red>: Изба́вльшеся Тобо́ю кля́твы пра́дедния, Богора́дованная,/ до́брых вину́ Тя ве́мы, я́ко всевино́вное ро́ждшую Сло́во,/ па́че ума́ же и чудесе́,/ и вопие́м Ти, Пречи́стая, Благослове́нная, Бо́га пло́тию ро́ждшая.</p>
<p>
<red>Ин</red>
</p>
<p>
<red>Ирмо́с</red>: В пещи́ Авраа́мстии о́троцы перси́дстей,/ любо́вию благоче́стия па́че, не́жели пла́менем,/ опаля́еми, взыва́ху:// благослове́н еси́ в хра́ме сла́вы Твоей, Го́споди.</p>
<p>Я́рости мучи́телей не устраши́лся еси́, сла́вне,/ па́стве же предста́тельствуя слове́сней,/ я́ко а́гнец, прине́слся еси́ Первопа́стырю Христу́,/ му́ченически, Фо́ко, прославля́емь.</p>
<p>Искуше́н был еси́, я́ко зла́то в горни́ле, му́чениче,/ посреде́ вве́ржен ва́пна<a type="note" xlink:href="#note20">20</a> пламенови́днаго и ника́коже опаля́емь,/ благослове́н еси́, Бо́же мой, взыва́я, в хра́ме сла́вы Твоей, Го́споди.</p>
<p>Боже́ственная любо́вь, распаля́ющи се́рдце твое́,/ боже́ственною росо́ю тя, сла́вне, сохрани́ во огни́ неизнуря́ема,/ безбо́жия же, иера́рше, ти́ну сожига́юща.</p>
<p>
<red>Богоро́дичен</red>: Согни́вший души́ моея́ дом, Пречи́стая Отрокови́це,/ покая́ния о́бразы, я́ко Блага́я, обнови́,/ я́же все челове́чество Рождество́м Твои́м обнови́вшая.</p>
<p>
<red>Песнь 8</red>
</p>
<p>
<red>Ирмо́с</red>: В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода,// и превозноси́те во вся ве́ки.</p>
<p>Утвержде́ны на у́мнем Ка́мени душе́вныя име́я стопы́,/ запя́л еси́, блаже́нне, Госпо́дни враги́/ и вся, Кодра́те, утверди́л еси́ пою́щия/ и превознося́щия Христа́ во вся ве́ки.</p>
<p>Укра́шену доброде́тельми име́я ду́шу и се́рдце,/ украси́л еси́ сло́вом уче́ния ду́ши,/ избавля́я неле́поты вся́каго идолонеи́стовства,/ Кодра́те богоглаго́ливе.</p>
<p>Я́ко учени́к Иису́сов, я́ко апо́стол све́тел,/ я́ко Со́лнца Пра́вды светови́дная мо́лния, Кодра́те,/ просвети́, освяти́ соверша́ющия святу́ю твою́ па́мять.</p>
<p>
<red>Богоро́дичен</red>: Свяще́ннейшими Тя гла́сы свяще́ннейшии Бо́жии, Чи́стая, проро́цы/ бу́дущую Ма́терь провозгласи́ша я́сно/ все́ми Влады́чествующаго, Пречи́стая,/ Его́же благослови́м во вся ве́ки.</p>
<p>
<red>Ин</red>
</p>
<p>
<red>Ирмо́с</red>: Ру́це распросте́р, Дании́л/ львов зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:// благослови́те, вся дела́ Госпо́дня, Го́спода.</p>
<p>Благода́ть во уста́ твоя́, му́дре Фо́ко, излия́ся,/ тем обрати́л еси́ блудя́щия лю́ди зми́я сове́том/ и приве́л еси́, я́коже па́стырь и́стинный, Христу́ зову́щия:/ благослови́те, вся дела́ Госпо́дня, Го́спода.</p>
<p>Неусы́пна и́мать тя, му́дре, ве́рных собо́р моли́твенника,/ утоля́юща мо́ря во́лны свере́пыя, напа́сти же укроща́юща/ и лю́тых вся́ческих нас избавля́юща, вопию́щия:/ благослови́те, вся дела́ Госпо́дня, Го́спода.</p>
<p>Струи́ целе́ний храм твой тре́бующим то́чит всегда́,/ приста́нище явля́яся нево́лненное и страсте́й отгони́тельное/ тебе́ почита́ющим и Христу́, му́чениче, зову́щим:/ благослови́те, вся дела́ Госпо́дня, Го́спода.</p>
<p>Да твою́ честву́ем честну́ю, Фо́ко, па́мять, торжеству́юще,/ Преблага́го Го́спода умоли́ усе́рднейше,/ избавле́ние неудо́бных нам дарова́ти, вопию́щим:/ благослови́те, вся дела́ Госпо́дня, Го́спода.</p>
<p>
<red>Богоро́дичен</red>: Зако́нныя Тя прообража́ху/ ковче́г и ста́мна, иму́щая ма́нну, Пречи́стая,/ Боже́ственная трапе́за, па́ки же и све́щник златоза́рный,/ во открове́ние язы́ков Свет поро́ждшую,/ просвеща́ющий богозна́нием земны́я концы́.</p>
<p>
<red>Песнь 9</red>
</p>
<p>
<red>Ирмо́с</red>: От Бо́га Бо́га Сло́ва неизрече́нною му́дростию/ прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,// ве́рнии, единому́дренно пе́сньми велича́ем.</p>
<p>Укра́шен ра́зумом кра́сному Влады́це предстои́ши,/ светле́йш при́сно, я́ко иера́рх богоприя́тен, я́ко апо́стол боже́ствен,/ со все́ми апо́столы и́стинно мир ми́ру, Кодра́те, испроша́я.</p>
<p>Твои́х Магниси́я иму́щи ра́ку моще́й, я́ко боже́ственный киво́т,/ и от него́ вся́ку, Кодра́те, по́льзу исчерпа́ет любо́вию,/ оби́тели же Небе́сныя, твою́ ду́шу име́ющия,/ со все́ми святы́ми веселя́тся.</p>
<p>Светоза́рный твой день, светоно́сная твоя́ па́мять,/ и́стинно благосла́вный твой пра́здник всем, я́ко со́лнце, возсия́,/ ю́же ве́рно соверша́ем, Кодра́те,/ очище́ние грехо́в моля́щеся моли́твами твои́ми обрести́ и ве́лию ми́лость.</p>
<p>
<red>Богоро́дичен</red>: Пощади́ мя, Го́споди, пощади́, егда́ хо́щеши суди́ти ми,/ и не осуди́ мене́ во огнь, ни я́ростию Твое́ю обличи́ мене́:/ мо́лит Тя Де́ва, Тебе́ ро́ждшая, Христе́,/ апо́столов мно́жество и с проро́ки му́ченицы.</p>
<p>
<red>Ин</red>
</p>
<p>
<red>Ирмо́с</red>: Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́.// Тем веселя́щеся, Тя, Богоро́дице, велича́ем.</p>
<p>Священносло́вии боже́ственными,/ свяще́ннаго, прииди́те, па́стыря вси/ всесвяще́нную па́мять свяще́ннейше торжеству́им,/ благоде́телю Бо́гу за ны моля́щаго.</p>
<p>Яви́лся еси́ распаля́емъ ре́вностию Влады́ки,/ егда́, му́чениче, в ба́ню разжже́нную вшел еси́,/ в не́йже дух твой в Бо́жии ру́це/ веселя́ся, му́чениче, пре́дал еси́.</p>
<p>Тя иера́рхов ли́ки, и му́чеников собра́ния,/ и свяще́нных апо́столов соводворе́ние,/ всех же пра́ведных, му́чениче Фо́ко, ду́си,/ иму́ще посреде́ себе́, веселя́тся.</p>
<p>Простре́ся в ми́ре па́мять твоя́,/ ду́ши просвеща́ющи благохва́лящих ве́рою по́двиги твоя́,/ и боре́ния, и до́блественное страда́ние,/ па́стырю и му́чениче досточу́дне.</p>
<p>
<red>Богоро́дичен</red>: Просвети́, Чи́стая, ду́шу мою́, омраче́нную грехо́м,/ и ве́чнующаго мя пла́мене и тьмы изба́ви хода́тайством Твои́м,/ да Твое́, ра́дуяся, восхваля́ю вели́чество.</p>
<p>
<red>Свети́лен апо́стола.</red>
</p>
<p>
<red>Подо́бен:</red> Ду́хом во святи́лищи:</p>
<p>Тече́ние кра́сных твои́х ног, Кодра́те апо́столе, возврати́в,/ к ше́ствию Небе́сному возше́л еси́ ра́дуяся,/ и, Тро́ице предста́в, во Отце́ ви́диши Сы́на и Ду́ха Боже́ственнаго,/ сего́ ра́ди ве́рою пресвяще́нную твою́ и боже́ственную пра́зднуем па́мять.</p>
<p>
<red>Сла́ва, священному́ченика.</red>
</p>
<p>
<red>Подо́бен</red>: Не́бо звезда́ми:</p>
<p>Архиере́ев сла́ва и ни́щих защи́тник/ ты показа́лся еси́, богому́дре о́тче,/ и столп доброде́телей,/ тем помина́й всех пою́щих тя, Фо́ко.</p>
<p>
<red>Богоро́дичен</red>:</p>
<p>Тя Предста́тельницу вси и́мамы, гре́шнии, о Всесвята́я Де́во!/ Ты благопреме́нна нам сотвори́ Сы́на Твоего́/ Ма́терними Твои́ми моли́твами.</p>
<p>
<red>На литурги́и</red>
</p>
<p>
<red>Проки́мен, глас 7</red>: Честна́ пред Го́сподем// смерть преподо́бных Его́. <red>Стих</red>: Что возда́м Го́сподеви о всех, я́же воздаде́ ми? <red>Апо́стол ко Евре́ем, зача́ло 311. Аллилу́йя, глас 2</red>: Свяще́нницы Твои́ облеку́тся в пра́вду, и преподо́бнии Твои́ возра́дуются. <red>Ева́нгелие от Иоа́нна, зача́ло 36. Прича́стен</red>: В па́мять ве́чную бу́дет пра́ведник:</p>
</section>
