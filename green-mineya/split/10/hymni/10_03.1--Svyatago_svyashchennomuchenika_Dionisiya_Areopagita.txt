<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Диони́сия Ареопаги́та</p>
</title><p>
<red>На Го́споди, воззва́х: стихи́ры на 6, глас 1</red>
</p>
<p>
<red>Подо́бен</red>: Небе́сных чино́в</p>
<p>Во вну́треннейший мрак непристу́пнаго Света/ ты разу́мно вшед,/ навы́кл еси Боже́ственная недоуме́нная Сло́ва,/ учениче́ Христов, свяще́нне Диони́сие,/ и Ангельския чи́ны на земли/ явственно изъясни́л еси.</p>
<p>Трисия́нною зарею просвети́в твою душу/ и огне́м веще́ственным, изнуря́ющим тело,/ к невеще́ственней преставился еси, отче, Светлости,/ со Ангелы совоку́пился еси:/ с нимиже моли́ся непрестанно за нас/ спасти ду́ши наша.</p>
<p>Па́стырски преизя́ществовав в Церкви Божией,/ сердце твое, отче,/ прия́тельно благодати Духа соделал еси./ Темже и нам источаеши, яко во́ды,/ от честны́я твоея ра́ки всегда,/ Диони́сие, исцеле́ния.</p>
<p>
<red>Ины стихиры, глас тойже</red>
</p>
<p>
<red>Подобен</red>: Всехвальнии</p>
<p>У́дицею благодати, мудре,/ Па́вел Божественный, народовеща́в, улови́ священноявле́нна/ и неизрече́нных зрителя соде́ла,/ тя, сосуд избра́нный, видев./ С нимже моли, благоглаго́ливе Дионисие/ спасти любовию пою́щия тя.</p>
<p>Ангелом равноче́стен ум, отче Диони́сие,/ добродетели ра́ди соделав,/ премирное священнонача́льства благочи́ние, всему́дре,/ сих священноповествова́л еси,/ имиже учини́л еси Церковная составле́ния,/ Небесным чино́м подо́бяся.</p>
<p>Любомудре́йше Богу, блаженне Диони́сие,/ яко мо́щно подо́бяся,/ именова́ний твое та́инственно Божественных/ благоче́стно распросте́рл еси/ Божественное, Богомудре, сказа́ние,/ едине́нием лучшим навы́к, яже паче мысли,/ и научил еси мира концы́.</p>
<p>
<red>Слава, глас 2. Андрея Иерусалимскаго:  </red>
</p>
<p>Прииди́те, вернии,/ согласно летнюю память иерархов похвалим,/ Диони́сия же и Киприа́на:/ ов бо оплева́в сто́иков филосо́фов/ и сосудом избра́нным научився,/ неизрече́нных та́йн зна́тель бысть;/ ов же, добрыя ради девы Иусти́ны,/ по́мысл просвети́в, де́монския пре́лести избеже́/ и волше́бныя книги огне́м изже́г,/ Евангельский проповедник бысть./ Тем и мы, грешнии,/ просла́вльшему сия Спасу славосло́вяще, возопии́м:/ Иже Твоя страстоте́рпцы славою венча́вый, Христе Боже,/ тех молитвами спаси души наша.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Егда от Древа</p>
<p>Егда Нескверная Агница ви́де Своего Агнца,/ на заколение, яко человека, волею влеко́ма,/ пла́чущи, глаголаше:/ безча́дствовати Мя ныне тщи́шися, Христе, Рождшую Тя,/ что́ сие сотворил еси, Изба́вителю всяческих;/ оба́че воспеваю и славлю Твою, юже паче ума и сло́ва,/ кра́йнюю благость, Человеколюбче.</p>
<p>
<red>На стиховне Октоиха. Слава, глас 4</red>:</p>
<p>Небеснаго знания невидимую глубину́ тебе нарече́м,/ светле́йший мучениче Христов,/ яко бо ору́жника/ и тве́рда побо́рника Церкве воспеваем тя, мудре:/ огне́м бо чисте́йшим просиял еси,/ сподо́бився вкупе с Вышними воинствосло́вии/ светлою одеждею облещи́ся Христа/ и озари́в ум све́тлостию Духа Святаго, Диони́сие./ Тем твою всемирную память торжествуим верно,/ сла́вяще просла́вльшаго тя Господа.</p>
<p>
<red>И ныне, Богородичен или Крестобогородичен</red>:</p>
<p>
<red>Подобен</red>: Яко до́бля</p>
<p>Агнца и Пастыря, Тя на Древе яко виде,/ Агница рождшая рыда́ше и ма́терски Ти веща́ше:/ Сыне Возжеле́нне, како на Древе Кре́стнем пове́шен еси, Долготерпели́ве?/ како ру́це и но́зе Твои, Слове, пригвозди́шася от беззаконных,/ и Кровь Твою излия́л еси, Владыко?  </p>
<p>
<red>Тропарь, глас 4: </red>
</p>
<p>Бла́гости научи́вся и трезвя́ся во всех,/ благо́ю со́вестию священноле́пно обо́лкся,/ поче́рпл еси от сосу́да избра́ннаго неизрече́нная/ и, ве́ру соблю́д, ра́вное течение совершил еси,/ священномучениче Диони́сие,/ моли Христа Бога спасти́ся душа́м нашим.</p>
<p>
<red>Слава, и ныне, Богородичен или Крестобогородичен</red>
</p>
<p>
<red>На утрени</red>
</p>
<p>На Бог Господь: <red>тропарь святаго, дважды. Слава, и ныне, Богородичен или Крестобогородичен. Оба канона Октоиха со ирмосом на 8 без мученичнов и святаго на 6, <red>егоже</red> краегранесие: </red>Ум хвалю мудрых учений. <red>Феофан. Глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Во́ду проше́д, яко сушу,/ и египетскаго зла избежа́в,/ изра́ильтянин вопия́ше:/ Изба́вителю и Богу нашему пои́м.</p>
<p>Павлом Божественным науче́н, Небесных, Диони́сие, ви́дцем,/ Небесный таи́нник а́бие и Боговеща́тель был еси.</p>
<p>Иже благодатию Божиею озари́вся,/ просвети́, блаженне, поющих тя ду́ши/ твоя разуме́ти Богодухнове́нная учения, Диони́сие.</p>
<p>Умом преочище́нным и душе́ю/ Небесных удобре́ний сия́ния уве́дети сподо́бился еси/ и тех ликостояния, Диони́сие.</p>
<p>
<red>Богородичен</red>:</p>
<p>Черто́г светоно́сный паче ума воплоще́ния явилася еси всех Соде́теля:/ из Тебе бо плоть, Богомати, нашу оде́ял есть.</p>
<p>
<red>Песнь 3</red>
</p>
<p>
<red>Ирмос</red>: Небеснаго круга Верхотво́рче, Господи,/ и Церкве Зижди́телю,/ Ты мене утверди́ в любви Твоей,/ жела́ний кра́ю,/верных утвержде́ние,/ Едине Человеколюбче.</p>
<p>Небесных круго́в превозше́д, отче, преми́рных чи́ны, и во́инства, и све́тлости,/ высоковеща́ньми слове́с и всемудрыми уче́нии всем изъясни́л еси.</p>
<p>Высокаго виде́ния насы́щся, преподобне,/ име́н Божественных Божественное разумение Богосло́вил еси,/ Тро́ичный Богослов быв благодатию, Богоблаже́нне Дионисие.</p>
<p>Умертви́вся нынешним желанием, еже к Богу,/ и любому́дрию крепко научи́вся,/ су́щим паче ума животво́рным дарова́нием Богоносный орга́н, отче, был еси.</p>
<p>
<red>Богородичен</red>:</p>
<p>Дея́нием, Дево, Вседе́тельнаго Духа,/ тело Владыце всех плодоноси́ла еси,/ в Немже осуди́ся мира грех и Жизнь источи́ся ве́чнующая.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>В пучи́не премудрости уча́, Духа глубины́,/ Тро́ицы Едино Божество́ пропове́дал еси, преподобне,/ списа́в вся Ангельския чи́ны и тайная тех сия́ния, Богомудре./ Тем и нижнюю иера́рхию счиня́я,/ ко единому вся возве́л еси еди́нству, иерарше Дионисие./ Моли Христа Бога прегрешений оставление даровати/ честву́ющим любовию святую память твою.</p>
<p>
<red>Слава, и ныне, Богородичен</red>
</p>
<p>Солнца о́блаче разу́мнаго,/ Божественнаго Света светильниче златокова́нный,/ Нескве́рная, Небла́зная, Всенепоро́чная Владычице,/ омраче́нную душу мою ослепле́нием страсте́й/ безстра́стия заре́ю просвети́, молюся./ И оскверне́нное мое сердце омы́й пото́ки умиления, покаяния же слеза́ми,/ и от тимения мя очисти дел моих, да любовию зову Ти:/ Богородице Присно дево, моли Христа Бога, прегрешений оставле́ние пода́ти ми,/ Тебе бо имею надежду, раб Твой.</p>
<p>
<red>Крестобогородичен</red>:</p>
<p>Агнца, и Пастыря, и Изба́вителя Агница зрящи на Кресте, восклицаше, плачущи,/ и, горько рыда́ющи, вопия́ше:/ мир убо радуется, прие́мляй Тобою избавле́ние,/ утроба же Моя горит, зря́щи Твое распятие,/ еже терпи́ши за милосердие милости./ Долготерпеливе Господи, милости бе́здно и исто́чниче неисчерпаемый,/ умилосе́рдися и даруй согрешений оставле́ние/ верою пою́щим Божественная Стра́сти Твоя.</p>
<p>
<red>Песнь 4 </red>
</p>
<p>
<red>Ирмос</red>: Ты моя крепость, Господи,/ Ты моя и сила,/ Ты мой Бог, Ты мое ра́дование,/ не оста́вль не́дра Отча/ и нашу нищету́ посети́в./ Тем с пророком Авваку́мом зову Ти:/ силе Твоей слава, Человеколюбче.</p>
<p>Церковное благочиние украси́л еси:/ в них бо, отче, живописа́л еси зра́чныя о́бразы/ явственно священнописанием Безо́бразных сил;/ имиже тайново́дятся и просвеща́ются вся верных, Богомудре, собо́ры.</p>
<p>Струи́ твоего Богословия, Богоприятне, цветники́ напая́ют словесныя,/ присноцвету́щия зело и насажде́нныя на правости Богословия:/ единство бо Существа в Трие́х Ли́цех, честно́е Единонача́лие пропове́дал еси.</p>
<p>Ангельскаго священноначальства сильное, святителю, желание и раче́ние, еже к Богу,/ и неуклонное ма́ние к высоте́ Божественней и непостижи́мей,/ научил еси Богомудренно верою вопию́щия:/ силе Твоей слава, Человеколюбче.</p>
<p>
<red>Богородичен</red>:</p>
<p>Священноде́йствитель спасения бысть Сын Твой всем поющим Тя,/ и Наставник, и Просвети́тель, и Правда, Дево, и избавление./ Тем Тя, Богородицу, истинно и госпо́дьственно вернии единому́дренно славим.</p>
<p>
<red>Песнь 5</red>
</p>
<p>
<red>Ирмос</red>: Вску́ю мя отри́нул еси/ от лица Твоего, Све́те незаходи́мый,/ и покрыла мя есть чужда́я тьма, окаяннаго,/ но обрати́ мя и к свету за́поведей Твоих/ пути моя напра́ви, молю́ся.</p>
<p>Глагол твоих веща́ние, яко некий Небесный шум носимь,/ безбожныя разумы огроми́ словом благодати/ и велений Божественных зарями светле́йшими верных сердца́ просвети.</p>
<p>Уподобился еси купцу, ищущему добрыя бисеры, всебогате,/ и обрел еси един бисер, истинно многоценен,/ и, уди́влься его Боготво́рну световерже́нию, святителю, Бога испове́дал еси.</p>
<p>Источник мудрости, любому́дрейше отче, возлюбил еси,/ и, тоя́ рачением и любовию одержимь, велик был еси,/ и ре́ки Божественных веле́ний всегда то́чиши, Богогласе.</p>
<p>
<red>Богородичен</red>:</p>
<p>Яко Обрадованная, добротворя́щее прияла еси благоле́пие,/       вся еди́нем хотением Сотво́ршаго,/ и Божественною добро́тою и просвещением благоверия, Богомати, нас Удобри́вшаго.</p>
<p>
<red>Песнь 6 </red>
</p>
<p>
<red>Ирмос</red>: Очи́сти мя, Спасе,/ мно́га бо беззакония моя/ и из глубины́ зол возведи́, молю́ся:/ к Тебе бо возопи́х и услы́ши мя,/ Боже спасе́ния моего.</p>
<p>Законно любому́дрствуя, мудрости дар получил еси,/ Божественне Богосло́вя Православныя догма́ты, всеблаженне, оста́вил еси,/ <red>ихже</red> наслаждающеся, вернии, тя блажи́м.</p>
<p>Разумом Боголепным, Богомудре, удобряем,/ Божественному учителю слух твой приклони́л еси/ и преми́рную от Него мудрость навыкл еси, Диони́сие.</p>
<p>Житие твое чу́дно, слово же ди́внейше,/ язык твой светоза́рен, уста огнедухнове́нна и духодви́жима,/ ум же твой испы́тен, отче, Богоблаженне.</p>
<p>
<red>Богородичен</red>:</p>
<p>Глас Ти Гаврии́лов радостно, Дево, взываем вернии,/ из Тебе бо неизрече́нно нам Живоначальный Творец изше́л есть/ и примеси́ся человеком, Человеколюбец.</p>
<p>
<red>Кондак, глас 8</red>
</p>
<p>
<red>Подобен</red>: Взбранной</p>
<p>Небесная врата проше́д духом яко ученик/ до тре́тияго Небесе́ дости́гшаго апостола, Диони́сие,/ неизрече́нных обогатился еси всяким разумом/ и озари́л еси во тьме неве́дения седя́щия./ Темже зовем:/ радуйся, отче всемирный.</p>
<p>
<red>Икос:   </red>
</p>
<p>Ангел от человеков, доброде́тельми быв великий Дионисий,/ весь, яко крила́т, навы́че умом Небе́сныя разумы./ Тем пе́сньми, яко Ангела, почтим, вопию́ще к нему такова́я:/ радуйся, уве́девый Христа Павлом;/ радуйся, многия ко Христу обрати́вый;/ радуйся, многобожия храмо́в губителю;/ радуйся, Богоразумнаго совета смотрение;/ радуйся, книго Богоначерта́нная тайных сокровищ;/ радуйся, скрижа́ль Богозра́чная и зерца́ло Небесное;/ радуйся, яко Страсть Господню видел еси;/ радуйся, яко усердно Того ради закала́ешися;/ радуйся, источниче, источа́я разум;/ радуйся, капле, угаша́ющи безумие;/ радуйся, стезе́ неле́стная спасения;/ радуйся, прегра́до нечестивых прехода;/ радуйся, отче всемирный.</p>
<p>
<red>Песнь 7</red>
</p>
<p>
<red>Ирмос</red>: Бо́жия снизхожде́ния/ огнь устыде́ся в Вавило́не иногда́,/ сего ради о́троцы в пещи́ ра́дованною ного́ю,/ яко во цве́тнице, лику́юще, поя́ху:/ благословен еси, Боже отец наших.</p>
<p>Яко туча Небесная землю жаждущую,/ твоя учения верных сердца́ присно жела́ющая умаща́ют/ и несы́тно вопи́ти науча́т:/ отец наших Боже, благословен еси.</p>
<p>Разумом Богому́дренным безплотныя умы́: расписал еси/ и тех, преблаженне, песнословия, Божествен быв, Церковь пети наказал еси:/ благословен Бог отец наших.</p>
<p>Прия́телище Духа Всесвята́го явился еси благоключи́мое/ и, Того вдохнове́ния и явления проро́чески провозглаша́я, му́дре Дионисие, вопия́ше весело:/ благословен Бог отец наших.</p>
<p>
<red>Богородичен</red>:</p>
<p>Се ныне исполнися Иса́ии Богоглаго́ливаго проречение:/ Дева бо во чре́ве Бога Слова име́/ и породи́ла есть Жизнодавца, Емуже вси зове́м:/ благословен Бог отец наших.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халде́йский мучитель/ Богочести́вым неи́стовно разжже́,/ силою же лу́чшею спасе́ны сия́ видев,/ Творцу и Изба́вителю вопия́ше:/ о́троцы, благослови́те,/ священницы, воспо́йте,/ людие, превозноси́те во вся веки.</p>
<p>Све́тел, яко зерца́ло, быв, Дионисие,/ и вмести́телен чистых явлений ум соделав,/ добродетелию, всебогате, лучи́ паче ума сияния приемля, вопия́л еси:/ священницы, благослови́те, людие, превозноси́те во вся веки. </p>
<p>Обильнейшая благодать излия́ся во устна́х твоих,/ тем Божественная учения предложил еси,/ и тех ра́зумы паче смысла нам простира́я и ясне́е и светло отверза́я, верою поющим:/ священницы, благослови́те, людие, превозноси́те во вся веки.</p>
<p>Зна́емейша бысть тобою, Дионисие, Афинская всеславная митрополия,/ Христу прине́сшая тя начаток всесвященный, Всецарю всегда пою́щи:/ о́троцы, благослови́те, священницы, воспойте, людие, превозноси́те во вся веки.</p>
<p>
<red>Богородичен</red>
</p>
<p>Мати Божия Всенепорочная, души́ моея́ струны и греховныя я́звы потреби́/ Сына бо родила́ еси, власть иму́щаго/ свя́занныя плени́цами греховными удобь осла́бити от уз нереши́мых,/ Единаго Благодетеля и Единаго Жизнода́вца.</p>
<p>
<red>Песнь 9</red>
</p>
<p>
<red>Ирмос</red>: Ужасе́ся о сем Небо,/ и земля́ удиви́шася концы́,/ яко Бог яви́ся человеком пло́тски,/ и чрево Твое бысть простра́ннейшее небес:/ тем Тя, Богородицу,/ Ангелов и человек чинонача́лия величают.</p>
<p>Святых апостол сподо́бился еси ви́дитель быти/ и сострадалец, и соо́бщник был еси славы,/ и с теми на виде́ние потщался еси телесе́/ истинно Живоначальныя Единыя Богородицы и Честнейшия,/ Юже достойно величаем.</p>
<p>Божественнаго Царствия на Небесех наследник был еси яко законен архиерей, отче,/ яко непобеди́мъ страдалец священства ма́стию кровь сраствори́л еси мученическую./ Тем сугубым венцем сподо́бился еси достойно, священнотаи́нниче Диони́сие.</p>
<p>Яко имея дерзновение ко Христу, иерарше, мудре Диони́сие,/ всегда моли́ избавится от искушения благочестно поющим тя,/ учениче́ неизреченных виде́ний, яко тайноуче́нныя и Богоначальныя священноявле́нник благости.</p>
<p>
<red>Богородичен</red>:</p>
<p>Победившу е́реси хра́брски, честну́ю Церковь яви,/ юже Христос честно́ю Своею Кровию яко Благ стяжа́, Обрадованная, Сын Твой истинно,/ и спаси от бед и от обстоя́ния, одержа́щего нас, Владычице.</p>
<p>
<red>Светилен</red>
</p>
<p>
<red>Подобен</red>: Учеником зрящим</p>
<p>Доброде́тельми восходя́, возвысився на Небеса, Богоприя́тне,/ и познал еси Ангелов чи́ны, и всех Вышних стоя́ния,/ и Трисолнечную зарю, навы́к от Павла.</p>
<p>
<red>Богородичен</red>:</p>
<p>Иже жизни Божественней и блаженней/ позави́дев ми древле в рай,/ враг прелука́вый и злоко́зненный, и от Еде́ма изгнав мя,/ умерщвля́ется Рождеством Твоим, Богородице.</p>
<p>
<red>На стиховне Октоиха. Слава, святаго, глас 8</red>
</p>
<p>
<red>Германово</red>:</p>
<p>Во святителех и мученицех,/ преизя́ществовав, преподобне,/ ве́рен явился еси пастырь,/ и, Христову испив чашу,/ тем во обои́х благоугоди́в Тому,/ молися о всех нас,/ с Го́рними служи́тельми во Свете ныне водворяемый.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Мученицы</p>
<p>Ю́ница Нескверная,/ ю́нца́ ви́дящи на Древе пригвожда́ема волею,/ рыда́ющи жа́лостне:/ увы Мне, вопия́ше, Люби́мейшее Чадо,/ Что́ Ти сонм воздаде́ безблагода́тный евре́йский,/ хотя Мя обезча́дствовати от <red>Тебе</red>, Вселюбе́зне.</p>
<p>
<red>На Литургии: Блаженны Октоиха на 4 и святаго песнь 3-я на 4. Прокимен, глас 8</red>: Восхвалятся преподобнии во славе и возрадуются на ло́жах своих.<red>Стих</red>: Воспойте Господеви песнь но́ву. <red>Апостол Деяний, зачало 40, от полу</red>. Аллилуия, глас 2. <red>Стих</red>: Священницы Твои облекутся правдою: <red>Евангелие от Матфея, зачало 55 от полу. Причастен</red>: В память вечную будет праведник</p>
<p>
<red>Преподобнаго Диони́сия Затворника, </red>
</p>
<p>
<red>в Дальних пещерах почивающаго</red>
</p>
<p>
<red>Тропарь, глас 4</red>:</p>
<p>Жертву Безкро́вную приноси́вый Го́сподеви непоро́чне/ и служи́вый Ему по званию своему многое время неле́ностне,/ священне Диони́сие,/ моли́ся о нас,/ любовию чтущих тя.</p>
<p>
<red>Кондак, глас 2</red>:</p>
<p>Священноде́йствовавшаго на земли священноле́пно/ и потруди́вшагося в чину своем до́бре,/ ныне же на Небесех лику́еши све́тло,/ священными похваляем тя пе́снь ми, Диони́сие, и молим:/ моли Христа Бога непрестанно о всех нас.</p>
</section>
