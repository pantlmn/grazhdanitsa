<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святых мученик Се́ргия и Ва́кха</p>
</title><p>
<red>На Го́споди, воззва́х: стихи́ры на 6, глас 6</red>
</p>
<p>
<red>Подо́бен</red>: Все отложше:</p>
<p>Все презре́вше земное могу́тство/ и плоть возненави́девше,/ Бога Святаго возлюби́сте,/ и, одея́ние безче́стное руга́тельне нося́ще,/ с Небесе прия́сте света одежду/ и ризу нерастерза́емую,/ с неюже ликующе,/ венценосцы пребогатии,/ покров нам всем бу́дите и одея́ние,/ жизни обнаженным змии́ным прельщением.</p>
<p>Се́ргие преславный/ и прехва́льный Ва́кше,/ сосу́ди Духа,/ пото́цы, источа́юще всем целе́ния,/ наши храни́телие/ и крепцыи побо́рницы Церкве бывше,/ самовольныя жертвы и заколе́ния честна́я,/ свети́льницы, озаряюще светом благочестия концы,/ разрешите тьму належащую душа́м нашим/ и мрак злобный весь отжени́те.    </p>
<p>Незаходи́мая селе́ния,/ и разумное веселие,/ и Свет Невечерний,/ и жизнь безпеча́льную и неги́блемую,/ от тле́ннаго телесе́ страдальцы сла́внии изше́дше, восприя́сте./ Но молитеся сих и нам улучи́ти,/ стра́сти умертви́вшим и греха укло́ншимся,/ Се́ргие и Ва́кше,/ предста́теле и приста́нища верных,/ со дерзновением моля́щеся о душа́х наших.</p>
<p>
<red>Слава глас 4</red>:</p>
<p>Сергий и Вакх, светлая мучеников и сугу́бая заря,/ мучителей бо свире́пство низложи́сте,/ и́дольскую же лесть упраздни́сте/ и Богоразумия соверше́нную тайну,/ светлым гласом высоковеща́юще, пропове́даете;/ <red>ихже</red> молитвами, Христе, сих Законода́вче,/ Подвигополо́жниче же и Венцеда́телю,/ и нас сподоби на неви́димыя и лукавыя силы/ державно увязти́ся.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Яко добля</p>
<p>Распина́ема Христа Человеколюбца ви́дящи Пречистая/ и ре́бра ископова́ема копие́м,/ плачущи, вопия́ше:/ что сие, Сыне Мой?/ что Ти безблагода́тнии людие возда́ша,/ за яже сотвори́л еси до́брая им,/ и тщи́шися безча́дствовати Мя, Вселюбе́знейший?/      Удивляюся, Благоутробне,/ Твоему во́льному распятию.</p>
<p>
<red>На стиховне Октоиха. Слава, глас 8: </red>
</p>
<p>Укрепи́ся Христовых мученик на враги́ ополче́ние,/ в <red>нихже</red>, яко светильницы мирсти́и, све́тят,/ благосла́внии и изря́днейший страстотерпцы, Сергий и Вакх./ Сим обрати́ плещи́ лукавое ополче́ние де́монское./ Сим почуди́шася мучителие, и удиви́шася Ангели,/ ви́дяще безплотнаго от пло́тных попира́ема./ Верных же Церковь, всепра́зднственный праздник/ и мирску́ю радость совершающи, вопие́т:/ Иже не́мощию плотско́ю Связа́вый кре́пкаго,/ молитвами святых Твоих спаси́ ду́ши наша.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: О преславнаго чудесе</p>
<p>Что зри́мое видение,/ еже Моима очи́ма видится, о Владыко!/ Содержа́й всю тварь,/ на Древо воздви́жен быв,/ и умира́еши, всем дая́й жизнь,/ Богородица пла́чущи, глаголаше,/ егда узре́ на Кресте возноси́ма,/ из Нея неизреченно возсия́вшаго Бога и Человека.</p>
<p>
<red>Тропарь, глас 5</red>:</p>
<p>Удобре́ние Христовых страстоте́рпец/ и очи Христовы Церкве,/ о́чи просвети́те душ наших,/ Сергие многострада́льне и Вакше преславне:/ моли́теся ко Господу,/ яко да убежи́м тьмы греховныя/ и Света яви́мся общницы невече́рняго/ молитвами вашими, святии.</p>
<p>
<red>На утрени</red>
</p>
<p>
<red>Канон святых на 6, глас 1, <red>егоже</red> краегранесие: </red>Сергия страстотерпца и Вакха приснопамятнаго пою. Феофаново.</p>
<p>
<red>Песнь 1</red>
</p>
<p>
<red>Ирмос</red>: Твоя победительная десни́ца/ Боголепно в кре́пости просла́вися:/ та бо, Безсмертне,/ яко всемогу́щая противныя сотре́,/ изра́ильтяном путь глубины́ новосоде́лавшая.</p>
<p>Сергие, угодниче Христов,/ смоле́бника прии́м и спомо́щника Вакха приснопамятнаго,/ с нимже страсти Богомудренно совершил еси,/ слово мне мудрости, вас пою́щу, даруйте.</p>
<p>На недви́жимем Христовы ка́мени веры,/ святии мученицы, положи́вше основание,/ на тве́рдем степе́ни утвержде́ни,/ забра́ло и столпи́ благочестия яви́стеся.</p>
<p>Глаго́лом ве́ровавше Христовым и к Нему неуклонно взира́юще,/ все оплева́сте преходя́щее благосла́вие, святии,/ славы же присносу́щныя уя́звени бы́сте раче́нием.</p>
<p>Ро́да, и оте́чества, и че́сти Христа ради обнажившеся, веселя́стеся;/ и, оде́яни в женоле́пное одея́ние,/ мужему́дренно нетления оде́ждею све́тло облеко́стеся.</p>
<p>
<red>Богородичен</red>
</p>
<p>Ми́лостива быти верным и благоуве́тлива,/ Богомати, умоли́ Слова,/ <red>егоже</red> родила́ еси теле́сно, к нам пришедшаго:/ Тя бо Предста́тельницу и спасе́ние стяжа́хом.</p>
<p>
<red>Песнь 3</red>
</p>
<p>
<red>Ирмос</red>: Едине Ве́дый человеческаго существа́ не́мощь/ и милостивно в не́ вообра́жен,/ препоя́ши мя с высоты си́лою,/ еже вопи́ти Тебе, Святый:/ одушевленный хра́ме неизреченныя Славы Твоея, Человеколюбче.</p>
<p>Един Ве́дый яко Бог вся прежде бытия́,/ к Нему ваша ныне ви́дев предложения,/ мудрости словом, и Боже́ственнаго знания, и твердаго смы́сла обильно испо́лни,/ яко Своя во́ини, блаже́ннии.</p>
<p>Законно уго́дницы Христу пострада́ти изво́ливше,/ тлеющую славу и текущую, и мира всего, и мироде́ржца/ по́мыслом Богому́дрым страстотерпцы му́ченицы возненави́десте, любовию Зижди́теля.</p>
<p>Пречистыми ума́ приложе́нии Господу предстоя́ще,/ и от та́мо су́щия зари́ исполня́еми,/ и неизреченнаго блаженства я́ве наслаждающеся,/ вас чтущия от напа́стей, страстотерпцы, изба́вите.</p>
<p>
<red>Богородичен</red>:</p>
<p>Смертию держи́м пе́рвее Адам,/ ныне избавися Твоим Рождеством, Едина Богоневесто:/ Жизнь бо истинно Ипоста́сную, соедине́ну плоти, Чистая,/ по Ипоста́си па́че естества и сло́ва родила́ еси.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Мучениколю́бцы, прииди́те,/ разумныя би́серы Господни и страстоте́рпцы Сергия почти́м и Вакха святыя,/ яко вра́жию лесть му́жески попра́вшия и и́дольскую всю крепость разори́вшия,/ темже достойно с Небесе венцы побе́ды прие́мше, со Ангелы ликуют./ К нимже вси возопии́м:/ моли́те Христа Бога прегрешений оставле́ние дарова́ти/ чтущим любовию святую память вашу.</p>
<p>
<red>Слава, и ныне, Богородичен</red>:</p>
<p>В напа́сти многоплете́нныя впад от враг видимых и невидимых,/ бурею одержи́м безчисленных согрешений моих/ и, яко к теплому заступлению и покрову моему, Чистая,/ ко пристанищу притекаю Твоея благости./ Темже, Пречистая, из Тебе Воплоще́нному безсе́менно моли́ся прилежно о всех рабе́х Твоих,/ непрестанно моля́щихтися, Богородице Пречистая,/ моля́щи Его присно согрешений оставле́ние дарова́ти/ воспевающим достойно славу Твою.</p>
<p>
<red>Крестобогородичен</red>:</p>
<p>А́гнца, и Пастыря, и Изба́вителя/ А́гница зря́щи на Кресте, восклица́ше, пла́чущи,/ и, горько рыда́ющи, вопия́ше:/ мир убо радуется, прие́мля Тобою избавле́ние,/ утроба же Моя гори́т, зря́щи Твое распятие,/ еже терпи́ши за милосердие милости./ Долготерпели́ве Господи, милости бездно и источниче неисчерпа́емый,/ умилосе́рдися и даруй согрешений оставле́ние/ верою поющим Боже́ственныя Страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Го́ру Тя, благодатию Божиею приосене́нную,/ прозорли́выма Авваку́м усмотри́в очи́ма,/ из Тебе изы́ти Изра́илеву/ провозглаша́ше Святому/ во спасение наше и обновле́ние.</p>
<p>Свети́ла два от запада возсия́вша,/ противно зе́млю тогда держа́щу нечестивому, творя́ща ше́ствие,/ к Твоему же восто́ку приидоша светоно́сному, Христе, и спаси́тельному.</p>
<p>Ни огнь, ни меч, ни гонения, ниже́ раны благочестиваго ра́зума о Бозе разлучи́ вас,/ жизнь бо преоби́десте конча́емую, Его ради, достосла́внии,/ и прия́сте блаженную сладость и неги́блющую.</p>
<p>Свети́льницы истинно неле́стнии/ твердь Церкве Христовы озаря́ют светом Божественнаго сия́ния/ и ду́ши благочестивых возвеселя́ют, чудес зари испуща́юще.</p>
<p>Вакх Божественный и преизя́щный Сергий,/ ле́тным премене́нием благочестия рачи́тели и мучениколюбцы духовно на пи́ршество призывают,/ до́блести своя предлагающе.</p>
<p>
<red>Богородичен</red>:</p>
<p>Оружие, двери Еде́мския храня́щее, уступает ныне верным/ и приемлет све́тло Честно́ю Кровию/ из Твоего чрева Ро́ждшагося, Всенепорочная,/ зна́менаныя ви́дящее и благодатию.</p>
<p>
<red>Песнь 5</red>
</p>
<p>
<red>Ирмос</red>: Просвети́вый сиянием/ пришествия Твоего, Христе,/ и освети́вый Крестом Твоим мира концы,/ сердца́ просвети́ светом Твоего Богоразумия/ православно пою́щих Тя.</p>
<p>Прогна́вше лесть истины оружием, и мучи́телей раны крепко претерпе́вше,/ и победителе бы́сте, от Христа венча́вшеся,/ и ныне достойно веселитеся.</p>
<p>Укрепля́еми непобедимою силою и благодатию Троицы,/ дво́ица мученик низложи тьмы князя и тому порабоще́ныя,/ тем че́стно ублажаются.</p>
<p>Терпением, и душевным му́жеством, и крепостию помысла/ дво́ица мученик славная превзы́де всю гонителей горькую ярость/ и со Ангелы водворя́ется.</p>
<p>
<red>Богородичен</red>:</p>
<p>Возсия́ла еси, Богомати, яко утро,/ Солнце незаходи́мое, соедине́ное плотию по Ипостаси,/ на руку́ нося́щи, И́стинныя Пра́вды:/ тем Тя вси прославляем.</p>
<p>
<red>Песнь 6</red>
</p>
<p>
<red>Ирмос</red>: Обы́де нас последняя бе́здна,/ несть избавля́яй,/ вмени́хомся, яко о́вцы заколе́ния,/ спаси́ люди Твоя, Боже наш:/ Ты бо крепость немощству́ющих и исправление.</p>
<p>Целе́ний источники мученик мо́щи богатно источа́ют;/ почерпе́м усердно, убо вернии, и страстотерпцы ублажи́м,/ сла́внаго Сергия и Вакха приснослову́щаго.</p>
<p>Ненави́дяще беззаконных совселе́ния и пре́лесть упраздня́юще,/ Небесное шествие благостоя́нно Сергий и Вакх шествоваху/ и ко Христову достиго́ша приста́нищу невла́емому.</p>
<p>Отверзаются страстоно́сцем мучеником врата́ Небесная,/ благогове́юще стра́сти честне́й,/ подо́бней Бога нашего благодатней и прогоня́ющей де́монския полки́.</p>
<p>
<red>Богородичен</red>:</p>
<p>И́стинно Тя, Матерь Божию, Пречистая, му́дрствующе, возвеща́ем:/ Безначальнаго бо Сына Единороднаго, прежде век возсия́вшаго из Отца,/ несказа́нно, Дево, родила́ еси.</p>
<p>
<red>Кондак, глас 2</red>
</p>
<p>
<red>Подобен</red>: Вышних ища́</p>
<p>Разум на враги́ му́жески вооружи́вше,/ всю тех лесть разруши́сте,/ и, победу свыше прии́мше, мученицы всехвальнии,/ единомы́сленно вопию́ще:/ добро́ и красно́ еже бы́ти с Богом.</p>
<p>
<red>Икос</red>:</p>
<p>На Небесех, Христе, живу́ще Сергий же и Вакх/ и Боже́ственнаго Света от <red>Тебе</red> исполня́еми,/ мене́, во тьме неве́дения ходя́щаго, предвари́ скоро/ и страсте́й исхити́, Едине Безсмертне,/ одежду мне покаяния низпосла́в,/ яко да светлым умом светоно́сный сих праздник воспою́ и возопию́, весели́ся:/ добро́ и красно́ еже быти с Богом.</p>
<p>
<red>Песнь 7</red>
</p>
<p>
<red>Ирмос</red>: Тебе у́мную, Богородице, пещь/ разсмотря́ем вернии,/ якоже бо о́троки спасе́ три Превозноси́мый,/ мир обнови́ во чреве Твоем всеце́л,/ хвальный отцев Бог и препрославлен.</p>
<p>Радуйся, дво́ице страстоте́рпцев славная;/ радуйся, победившая све́тло мучительская преще́ния;/ радуйся, совершившая тече́ние блаженное;/ радуйся, пи́ще, всегда внутрь пребывающая;/ радуйся, я́сне предстоя́щая Богу, Богоблаженная.</p>
<p>Всесве́тлии на земли́ ходя́ще,/ де́монская очеса́ и лица гонителей мученицы омрачи́сте светом благодати и зарями страда́ния,/ хва́льнаго воспевающе Бога и пресла́внаго.</p>
<p>Хра́ми Бога бывше одушевле́ннии Живущаго/ и, живу́ще, страда́льцы, силою Божиею укрепля́еми истинно,/ полки́ победи́сте врагов, всеблаженнии,/ кре́пкаго во бране́х Бога пе́сньми восхваляюще.</p>
<p>
<red>Богородичен</red>:</p>
<p>Пречистый Ты храм была еси и пресвяты́й киво́т,/ прие́мши Творца неопи́саннаго и непостижи́маго,/ во утробе Твоей вмести́вши, Единороднаго Бога Слова,/ Благослове́нная Всечи́стая Владычице.</p>
<p>
<red>Песнь 8</red>
</p>
<p>
<red>Ирмос</red>: В пещи́ о́троцы Изра́илевы,/ якоже в горни́ле,/ добро́тою благочестия чисте́е зла́та блеща́хуся, глаго́люще:/ благослови́те вся дела́ Госпо́дня Го́спода,/ пойте и превозноси́те во вся веки.</p>
<p>И́же росо́ю дре́вле отроко́м пла́мень Прохлади́вый,/ стоя́щия в по́двизех укрепи́ Твоя му́ченики, пою́щия:/ благослови́те вся дела Господня Господа,/ пойте и превозноси́те во вся веки.</p>
<p>Ядови́тая и душевре́дная ласка́ния мучи́тельская умно страстотерпцы отрази́ша,/ Христу вопию́ще и глаго́люще:/ благослови́те вся дела Господня Господа,/ пойте и превозноси́те во вся веки.</p>
<p>Действи́тельны храни́тели нам, Сергия и Вакха,/ и́стинно вене́чники, Христос показа́, храня́щия и пою́щия:/ благослови́те вся дела Господня Господа,/ пойте и превозноси́те во вся веки.</p>
<p>Напра́ви мою, Владыко Христе, молитвами мученик стезю́ доброде́телей/ и удобно Тебе взыва́ти сподо́би:/ благослови́те вся дела Господня Господа,/ пойте и превозноси́те во вся веки.</p>
<p>
<red>Богородичен</red>:</p>
<p>Блажу́ Тя, Истинную Бога нашего Матерь,/ радуйся, со Ангелом принося́ Ти, Чистая, Всенепоро́чная Владычице:/ Тя бо непреста́нно вся дела Господня поют/ и превозно́сят во вся веки.</p>
<p>
<red>Песнь 9</red>
</p>
<p>
<red>Ирмос</red>: О́браз чи́стаго Рождества Твоего/ огнепали́мая купина́ показа́ неопа́льная,/ и ныне на нас напа́стей свире́пеющую угаси́ти, мо́лимся, пещь,/ да Тя, Богородице,/ непреста́нно велича́ем.</p>
<p>Всего Христа стяжа́ли есте́, мир бо весь Того ра́ди оста́вили есте́,/ и ныне, мученицы, в Небесных водворя́етеся,/ лики Вы́шних сил и муже́й блаже́нных ви́дяще све́тлости.</p>
<p>Дае́ши сопряже́ние всеизря́днейшее похвале́ния любовию Тебе принося́щим,/ благодать свыше и прегреше́ний оставле́ние,/ моля́щи Единаго Милосе́рдаго, к Нему́же тща́шеся, низоре́вностных небрегли́ есте́.</p>
<p>Заре́ю Трисия́ннаго Божества́ просвеще́ни, непобедимии мученицы,/ многобо́жное преле́стное безбожие и мучителей страх отри́нуша;/ и ныне нетленныя наслажда́ются сладости ра́йския.</p>
<p>Тече́ние доброе соверши́вше, благочести́ву же веру сохрани́ти потща́вшеся,/ недви́жимое прияти сподо́бистеся Царствие, преславнии мученицы,/ венце́м добро́ты и благолепия увязе́ни.</p>
<p>
<red>Богородичен</red>
</p>
<p>О па́че ума чудес Твоих! Божие бо Слово, плоть бывшее,/ Едина родила́ еси преесте́ственно, Мати Дево,/ всяческая Божественным хоте́нием содержа́щаго му́дре и окормля́юща.</p>
<p>
<red>Светилен</red>
</p>
<p>
<red>Подобен</red>: Учеником</p>
<p>Светоза́рную дво́ицу страстоте́рпец, Сергия и Вакха, похва́лим:/ ран бо стремле́ния претерпе́ша/ и гордыню низложи́ша всезло́бнаго мучителя Троическою силою.</p>
<p>
<red>Богородичен</red>:</p>
<p>Херувим яви́ся сла́внейши/ и Серафим показа́ся вы́шши, яко Бога рождши воплоще́нна,/ земны́м же показавша стези́ правыя наступа́ти, ко спасению приводя́щия. </p>
<p>
<red>На хвалитех стихиры на 4, самогласны, глас 1. Ге́рманово</red>
</p>
<p>Дави́дски вопия́ху Се́ргий и Вакх мученицы:/ се ныне что добро́ или что красно́,/ но е́же жи́ти братии вку́пе,/ не связу́еми естества любовию, но веры нра́вом./ Темже святии врага попра́ша,/ и, крест взе́мше, Христу после́доваша,/ и мо́лятся Царю и Богу/ дарова́ти душа́м нашим ве́лию милость.</p>
<p>
<red>Глас 4:  </red>
</p>
<p>Проро́чески святым, соше́дшеся, песнь возопии́м:/ се ныне что добро́ или что красно́,/ но<red>еже</red> пребывати братии вку́пе,/ не сро́дства после́дством,/ но веры совокупле́нием Святаго Духа,/ тле́нная бо отверго́ша вся,/ взе́мше крест на ра́мена,/ и после́доваша Христу Сергий и Вакх, до́блии мученицы./ На Небесех же дерзновение иму́щи,/ молятся всегда о нас дарова́ти нам ве́лию милость.</p>
<p>Обу́выйся Сергий/ во угото́вание Ева́нгельскаго мира гвозде́й обуве́ния,/ кро́вию от ног теку́щею,/ зми́я, наблюдающаго пя́ту нашу, ослепи́/ и свидетельства венец прия́./ Тем молитвами их, Христе Боже,/ пригвозди́ стра́ху Твоему пло́ти наша и помилуй нас.</p>
<p>
<red>Слава, глас 3</red>:</p>
<p>Коль добро́ и коль красно́,/ самобра́тная мысль мученик Твоих, Господи,/ <red>ихже</red> бо естество плотско́е братий не сотвори́,/ сия вера братолю́бная му́дрствовати до кро́ве сотвори́./ Тех молитвами, Христе Боже, помилуй нас.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Ве́лия мученик</p>
<p>Оружие сердце Твое про́йде, Пречистая,/ егда Сына Твоего на Кресте́ видела еси и вопия́ла еси:/ небезча́дну Мя покажи́, Сыне Мой и Боже Мой,/ соблюды́й Мя по рождестве Деву.</p>
<p>
<red>На стиховне Октоиха. Слава, святых, глас 2</red>
</p>
<p>
<red>Анато́лиево</red>:</p>
<p>Ви́дящи дре́вле Церковь Божия/ ваша подвиги, мученицы всеми́рнии,/ <red>Днесь</red> све́тло украшается/ и верно пра́зднует в памяти вашей,/ яко у́тварь царскую, нося́щи срамоту́,/ на Божественныя ваша вы́я наложе́нную руга́тельне;/ еюже славы сподо́бистеся Небесныя/ и безконечнаго блаженства.</p>
<p>
<red>И ныне, Богородичен или Креетобогородичен</red>
</p>
<p>
<red>Подобен</red>: Егда от Древа:</p>
<p>Егда Нескве́рная А́гница/ виде Своего А́гнца,/ на заколе́ние, яко человека, волею влеко́ма,/ пла́чущи, глаго́лаше:/ безча́дствовати Мя ныне тщи́шися, Христе, рождшую Тя./ Что сие сотворил еси, Изба́вителю всяческих?/ Обаче воспева́ю и славлю/ Твою, юже паче ума и слова,/ кра́йнюю благость, Человеколюбче.</p>
<p>
<red>На Литургии: Блаженны Октоиха и святых песнь 3-я на 4. Прокимен, глас 4:</red> Святым, иже суть на земли Его, удиви́ Господь вся хоте́ния Своя в них. <red>Стих</red>: Предзре́х Господа предо мно́ю выну, яко  <red>одесную</red> мене́ есть, да не подви́жуся. <red>Апостол ко Евреом, зачало 330</red>. Аллилуия, глас 2: Се ныне, что добро́, или что красно́, но<red>еже</red> жи́ти братии вку́пе. <red>Евангелие от Луки, зачало 106. Причастен</red>: Радуйтеся</p>
<p>
<red>В той же день</red>
</p>
<p>
<red> </red>
</p>
<p>
<red>Преподобнаго отца нашего Се́ргия Обно́рскаго, Волого́дскаго чудотворца, ученика преподо́бнаго Се́ргия Ра́донежскаго</red>
</p>
<p>
<red>На велицей вечерни</red>
</p>
<p>
<red>На Господи, воззвах: стихиры, глас 2</red>
</p>
<p>
<red>Подобен</red>: Егда́ от Дре́ва</p>
<p>Егда́ вслед Бога возгоре́ся духом, преподобне,/ тогда, якоже древле Авраа́м праведный,/ уме́ты вмени в мире сущая/ и, отечество свое, Святую Го́ру, оставив,/ преселися в страну Богопросвеще́нную,/ идеже обрете великаго свети́льника преподобнаго Се́ргия,/ емуже и последова,/ Христу Богу угоден был еси,/ <red>егоже</red> моли, блаженне Се́ргие,/ спасти и просветити души наша. </p>
<p>Егда любы Божия воспали́ душу твою, премудре,/ тогда мира красоты́ отве́ржеся, пребога́те,/ и удалися в пусты́ню дальную,/ идеже на высоту взы́де добродетелей,/ пресветлое светило показа́ся ми́рови,/ озаряя весь мир чудесными сия́нии,/ о нем же моля Христа Бога/ стадо твое сохранити от напа́стных нахождений,/ и спасти, и просветити души наша.</p>
<p>Егда Христовым желанием уязви́ся, Се́ргие,/ тогда плотска́я мудрова́ния обузда́в, блаженне,/ Христу последова невозвратным по́мыслом,/ в пусты́ню вселися, в <red>нейже</red> подвизася,/ плоть свою покори ду́хови/ и ученик стадо собра, Христу привел еси,/ <red>егоже</red> моли спасти и просветити души наша.</p>
<p>
<red>Ины стихиры, глас 2</red>
</p>
<p>
<red>Подобен</red>: Киими похвальными</p>
<p>Ки́ими похвальными песньми восхвалим преподобнаго,/ теплаго рачи́теля,/ Божественных Ангел собеседника, и бесо́м прогонителя,/ и преподобным и праведным единокро́вника,/ и о нас молитвенника нело́жна, и хода́тая непреста́нна,/ темже Ему о нас прилежно молися/ поми́ловати души наша.</p>
<p>Ки́ими блаженными хвалами ублажим блаженнаго,/ ублаже́ннаго Богом преподобнаго Сергия,/ дивнаго в чудесе́х, источника Божественных даров неизреченных,/ прехвальнаго в терпении,/ столпа непреложнаго,/ Божественнаго Христова рачи́теля,/ молящася Го́сподеви,/ да́рующаго душам нашим смирение и велию милость.</p>
<p>Ки́ими смиренными устна́ми воскли́кнем святому/ и псало́мски воспле́щем духовными руками,/ Христов яре́м, имя возложшему/ и стопам преподобнаго Сергия последовавшему,/ похвале земли нашей Российстей,/ церковному украшению,/ иноком удобрению вкупе и утверждению,/ предстателю сущим в беда́х и ско́рбех,/ путешествующим прави́телю,/ сирота́м и обидимым заступника и больным врачу безмездну,/ молящуся Господу о душах наших.</p>
<p>
<red>Слава, глас 8</red>:</p>
<p>Преподобне и Богоблаженне отче Сергие,/ воистину уподобися Божественныя жизни,/ постом и бдением изнуряя свою плоть,/ и благими делы образ бысть иноком./ <red>Аще</red> бо и телесный язык умолче́,/ но чудеса твоя свидетельствуют о предстательстве твоем,/ людие бо, чтуще честну́ю память твою,/ велегласно прославляют прославльшаго тя Господа,/ Емуже молися непрестанно/ даровати православным Христианом на враги одоление,/ и вселенней смирение,/ и душам нашим велию милость.</p>
<p>
<red>И ныне: </red>Царь Небесный</p>
<p>
<red>Таже вход. Прокимен дне</red>
</p>
<p>
<red>Паремии преподобническия (зри страницы 791- 792)</red>
</p>
<p>
<red>На литии стихиры, глас 6: </red>
</p>
<p>Блажен еси воистину, отче Се́ргие,/ яко истинным постом плоть свою умертви́л еси,/ душу же оживотвори́л еси,/ с веселием и радостию по стопам Владыки Христа ше́ствовавый/ и узкий путь и прискорбный изво́ливший./ Темже пространства о́наго Небеснаго насле́дствовавый,/ и со Христом царствуя в безконечныя веки,/ и со Ангельскими лики веселяся,/ с ними же о нас прилежно молися/ помиловати души наша.</p>
<p>Преподобен еси, Богоно́се Сергие,/ любве́ ради Христовы вся оставил еси,/ красоту́ тлеющую и богатство мира сего нивочто́же вмени́в,/ в пусты́ню вселися безмолвную и многожеланную,/ в ней же, простирался простирании Боже́ственными,/ безплотных враг победил еси/ и никакоже тех устраша́лся злоковарств и устраше́ний./ <red>Аще</red> бо и многа́жды на тя подвизающе/ злонравных человек устремле́ния,/ хотяще тя изгнати от святаго места сего,/ ты же тех молитвами победи,/ Христу моля́ся непрестанно/ спастися душам нашим.</p>
<p>Верою и любовию, о празднолюбцы,/ сошедшеся <red>Днесь</red>, псалмы и песньми восхвалим,/ той бо на земли сей человек Небесный показася и земный Ангел,/ в пустынях и горах со зверьми живяше,/ взыскан Господа своего день и нощь,/ <red>егоже</red> обрете добродетельми своими,/ освящен дом Пресвятаго Духа соде́яся,/ от Него же возсия, яко пресветлое солнце,/ чудесными сия́нии просвещь весь мир,/ к немуже возопие́м:/ о всенепорочная душе,/ яко имея дерзновение к Богу,/ моли спастися душам нашим.</p>
<p>
<red>Слава, глас 6</red>:</p>
<p>Приидите правоверных собори,/ и́ночествующих множества,/ <red>Днесь</red> благочестию подражателя, Се́ргия,/ пеньми и песньми восхвалим, к нему глаголюще:/ радуйся, преславне отче Се́ргие, отечеству пресветлый свети́льниче;/ радуйся, яко чисте́йшему Свету совоку́плься;/ радуйся, Троице предстоя со Ангелы,/ Юже моли непрестанно/ даровати православным Христианом на враги побеждение,/ и миру смирение,/ и душам нашим велию милость.</p>
<p>
<red>На стиховне стихиры, глас 1</red>
</p>
<p>
<red>Подобен</red>: Небесных чинов</p>
<p>Яко в зерца́ле пресветле,/ душевным своим оком взираше к будущему,/ Богу скорбным путем и тесным шествоваше,/ слезами своими землю омака́ше,/ яко финик, процвете во дворех Божественных,/ молися о иже творящих пресвятую память твою.</p>
<p>
<red>Стих</red>: Честна пред Господем/ смерть преподобных Его.</p>
<p>К Богу все свое желание умное,/ преподобне, простерл еси/ и сего ради не дал еси сна свои́ма очи́ма,/ ни веждома дремание,/ тем орга́н бысть Святому Духу,/ подавая тобою всем исцеления,/ приходящим к тебе с верою.</p>
<p>
<red>Стих</red>: Блажен муж, бояйся Господа,/ в заповедех Его восхо́щет зело́.</p>
<p>Ревностию духовною уязви́ свою душу,/ святых Ангел житию на земли подражал еси/ и на страсти телесныя подвизался еси,/ мужественне плоть свою покорил еси ду́хови/ и сего ради наставник бысть и́ноком,/ Се́ргие преподобне,/ моли Христа Бога спасти души наша.</p>
<p>
<red>Слава, глас 8</red>:</p>
<p>Инок множество наставника тя чтим, отче Сергие,/ тобою бо стезю право ходи́ти познахом,/ блажен еси, яко, Христови работав,/ и вражию разруши́л еси силу,/ Ангелом собеседниче/ и преподобным единокровне и праведным,/ с ними же молися Господеви помиловатися душам нашим.</p>
<p>
<red>И ныне, Богородичен</red>: Безневестная Дево<strong/>:</p>
<p>
<red>Тропарь, глас 8</red>:</p>
<p>Желанием духовным разгара́шеся, пребога́те,/ слез твоих течением душу свою напои́л еси/ и<red>еже</red> из глубины́ воздыхании уязвля́ше сердце свое,/ и бодренными молитвами, и всено́щным предстоянием Владыце Христу/ многодоброде́телен плод принесе́ сам себе./ И сего ради яко Божий угодник све́тло миру показа́ся,/ сия́я чудесы́, Сергие отче наш,/ теплый моли́твенниче к Богу, всегда о нас Того моли́,/ да спасет души наша.</p>
<p>
<red>Слава, и ныне</red>: Иже нас ради</p>
<p>
<red>На утрени</red>
</p>
<p>
<red>По 1-й кафизме, седален, глас 1</red>:</p>
<p>Наста <red>Днесь</red> светоносная память преподобнаго Сергия,/ приидите, вернии, дави́дски воскликнем,/ Божественными песньми воспои́м блаженнаго,/ да прии́мем от него дары нетленныя,/ ибо он благоухает безсмертием,/ душам источает нетление, телесем подает здравие,/ моляся непрестанно о душах наших.</p>
<p>
<red>Слава, и ныне, Богородичен</red>
</p>
<p>Тя песньми немолчными ублажаем, Дево,/ яко от Тро́ицы Единаго родила еси, Богородице,/ и но́сиши на Божественную руку́ пребогатое Слово непременно и неизменно,/ Едина Благословенная.</p>
<p>
<red>По 2-й кафизме седален, глас 4- й</red>
</p>
<p>Преподобне отче Сергие,/ от юности возжелав Богови и сего ради удалився,/ бе́гая, водворися в пустыню,/ в ней же основание добродетелем на камени наздал еси,/ душу же свою непорочну соблю́л,/ Христу предложил еси, совершив, яже Тем заповеданная,/ и сего ради Духом Святым наставляем,/ ученик стада́ собра,/ научив их чтити Троицу Единосущную.</p>
<p>
<red>Слава, и ныне, Богородичен</red>
</p>
<p>Херувим и Серафим превыше еси, Богородице,/ Небеси и земли пространнейше,/ и видимыя же твари и невидимыя явися преимуще и неразсудным разсуждением,/ <red>егоже</red> бо пространствия Небес не вмещают,/ в Своем чреве вмести́ла еси, Чистая,/ <red>егоже</red> моли спастися рабом Твоим.</p>
<p>
<red>По полиелее седален, глас 8</red>
</p>
<p>
<red>Подобен</red>: Поведенное тайно</p>
<p>Возгнуша́вся маловременныя славы красоты мира сего,/ смирением же и нищетою Христу последова,/ многи болезни, и скорби, и напа́сти во внутренней пусты́ни сей подъял еси/ и сего ради всяку добродетель Божественную в души́ собра,/ молитвами же и пощением Го́сподеви приближися,/ от Негоже и по кончине нестаре́емую благодать восприял еси,/ во гробе бо лежа́, яко жив, чудеса твориши непрестанно,/ прогоняеши духи и исцеляеши недуги/ с верою приходящим и припа́дающим к тебе,/ Богоблаженне Сергие,/ моли Христа Бога согрешением оставление даровати чтущим святую память твою.</p>
<p>
<red>Слава, и ныне, Богородичен</red>:</p>
<p>Яко Всенепорбчная Невесто Творцу,/ яко Неискусому́жняя Мати Изба́вителя,/ приятелище яко сущи Уте́шителя, Препетая,/ беззаконию мя суща скверно жилище и бесом игралище бывша,/ в разуме потщися и сих злодействия мя избавити,/ светло жилище добродетельми соделавши,/ светоприе́мнице нетленная,/ разжени о́блак страсте́й,/ Вышняго причастия сподоби/ и Свету Невечернему молитвами Своими.</p>
<p>
<red>Степенна, первый антифон 4-го гласа. Прокимен</red>: Честна пред Господем: <red>Стих</red>: Что воздам: Всякое дыхание: <red>Евангелие от Матфея, зачало 53</red>
</p>
<p>
<red>По 50-м псалме стихира, глас 6</red>:</p>
<p>Приидите, празднолюбцы, сошедшеся <red>Днесь</red>,/ песньми и похвалами воспоем блаженнаго:/ и́ноком наставника, отцем похвалу,/ источника исцелением, верным заступника велика,/ бесо́м потребителя, страсте́м искоренителя,/ светильника пресветлаго, чудотворца великаго./ К нему возопие́м:/ о всечестне Сергие преподобне,/ непрестай моляся Христу Богу/ спастися душам нашим.</p>
<p>
<red>Канон Богородице на 6, </red>Многими содержим<strong/>:</p>
<p>
<red>Канон преподобному на 8, глас 8</red>
</p>
<p>
<red>Песнь</red> 1</p>
<p>
<red>Ирмос</red>: Воду прошед яко сушу/ и египетскаго зла избежав,/ изра́ильтянин вопия́ше:/ Изба́вителю и Богу нашему пои́м.</p>
<p>Воду страсте́й моих изсуши, Боже,/ источник безстрастия излия души моей,/ и дай же пети чистою душею и устнами Твоего преподобнаго Сергия,/ яко да пою присно:/ Изба́вителю Богу нашему пое́м, яко прославися.</p>
<p>Любовию Христовою уязвися, Сергие преподобне,/ вслед Того усердно от души последовал еси,/ восприя житие Ангельское, поя Богу:/ Изба́вителю Богу нашему пое́м, яко прославися.</p>
<p>Утверди весь помысл в Божественная запове́дания,/ житейских молв отвергся, в пустынех скитался,/ преподобному Павлу собеседник, блаженне, бысть,/ с ним пояше:/ Изба́вителю Богу нашему пое́м, яко прославися.</p>
<p>
<red>Богородичен</red>:</p>
<p>Уста́ви неуста́вное смуще́ние помышле́ний моих, Богородице Дево,/ иже Сыну Твоему направля́ющих движения, и сердечную болезнь утоли́ воспевающих:/ Изба́вителю Богу нашему поем, яко прославися.</p>
<p>
<red>Другий канон, глас 2</red>.</p>
<p>
<red>Ирмос</red>: Во глубине́ постла́ иногда́/ фараони́тское всево́инство преоруже́нная си́ла,/ Вопло́щшееся же Сло́во всезло́бный грех потреби́ло есть,/ препросла́вленный Господь, славно бо просла́вися.</p>
<p>Тленная яже на земли оставив, востече́ к Небесным обителем,/ Престолу всех Владыки предстои́ши,/ Емуже о нас молися, преподобне Сергие, восхваляющих присно память твою.</p>
<p>От юности Бо́гови освятися, преподобне,/ и к Нему приближаяся добродетельми, полки́ бесо́вския потребил еси,/ но и ныне отгоня́еши нечистыя ду́хи от человек, молящихтися с верою.</p>
<p>Яко крин, в пустыне Дави́дски процве́л еси, преподобне,/ обитель яви́ся Пресвятому Духу и сего ра́ди славна показа тя вселенней,/ у Негоже нам испроси́ оставление прегрешением нашим, тя, преподобне, восхваляющим.</p>
<p>
<red>Богородичен</red>:</p>
<p>Всесвятая Богородице, Соде́теля и Спаса всех рождши, поющим Тя,/ спаси град Свой и обитель Свою,/ не престай моля́щи за ны Сына Своего и Бога нашего.</p>
<p>
<red>Песнь 3</red>
</p>
<p>
<red>Ирмос</red>: Ты еси утвержде́ние/ притека́ющих к Тебе, Господи,/ Ты еси Свет омраче́нных,/ и пое́т Тя дух мой.</p>
<p>Ты, преподобне, нача́ло премудрости прием, страх Божий,/ и сего ради положи́ в души своей основание добродетели/ и на сем основании утверди́ вся помышления, Го́сподеви вопия́ше:/ поет Тя дух мой.</p>
<p>Мудрованием до́льним высоту и смирение возлюбил еси/ и на гору безстрастия взыде,/ умертвив душетленныя страсти.</p>
<p>В предстоянии ти молитвеннем бодро имея душевное свое око,/ во<red>еже</red> прозирати грядущая, яко настоящая,/ сего ради сказова́ше собеседнику своему, преподобному Павлу, хотящая ему по́слежде быти.</p>
<p>
<red>Богородичен</red>
</p>
<p>Премудрость и Слово о́тчее несказанно родила еси, Богородице,/ души моей лютую язву исцели/ и сердечную болезнь утоли.</p>
<p>
<red>Ин</red>
</p>
<p>
<red>Ирмос</red>: Процвела есть пустыня, яко крин, Господи,/ языческая неплодящая Церковь/ пришествием Твоим,/ в <red>нейже</red> утвердися мое сердце.</p>
<p>Яко фи́ник, процвете во юдо́ле плаче́вне,/ в месте, идеже источники слез проливая,/ возраста́я Духом Святым,/ от Него же незави́стная чудеса подаваеши нам.</p>
<p>Не восхоте́ славы сия тленныя, но взыску́я Небесныя/ и сего ради оставль вся, в пустыню вселися,/ постом и молитвами угождаше Бо́гови/ и сего ради прият от Него нетленную почесть трудов своих.</p>
<p>Тесный и прискорбный путь на земли ше́ствовавшее Богомудре,/ простра́нствия онаго Небеснаго достигл еси,/ отнюдуже с верою приходящим ти источаеши чудеса преславная.</p>
<p>
<red>Богородичен</red>
</p>
<p>Спасение Тя на всяко время и место призываю,/ не пре́зри мене́, Всенепорочная,/ Яже Бога рождшая, Изба́вителя, вку́пе и Спаса моего.</p>
<p>
<red>Седален, глас 4</red>:</p>
<p>Житейских молв удалися в пустыню, Господа, избавльшаго тя от лют, преподобне, присно чая,/ и Тому прилепися, жизнь Ангельскую на земли поживе́ с плотию/ и сего ради приял еси нестареющееся блаженство,/ в немже ныне водворяяся, поминай нас, чтущих пресвятую память твою.</p>
<p>
<red>Слава, и ныне, Богородичен</red>
</p>
<p>Пречи́стей руце Твои, Богородице, Дево Мати, просте́рши,/ покрый уповающия на Тя, Сыну Твоему зовущия,/ всем же подай милости Твоя.</p>
<p>
<red>Песнь 4</red>
</p>
<p>Ирмос: Услы́шах, Господи,/ смотре́ния Твоего та́инство,/ разуме́х дела́ Твоя/ и просла́вих Твое Божество. </p>
<p>Вменя́ше в се́рдцы́ своем, еже присно прилепля́тися Бо́гови благо есть,/ и сего ради на безмолвия по́прище прии́де,/ в немже присно с Богом пребывая, вопияше:/ силе Твоей слава, Человеколюбче.</p>
<p>В пустынном озлобле́нии и скорбех зело обрета́яся, прибежище и силу имеяше Бога,/ темже на Того возложи́ упование,/ вся победил еси творя́щая ти напасти, блаженне.</p>
<p>Желающу ти, преподобне, во дворы́ Господни скончати жизнь свою,/ день и нощь в молитвах и во бдениих не даде покоя телеси своему,/ <red>дóндеже</red> достиже присножелаемаго ти блаженства.</p>
<p>
<red>Богородичен</red>:</p>
<p>Просвети мя, Владычице, заря́ми милости Твоея,/ иже во тьме прегрешений моих сущи, Деви́це,/ и к свету покаяния настави мя, молюся,/ и спасение жизни испроси у Христа Бога нашего.</p>
<p>
<red>Ин</red>
</p>
<p>
<red>Ирмос</red>: Пришел еси от Девы не ходатай, ни Ангел,/ но Сам, Господи, воплощен,/ и спасл еси всего мя человека./ Тем зову Ти: слава силе Твоей, Господи.</p>
<p>Яко птищ, обрете себе пусты́ню безмолвия,/ в <red>нейже</red> подвизася, в слезах и умилении препроводи жизнь свою,/ темже свету и радости о́ноя сын бысть, моли о чтущих тя.</p>
<p>Яко жив, с нами водворяяся,/ тако и ныне, с преподобными Владыце предстоя,/ моли избавитися всем всякаго гнева, и прещения,/ и будущаго грешных томления.</p>
<p>Стадо, еже стяжа́ труды своими, отче,/ не остави, но посещай яко отец чадолюбив,/ всем же, притекающим к чудотворным твоим молитвам,/ подаждь согрешением разрешение.</p>
<p>
<red>Богородичен</red>:</p>
<p>Евина клятва упразднися Тобою, Богомати Всенепорочная,/ Воплоще́нно Слово родила еси Присносу́щное,/ Иже благословеньми мир венчавшаго.</p>
<p>
<red>Песнь 5</red>
</p>
<p>
<red>Ирмос</red>: Просвети нас повелении Твоими, Господи,/ и мышцею Твоею высокою,/ Твой мир подаждь нам,/ Человеколюбче.</p>
<p>В молитвах и во бдениих прилежа́ Богови/ и сле́зными источники тело с душею Чистому представил еси,/ тем и по смерти твоей сподобися Небесных дарований.</p>
<p>Обре́т тя равноангельна, преподобне Павле,/ во внутренней пустыни кры́ющася, сподру́г твой и собеседник Сергий преподобный,/ тем вкупе и подвиза́стася, и клевре́та быста ближняя.</p>
<p>Облекся во Христово смирение и, яко я́гня незлобиво, Тому принесе себе,/ тем и землю кротких наследова,/ идеже водворяйся, сла́виши Господа.</p>
<p>
<red>Богородичен</red>
</p>
<p>Спасение Тя на всяко время и место призываю,/ не пре́зри мене, Всенепорочная,/ Яже Бога рождшая, Избавителя вкупе и Спаса моего.</p>
<p>
<red>Ин</red>
</p>
<p>
<red>Ирмос</red>: Ходатай Богу и человеком был еси, Христе Боже;/ Тобою бо, Влады́ко, к Светоначальнику Отцу Твоему/ от но́щи неве́дения/ приведе́ние и́мамы.</p>
<p>Ум свой к Богу впери́в, вся, яже на земли сущая, преоби́дел еси/ и сего ради, водворяяся ныне во обителех Небесных,/ подавай нам присно спасение и избавление,/ да вси тя, блаженне, воспеваем присно.</p>
<p>Светлость жити́я твоего, преподобне Се́ргие, всех просвещает,/ слепым прозрение, хромым течение дарует,/ всем же, празднующим пресвятую память твою, от грех разрешение.</p>
<p>Потоки сле́зныя гаси́ло стяжа стра́стных разгорений,/ огнем же любве́ Божия росе́ совокупи́ся безстрастия,/ Христу Богу нашему,/ Емуже непрестанно о нас молися, подавай нам велию милость.</p>
<p>
<red>Богородичен</red>
</p>
<p>Се во чреве, Богородице Пречистая,/ Христа Бога паче слова имела еси, якоже Исаия предызрече́,/ паче естества бо Сего, Богородительнице, родила еси.</p>
<p>
<red>Песнь 6</red>
</p>
<p>
<red>Ирмос</red>: Моли́тву пролию́ ко Господу/ и Тому возвещу́ печа́ли моя,/ яко зол душа моя испо́лнися,/ и живо́т мой а́ду прибли́жися,/ и молю́ся, яко Иона:/ от тли, Боже, возведи́ мя.</p>
<p>Званию Христову после́дова и, Того святое иго на себе взем,/ вечный покой постиже,/ иде́же празднующих глас безконечный и непрестающая радость,/ еже уготова Бог любящим Его повеления.</p>
<p>Го́рлица пустыннолю́бная был еси в жизни сей, блаженне,/ безпрестанныя слезы точа́щи, взыскал Господа своего день и нощь,/ <red>егоже</red> обрете, ныне всякаго вреда лукаваго избавля́й поющих тя.</p>
<p>Благодать твоя, преподобне Се́ргие,/ благоухает арома́ты Божественных дарований,/ свет благочестия испущает верным.</p>
<p>
<red>Богородичен</red>:</p>
<p>Без семени заче́нши Бога,/ Зиждителя естеству нетленно родила еси,/ Того моли, Богомати, спастися нам.</p>
<p>
<red>Ин</red>
</p>
<p>
<red>Ирмос</red>: В бе́здне грехо́вней валя́яся,/ неизсле́дную милосе́рдия Твоего призыва́ю бе́здну:/ от тли, Боже, мя возведи́.</p>
<p>От юности, блаженне, имел еси житие свое чисто и того ради Пречистому Владыце прилепи́ся,/ предстои́ши ныне со Ангельскими лики,/ присно источа́еши преславная чудеса и исцеления/ с верою приходящим к тебе.</p>
<p>Всякаго навета вражия избавити потщися,/ яко да твою всесвятую память светло празднуем.</p>
<p>В пустыни безмолвия единствующу ти, Богоносе,/ лукавый враг злонравных разбойник на тя воображает, хотя изловити Боголюбивую твою душу,/ Бог же внят молитве твоей/ победити того и ловления его.</p>
<p>
<red>Богородичен</red>:</p>
<p>Во утробу Твою вселися/ и, все человеческое существо восприим, обожи́, Чистая,/ преподобных множество священное привлече́.</p>
<p>
<red>Кондак, глас 8</red>
</p>
<p>
<red>Подобен</red>: Взбранной</p>
<p>Яко звезда пресветлая, от Святыя Горы провозшедши,/ добро́ты чудес твоих весь просветил мир,/ Христов бо крест взем, последова Ему,/ в пустынном озлобле́нии, в молитвах же и пощениих,/ во бдениих же и злостраданиих изнурив плоть свою,/ тем и Христос даром чудес одари́ тебе,/ Емуже о нас моля́ся, посещай чад своих, да зовем ти:/ радуйся, Сергие отче наш, пустынный жителю.</p>
<p>
<red>Икос</red>:</p>
<p>Закону Божию повину́йся, от младе́нства путем прискорбным, блаженне, шествовал еси,/ вся бо, яже в мире сладкая и красная, преобидев, вселися в пустыню,/ в ней же крест свой взят, распя себе ми́рови, и мир тебе бысть ра́спят./ Темже от всех слышаще:/ радуйся, яко презрел еси текущая и тленная;/ радуйся, яко, Богом наставляем, пустыню достигл еси;/ радуйся, яко в Нем подвизався, Богу угодил еси и врага победил еси;/ радуйся, яко собра ученик ста́до, имиже и доныне Бог прославляем есть;/ радуйся, яко пресветлым житием своим святых Ангел удиви́ и человек по́льзова;/ радуйся, яко на Небеси со Ангелы ликовствуе́ши, Троице предстоя, и о нас мо́лишися;/ радуйся, источниче чудесем неисчерпаемым;/ радуйся, Сергие отче наш, пустынный жителю.</p>
<p>
<red>Песнь 7</red>
</p>
<p>
<red>Ирмос</red>: Божия снизхожде́ния/ огнь устыде́ся в Вавилоне иногда́,/ сего ради о́троцы в пещи́ ра́дованною ного́ю,/ яко во цве́тнице, лику́юще, поя́ху:/ благословен еси, Боже отец наших.</p>
<p>В черто́зех Небесных водворяяся,/ одежду светови́дну нося́ и многими добродетельми преукрашену,/ моли обрести нам милость, поющим:/ отец наших Боже, благословен еси.</p>
<p>Лучших по́мыслом плоти вне быв, преподобне,/ страсти удержав и бе́сом шата́ния разори́,/ и ныне, с преподобными всеми в Небесных селех живый,/ вся чтущая тя спасай.</p>
<p>На горах добродетелей, яко еле́нь, пребывая,/ ко Христу Камени неотторжено прирази́ся,/ у Него же ро́су прие́м устуже́ний духовных желаний.</p>
<p>
<red>Богородичен</red>:</p>
<p>Телесныя болезни и душевныя грехи, Богороди́тельнице,/ прилежно приступающим к крову Твоему исцели́ти сподоби,/ Яже нам Спаса Христа рождшая.</p>
<p>
<red>Ин</red>
</p>
<p>
<red>Ирмос</red>: Богопроти́вное веле́ние беззако́ннующаго мучи́теля/ высо́к пламень вознесло́ есть,/ Христос же простре́ Богочести́вым отроко́м ро́су духовную,/ Сый благословен и препрославлен.</p>
<p>Сердце стяжа́в чисто, вмести́лище бысть Святаго Духа,/ и сего ради многоцеле́бныя ти мощи святыя/ источник исцелений изливают поющим:/ отец наших Боже, благословен еси.</p>
<p>Молитвенника Ти, Владыко, приводим преподобнаго Сергия,/ тем просяще от грех свободи́тися/ и Твоим всеору́жием сохране́ным бы́ти от наве́т вражиих.</p>
<p>Плотско́е взыгра́ние воздержанием увяди́л еси, блаженне,/ тем пастырь показа́ся Боголюбе́знаго ти ста́да,/ о немже не преста́й моляся Христу Богу.</p>
<p>
<red>Богородичен: </red>
</p>
<p>Святых Святаго, Иже во святых Почивающаго, свято породи́ла еси, Дево Всенепорочная,/ за милосердие многое Человека бывша,/ из Тебе воплощенна прежде Безплотнаго.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халде́йский мучи́тель/ Богочести́вым неи́стовно разжже́,/ силою же лучшею спасе́ны сия видев,/ Творцу и Изба́вителю вопия́ше:/ о́троцы, благословите,/ священницы, воспо́йте,/ лю́дие, превозноси́те во вся веки.</p>
<p>Любовию, еже ко Христу, распала́емь,/ усердно вся, яже в пустыни сей, скорбная ше́ствия претерпел еси/ и бесо́в лю́тая устремле́ния вся победив,/ тем и достойным венце́м от Бога венча́ся,/ с преподобными ликовству́я, пое́ши:/ Го́сподеви пойте и превозноси́те Его во веки.</p>
<p>Плотско́е мудрова́ние, отче Сергие, умертви́л еси/ и сего ради на Небесех со Ангелы жи́ти сподо́бился еси,/ идеже святых собо́ри ликовству́ют, непрестанно поюще с тобою:/ Господа пойте и превозноси́те Его во веки.</p>
<p>Сле́зным тече́нием просвети́л еси душу,/ очистив ум свой от страстных приложений,/ Пресвятыя Троицы дом показа́ся, с ли́ки святых вопие́ши:/ Господа пойте и превозноси́те Его во веки.</p>
<p>
<red>Богородичен</red>:</p>
<p>Умертве́ния ми плод, иже дре́вле естеством рай,/ Жизни Ты Плод, Божественный рай, Богородице, процвела́ еси,/ имже пита́яся, не ктому́ смерти порабоще́н буду.</p>
<p>
<red>Ин</red>
</p>
<p>
<red>Ирмос</red>: В пещь о́гненную ко отроко́м евре́йским снизше́дшаго/ и пламень в ро́су прело́жшаго Бога,/ пойте дела́ яко Господа,/ и превозноси́те во вся веки.</p>
<p>Твердым помыслом на ра́мо крест взем, последова Христу яко инок преблаг,/ и сего ради благодать твоя изливает преславная чудеса/ благочестно Христа славословящим, блаженне Сергие.</p>
<p>Утверждься крепостию Духа, всю вражию силу смирил,/ крепость и победитель быв,/ верных души просвещаеши Божественными чудесы и знаменьми.</p>
<p>Подвигом Божественным, отче, в пустыни подвизася/ и сего ради предлежит тебе, преподобне, добраго делания венец,/ тем Христу моляся не престай о иже верою чтущих тя.</p>
<p>
<red>Богородичен</red>
</p>
<p>Уныл имея помысл и душу, сластьми отягчену,/ к Тебе прибегаю, Богородительнице Чистая, вопию Ти:/ воздвигни и спаси убо мя, отчаяннаго и осужденнаго.</p>
<p>
<red>Песнь 9</red>
</p>
<p>
<red>Ирмос</red>: Ужасе́ся о сем Небо,/ и земли́ удиви́шася концы́,/ яко Бог яви́ся челове́ком пло́тски,/ и чре́во Твое бысть простра́ннейшее Небе́с,/ тем Тя, Богородицу,/ Ангелов и челове́к чинонача́лия велича́ют.</p>
<p>Взирании непрестанными, отче, иже к Богу, умертвил еси плоть, победил еси врага/ и ныне преставися к Небесным обителем,/ идеже со Ангелы Бо́гови предстоя, сла́виши Сего присно.</p>
<p>Стопам последовал еси преподобнаго Сергия,/ яко солнце возсиявшаго в России,/ <red>егоже</red> от Бога избавление стяжал еси,/ с нимже ныне Христови предстоиши, приемля богатыя дары.</p>
<p>Блаженства Божественнаго воистину сподобися, Богомудре,/ волею бо Обнищавшему нас ради последова,/ <red>егоже</red> ради вся сущая в мире преобидел еси,/ и сего ради Той прослави тя Божественными прославлении.</p>
<p>
<red>Богородичен</red>:</p>
<p>Спаси мя, Мати Божия, Яже ми́рови Спасение рождшая,/ от многообразных ми нахождений,/ на Тя бо надежду спасения моего возложих верно, раб Твой.</p>
<p>
<red>Ин</red>
</p>
<p>
<red>Ирмос</red>: Безнача́льна Роди́теля Сын, Бог и Господь,/ вопло́щся от Де́вы нам яви́ся,/ омраче́нная просвети́ти, совра́ти расточе́нная./ Тем Всепе́тую Богородицу велича́ем.</p>
<p>На горы святых заповедей восте́к, якоже Моисей древле,/ тем Христа зриши ныне яве, яко иже в купине он,/ отнюду источаеши нам, яко миро благодатное, животворныя воды исцелений.</p>
<p>Манове́нием Божественным удобряем, Сергие,/ страсти всякия бысть непричастен и безстрастием, яко во одежду, облечеся,/ тем и ныне пречистому Свету причащаяся, поминай нас, верно блажащих тя.</p>
<p>Освященный сосу́де Христа Бога нашего,/ Ангелом собеседниче и преподобным единокровниче и праведным,/ приими сие, иже от недостойных уст приносимое,/ испроси от грех моих избавление.</p>
<p>
<red>Богородичен</red>
</p>
<p>Светоносну дверь Тя предзрящи Иезекииль,/ Еюже про́йде Свет Истинный, Христос Бог наш,/ <red>егоже</red> прилежно моли́, Чистая, покаяния ми дверь отверзти, молюся.</p>
<p>
<red>Светилен</red>
</p>
<p>
<red>Подобен:</red> Жены́, услы́шите</p>
<p>Мирско́го веселия яко от скверны уклонился еси,/ постом и молитвами плоть увя́дил,/ души своей крепость, преподобне, обновил еси,/ славою обогатился еси Небесною, славне,/ темже моля не престай о нас Господа.</p>
<p>
<red>Богородичен: </red>
</p>
<p>Воистину Тя, Богородице, исповедуем, Владычице,/ иже Тобою спасшийся,/ и Бога неизреченно родила еси, разоршаго Крестом смерть,/ к Себе же привлекши преподобных соборы,/ с ними же Тя восхваляем, Дево.</p>
<p>
<red>На хвалитех стихиры, глас 8</red>
</p>
<p>
<red>Подобен</red>: О, преславнаго чудесе</p>
<p>О, преславное чудо,/ преблаженне Се́ргие,/ яко от нетленна источника,/ от <red>Тебе</red> источаются преславная чудеса исцелений,/ приходящим ти с верою человеком,/ бесы прогоняеши и/ различныя недуги исцеляеши молитвами,/ сшедшеся, любовию память твою почитаем.</p>
<p>О, преславное чудо,/ многими ле́ты землею покрове́но бысть святое тело твое/ и забвено бысть на долго время/ неизреченными судьбами Божиими,/ по сих же убо я́ве сотвори тебе,/ яко светильника вознесе тя/ на свещник благотворении: человеческому роду,/ темже молим тя, преподобне Сергие,/ посещай нас, тя почитающих.</p>
<p>О, преславное чудо,/ по мнозех временех преставления твоего/ воистину, яко жив,/ являешися некоему иноку,/ повелеваеши ему возвестити настоятелю святыя ти обители,/ да потребит и очистит место святых твоих мощей,/ он же, презрев твое явление,/ наказание прием своего ослушания,/ ты же того паки помилова,/ темже празднуем пресвятую твою память.</p>
<p>
<red>Слава, глас 2</red>:</p>
<p>Пустыни, иже прежде имущи жилище бесовская,/ ныне же вселение бысть стаду ученик твоих,/ собрание инок, веселящеся, украшается,/ в себе бо имея честныя мощи твоя,/ освящается различными добро́тами живото́чных чудес твоих,/ созывающе весь мир к высоте Божиих славословлений./ Темже, сошедшеся <red>Днесь</red>,/ тебе предстояще, умильно вопиюще, молимся:/ Сергие преподобне,/ Христу предстояще, испроси́ Церквам единомыслие даровати/ и православным христианом на враги одоление,/ и миру смирение,/ и душам нашим велию милость.</p>
<p>
<red>И ныне, Богородичен</red>
</p>
<p>
<red>Славословие великое</red>
</p>
<p>
<red>На Литургии: Блаженны преподобнаго</red>
</p>
<p>
<red>В той же день</red>
</p>
<p>
<red>Обре́тение мощей преподобнаго Мартиниа́на Белоезе́рскаго</red>
</p>
<p>
<red>Службу зри 12 января</red>
</p>
<p>
<red>Тропарь, глас 7</red>:</p>
<p>От юности, отче, избра́н и возлюблен был еси Господом Богом,/ Иже, прови́дя до́брое твое произволе́ние,/ научи́ тя приити преподобному угоднику Своему, Кириллу всеблаже́нному,/ от негоже наста́влен быв на путь спасения,/ в стра́се Божии и чистоте́ душе́вней,/ в благогове́нии же и непрестанных к Богу молитвах/ житие́ твое непоро́чно преше́л еси/ и ныне, со дерзнове́нием предстоя́ на Небесех Престо́лу Христову,/ отче Мартиниа́не всеблаженне,/ не преста́й моля Христа Бога спасти и помиловати души наша.</p>
<p>
<red>Кондак, глас 8</red>:</p>
<p>Благоизво́лив, преподобне,/ от юнаго возраста рабо́тати Го́сподеви день и нощь,/ в стра́се Божии и благогове́нии чистоту́ душе́вную соблю́л еси,/ в молитвах же и бде́ниих ум твой предочи́стил еси,/ в по́двизех же, злострада́ниих тело твое изнурив,/ вся добродетели духовныя испра́вил еси/ и образ хотя́щим по тебе спасти́ся явился еси./ Темже ныне, при́сно зря на Небесех Пресвятую Троицу,/ моли́ся, всеблаженне, дарова́ти душа́м нашим спасение/ и житию́ нашему исправле́ние,/ да вси верою вопие́м ти:/ радуйся, преподобне Мартиниа́не, отче наш.</p>
</section>
