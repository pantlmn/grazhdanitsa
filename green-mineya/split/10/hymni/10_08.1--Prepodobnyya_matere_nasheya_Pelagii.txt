<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бныя матере нашея Пелаги́и</p>
</title><p>
<red>На Го́споди, воззва́х: стихи́ры, глас 8</red>
</p>
<p>
<red>Подо́бен</red>: О преславнаго чудесе́</p>
<p>О преславнаго чудесе!/ Вмужи́вшися, жена врага попра́/ и стра́сти угаси́ теле́сныя воздержанием многим/ и, на ра́мех Госпо́день Крест восприе́мши Пелаги́я те́пле,/ тя́гость отложи́ житейскаго имения,/ мудраго Но́на ученьми последова Христу.</p>
<p>Новая Фекла нам явилася еси,/ якоже бо ино́го Павла,/ обре́тши Но́на учи́теля,/ и того поревнова́ла еси учением, сла́вная,/ приложи́вшися покаянию те́пле,/ и совокупи́лася еси воздержанием Христу,/ о преблаженная Пелагие́ всечестна́я,/ тем Христа не преста́й моля́щи/ спастися нам.</p>
<p>Радуйся, Пелагие всечестна́я,/ ты бо Божественною ревностию разже́гшися всече́стне,/ блу́дную отве́ргла еси сласть, преблаженная,/ и притекше к Но́ну, взывала еси:/ ответ возда́си о дея́ниих моих,/ <red>Аще</red> не зна́менаеши мя зна́мением, славне, Христовым,/ Креще́нием одева́я мя/ чи́стыя одежды.</p>
<p>
<red>Слава, глас 4. Иоанна монаха</red>:</p>
<p>Иде́же умно́жися грех,/ преизли́шествова благодать, якоже учи́т апостол;/ в молитвах бо и слеза́х многих согрешений, Пелагие,/ пучи́ну изсуши́ла еси,/ и наконец благоприятное покая́ние Господу принесла еси,/ и в сем мо́лишися о душа́х наших.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Яко до́бля</p>
<p>А́гнца и Пастыря, Тя на Древе яко виде,/ А́гница рождшая рыда́ше и ма́терски Ти веща́ше:/ Сыне Возжеленне,/ како на Древе Кре́стнем пове́шен еси, Долготерпели́ве?/ ка́ко ру́це и но́зе Твои, Сло́ве,/ пригвозди́шася от беззаконных,/ и Кровь Твою излия́л еси, Владыко?</p>
<p>
<red>На стиховне Октоиха</red>
</p>
<p>
<red>Тропарь, глас 8</red>:</p>
<p>В тебе мати известно спасе́ся, еже по о́бразу:/ прии́мши бо крест, последовала еси Христу,/ и, де́ющи, учила еси презира́ти убо плоть, прехо́дит бо,/ прилежа́ти же о души́, ве́щи безсмертней./ Темже и со А́нгелы сра́дуется, преподобная Пелагие, дух твой.</p>
<p>
<red>На утрени</red>
</p>
<p>
<red>Оба канона Октоиха и святыя на 4, <red>егоже</red> краегране́сие</red>: Любовию честву́ю мудрую Пелагию. <red>Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Мо́ря чермну́ю пучи́ну/ невла́жными стопа́ми/ древний пешеше́ствовав Израиль,/ крестообра́зныма Моисе́овыма рука́ма/ Амали́кову силу в пустыни победи́л есть.</p>
<p>Предложи́вши яко многопи́ршественную <red>Днесь</red> Божественную память свою/ вселенней всей та́инственно Пелагия,/ повелевает напита́тися всем сне́дей по́двигов ея.</p>
<p>Желание, еже па́че всякаго хоте́ния/ вселившееся в душу твою, честна́я, озари́ ум/ и пла́мень Духа, вжег тебе, просвети́ и страсте́й ти́ну попали́.</p>
<p>Мо́ря греховнаго волнения избе́гши, честна́я,/ к тихому пристанищу Христову, Пелагие, приста́ла еси,/ тем покаянием твоим наследовала еси кротких землю.</p>
<p>
<red>Богородичен</red>:</p>
<p>Тишина су́щих в жити́и, Чистая, вла́ющихся земны́х,/ Ты, тве́рдая и крепкая анки́ра, и приста́нище, и окормле́ние еси,/ всегда к Тебе руководя́щи и спасающи.</p>
<p>
<red>Песнь 3</red>
</p>
<p>
<red>Ирмос</red>: Весели́тся о Тебе Церковь Твоя, Христе, зову́щи:/ Ты моя крепость, Господи,/ и прибежище, и утверждение.</p>
<p>Возлетела еси на Небеса, Христова голуби́це,/ крила́ми воздержания и болезньми многими возвы́сившися.</p>
<p>Ти́ны страстны́я ты злосмра́дное Христовою водою омы́вши, честна́я,/ ми́ро, Пелагие, явилася еси Ему.</p>
<p>Оружие врагу смертоносное/ и́стинно бысть к Богу твоя, честна́я, разжже́нная любовь и желание.</p>
<p>
<red>Богородичен</red>:</p>
<p>Яко роса́ утренняя, веселие Твое, Чистая, ка́плющи,/ страсте́й пещь Тебе пою́щим угашает всегда.</p>
<p>
<red>Седален, глас 8</red>
</p>
<p>
<red>Подобен</red>:    Премудрости</p>
<p>Покая́ния росо́ю страсте́й угасивши пламен,/ твой живот возложи́ла еси Христу и Спасу твоему/ и, Его ради мира избе́гши, уединилася еси в пусты́ни,/ житие Ангельское доше́дши./ Тем и, кончину со славою великою обре́тши от Бога почита́ему,/ позна́лася еси концем, Пелагие равноангельная,/ моли Христа Бога грехо́в оставление пода́ти/ пра́зднующим любовию святую память твою.</p>
<p>
<red>Слава, и ныне, Богородичен</red>
</p>
<p>В напа́сти многоплете́нныя впад от враг видимых и невидимых,/ бурею одержи́м безчисленных согрешений моих,/ и, яко к теплому заступле́нию и покро́ву моему, Чистая,/ ко пристанищу притекаю Твоея благости./ Темже, Пречистая, из Тебе Воплощенному безсе́менно/ моли́ся прилежно о всех рабе́х Твоих,/ непрестанно моля́щихтися, Богородице Пречистая,/ моля́щи Его присно согрешений оставле́ние дарова́ти/ воспевающим достойно славу Твою.</p>
<p>
<red>Крестобогородичен</red>:</p>
<p>А́гнца, и Пастыря, и Изба́вителя/ А́гница зря́щи на Кресте неправедно воздви́жена,/ пла́чущися горько, взыва́ше:/ мир убо радуется, прие́мля Тобою избавле́ние,/ утроба же Моя горит, зря́щи Твое распятие,/ еже терпи́ши за милосердие милости, Боже Преблаги́й, Безгрешне Господи./ Ейже верно возопии́м:/ благоутробие покажи, Дево, на ны и согрешений оставле́ние даруй/ покланя́ющимся Того страданием.</p>
<p>
<red>Песнь 4</red>
</p>
<p>
<red>Ирмос</red>: Вознесе́на Тя видевши Церковь на Кресте́,/ Солнце пра́ведное,/ ста в чи́не своем,/ достойно взыва́ющи:/ слава силе Твоей, Господи.</p>
<p>Яко кадило пречестне́е, Пелагие,/ воздержа́ния у́глием всесожега́емо благово́ние была еси Христу, Богу нашему,/ в воню́ те́кши мира Его.</p>
<p>Теле́сное благолепие, Пелагие,/ греховныя ти́ны прежде бывшее, все преложи́ла еси в добро́ту нескве́рную,/ еяже твой Жених восхоте́, Христос.</p>
<p>Духа все́льшаяся, Пелагие,/ благодать в души́ твоей, яко и́скра Слова, пла́мень высо́к возжже́ веры/ и грех извари́.</p>
<p>
<red>Богородичен</red>
</p>
<p>Жезл прозябла́ еси, Богородице,/ из Негоже Цвет мысленный возрасте́,/ Божественнаго благово́ния исполнив всяческая,/ Христос Бог наш, ми́ро сый неистоще́нное честно́е.</p>
<p>
<red>Песнь 5</red>
</p>
<p>
<red>Ирмос</red>: Ты, Господи, мои свет/ в мир прише́л еси,/ Свет Святый, обращаяй из мра́чна неве́дения/ верою воспевающия Тя.</p>
<p>Вода́ми та́инственными умасти́вшися Духа,/ процвела́ еси в вере добродетелей благопло́дием/ и болезньми поще́ния.</p>
<p>Ты, Господи, Свет во тьме лежа́щих человеков,/ Ты возсиял еси в се́рдцы преподобныя,/ светлость Божественнаго разуме́ния.</p>
<p>Болезни твоя, честна́я Пелагие, со слеза́ми се́емы,/ веселием и радостию оби́лия на Небесех собрашася.</p>
<p>
<red>Богородичен</red>:</p>
<p>Удивле́на истинно благодать Твоя показа́ся, Пречистая,/ преславно де́йствующи силы и чудеса по всей земли.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопие́т Ти,/ от бесо́вския кро́ве очи́щшися,/ ради милости от ребр Твоих/ исте́кшею Кровию.</p>
<p>Я́вльшейся невече́рней зари Христа Бога нашего в души́ Пелагии, тьмы князь отгна́н бысть,/ и вселися Духа благодать и вера Его.</p>
<p>Дре́вле уловле́ная зми́ем, сеть ему показа́ся,/ силу его обдержа́щи/ и попира́ющи того лукавствие силою Божиею.</p>
<p>Жениха Христа возлюби́вши и Бога,/ доброде́тельми украси́лася еси и, упещре́на труды́ Божественными,/ Чертога Его, Пелагие, сподо́билася еси.</p>
<p>
<red>Богородичен</red>
</p>
<p>Ви́дети, Богородице, славу Твою неизрече́нную/ древле возжеле́ша Божественнии пророцы вси,/ но напоследок нам явилася еси, лю́бящим Тя,/ всех пребо́льши.</p>
<p>
<red>Кондак, глас 2</red>
</p>
<p>
<red>Подобен;</red> Вышних ища́</p>
<p>Тело твое постами изнури́вши,/ бде́нными молитвами Творца умоли́ла еси о дея́ниих твоих,/ яко да прии́меши совершенное оставле́ние,/ еже и обрела́ еси, мати, я́ве,/ путь покая́ния показа́вши.</p>
<p>Ели́цы в житии́ во гресе́х оскверни́стеся, приидите со мною/ и, потщавшеся, поревну́им покаянию,/ слезам и подвиго́м преподобныя матере нашея Пелагии,/ да вскоре от Бога прощение прии́мем, якоже блаже́нная,/ еще жива́ су́щи, скверну отмы́ греха́/ и прият от Бога совершенное прощение,/ путь покая́ния показавши. </p>
<p>
<red>Песнь 7</red>
</p>
<p>
<red>Ирмос</red>: В пещи́ Авраа́мстии о́троцы перси́дстей/ любовию благочестия паче,/ нежели пла́менем опаля́еми, взыва́ху:/ благословен еси в храме славы Твоея, Господи.</p>
<p>Пучи́на показалася еси Божественных исправле́ний ты и́стинно,/ всю вра́жию погрузи́вши в ней крепость,/ тем воспевала еси:/ благословен еси в храме славы Твоея, Господи.</p>
<p>В пещи́ воздержа́ния тело и душу Божественно, яко зла́то, чи́сто извари́вши,/ и первую добро́ту показала еси светле́йшу, честна́я Пелагие,/ крайним воздержа́нием.</p>
<p>Ба́нею Боже́ственною совле́кшися, ты и́стинно перваго одея́ния страсте́й/ и тлеющаго тя человека,/ в новаго же, славная, оде́яся, Христу сообразу́ющися.</p>
<p>
<red>Богородичен</red>:</p>
<p>На Престо́ле Оте́честем седя́й Слово Божие,/ странно в Тя вселися и страшно, Богородице,/ и возведе́ наше смеше́ние, в Себе возвы́сив,/ яко Благоутробен.</p>
<p>
<red>Песнь 8</red>
</p>
<p>
<red>Ирмос</red>: Ру́це распросте́р Дании́л,/ львов зия́ния в ро́ве затче́,/ огненную же силу угаси́ша, доброде́телию препоя́савшеся,/ благоче́стия рачи́тели/ о́троцы, взыва́юще:/ благослови́те вся дела Господня Господа.</p>
<p>Све́тятся лучи́ све́тло чудес твоих, якоже солнце,/ и жития твоего всю явля́ют светлость/ и сия́ющую в тебе Божественную веру, и вопию́т:/ вся дела Господня Господа пойте и превозноси́те Его во веки.</p>
<p>Неразреши́мым союзом ко Христу верно привяза́вшися,/ прилепи́лася еси к Нему и неотлу́чна пребыла́ еси единением любве́ Его,/ Емуже сочлени́лася еси мысленно, верою Его, Пелагие,/ неразлучне Тому пребы́вши.</p>
<p>Разум прие́мши истинный в се́рдцы твоем,/ я́ве духом оставила еси всю житейскую суету́,/ тем удивила еси земны́я внезапным, честна́я, преложе́нием/ и Небеса весе́лия испо́лнила еси.</p>
<p>
<red>Богородичен</red>:</p>
<p>Поют, Пречистая Дево, вели́чия Твоя Умная во́инства,/ пропове́дуют вси патриа́рси и пророцы ясно со апостолы,/ такоже и мученик ли́цы и преподобных все множество:/ с нимиже покланя́емся Тебе.</p>
<p>
<red>Песнь 9</red>
</p>
<p>
<red>Ирмос</red>: Камень нерукосе́чный/ от несеко́мыя горы́, Тебе, Дево,/ краеуго́льный отсече́ся, Христос,/ совокупи́вый разстоя́щаяся естества́,/ тем веселя́щеся, Тя, Богородице, величаем.</p>
<p>Ви́дети восхотела еси истинно Рачи́теля Христа добро́ту,/ <red>егоже</red> ра́ди распя́лася еси миру, и красный цвет телесный, преподобная, изсуши́ла еси,/ и житейскую возненави́дела еси любовь.</p>
<p>Всю теле́сную тягость отло́жши, Пелагие, воздержанием и болезньми,/ к Небесным оби́телем востекла́ еси,/ в <red>нихже</red> любимыя тебе наслажда́ешися добро́ты, сла́вная.</p>
<p>Ныне тебе почита́ющих любовию всех, преподобная, назира́еши,/ и ле́тнюю совершающих твою память сию,/ молися Творцу и Создателю твоему причастником быти и нам Славы Его.</p>
<p>
<red>Богородичен</red>
</p>
<p>Пою Твою благодать, Дево, велича́ю славу Твою:/ Ты бо просвещение души́ моея́ еси и́стинно,/ и утешение, и скорая помощница,/ и спасение, и защище́ние.</p>
<p>
<red>В той же день</red>
</p>
<p>
<red>Преподобнаго Три́фона, архимандрита Успенскаго монастыря, </red>
</p>
<p>
<red>иже в Хлы́нове, Вя́тскаго чудотворца</red>
</p>
<p>
<red>На малой вечерни</red>
</p>
<p>
<red>На Господи, воззвах: стихиры на 4 глас 1</red>
</p>
<p>
<red>Подобен:</red> Небесных чинов</p>
<p>Наста́, Богоносне,/ солнца светлейший твой праздник,/ озаря́я приходя́щия к тебе верою/ и источа́я исцеления,/ Трифоне преподобне,/ молитвенниче о душа́х наших.</p>
<p>Чувственныя стра́сти телесныя/ победил еси воздержания силою,/ и, Безплотных житие на земли подражав,/ вся плотска́я желания ду́хови повину́л еси,/ тем ныне в Небесных селениих водворя́ешися, Трифоне преподобне,/ и мо́лишися о душа́х наших.</p>
<p>Блаженне Трифоне,/ основания положив подвигу твоему на земли́ добрая,/ ве́тхаго человека со страстьми́ и похотьми́ совлеклся/ и во Христа воистину облеклся,/ благодатию Божиего укрепля́ем, А́нгельскаго чина достигл еси/ и соделался еси наставник иноком,/ темже моли спасти́ся душа́м нашим.</p>
<p>
<red>Слава, глас 4</red>:</p>
<p>Иночествующих множество и христоно́снии людие,/ соше́дшеся праздник <red>Днесь</red> соста́вим/ и, почитающе честну́ю память отца нашего Трифона,/ сему согласно воспое́м:/ радуйся, верный ра́бе Христа Бога,/ радуйся, по́стником светлая похвало́,/ радуйся, иночествующим наставниче,/ радуйся, исцелений источниче;/ о нас, преподобне, моли всех Царя Христа Бога/ изба́витися нам от лука́ваго и спасти́ся душа́м нашим.</p>
<p>
<red>И ныне, Богородичен</red>
</p>
<p>
<red>На стиховне стихиры, глас 6</red>
</p>
<p>
<red>Подобен</red>: Тридневен</p>
<p>На го́ру добродетелей восходя,/ до́лу влекущая помышления отряса́я,/ и крест Спаса на рамо взем,/ усердно Тому последовал еси,/ и ныне, добро́ты Его наслаждаяся,/ поминай нас, чтущих тя.</p>
<p>
<red>Стих</red>: Честна́ пред Господем/ смерть преподобных Его.</p>
<p>Небесных благ желая,/ мирская сла́дости отвергл еси,/ постом бо себе изнуря́л еси, преподобне,/ Небесныя добро́ты рачи́тель был еси,/ юже ныне воистину обрел еси,/ Трифоне отче наш.</p>
<p>
<red>Стих</red>: Блажен муж, боя́йся Господа,/ в заповедех Его восхо́щет зело́.</p>
<p>Воздержанием пла́мень страсте́й угаша́я/ в житии земнем,/ тем ныне кро́тких землю наследовал еси/ и свесели́шися с преподобными и праведными,/ отче наш Трифоне.</p>
<p>
<red>Слава, глас 8</red>:</p>
<p>Преподобне отче Трифоне,/ мира сего кра́сная и сла́дости вре́менныя презре́в,/ иноческое же житие возлюби́в,/ А́нгелом собеседник быти сподо́бился еси/ и светильник многосветлый Пе́рмския же и Вя́тския страны явился еси,/ чудесы́ твоими, яко солнце, сияя;/ всех нас поминай, совершающих священную память твою,/ мы бо, чада твоя су́ще,/ тя в помощь призываем,/ прося́ще тобою прия́ти мир и ве́лию милость.</p>
<p>
<red>И ныне, Богородичен</red>
</p>
<p>
<red>Тропарь, глас 4</red>:</p>
<p>От земны́х на Небесная помы́слив,/ иноческое житие измла́да, преподобне, возлюбив,/ и делом совершив ко Господу любовь,/ и твердым умом Его Духновенным учением озаряя мир,/ и, возлюбив, блаженне, всенощное бдение/ и молитву непрестанну, и наставле́ния Божественнаго разума,/ инок стадо собра́, мудре,/ и наставил еси ко свету Богоразумия, Трифоне отче наш,/ Христа Бога моли дарова́ти душа́м нашим ве́лию милость.</p>
<p>
<red>На велицей вечерни</red>
</p>
<p>
<red>На Господи, воззвах: стихиры на 8, глас 8</red>
</p>
<p>
<red>Подобен:</red> О преславнаго чудесе́</p>
<p>Отче преподобне Трифоне,/ впери́в ум твой к Богу верою,/ мира кра́сная возненавидел еси/ и, покори́в плоть свою силою Божественнаго Духа,/ последовал еси Всевидцу Христу,/ Того моли́ о спасении душ наших.</p>
<p>Отче Богомудре Трифоне,/ ты, от утробы ма́терии Христови прибли́жився,/ всем по́мыслом Тому прилежал еси,/ и от по́двигов веры и жития твоего Вседержителю плоды́ достойны принесл,/ от Него духовныя славы благолепием укра́шен был еси/ и благих наслаждение восприя́л еси, досточу́дне.</p>
<p>Преподобне отче Трифоне,/ неду́гующим исцеление и хромы́м хождение/ милостивно сотворя́еши,/ и всем, притекающим к тебе с верою,/ милости неоскудно подаваеши,/ темже и нам от Бога подаждь мир и ве́лию милость.</p>
<p>
<red>Ины стихиры, глас 2</red>
</p>
<p>
<red>Подобен:</red> Ки́ими похва́льными</p>
<p>Ки́ими похва́льными венцы́ увязе́м тя, преподобне отче наш Трифоне,/ добродетелей сокровище, сосуде чистоты́,/ приятелище благодати, исцелений источниче?/ Ты же, о святче, моли Христа Бога/ дарова́ти нам ве́лию милость.</p>
<p>Ки́ими пе́сньми восхва́лим тя, преподобне отче,/ иноком наста́вника, пустыннаго жителя,/ целомудрия хранителя, болящим врача безмезднаго?/ Ты же, яко имеяй дерзновение ко Господу,/ моли Его дарова́ти нам мир и ве́лию милость.</p>
<p>Ки́ими устнами ублажи́м тя, преподобне,/ до́брых рачи́теля, постника и́стинна, бедным помощника,/ душевре́дными страстьми́ обурева́емым скорое пристанище?/ Ты же, угодниче Божий,/ Христа Бога моли дарова́ти нам ве́лию милость.</p>
<p>
<red>Слава, глас 6. Самогласен</red>:</p>
<p>Прииди́те, постническое сословие и празднолюбцы вси,/ лик духовный составим/ и к преподобному отцу нашему Трифону си́це возопии́м:/ радуйся, подвижниче, любве ради Христовы мир оставивый;/ радуйся, тело твое, вечныя ради и блаженныя жизни, поще́нием и труды́ изнури́вый;/ радуйся, иже чистотою тела и духа славу Христа Бога вообрази́вый./ Моли убо, о<red>еже</red> и творя́щим честну́ю память твою/ изба́витися всякаго греха́ и осуждения, блаженне.</p>
<p>
<red>И ныне, Богородичен</red>: Кто Тебе не ублажит</p>
<p>
<red>Вход. Прокимен дне. Паремии преподобническия (зри страницы 791- 792)</red>
</p>
<p>
<red>На литии стихиры самогласны, глас 1</red>:</p>
<p>Память успе́ния твоего, преподобне отче Трифоне,/ сердца́ наша просвеща́ет,/ сию бо пра́зднующе, врачество от страсте́й прие́млем,/ славим Господа, труды твоя и по́двиги венча́вша,/ и, тем усердно подража́юще,/ твоею стезе́ю ко Христу Богу ходи́ти поучаемся,/ Его же моли спасти и просвети́ти ду́ши наша.</p>
<p>
<red>Глас 2</red>:</p>
<p>Празднолю́бцы вси и по́стников сосло́вие,/ верою соше́дшеся <red>Днесь</red>,/ и́стиннаго постника почти́м, отца нашего Трифона,/ по́двигом добрым на земли подвиза́вшася/ и нетле́нную славу на Небеси́ улучити сподо́бльшася,/ и тому с веселием возопии́м:/ о священная главо,/ о нас молися ко Господу,/ помиловатися душа́м нашим. </p>
<p>
<red>Глас 8</red>:</p>
<p>Преподобне всече́стне Трифоне,/ доброде́тельми к Богу возше́д и, яко на колесни́це восте́к,/ побе́дный венцы́ от Него прия́л еси;/ тело же твое нетленное,/ яко иногда ми́лоть Илия, на земли оставил еси,/ источа́я тем исцеления и прогоняя ду́хи лукавыя;/ тем же, покланяющеся Богу,/ тя ублажаем, досточу́дне.</p>
<p>
<red>Ины стихиры, глас 2</red>:</p>
<p>Во успении твоем, блаже́нне,/ учительница нам бывает твоя рака,/ при́сно бо излива́ющимися чудесы́ вопие́т,/ возводя к трудом и подвигом, глаголя:/ возлюби́те Господа, да обрящете благодать вечную/ и ничтоже предпочтите паче любве́ Его,/ да егда прии́дет,/ обрящете покой со всеми святыми избра́нными Его,/ <red>егоже</red> и мы улучи́ти сподобимся/ твоими молитвами, Трифоне преподобне.  </p>
<p>
<red>Глас 6</red>:</p>
<p>Любовию Христовою, Богомудре, просвеща́ем,/ душетле́нныя стра́сти победи́в,/ яко пастырь истинный упасл еси слове́сное стадо,/ ко отцем преста́вися в до́брей старости/ и Бо́гови со Ангелы, Трифоне, предстои́ши,/ Того моли помиловати ду́ши наша.</p>
<p>
<red>Слава, глас 8: </red>
</p>
<p>И́ночествующих множества/ наставника тя почитаем, отче наш Трифоне,/ истинно бо Христу рабо́тав/ и вражию обличив силу,/ был еси А́нгелом собеседник/ и преподобных соприча́стник,/ с ними же молися Го́сподеви/ поми́ловатися душа́м нашим.</p>
<p>
<red>И ныне, Богородичен: Безневестная Дево</red>:</p>
<p>
<red>На стиховне стихиры, глас 8</red>:</p>
<p>Имея Божественную благодать,/ наставляющую тя к желанию святому,/ мирска́го мяте́жа отреклся еси/ и, церковными Писании себе умудри́в,/ ко И́стинному Разуму востекл еси;/ темже, Трифоне преподобне,/ моли спастися нам.</p>
<p>
<red>Стих</red>: Честна́ пред Господем/ смерть преподобных Его.</p>
<p>Добродетелей стезе́ю ше́ствуя,/ Бо́гови прибли́жился еси,/ <red>егоже</red> и светоли́тие прие́мля,/ хода́тайствуй о нас, рабе́х твоих,/ во<red>еже</red> спастися нам от собла́зн лукаваго,/ ми́рно житие́ свое сконча́ти/ и желаемаго блаженства твоими к Богу молитвами улучи́ти.</p>
<p>
<red>Стих</red>: Блажен муж, боя́йся Господа,/ в заповедех Его восхо́щет зело́.</p>
<p>Вечныя радости о́бщники нас быти/ твоими молитвами сподо́би, преподобне отче Трифоне,/ с верою приходя́щих к тебе,/ и прося́щих твоея по́мощи и заступления,/ и испроси́ нам у Христа Бога ве́лию милость.</p>
<p>
<red>Слава, глас 6</red>:</p>
<p>Преподобне отче,/ во всю страну Вя́тскую же и Пе́рмскую/ изыде веща́ние исправле́ний твоих,/ тем же на Небесех обре́л еси мзду трудо́в твоих,/ бесо́вския погуби́л еси полки́/ и А́нгельския достигл еси чи́ны,/ <red>ихже</red> житию непорочно поревнова́л еси;/ дерзновение имеяй ко Господу,/ мир испроси́ нам и ве́лию милость.</p>
<p>
<red>И ныне, Богородичен, глас тойже: Творец</red>:</p>
<p>
<red>Тропарь, глас 4</red>:</p>
<p>Яко светоза́рная звезда,/ возсиял еси от востока до запада,/ оста́вль бо свое отечество,/ дошел еси Вятския страны́ и Богоспаса́емаго града Хлы́нова,/ в немже обитель во славу Пресвятыя Богородицы созда́в,/ и, тамо на добродетель впери́вся,/ собрал еси и́ночествующих множество,/ и, сих наставля́я на путь спасения,/ был еси А́нгелом собеседник,/ и по́стником сопричастник, Трифоне преподобне,/ с ними Христа Бога моли спастися душа́м нашим.</p>
<p>
<red>На утрени</red>
</p>
<p>
<red>По 1-й кафизме седален, глас 5</red>:</p>
<p>По́стника Господня пе́сньми почтим,/ умертви́вша вся прило́ги страсте́й,/ воздержанием бо и крепким воистину терпением/ зело́ посрами́ гордыню сопротивнаго,/ и ныне мо́лится о нас Го́сподеви, поми́ловатися душа́м нашим.</p>
<p>
<red>Слава и ныне, Богородичен</red>
</p>
<p>Стра́нное чудо зача́тия и неизреченный образ рождества на Тебе верою видевше, Чистая Приснодево,/ всепра́зднственно сла́вим Тя/ яко неоску́дное сокровище во спасение душ наших.</p>
<p>
<red>По 2-й кафизме седален, глас 4</red>:</p>
<p>Победи́л еси прило́ги вражия, Божественною благодатию оживля́ем,/ посто́м и бдением ум очищая, и непрестанною молитвою к Богу приближа́яся,/ темже и бесо́м страшен явился еси, Трифоне преподобне,/ моли спастися душа́м нашим.</p>
<p>
<red>Слава и ныне, Богородичен: </red>
</p>
<p>Обнови́ла еси, Чистая, Божественным Рождеством Твоим/ истле́вшее страстьми́ человеческое естество/ и воставила еси сие от смерти к жизни нетления,/ темже Тя по до́лгу, Препросла́вленная, якоже прорекла́ еси, ро́ди вси ублажаем.</p>
<p>
<red>По полиелеи седален, глас 8: </red>
</p>
<p>Посту́ и бдению прилежа́,/ незлобием и кро́тостию украша́яся,/ и́ноков чи́ны собра́л еси/ и, добродетелей о́бразы тем предлагая,/ к Разуму Божественному сих возводи́л еси, Трифоне преподобне;/ моли Христа Бога грехо́в нам оставле́ние дарова́ти,/ чту́щим любовию святую память твою.</p>
<p>
<red>Слава и ныне, Богородичен</red>:</p>
<p>Яко Деву едину в жена́х,/ Тя, безсе́менно рождшую Бога плотию,/ вси ублажа́ем ро́ди человечестии,/ Огнь бо всели́ся в Тя Божественный,/ темже со А́нгельскими чи́нми достойно славим пресвятое Рождество Твое и согласно вопие́м Ти:/ моли Христа Бога грехо́в оставле́ние дарова́ти воспевающим достойно славу Твою.</p>
<p>
<red>Степенна. Прокимен</red>: Честна́ пред Господем: <red>Стих</red>: Что воздам: <red>Евангелие от Матфея, зачало 43</red>
</p>
<p>
<red>По 50-м псалме стихира, глас 6</red>:</p>
<p>Преподобне отче,/ слух твой прилежно Евангелию вдав,/ услышал еси Боже́ственный глас,/ зову́щий тя в Небесное Царствие,/ и до́бре сему последовал еси,/ мира сего́ кра́сная, яко уме́ты, вмени́в,/ Единаго добро́ты паче всех желая Христа,/ Емуже прилежно молися:/ ми́рови низпосла́ти мир,/ Це́рквам утверждение,/ правосла́вным на сопроти́вныя победу и одоле́ние/ и душа́м нашим ве́лию милость.</p>
<p>
<red>Канон Пресвятой Богородице со ирмосом на 6</red>
</p>
<p>
<red>и преподобному два канона на 8</red>
</p>
<p>
<red>Канон преподобному Трифону, глас 2. </red>
</p>
<p>
<red>Песнь 1</red>
</p>
<p>
<red>Ирмос</red>: Гряди́те, людие, поим песнь Христу Богу,/ разде́льшему море и наста́вльшему люди,/ яже изведе́ из рабо́ты еги́петския,/ яко просла́вися.</p>
<p>Радуйся, источниче кипя́щий струи́ спасения,/ от них же почерпа́ем целе́бную благодать, и прегрешений избавля́емся,/ любовию приходя́щии к тебе, приснопа́мятне Трифоне.</p>
<p>От утробы ма́терне, славне, явился еси избра́нный сосуд,/ духо́вную благодать от Христа Бога прие́мый.</p>
<p>Да живота нетленнаго прича́стник яви́шися,/ вре́менных, отче премудре, небре́гл еси/ и, к Богу преше́д, непрестанно мо́лишися, спастися всем нам.</p>
<p>
<red>Богородичен</red>:</p>
<p>Словесе́м премудрым Твоих усте́н после́дующе,/ ра́дующеся, Всенепорочная, Тя ублажа́ем,/ нам виновницу неизрече́ннаго блаженства.</p>
<p>
<red>Ин канон преподобному, глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Мо́ря чермну́ю пучи́ну/ невла́жными стопа́ми/ древний пешеше́ствовав Изра́иль,/ крестообра́зныма Моисе́овыма рука́ма/ Амали́кову силу в пустыни победи́л есть.</p>
<p>Боже́ственнаго Пресвятаго Духа блиста́яся благодатию,/ светоно́сное и честно́е твое успение пра́зднующих, Трифоне преподобне,/ светлою молитвою твоею от страсте́й мглы очисти.</p>
<p>Преподобне отче, крест свой взем,/ последовал еси Слову, распе́ншемуся нас ради,/ и плотския стра́сти воздержа́нием, преподобне, и низу лега́нием умертви́л еси.</p>
<p>Поще́нием, молитвами и слеза́ми Бо́гови приближа́яся,/ приял еси от Него благодать цели́ти неду́ги и отгоня́ти лукавыя ду́хи,/ Трифоне Богомудре преблаженне.</p>
<p>
<red>Богородичен</red>:</p>
<p>Облече́ся из Тебе, Чистая Дево, Бог в Человека,/ спасения ра́ди человеков,/ <red>егоже</red> моли́ просвети́ти пою́щия Тя.</p>
<p>
<red>Песнь 3</red>
</p>
<p>
<red>Ирмос</red>: На ка́мени мя веры утверди́в,/ разшири́л еси уста моя на враги́ моя,/ возвесели́бося дух мой, внегда пе́ти:/ несть свят, якоже Бог наш,/ и несть пра́веден, па́че Тебе, Господи.</p>
<p>Всесветлый, Богомудре, показа́ся столп, наставляющ чи́ны и́нок,/ и облак, осеня́ющ жребий Божий, и ли́ца невидимых враго́в помрача́ющ,/ благодатию всех Царя и Бога.</p>
<p>Предстоя́ своему Владыце и Господу,/ молися изба́витися стаду твоему от рабо́ты темныя, преподобне,/ и мучи́тельства страсте́й избежа́ти, ибо твоих молитв послу́шает Бог.</p>
<p>Пло́ти своея стра́сти умертви́в крепким поще́нием, Богоглаго́льниче,/ и быв обитель Влады́чня,/ моли изба́витися скорбе́й и страсте́й смуще́ния избежа́ти всем, к тебе прибега́ющим.</p>
<p>
<red>Богородичен</red>
</p>
<p>Сви́ток Тя нарече́ Исаия, в немже Слово плотски назна́менася,/ да раздра́в долго́в древних рукописа́ние,/ подаст оставле́ние рабо́ты всем нам.</p>
<p>
<red>Ин</red>
</p>
<p>
<red>Ирмос</red>: Веселя́тся о Тебе Церковь Твоя, Христе, зову́щи:/ Ты моя кре́пость, Господи,/ и прибе́жище, и утвержде́ние.</p>
<p>Яко же солнце на земли, светом добродетелей просия́л еси,/ всех ду́ши, преподобне, благодатию просвеща́я духо́вною.</p>
<p>Железом чре́сла своя препоя́сана имел еси страсте́й на умерщвле́ние,/ и телесе́ озлобление претерпе́л еси, Трифоне преподобне,/ безстра́стием я́ве оде́лся.</p>
<p>Человеколюби́в быв немощны́м в житии твоем,/ сего ради прия́л еси от Бога многую благодать, преподобне,/ цели́ти стра́сти неисце́льныя.</p>
<p>
<red>Богородичен: </red>
</p>
<p>Слово Божие во утробу Твою, Приснодево, всели́ся,/ и земноро́дных вся́кия грехи́ отъя́ло есть Своею бла́гостию.</p>
<p>
<red>Кондак, глас 2</red>:</p>
<p>
<red>Подобен</red>: Вышних ища</p>
<p>Волне́ний мно́жество невла́жно преходя́,/ безплотныя враги струя́ми слез твоих крепко погрузи́л еси,/ Богомудре Трифоне,/ и чуде́с дар прие́м,/ моли непреста́нно о всех нас.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Отре́кся плоти сладостра́стия Христа ради,/ духо́вный пастырь людем явился еси,/ словеса́ учения Христова сказу́я и́ноком и собою явля́я правды правило,/ стра́сти же вся крепко попра́л еси, тем и вра́жия кова́рства до конца потребил еси,/ к Богу взира́я всегда, блаженне Трифоне./ <red>егоже</red> моли грехо́в оставле́ние пода́ти чту́щим любовию святую па́мять твою.</p>
<p>
<red>Другий седален преподобному,</red>
</p>
<p>
<red>глас и подобен тойже</red>:</p>
<p>Яко звезду́ незаходи́мую светови́дну,/ вси тя почитаем, добродетелей сиянием и чудес зарями мир просвеща́юща,/ и восхваля́ем, блаженне Трифоне,/ причастник бо явися Божественныя све́тлости и незаходи́маго светоли́тия зри́тель показа́ся, к немуже и востече́./ Темже и мы светоно́сную и святую память твою совершаем, Спаса сла́вяще, и верно вопию́ще:/ моли Христа Бога грехо́в оставле́ние пода́ти чту́щим любовию святую память твою.</p>
<p>
<red>Слава и ныне, Богородичен</red>
</p>
<p>Солнца о́блаче светле́йший,/ Боже́ственнаго Света све́щниче златокова́нный, Непорочная Пречистая Владычице,/ омраче́нную душу мою слепото́ю страсте́й безстра́стия заре́ю просвети́, молюся,/ и оскверне́нное сердце мое омы́й умиле́нием покая́ния,/ пла́чем же от скверных мя очисти дел моих, да любовию зову́ Ти:/ Богородице Приснодево, моли Христа Бога,/ прегреше́ний оставле́ние дарова́ти ми, к Тебе бо и́мам надежду, раб Твой.   </p>
<p>
<red>Песнь 4</red>
</p>
<p>
<red>Ирмос</red>: Пою́ Тя, слухом бо, Господи, услышах и ужасо́хся,/ до мене бо и́деши, мене ища́ заблу́ждшаго./ Тем многое Твое снизхожде́ние, еже на мя,/ прославля́ю, Многоми́лостиве.</p>
<p>Желание тя Божественное распали́, огнем бо святы́м согре́я твое сердце,/ сего ради и жела́нная дости́гл еси до конца, Богомудре,/ оста́вль земны́х пристра́стие и единожи́тель быв Вы́шнем служи́телем.</p>
<p>Ласка́ния све́рстник твоих попра́л еси, преподобне, всеобразно,/ вни́де бо раче́ние Содетеля в тя, Богомудре, те́пле,/ и за́дних мрачная желания до конца отри́нул еси.</p>
<p>Житейския сла́дости отверг, преподобне,/ и, Христа Единаго возлюби́в, родительский кров тайно оставил еси,/ и яко пришлец во страна́х чужди́х явился еси, спасе́ния неки́й.</p>
<p>На па́жить чистую воздержа́ния возве́л еси стадо твое, отче,/ ко исто́чником спасения нему́тнаго безстра́стия,/ разумныя звери побеждая твоими к Богу молитвами.</p>
<p>
<red>Богородичен</red>:</p>
<p>Се сла́вят Тебе ро́ди родо́в, Богомати, якоже прорекла́ еси, Отроковице,/ Создателя бо бе палата и храм Божественный,/ в немже всели́ся Вышний, пло́тию оде́яся, да спасе́т нас.</p>
<p>
<red>Ин</red>
</p>
<p>
<red>Ирмос</red>: Вознесе́на Тя ви́девши Церковь на Кресте́,/ Солнце праведное,/ ста в чи́не своем,/ достойно взыва́ющи:/ слава силе Твоей, Господи.</p>
<p>Струя́ми сле́зными сердце свое очищая,/ молитвами твоими на безво́днем месте воде истека́ти устро́ил еси,/ Богу тя прославля́ющу, Трифоне преподобне, яко Своего угодника.</p>
<p>Пресла́вным житием твоим, яко звезда, сия́я,/ священными чудесы, яко другое Небо, показа́ся, блаженне, ве́рою зову́щим:/ слава силе Твоей, Господи.</p>
<p>Законом повину́яся, преподобне, Владычним,/ яже в па́стве твоей су́щия наставил еси к свету Богоразумия,/ усугу́бив данный ти талант, яко раб послушли́в своему Владыце Христу.</p>
<p>
<red>Богородичен</red>:</p>
<p>Привлече́нный ум мой, Богородительнице, к теле́сным сла́достем,/ Твоим хода́тайством, молюся, утверди́,/ Яже Едина рождшая Благодетеля Бога нашего в Вы́шних.</p>
<p>
<red>Песнь 5</red>
</p>
<p>
<red>Ирмос</red>: Просвеще́ние во тьме лежащих,/ спасение отча́янных, Христе Спасе мой,/ к Тебе у́тренюю, Царю мира,/ просвети́ мя сия́нием Твоим:/ иного бо ра́зве Тебе Бога не зна́ю.</p>
<p>Весь Бо́гови предався, преподобне,/ в пусты́нях мраз зимний претерпел еси, и до́блественне зной понесл еси,/ и сподо́бися причастник Премудрости Божия быти, доброде́тельным сиянием благоукраша́ем.</p>
<p>От юности прилежа́в поще́нию мно́гу, чревоугодия зми́я отри́нул еси сове́тника, отче преподобне,/ а́лчбою, и жа́ждею, и непреста́нными молитвами, и чистотою Бо́гови соедини́лся/ и прича́стник быти сподо́бился еси пи́щи Небесныя.</p>
<p>Доброде́тельми на Го́рняя восшед,/ и́ночествующих стадо научил еси чувственных дея́ний огреба́тися,/ возводя́ их на го́ру Боже́ственнаго разума.</p>
<p>
<red>Богородичен</red>:</p>
<p>Явися, Чистая, дре́вле пра́отца ле́ствица, Небес вы́сшая, иму́щая твердый восход,/ из Тебе бо сошед Слово Отчее пло́тию, совокупи́ разстоя́щаяся естества́,/ темже вси Тя, Богороди́тельнице, сла́вим.</p>
<p>
<red>Ин</red>
</p>
<p>
<red>Ирмос</red>: Ты, Господи, мой свет/ в мир прише́л еси,/ Свет Святый, обраща́яй из мра́чна неве́дения/ верою воспева́ющия Тя.</p>
<p>Ум твой, преподобне, чи́стыми к Богу манове́нии<a type="note" xlink:href="#note7">7</a> весь укрепля́ем явися/ и плотски́х сладостра́стии́ превы́шши показа́ся.</p>
<p>Сый врач душа́м и телесе́м, пребога́те,/ отжени плотски́я и душевре́дныя болезни благодатию Божественнаго Духа.</p>
<p>Блажен еси, преподобне, яко всю зло́бу вра́жию победил еси/ и теле́сныя стра́сти до конца умертви́л еси.</p>
<p>
<red>Богородичен</red>:</p>
<p>Родила́ еси Преблага́го Бога и по рождестве Де́вая пребысть, Богоневесто,/ сего ра́ди Тя вси ро́ди челове́честии ублажа́ют.</p>
<p>
<red>Песнь 6</red>
</p>
<p>
<red>Ирмос</red>: Ко Господу от ки́та Ио́на возопи́:/ Ты мя возведи́: из глубины́ а́да, молюся,/ да яко Изба́вителю во гла́се хвале́ния/ истины же духом пожру́ Тебе.</p>
<p>Влады́чнею любовию вжиля́ем,/ вся кра́сная мира сего оставив, единому Христу после́довал еси/ и, благи́й яре́м на ра́мо взем, му́жески понесл еси.</p>
<p>Пастырь сый, от Духа Божия науче́нный, блаженне,/ наставля́л еси стадо твое Небесная разумева́ти и страсте́й нашествия отгоня́ти,/ Царствия же Божия и правды Его иска́ти.</p>
<p>Житие твое А́нгельскому подо́бно бысть, преподобне,/ яко дерзновение от Бога, вся содержащаго, име́яй,/ молися, о<red>еже</red> от страсте́й лука́вых христоимени́тому стаду твоему изба́витися.</p>
<p>
<red>Богородичен</red>:</p>
<p>Прови́дев Твое неизрече́нное, Чистая, духом та́инство,/ Авваку́м иногда́ предвозвести́, гору Тя нарече́ приосене́нную,/ из Тебе бо всех Содетель вопло́щься, спасе́ нас.</p>
<p>
<red>Ин</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопие́т Ти,/ от бесо́вския кро́ве очищшися,/ ради милости от ребр Твоих/ исте́кшею Кровию.</p>
<p>Единым то́чию призыванием святаго твоего и́мене/ и омы́тием воды́, исходя́щия во обители твоей,/ тряса́вичная болезнь от человек отгоня́ется и вред бесо́вский молитвами твоими потребля́ется.</p>
<p>Победи́в плотскаго наве́та мудрование,/ Духа Святаго благодать прия́л еси/ отгоня́ти плотски́я неду́ги и цели́ти душевныя стра́сти, Трифоне преблаженне.</p>
<p>О, чудо преди́вное,/ ка́ко от еди́наго то́кмо призыва́ния боля́щии прие́млют исцеление твоим явлением, преславне Трифоне,/ и бед и напа́стей свобожда́ются твоими к Богу молитвами.</p>
<p>
<red>Богородичен</red>:</p>
<p>Умертви́ пло́ти моея мудрова́ние, Приснодево,/ Умертви́теля смерти заче́ншая/ и ро́ждшая Жизнодавца паче сло́ва и разума.</p>
<p>
<red>Кондак, глас 8:   </red>
</p>
<p><red>Днесь</red> в начале основания добродетелей, блаженне,/ положил еси в души́ своей страх Божий,/ от юности взем крест свой,/ благоче́стно Христови последовал еси,/ А́нгельским о́бразом облече́ся и быст монах преди́вен,/ в добродетелех цветяше, к будущим Бо́гови простира́лся./ И своей пло́ти, яко врагу, немилостив, отче, был еси,/ терпением явися, блаженне, яко зла́то искуше́но в горни́ле,/ но и ныне не забуди посещати чад своих,/ поминай нас, чтущих пресвятую память твою,/ да вси благода́рне вопие́м ти:/ радуйся, прему́дре Трифоне, наставниче мона́хом.</p>
<p>
<red>Икос</red>
</p>
<p>Отве́рзи ми устне́ Богоприя́тными твоими к Богу молитвами, преблаженне,/ да воспою́ равноа́нгельное житие твое и возглаго́лю достойно вся добродетели твоя,/ столп бо и забра́ло явися и́ноком и правды пра́вило пресветлое,/ темже и просла́вльшему тя Господу молися непреста́нно о всех нас.</p>
<p>
<red>Песнь 7</red>
</p>
<p>
<red>Ирмос</red>: Купина́ в горе́ огненеопа́льная/ и росоно́сная пещь халде́йская/ яве предписа́ Тя, Богоневе́сто:/ Боже́ственный бо невеще́ственный/ в веще́ственней чре́ве Огнь неопа́льно прия́ла еси./ Те́мже из Тебе Ро́ждшемуся/ пое́м: благослове́н еси, Боже отец наших.</p>
<p>Авраа́му уподо́бился еси, преблаженне,/ от земли бо оте́чествия твоего изве́д, пресе́льника сотвори тя Господь в Вя́тстей стране́,/ идеже Сего узре́л еси, обещава́юща ти воздая́ние бога́тно,/ Емуже, веселяся, усердно воспева́л еси:/ благословен Бог отец наших.</p>
<p>Распаля́ем Святым Духом, преподобне, ко́зни вражия разори́л еси,/ Кре́стным оружием ограждаяся нас ради волею пригвождшагося Сына Божия,/ Емуже, веселя́ся, усердно поя́ше:/ благословен Бог отец наших.</p>
<p>В Го́рняя Небеса к Богу молитвами твоими приступил еси,/ вшед в пресве́тлый о́блак, незаходи́мыя сподо́бися Божия Славы виде́ния,/ Емуже прилежно, веселя́ся, поя́ше:/ благословен Бог отец наших.</p>
<p>
<red>Богородичен</red>:</p>
<p>Закона исполне́ние родила́ еси, Сына, Преве́чнаго всяческих Бога и Господа,/ премудрости наказа́теля земноро́дных, Емуже усе́рдно поем:/ благословен Бог отец наших.</p>
<p>
<red>Ин</red>
</p>
<p>
<red>Ирмос</red>: В пещи́ Авраа́мстии о́троцы перси́дстей,/ любовию благоче́стия па́че,/ не́жели пла́менем, опаля́еми, взыва́ху:/ благословен еси в храме славы Твоея, Господи.</p>
<p>Сле́зными тучами пла́мень страсте́й погаси́л еси,/ ныне же огне́м молитв твоих, блаженне, и Божественною благодатию/ попаляеши вся душетле́нныя неду́ги.</p>
<p>Всеусе́рдно Творца твоего, блаженне, возлюби́л еси,/ Емуже сам служа́ и и́ны науча́я, Трифоне мудре, взыва́л еси:/ благословен еси в храме славы Твоея, Господи.</p>
<p>Якоже древо при исхо́дищах вод, воздержанием, отче, насажде́н быв,/ воздал еси плоды́ чудес действо от честна́го ти о́браза, Трифоне пребогате,/ благовре́менно всегда изоби́луяся.</p>
<p>
<red>Богородичен</red>:</p>
<p>Бу́ри безме́рных моих прегрешений, Отроковице, избави мя,/ едина смире́нных помощь кре́пкая и грешных очищение, зовущих:/ благословенна Ты в жена́х еси, Всенепоро́чная Владычице.</p>
<p>
<red>Песнь 8</red>
</p>
<p>
<red>Ирмос</red>: В пещь о́гненную ко отроко́м еврейским снизше́дшаго/ и пла́мень в ро́су прело́жшаго Бога/ по́йте дела́ яко Господа/ и превозноси́те во вся веки.</p>
<p>Твоими, яже к Богу, сле́зными тече́нии огнепа́льныя стра́сти потопи́л еси,/ гее́нского пла́мене страх погаси́в, отче мудре, совершенною любовию Господа своего,/ при́сно поя́ во вся веки.</p>
<p>Якоже вторы́й Ено́х к Богу преше́д,/ от Него прия́т бысть, отче, и с Вы́шними ликостоя́нии водворя́яся пое́ши:/ вся дела́ Господа пойте и превозноси́те во вся веки.</p>
<p>Ныне на Небесех нетле́нных даро́в от Бога наслаждаяся/ и Трисолнечныя Его светлости исполняяся, Трифоне блаженне,/ певцы́ своя молитвами твоими страстныя мглы избави,/ поющия и превознося́щия Господа во вся веки.</p>
<p>
<red>Богородичен</red>:</p>
<p>Древнюю клятву разреши́ла еси, Пречистая, неизрече́нным словом Бога Слова заче́ншая,/ воплоще́нна из Тебе за милосердие, Владычице, земноро́дных спасение,/ <red>егоже</red> превозно́сим во вся веки.</p>
<p>
<red>Ин</red>
</p>
<p>
<red>Ирмос</red>: Ру́це распросте́р Дании́л,/ львов зия́ния в ро́ве затче́,/ огненную же силу угаси́ша, доброде́телию препоя́савшеся,/ благоче́стия рачи́тели/ о́троцы, взыва́юще:/ благословите вся дела Господня Господа.</p>
<p>Яко пресве́тлое у́тро, просия́л еси,/ яко светоза́рная звезда, и яко вели́кое солнце, озари́л еси верных сердца́ чудесы́ твоими, Трифоне Богодухнове́нне,/ и души всех просвети́л еси Божественною благодатию, вопию́щих:/ вся дела благослови́те Господня Господа.  </p>
<p>Глубоку я́зву врагу, ражда́ющу смерть, преблаженне, дал еси,/ егда благодатию Святаго Духа смиренну стяжа́л еси мудрость,/ высокому́дрый того нрав в землю смиря́я и се́ти душетле́нныя его попира́я.</p>
<p>Ви́дети ра́йскаго блаженства и ве́чнующаго наслаждения, святе, сподо́бився,/ святых све́тлости зри́ши и радостно с ними всегда пое́ши:/ вся дела благослови́те Господня Господа.</p>
<p>Место во обители твоей безво́дное, якоже вторы́й Моисе́й, молитвами твоими многово́дно сотвори́л еси/ и цельбоно́сно показал еси приходя́щим с верою, че́рплющим, пию́щим и Христу зову́щим:/ вся дела благословите Господня Господа.</p>
<p>
<red>Богородичен</red>:</p>
<p>Неду́говавшую тягото́ю лю́тых, смире́нную мою душу жаждою пали́му,/ Богоблагода́тная Владычице Чистая, напо́й водою спасения и здраву до конца покажи́, зову́щу:/ вся дела благословите Господня Господа.</p>
<p>
<red>Песнь 9</red>
</p>
<p>
<red>Ирмос</red>: От Бога Бога Сло́ва,/ неизреченною му́дростию пришедшаго обнови́ти Ада́ма,/ я́дию в тле́ние па́дшаго лю́те,/ от святыя Девы неизреченно воплоти́вшагося нас ра́ди,/ ве́рнии, единому́дренно пе́сньми величаем.</p>
<p>Просвети́вся от Бога Слова по́стническою добро́тою, отче Три́фоне,/ оде́ян ри́зою нетле́ния и венча́н дарова́нии паче ума челове́ча,/ ныне предстои́ши Го́сподеви, ра́дуяся.</p>
<p>Во обители присноживо́тныя Господа своего всели́лся еси, преблаженне,/ иде́же апо́стольстии престо́ли, му́ченичестии собо́ри, преподобных собра́ния, пророческая ликования:/ с ними же тя величаем.</p>
<p>Всесве́тел показа́ся, Богоглагольниче, зарями Трисолнечнаго света озаряем,/ испроси́ от Христа Бога прегрешений разреше́ние и лю́тых избавление, и злых измене́ние,/ любовию тебе почитающим.</p>
<p>
<red>Богородичен</red>:</p>
<p>Воплоти́тися благоизво́ли неизреченно Владыка всяческих из Тебе, Богородительнице Марие,/ соверше́н Бог и Человек, сохранив Тя прежде рождества, и в рождестве, и по рождестве Девою:/ Его в сугу́бом естестве́ величаем.</p>
<p>
<red>Ин</red>
</p>
<p>
<red>Ирмос</red>: Ка́мень нерукосе́чный/ от несеко́мыя горы́, Тебе, Дево,/ краеуго́льный отсече́ся, Христос,/ совокупи́вый разстоя́щаяся естества́,/ тем, веселя́щеся, Тя, Богородице, велича́ем.</p>
<p>Возмо́гл еси о укрепля́ющем тя Господе, Трифоне Богомудре,/ вся вра́жия силы попра́ти и неверныя посрами́ти,/ темже и венец яко победоно́сец прия́л еси,/ и дерзнове́ние моли́тися Господу о нас, чтущих память твою че́стно.</p>
<p>Якоже от неистощи́маго источника, струи́ исцелений источа́еши, преподобне,/ и всякия болезни плотски́я и душе́вныя скве́рны силою Божественнаго Духа очищаеши,/ и благоче́стно наша напая́еши сердца и помышления, почита́ющих Тя.</p>
<p><red>Днесь</red> всечестну́ю твою память, отче преподобне Трифоне, соверша́юще,/ соше́дшеся всяк во́зраст, тре́бующе твоея помощи и заступления, усе́рдно просим:/ поминай нас у Престола Господа Славы, чтущих священную память твою.</p>
<p>
<red>Троичен</red>:</p>
<p>Взят еси ко оби́телем вечным Единосущныя Троицы, преподобне отче,/ и, взира́я у́мныма очи́ма, по достоя́нию к лико́м преподобных причте́ся,/ с ними же нас поминай, иже на земли тебе поминающих и пе́сньми всегда почита́ющих.</p>
<p>
<red>Богородичен</red>:</p>
<p>Глас Архангельский вопие́м Ти, Чистая Дево:/ радуйся, клятвы разрушение, преподобных славо и мучеником похвало,/ пророков проповедание и человеков спасение.</p>
<p>
<red>Светилен</red>:</p>
<p>Мирска́го сладостра́стия яко многомяте́жна избе́г, и неяде́нием плоть свою увядив,/ обнови́в же душе́вную кре́пость и славою Небесною обогати́вся, приснопа́мятне Трифоне,/ моли́ся о нас непреста́нно ко Господу.</p>
<p>
<red>Слава и ныне, Богородичен</red>:</p>
<p>Кре́пкое Твое предстательство, Марие Богоукра́шенная,/ и све́тлая Твоя сла́ва по всей земли показася,/ о Тебе ныне хва́лимся и весели́мся, иму́ще Тя к Сыну и Богу Твоему Хода́таицу неусы́пную,/ молитвами Твоими спасемся.</p>
<p>
<red>На хвалитех стихиры на 4, глас 8</red>
</p>
<p>
<red>Подобен</red>: О преславнаго чудесе́</p>
<p>Преподобне отче Трифоне,/ дар Богови избра́н сам себе принесл еси,/ бдение всено́щное и умиле́ние стяжа́в,/ поуче́ние Боже́ственно,/ конечное смирение,/ веру, надежду и любовь нелицеме́рну,/ трезве́ние и милосе́рдие,/ и́стинное безстра́стие/ и молитву показав светови́днейшу.</p>
<p>Преподобне отче Трифоне,/ во одея́ние и́стинное/ и спасения одежду/ благочестивым ра́зумом иски́й оде́ятися,/ худы́ми ру́бищи всегда/ свое тело покрывати не преста́л еси/ и обнажи́л еси нас обнажи́вшаго ко́зни,/ силою укрепляем Божественнаго Духа.</p>
<p>Преподобне отче, Трифоне блаженне,/ предочи́стив свою душу воздержа́нием,/ бысть честно́е и кра́сное/ Святому Духу обита́лище./ Темже лукавыя ду́хи отгоня́еши/ и неду́ги исцеля́еши,/ всегда притека́ющим к тебе:/ о нас, восхваляющих тя,/ Христови помолися.</p>
<p>Преподобне отче, Трифоне славне,/ облада́в страстьми́ душе́вными,/ начальник мнихом<a type="note" xlink:href="#note8">8</a> бысть,/ ко трудо́м воздержания сих наказу́я усердно,/ <red>ихже</red> и предста́вил еси Всеви́дцу, Слову Вседержителю,/ пожи́в житие нескве́рно, блаженне,/ с ними же нас всегда поминай,/ восхваля́ющих тя.</p>
<p>
<red>Слава, глас тойже. Самогласен</red>:</p>
<p>Вопло́щшемуся Богу нашему от Девы Матере нас ради/ и обнищавшему, яко нищ,/ ду́хом себе самого́ принесл еси жертву жи́ву,/ и всесожже́ние приятно, всеблаженне, и дар че́стен,/ темже и прия́т Небесное наслаждение от Христа Бога,/ к Нему же присно моли́ся, мо́лимся, поми́ловати нас.</p>
<p>
<red>И́на стихира на славе, глас 8</red>
</p>
<p>
<red>Самогласен</red>
</p>
<p>Поем в пе́снех и све́тлостех,/ память твою, почитающе, отче Трифоне,/ яко многосве́тлая звезда возсия́ от востока/ и озари́л еси Вятскую страну́,/ от юности, премудре, мирски́й мяте́ж оставил еси/ и на ра́мо и́го ле́гкое восприя́л еси,/ яко преоби́дев тле́нная и долу влеку́щая мудрова́ния,/ и по Вы́шнему течению, преблаженне, радостно устреми́ся,/ в Незаходимая всели́ся Богосия́нно наш пастырь и́стинный,/ моли Христа Бога спасти́ся душа́м нашим.</p>
<p>
<red>И ныне, Богородичен, глас тойже</red>:</p>
<p>Владычице, приими́ молитвы раб Твоих/ и изба́ви нас/ от всякия ну́жды и печа́ли.</p>
<p>
<red>Славословие великое и отпуст</red>
</p>
<p>
<red>На Литургии: Блаженны 1-го канона песнь 3-я на 4 и 2-го канона песнь 6-я на 4. Прокимен, Апостол, Евангелие и причастен и вся служба преподобническая</red>
</p>
<p>
<red>В той же день</red>
</p>
<p>
<red>Преподобнаго Досифе́я Верхнеостро́вскаго</red>
</p>
<p>
<red>Тропарь, глас 4: </red>
</p>
<p>Яко свети́льник всесве́тел яви́лся еси/ во о́строве Псковскаго о́зера,/ преподобне отче наш Досифе́е./ Ты бо крест Христо́в от ю́ности своей на ра́мо взем,/ усе́рдно Тому после́довал еси,/ чистото́ю Бо́гови прибли́жився,/ отону́дуже и чудес дарова́нием обогатился еси./ Темже и мы, притека́юще ко святей ико́не твоей, уми́льно глаго́лем:/ отче преподобне, моли́ Христа Бога/ спасти́ся душам нашим.</p>
<p>
<red>Кондак, глас 2</red>:</p>
<p>Чисто́тою душе́вною Боже́ственно вооружи́вся/ и непрестанныя моли́твы, яко копие́, вручи́в,/ крепко пробо́л еси бесо́вская ополче́ния,/ Досифе́е, отче наш,/ моли́ непрестанно о всех нас.</p>
</section>
