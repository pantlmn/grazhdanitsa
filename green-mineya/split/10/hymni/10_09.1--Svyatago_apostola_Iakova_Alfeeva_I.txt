<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго апостола Иа́кова Алфе́ева. И преподобнаго отца нашего Андрони́ка и жены его святыя Афана́сии</p>
</title><p>
<red>На вече́рни </red>
</p>
<p>
<red>Блажен муж: 1-й антифо́н. На Го́споди, воззва́х: стихи́ры апостола, на 8, глас 4</red>
</p>
<p>
<red>Подо́бен</red>: Дал еси зна́мение:</p>
<p>Возсиял еси, апо́столе,/ светови́ден, яко солнце, зарями Духа/ и всю просветил еси вселенную, блаженне, Богознанием,/ и отгна́л еси мрак многобожный Божественным пропове́данием,/ тем твое пресветлое и достохва́льное <red>Днесь</red> совершающе торжество,/ благочестно тя славим.</p>
<p>Возгремел еси, премудре,/ вселенней учения священная и спасительная/ и всю очистил еси идолонеи́стовства тварь, Богомудре,/ и просвети́л еси люди Богознания сия́нием./ Идольская же тре́бища разоряя благодатною,/ церкви на похваление Бога нашего воздвигл еси.</p>
<p>На высоте седяй Богознания, Иа́кове,/ приял еси Духа благодать,/ явльшуюся тебе огненным видом,/ и язы́ком огненным всю попалил еси я́ве злочестия ти́ну многобо́жную./ Тем тя, яко апостола и Богоглагольника, хвалим,/ святое твое <red>Днесь</red> совершающе торжество.</p>
<p>
<red>Слава, глас тойже, самогласен. Феофаново</red>
</p>
<p>Божественнаго Духа я́ве благодать прием,/ священнейшему лику апостольскому причтен, Иакове, был еси./ Тем и с Небес пришествие иногда́ сильное вдохновение,/ огненным язы́ком просветив тя,/ языческое отерновле́нное попалил еси безбожие./ Христа Бога, Богопропове́дниче, моли/ спастися душа́м нашим.</p>
<p>
<red>И ныне, Богородичен</red>: Иже Тебе ради</p>
<p>
<red>Вход, прокимен дне, и чтения три, и лития, ищи́ сего месяца в 6-й день</red>
</p>
<p>
<red>На стиховне стихиры, глас 4</red>
</p>
<p>
<red>Подобен</red>: Дал еси знамение</p>
<p>Приял еси, апостоле, над демоны непобедимую власть и силу/ о Имени Христове/ начала тьмы сих отгони́ти;/ и прошел еси землю, просвещая, якоже солнце, и вся страны́ научи́,/ первое, сла́вне, Христово пропове́дал еси спасительное пришествие.</p>
<p>
<red>Стих</red>: Во всю землю изы́де вещание их/ и в концы вселенныя глаго́лы их.</p>
<p>Пе́рвей благости и естественному, и пребожественному житию́ подо́бяся,/ муж был еси благ, Иа́кове, по существу/ и благодати Божественныя сын именуем,/ нравов твоих благостию и ума чистотою/ Христов показался еси ученик и́скренний.</p>
<p>
<red>Стих</red>: Небеса поведают славу Божию,/ творение же руку́ Его возвещает твердь.</p>
<p>Орга́н до́бре составлен Божественным окормлением, апостоле Иа́кове, быв,/ язы́ков званию ты вве́рился еси,/ к познанию Христову наставляя словесы́ и деянии,/ и вся просветил еси, испове́дати истинное Иисусово Божество,/ Спаса душ наших.</p>
<p>
<red>Слава, глас 5</red>:</p>
<p>Верно торжествуем пречестны́й день/ твоея памяти, Иа́кове славне,/ не яко Алфе́ева тя сына, но яко апостола Христова почитающе/ и проповедника Того неизреченнаго воплощения,/ тем Владычню Престолу/ со Безплотными всегда предстоя и апостол и мученик лики,/ прилежно моли́ся спасти ны Спасителю и Богу нашему.</p>
<p>
<red>И ныне, Богородичен: </red>Храм и Дверь еси:</p>
<p>
<red>Тропарь, глас 3</red>:</p>
<p>Апостоле святый Иакове,/ моли Милостиваго Бога,/ да прегрешений оставление/ подаст душам нашим.</p>
<p>
<red>Слава, и ныне, Богородичен воскресен</red>
</p>
<p>
<red>Преподобному Андрони́ку поем на повечерии</red>
</p>
<p>
<red>Тропарь, глас 1</red>:</p>
<p>Пустынный житель и в телеси́ Ангел и чудотворец показался еси,/ Богоносне отче наш Андрони́че,/ постом, бдением, молитвою Небесная дарования приим,/ исцеляеши недужныя и души верою притекающих к тебе./ Слава Давшему тебе крепость,/ слава Венчавшему тя,/ слава Действующему тобою всем исцеления.</p>
<p>
<red>Канон, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Колесницегонителя фараоня погрузи/ чудотворяй иногда/ Моисейский жезл, крестообра́зно порази́в/ и разделив море,/ Израиля же беглеца́, пешеходца, спасе́,/ песнь Бо́гови воспевающа.</p>
<p>Предочи́стив твою душу, Андрони́че,/ до́блими добродетельми/ и Божественныя любве разжегся у́гльми,/ плотски́х уклонился еси распалений,/ ро́су бо Божественную свыше имел еси,/ тя орошающую всегда.</p>
<p>Владычним повелением повинуяся,/ яко патриарх иногда Авраам, отче,/ твою землю оставил еси/ и сродники небрег;/ жены́ же и богатства дале́че быв,/ и в пустыню, блаженне,/ вселился еси, уединя́ем.</p>
<p>Господню заповедь исполнил еси,/ вся прода́в твоя/ и нищим разда́в, имиже ку́плю би́сера обрел еси честна́го,/ и сей прием,/ обогатился еси обильно/ бога́тным ми́ров источением.</p>
<p>
<red>Богородичен</red>:</p>
<p>Созидается волею во утробе Твоей/ Адамов Содетель/ и дланию носяй, Богородице, всяческая/ Твоими руками носи́тся, о страшнаго та́инства, и Младенец является,/ всех святых Господь.</p>
<p>
<red>Песнь 3</red>
</p>
<p>
<red>Ирмо́с</red>: Утверждей в начале небеса разумом/ и землю на вода́х основа́вый,/ на камени мя, Христе, заповедей Твоих утверди,/ яко несть свят, паче Тебе, едине Человеколю́бче.</p>
<p>Изгна́н от Еде́ма советом Евиным Адам,/ ты же, веровав совету сопру́жницы твоея, му́дре,/ рая́ был еси внутрь/ и с нею радуешися всегда, блаженне Андрони́че. </p>
<p>Иже тайно и мудре устроя́я вся до́бре Слово и земныя ко спасению направля́я,/ от земли на Небеса/ любимыя преставляет дети ваша два,/ стезю́ праву являя вам.</p>
<p>О маловременней и тлеющей небре́гше любви,/ на земли́ сущим оста́вльше сию,/ связа́стеся любовию духовною, блаженнии,/ темже ныне водворяетеся, идеже праведных селения.</p>
<p>
<red>Богородичен: </red>
</p>
<p>Безсосужде́нно Херувим и Серафим пребо́льши,/ Яже Бога несказа́нно Рождшая,/ и земным клятву на благословение преложившая,/ песнь ми всегда да почитается,/ Та бо наше упование.</p>
<p>
<red>Седален, глас 8</red>
</p>
<p>
<red>Подобен</red>: Премудрости:</p>
<p>Иго Господне ле́гкое вседушно на ра́мена восприем,/ Тому после́довал еси, Богоно́се Андрони́че,/ и мирских мяте́жей до́бре возненавидел еси,/ в пустыню, блаженне, усердно вселься,/ идеже течение постническое, отче, без порока совершил еси,/ Богу совокупля́яся,/ сего ради вопием ти:/ моли Христа Бога грехов оставление даровати чтущим любовию святую память твою.       </p>
<p>
<red>Песнь 4</red>
</p>
<p>
<red>Ирмо́с</red>: Услышах, Господи,/ смотрения Твоего та́инство,/ разумех дела Твоя/ и прославих Твое Божество.</p>
<p>По́ты трудов твоих, от плоти твоея ка́плющии, священнейше Андрони́че,/ в воню́ мира преложи́шася.</p>
<p>Якоже фи́никс высокора́сленный, ты в пустынях, отче, процве́л еси/ и Богу плодоноси́л еси сладчайшия болезни трудов твоих.</p>
<p>Сле́зными одожде́нии пустынную землю оросил еси,/ плодоносну же яви́л ее и душу твою болезньми постническими. </p>
<p>
<red>Богородичен</red>:</p>
<p>Не истощив Господь Отеческих недр,/ в Твою вселися утробу, Отрокови́це, пречистую,/ и мир весь обнови́.</p>
<p>
<red>Песнь 5</red>
</p>
<p>
<red>Ирмос</red>: У́тренююще вопие́м Ти,/ Господи, спаси ны:/ Ты бо еси Бог наш,/ разве Тебе иного не ве́мы.</p>
<p>Воспои́м Андрони́ка песньми вси вернии/ и того сопру́жницу Афана́сию прославим.</p>
<p>Отнюд, якоже есть писано, не дал еси сна твоима очи́ма,/ ни дремания твоима ве́ждома, Андрони́че.</p>
<p>Прослави ми́ры тя Господь, блаженне,/ твоя труды восприемый,/ яко жертву су́щие благоприятную</p>
<p>
<red>Богородичен</red>:</p>
<p>Единаго от Троицы родила еси, Отрокови́це, страшно/ и млеко́м питала еси земных естество Питающаго.</p>
<p>
<red>Песнь 6</red>
</p>
<p>
<red>Ирмо́с</red>: Ри́зу мне пода́ждь све́тлу,/ одея́йся све́том, яко ри́зою,/ Многомилостиве Христе Боже наш.</p>
<p>Естественная слабость ника́коже предложения притупи́,/ еже стяжа́ла еси к боле́знем, о преподобная, страдания.</p>
<p>Премени́вши одея́ние я́ве, естество утаи́ла еси,/ тем несумне́нно путь спасения совершила еси.</p>
<p>Уве́девши супруга твоего путьше́ствующа, емуже и последствовала еси,/ ника́коже что к нему беседовавши.</p>
<p>
<red>Богородичен</red>:</p>
<p>Глас Гаврии́лов Тебе, Отрокови́це, ныне прино́сим:/ радуйся, Господь с Тобою, Благословенная, вопиюще Ти.</p>
<p>
<red>Кондак, глас 4</red>:</p>
<p>Благоро́дия нравом тя честно похва́лим, Андрони́че,/ иже Господь в лик преподобным отцем сочета,/ яко воистинну благоро́дия Божественныя славы венец улучи́.</p>
<p>
<red>Песнь 7  </red>
</p>
<p>
<red>Ирмо́с</red>: Отроцы еврейстии в пещи́/ попра́ша пламень дерзнове́нно/ и на ро́су огнь преложи́ша, вопиюще:/ благословен еси, Господи Боже, во веки.</p>
<p>Дре́вле хвалящагося безмерно злоначальнаго одержа́ти всю тварь,/ яко пти́чицу ху́ду, низложи́л еси, силою защити́вся Духа и Креста́ всеоружием.</p>
<p>Нося на ра́мех крест твой, последовал еси Господу вседушно/ и славы Его получил еси Божественныя, яко испо́лнитель, Андрони́че, Того за́поведей.</p>
<p>Являет благодать ми́ров<red>еже</red> ко Господу твое дерзновение,/ вода́м бо лия́нию подобится, на спасение всегда верных пролива́ема.</p>
<p>
<red>Богородичен</red>:</p>
<p>Да обожи́т мое естество́, Всесовершенный неизреченно младе́нствует,/ из Тебе, Чистыя, происходит, Иже словом приведы́й всяческая, и содержа́, и укрепляя.</p>
<p>
<red>Песнь 8</red>
</p>
<p>
<red>Ирмо́с</red>: Царя Небеснаго,/ <red>егоже</red> поют во́н Ангельстии,/ хвали́те и превозноси́те во вся веки.</p>
<p>Слезными струя́ми напои́в твою душевную ни́ву,/ пожа́л еси<red>еже</red> от чудо дея́ний воздаяние бога́тное.</p>
<p>Остру́пльшуюся душу мою согрешеньми/ молитв твоих Божественным врачева́нием сию исцели́, уго́дниче Госпо́день.</p>
<p>
<red>Тро́ичен</red>:</p>
<p>Пребезнача́льную, вернии, воспои́м благочестно Троицу Всесвятую,/ из не сущаго приведшую всяческая.</p>
<p>
<red>Богородичен</red>:</p>
<p>Дании́л Тя прови́де, го́ру, Отрокови́це, несеко́мую,/ от неяже отсече́ся Камень, сокруши́вый хра́мы идольския.</p>
<p>
<red>Песнь 9</red>
</p>
<p>
<red>Ирмо́с</red>: Вои́стину Богородицу/ Тя исповедуем,/ спасеннии Тобою, Дево Чистая,/ с Безплотными ли́ки Тя велича́юще.</p>
<p>Источаеши ми́ров благодать неистощимую/ и притекающим всем подае́ши верно неду́гов разрешение, отче Андрони́че.</p>
<p>Переложился еси от привре́менных, радуяся, к вышним и со отцы́ святыми вселився,/ нас, память твою творящих, отче, поминай всегда.</p>
<p>Приими́ мое пение, о дво́ице преподобных,/ и отдание ми подаждь твоим к Богу молением,/ прегрешений изба́вити мя.</p>
<p>
<red>Богородичен</red>:</p>
<p>Прописа́ Твою утро́бу древле три о́троки не опали́вшая пещь, Отрокови́це Чистая,/ ибо неопа́льно прия́ла еси Огнь Божества.</p>
<p>
<red>Стихиры, глас 6</red>
</p>
<p>
<red>Подобен</red>: Все отло́жше</p>
<p>Все отложи́вше/ житейское томление/ и богатство возненавидевше,/ и сладость текущую презре́вше,/ крест взя́сте,/ яко иго Божественное,/ и Христу после́довасте/ и к Небесному покою чудно вселистеся,/ в немже свеселя́щеся,/ поминайте нас, верою поминающих вы/ и любовию совершающих благоговейно/ священную и честну́ю память вашу, святии.</p>
<p>Весьма возлю́бльшая Тебе, Владыку, от души,/ во след Тебе потече́ дво́ица приснопамятная,/ и единосопру́жная,/ и вся красная, и ю́зу нерешимую, яко паучину, прето́рже,/ тем и получи Царствие Твое, Безсмертне./ Тех убо молитвами очищение, Щедрый, подаждь нам согрешений/ и яви́ ны вышшия страстей,/ смущающих нашу душу, Владыко, всегда.</p>
<p>Детей лише́ни бы́сте любезныя дружбы,/ по́двигом бо́льшим в житии пребывающе неуте́шни,/ глас испуща́сте до́блественнейший И́овль, взывающе:/ Господь даде́, Господь и паки взя,/ тем и желаемое вами дело удобно совершисте/ и к любезнейшим местом святым, радостно преходяще, яви́стеся,/ сопру́же священнейший.</p>
<p>
<red>Слава, и ныне, Богородичен</red>:</p>
<p>Радуйся, ко́реню летора́сленный,/ радуйся, же́зле Божественный Ааро́нов,/ прозябы́й цвет неувядающий,/ благопло́дный раю́,/ древо жизненное,/ от ко́рене Иессе́ева, Чистая, процве́тши, Отрокови́це,/ и земны́я кормя́щи хлебом разумным./ Радуйся, багряни́це всечестна́я,/ всех Царя Богоневесто,/ увязе́ние светлое,/ архиереев благоле́пие./ Радуйся, едина Пречистая.</p>
<p>
<red>Крестобогородичен. Подобен тойже</red>:</p>
<p>А́гнца Своего А́гница Нескверная древле/ и Непорочная Владычица/ на Древе Кре́стнем яко узре́,/ ма́терски восклицаше и, дивящися, вопияше:/ Чадо Сладчайшее,/ что зрение сие новое и преславное?/ како сонм безблагодатный суди́щу Пила́тову предаде́ Тя/ и осуждает на смерть, Живота всяческих?/ но воспеваю Твое неизреченное, Сло́ве, снисхождение.</p>
<p>
<red>На утрени</red>
</p>
<p>На Бог Господь: <red>Тропарь апостола дважды</red>
</p>
<p>
<red>Слава и ныне, Богородичен</red>: Тя Ходатайствовавшую</p>
<p>
<red>По 1-й кафизме седален, глас 2</red>:</p>
<p>Улови́в язы́ки апостол славный/ и научив концы земныя Тебе кла́нятися, со Отцем и Духом, Христе Боже./ Того ради утверди Церковь Твою/ и верным низпосли благословение Твое,/ Едине Милостиве и Человеколюбче.</p>
<p>
<red>Слава, и ныне, Богородичен</red>:</p>
<p>Божественнаго бы́хом о́бщницы естества Тобою, Богородице Приснодево:/ Бога бо нам Воплотившагося родила́ еси./ Темже по до́лгу Тя вси благочестно величаем.</p>
<p>
<red>По 2-й кафизме седален, глас 4</red>
</p>
<p>
<red>Подобен: </red>Скоро предвари</p>
<p>Яко лучу́, Солнце правды испусти́ тя Христос,/ просвети́ти всю землю, апостоле славный Иакове,/ Божественными твоими молитвами озаряеши/ и Божественным светом невечерним всех просвещаеши,/ верою совершающих святую память твою.</p>
<p>
<red>Слава, и ныне, Богородичен</red>
</p>
<p>Надеждо непостыдная надеющихся на Тя,/ едина рождшая паче естества плотию Христа Бога нашего,/ Того со святыми апостолы моли пода́ти вселенней очищение прегрешений,/ и всем нам прежде конца жития исправление.</p>
<p>
<red>По полиелеи седален, глас 8</red>
</p>
<p>
<red>Подобен</red>: Премудрости</p>
<p>Мре́жею словес Божественных ры́бы уловля́я слове́сныя,/ и сия принесл еси нача́тки Богу нашему,/ и во Христовы язвы желая облещи́ся,/ подо́бник страстей Его явился еси./ Тем сошедшеся по долгу, чтим тя, апостоле славне,/ и согласно вопием ти:/ моли Христа Бога/ грехов оставление пода́ти чтущим любовию святую память твою.</p>
<p>
<red>Слава, и ныне, Богородичен</red>:</p>
<p>Мысленная врата́ Жизни, Пречистая Богородице,/ притекающия к Тебе верно/ избави от бед,/ да славим пресвятое Рождество Твое во спасение душ наших.</p>
<p>
<red>Степенна, 1-й антифон 4-го гласа. Прокимен, глас 4:</red> Во всю землю: <red>Стих</red>: Небеса поведают: Всякое дыхание: <red>Евангелие от Иоанна, зачало 67</red>
</p>
<p>
<red>По 50-м псалме стихира, глас 4</red>:</p>
<p>
<red>Подобен</red>: Жены́, услы́шите</p>
<p>Яко таи́нник, и апостол,/ и служитель изря́дный Христа,      Единаго Владыки, Иакове  Богопропове́дниче,/ Сего моли подати православным победительная/ и очищение, всехва́льне, грехов,/ совершающим всесвятую память твою.</p>
<p>
<red>Канон Богородицы со ирмосо́м на 6, и апостола, глас 6, на 8, <red>егоже</red> краегране́сие</red>: Христова ученика сына Алфеева почитаю. <red>Феофаново</red>.</p>
<p>
<red>Песнь 1</red>
</p>
<p>
<red>Ирмос</red>: Яко по су́ху пешеше́ствовав Израилъ/ по бездне стопами,/ гони́теля фарао́на/ ви́дя потопляема,/ Богу победную песнь/ поим, вопияше.</p>
<p>Ру́ку ми даждь, Богови́дче и учениче Христов, Иакове,/ честны́й твой праздник похвали́ти устремившуся,/ и свет се́рдцу моему твоими молитвами возсия́й.</p>
<p>Струя́ми Божественныя мудрости напое́н,/ река истекл еси от рая́ сладости/ и земное лице теченьми благочестия истинно я́ве напоил еси.</p>
<p>Священнейшему ли́ку ученик Христовых счета́лся еси, Иакове,/ исполняя число двонадеся́тных;/ с нимиже, Владыце предстоя́, нас поминай.</p>
<p>
<red>Богородичен: </red>
</p>
<p>Тя, Пречистая Дево, небо прострый Господь/ и землю основавый,/ небо земное нам явил есть,/ из Тебе прошед плотию.</p>
<p>
<red>Катавасия</red>: Отверзу уста моя</p>
<p>
<red>Песнь 3  </red>
</p>
<p>
<red>Ирмос</red>: Несть свят,/ якоже Ты, Господи Боже мой,/ вознесы́й рог верных Твоих, Блаже,/ и утверди́вый нас на ка́мени/ испове́дания Твоего.</p>
<p>Божественнаго Духа я́ве прие́м зарю́,/ во тьме су́щим, яко утро, показался еси све́тло,/ Солнца мысленнаго возвещая всем явле́ние.</p>
<p>Нога твоя ста явственно в правости, блаженне,/ у Царя Праваго же и Благаго,/ ликующи Боголепно и ше́ствующи стезю́ Небесную.</p>
<p>Сына Безначальна Божия, вся творящаго Божественною властию,/ неле́стна Тайноучи́теля, знания истины тя науча́юща, имел еси, Иакове.</p>
<p>
<red>Богородичен</red>:</p>
<p>Марие, всех надеждо на Тя надеющихся,/ рождши Слово, воплощенное нас ради,/ различных мя напа́стей и бед, Пречистая, избави.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Мудрость истинно учителя имев,/ тя научающую сущим паче ума,/ мудрость объюро́дил еси е́ллинскую, Богодухнове́нне;/ и язы́ком был еси светильник Божественный,/ благочестия словесы́ направляя безумныя./ Тем изба́вленнии тобою от пре́лести,/ достойно поем тя и верно ублажаем, Богоглаго́ливе Иакове:/ моли Христа Бога грехов оставление подати/ чтущим любовию святую память твою.</p>
<p>
<red>Слава, и ныне, Богородичен: </red>
</p>
<p>Солнца о́блаче разумнаго,/ Божественнаго Света Светильниче златокова́нный,/ Нескверная, Неблазная, Всенепорочная Владычице,/ омраченную душу мою ослеплением страстей,/ безстрастна зарею просвети, молюся;/ и оскверненное мое сердце омый пото́ки умиления, покаяния же слезами,/ и от тиме́ния мя очисти дел моих,/ да любовию зову Ти:/ Богородице Приснодево, моли Христа Бога прегрешений оставление подати ми,/ Тебе бо имею надежду, раб Твой.</p>
<p>
<red>Песнь 4</red>
</p>
<p>
<red>Ирмос</red>: Христос моя сила,/ Бог и Господь,/ Честна́я Церковь/ Боголепно поет, взывающи,/ от смысла чи́ста о Господе празднующи.</p>
<p>Сам тя Господь, Един Святый,/ честно́му лику учеников, блаженне, сочете́,/ честно́е и светлое жития́ твоего прови́девый.</p>
<p>Чудес испо́лнен Божественнаго Духа быв, Богопропове́дниче,/ чудотвори́ши бо, неду́ги отгоняя,/ и лукавства духо́в человеки свободи́л еси.</p>
<p>Божественное сияние, нашедшее сердцу твоему, блаженне,/ Богосветло сие соде́ла/ и приятно паче ума дарований сотвори́.</p>
<p>
<red>Богородичен</red>:</p>
<p>Божественным Твоим Рождеством, Дево Всечистая,/ Ангельстии чи́ни и земных собо́ри совокупишася;/ миронача́льника бо Христа и Спаса всех родила еси.</p>
<p>
<red>Песнь 5</red>
</p>
<p>
<red>Ирмос</red>: Божиим све́том Твоим, Блаже,/ у́тренюющих Ти ду́ши любовию озари́, молюся,/ Тя ве́дети, Слове Божий,/ Истиннаго Бога,/ от мрака греховнаго взывающа.</p>
<p>Солнцу, блаженне, у́мному собеседник быв, лучи́ ты оттуду приемля,/ еже по существу первый Той есть, вторый по благодати был еси, славне.</p>
<p>Ум чисте́йший имев, све́тло же и чисто сердце ты стяжав,/ воплощшагося Бога видел еси, непостижимаго разумом.</p>
<p>Уступает ти, учениче́, всяко пророчество, и всяко законоположе́ние, пребога́те;/ те́ми бо древле Пропове́даемаго самови́дно сподобился еси, блаженне, ви́дети.</p>
<p>
<red>Богородичен: </red>
</p>
<p>Се, Дево, проро́чески имела еси во чреве Твоем, Сущаго над всеми Владыку и Господа,/ и неизреченно Сего, Чистая, родила́ еси, Дево, по рождестве нетле́нна пребы́вши.</p>
<p>
<red>Песнь 6</red>
</p>
<p>
<red>Ирмос</red>: Житейское море,/ воздвизаемое зря напастей бурею,/ к тихому пристанищу Твоему прите́к, вопию Ти:/ возведи́ от тли живот мой,/ Многомилостиве.</p>
<p>Ноги твоя кре́сныя мир неле́стно яко благовеству́юще,/ мир су́що преестественный, и ум преимущий, учениче́ Христов всече́стне.</p>
<p>Разумети та́инство/ и проповедати страшное Божия воплощения сподобился еси, Иакове,/ перводе́льныя лучи прие́мый от Самаго Высочайшаго, приснопамятне. </p>
<p>Неизрече́ннаго света сияя светлостьми достойно,/ верховный Христов апостоле, прилежно моли́ся о творящих память твою, славне, пречестну́ю.</p>
<p>
<red>Богородичен:  </red>
</p>
<p>Всеми влады́чествующа тва́рьми яко Бога Благаго рождши,/ согрешений моих, Пречистая, стру́пы до конца потреби́,/ благоутробна содева́ющи Рождшагося из Тебе.</p>
<p>
<red>Кондак, глас 2</red>
</p>
<p>
<red>Подобен:</red> Твердыя</p>
<p>Твердо мудрости догма́ты в ду́ши благочести́вых вложившаго/ похвалами да ублажи́м яко Боговещателя вси Иакова:/ Престолу бо славы Владычню предстоя/ и со всеми Ангелы радуется,/ моля́ непрестанно о всех нас.</p>
<p>
<red>Икос</red>:</p>
<p>Яко ученик Христов и друг Невещественным лико́м спребываяй присно,/ и, Светом озаряем невечерняго светодая́ния, ума моего тьму разреши, всеблаженне:/ яко да твою светоносную память воспою,/ юже поет вся тварь, благочестно празднующи <red>Днесь</red>;/ всех бо верных наставник и светильник был еси, Иакове,/ моля́ непрестанно о всех нас.</p>
<p>
<red>Песнь 7</red>
</p>
<p>
<red>Ирмос</red>: О́троцы в Вавилоне,/ пе́щнаго пла́мене не убоя́шася,/ но посреде́ пламене вве́ржени, ороша́еми, поя́ху:/ благословен еси, Господи, Боже отец наших.</p>
<p>Све́тлостьми и сияньми Духа просвещеннаго,/ язы́к множество семя Божественное тя именует, зовуще:/ благословен еси, Господи, Боже отец наших.</p>
<p>Мудростию укра́шен Богодарова́нною ти/ разорил еси мирскую мудрость,/ Богомудренно зовы́й, апостоле:/ благословен еси, Господи, Боже отец наших.</p>
<p>Во всю землю изы́де вещание твое, апостоле Иакове,/ еже возвестил еси, яко гром, всем страна́м, премудре,/ Воплощенное Слово достойно пропове́дая.</p>
<p>
<red>Богородичен</red>
</p>
<p>Святых святе́йши, Дево Мати, Ты была еси,/ яко рождши Бога несказа́нно,/ <red>егоже</red> воспевающе, непрестанно зовем:/ благословен еси, Господи, Боже отец наших.</p>
<p>
<red>Песнь 8</red>
</p>
<p>
<red>Ирмо́с</red>: За зако́ны оте́ческия/ блаженнии в Вавилоне юноши, предбе́дствующе,/ царю́ющаго оплева́ша повеле́ние безу́мное/ и, совоку́плени<red>имже</red>, не сваришася огнем,/ Держа́вствующему достойную воспева́ху песнь:/ Господа пойте дела/ и превозноси́те во вся веки.</p>
<p>Священноученик, Небесным науче́н истинно, блаженне, та́инством,/ прошел еси всю вселенную, апостоле,/ проповедая велегла́сно слово веры Христо́вы/ и научая неизреченною благодатию:/ Господа воспевайте дела и превозноси́те во вся веки.</p>
<p>Богат был еси и блаже́н, сподобле́н всякаго блаженства,/ яко собеседник и сообита́тель быв Владыце,/ и конечное истинно жребием до́бре обога́щся,/ и Слову, свеселя́ся, воспева́ше:/ Господа пойте дела и превозноси́те во вся веки.</p>
<p>За мир молитвенник изя́щнейший ко Спасу ста́ни, блаженне апостоле,/ прося свыше богатнаго мира Це́рквам,/ и хва́лящим тя верно прегрешений оставление,/ и/ душам спасение, вопиющим:/ Господа пойте дела и превозноси́те во вся веки.</p>
<p>
<red>Богородичен</red>:</p>
<p>Ты спасения всем Хода́таица, Богомати,/ явилася еси, Едина Всепетая, Спаса рождши Божия,/ Бога Слова, избавльшаго нас древния клятвы/ и благословение даровавшаго верою зовущим:/ Господа пойте дела и превозноси́те во вся веки.</p>
<p>
<red>Песнь 9</red>
</p>
<p>
<red>Ирмо́с</red>: Не рыда́й Мене, Мати,/ зря́щи во гробе,/ <red>егоже</red> во чре́ве без Се́мене зачала́ еси, Сына:/ востану бо, и прославлюся/ и вознесу́ со славою непрестанно яко Бог/ верою и любовию Тя величающия.</p>
<p>Явился еси миру, якоже молния претека́я,/ во тьме древле и сени неведения седящия,/ влеки́й ко Свету незаходимому Воплощшагося Единороднаго Сына,/ <red>егоже</red> самовидец и действенный слуга был еси, блаженне;/ <red>егоже</red> величаем.</p>
<p>Бурное, блаженне, от небесе носимое дыхание прием/ и язы́ком огнедохнове́нным обога́щся,/ пожига́еши, яко терние, безбожную мирскую мудрость,/ свеща́тельными зарями проповедают Христова сияя/ и мра́к разоря́я, Богоблаженне.</p>
<p>Приими́, Богогла́се апостоле Иакове, молебную песнь,/ юже ти прино́сим, твою празднующе пречестну́ю и пресветлую память;/ избави от грехов рабы твоя, верховный Христов апостоле,/ прилежно моля́ся,/ да достойно тя величаем.</p>
<p>
<red>Богородичен</red>:</p>
<p>Яко неискусому́жно во чреве Твоем прие́мши Слово,/ пребыла́ еси Нетленна, Пречистая Дево,/ и рождши нам Еммануила, сущаго вку́пе Бога и Человека./ Сего сугуба естеством ве́дуще, Тя величаем.</p>
<p>
<red>Светилен</red>
</p>
<p>
<red>Подобен</red>: Духом во святи́лищи</p>
<p>Не яко сына Алфеева, но яко ученика Слова,/ разумеем тя, Иакове, апостолов славо:/ ибо Божественное сияние явственно приял еси/ и благодать чудес отгоня́ти неду́ги от человек,/ верою совершающих всесвященную память твою.</p>
<p>
<red>Слава, и ныне, Богородичен</red>:</p>
<p>Яко имущи благоутробие и милость великую,/ Богородице Дево,/ при́зри, Пренепорочная, на мое смирение/ и страстну́ю бурю и печалей нахождения разжени́, Чистая,/ и огня геенскаго избави мя Твоими молитвами.</p>
<p>
<red>На хвалитех стихиры на 4, глас 4</red>
</p>
<p>
<red>Подобен</red>: Яко добля</p>
<p>Тростию благодати/ от глубины су́етства человеки/ извлекл еси, досточудне,/ Учителя ма́нием повинувся, Иакове,/ просвещшаго по всему твое разумение,/ и апостола, и че́стна Богоглагольника,/ тя, всеблаженне, показавша,/ Того непости́жнаго Божества.</p>
<p>Духа сияние на тя сни́де во о́гненне ви́де/ и тя, блаженне, Божественное приятелище соде́ла,/ скоро отгоня́ща безбожия мглу/ и мир просвещающа/ сиянием всемудрых твоих словес,/ тайноглагольниче, апостолов украшение,/ Христов самовидче, блаженне.</p>
<p>Молниями проповедания/ во тьме седящия неведения,/ славне, просветив,/ показал еси сы́ны/ Владыки и Бога веры ради,/ <red>егоже</red> страстей ревновал еси и смерти,/ и славы был еси наследник,/ яко мудр и Богоглаголив,/ яко ученик и́стиннейший.</p>
<p>
<red>Слава, глас 2</red>:</p>
<p>Оставив земная, последовал еси Христу,/ и, зна́менався дохнове́нием Святаго Духа,/ по́слан быв от Него в язы́ки поги́бшия/ обраща́ти человеки в свет Богознания, апостоле Иакове;/ и, скончав подвиги Божественныя твоея страсти и мук различных,/ душу твою Христу пре́дал еси/ Того моли, всеблаженне,/ даровати нам велию милость.</p>
<p>
<red>И ныне: Все упование мое</red>:</p>
<p>
<red>Славословие великое. И отпуст</red>
</p>
<p>
<red>На Литургии: Блаженны апостола, песнь 3 и 6. Прокимен, глас 8:</red> Во всю землю изыде вещание их и в концы вселенныя глаголы их. <red>Стих</red>: Небеса поведают славу Божию: <red>Апостол к Коринфяном, зачало 131</red>. Аллилуия, <red>глас 2</red>: Исповедят Небеса чудеса Твоя, Господи: <red>Евангелие от Луки, зачало 51. Причастен: </red>Во всю землю изыде</p>
<p>
<red>Святаго праведнаго Стефа́на, де́спота Се́рбскаго</red>
</p>
<p>
<red>Тропарь, глас 4</red>:</p>
<p>Процвете́ нам весна благодати,/ Стефана Новаго память,/ пра́здновати того Просла́вльшаго/ призывает бо всех праздниколю́бцев,/ возсылати благодарение Бо́гови,/ сохранившу тело его/ во гро́бе цело и неруши́мо и чудесы́ удивля́емо,/ мо́лится бо о людех своих яко отечестволю́бец/ и о творящих память его.</p>
<p>
<red>Кондак, глас 3</red>:</p>
<p>Прииди́те, Стефана восхва́лим вси/ и Божественными пе́сньми прославим,/ не дале́че бо от апостол,/ и к му́чеником прибли́жися,/ и преподобных, и праведных блаженство насле́дова,/ и воня́ми моще́й его нас облагоуха́ет,/ и мо́лится Го́сподеви о душа́х наших.</p>
</section>
