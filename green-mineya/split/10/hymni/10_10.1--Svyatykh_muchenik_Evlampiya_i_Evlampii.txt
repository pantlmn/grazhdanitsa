<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святых мученик Евла́мпия и Евлампи́и</p>
</title><p>
<red>На вече́рни </red>
</p>
<p>
<red>На Господи, воззвах: стихиры, глас 4</red>
</p>
<p>
<red>Подо́бен</red>: Яко до́бля:</p>
<p>Просве́щшеся Духом Святым, прехвальнии му́ченицы,/ к ко́знем миродержи́теля ополчи́стеся/ и, сего мужески побеждше,/ Божественным пособием на него до́блествовасте./ Тем <red>Днесь</red> светлую вашу память совершающе,/ по долгу хвала́ми ваша почитаем страдания, пресловущии.</p>
<p>И огню́ смесившеся, и мукам, святии,/ непрекло́нни мудрова́нием пребы́сте,/ и, яко свещи́, вже́гшеся теплотою Духа,/ просветили есте́ верных сердца́ благодатию./ Тем всяк возраст и род/ празднует святую вашу память,/ песнословяще Господа.</p>
<p>Богомудрый Евла́мпий и Евлампи́я всечестна́я,/ дво́ица Божественная,/ возсиявше, яко звезды многосветлы, тварь просвещают/ подвиг сия́ньми и чудес све́тлостьми,/ сих <red>Днесь</red> всесвященную память совершающе,/ с веселием покланяемся ра́це мощей ваших.</p>
<p>
<red>Слава, глас 4. Иоанна монаха: </red>
</p>
<p>Братолюбию единоимение срастворшееся/ и чистота, безстрастию сочетавшися,/ без вреда́ сохрани́сте нра́вное благосе́рдие,/ идеже бо Бог желаем, мир весь небреже́тся./ О чудесе! змий умертвися,/ и на высоту неправду глаголавый подземный,/ самобратных мучением низпаде́,/ Евла́мпия мудраго и Евлампи́и./ К нимже духовными песньми возопии́м:/ иже добре течение о Христе совершившии,/ проси́те мира миру и душам нашим ве́лия милости.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Яко добля</p>
<p>Агнца и Пастыря, Тя на Древе яко виде,/ Агница рождшая рыда́ше и матерски Ти веща́ше:/ Сы́не Возжеле́нне,/ ка́ко на Древе Крестнем пове́шен еси, Долготерпеливе?/ ка́ко ру́це и но́зе Твои, Слове,/ пригвоздишася от беззаконных,/ и Кровь Твою излиял еси, Владыко?</p>
<p>
<red>На стиховне Октоиха. </red>
</p>
<p>
<red>Слава, мучеников, глас 4. Самогласен: </red>
</p>
<p>Троичным светом самобра́тний сопру́т просве́щся,/ мучителей суровство́ низложи́./ Тем и пламень поправше, ликовствова́ху, поюще:/ се ныне что добро́ или что красно́,/ но<red>еже</red> жи́ти братии вку́пе,/ и, к Божественней славе зря́ще,/ Небесныя славы сподобишася,/ Христа Бога о нас всегда моля́ще/ спастися душам нашим.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Яко до́бля:</p>
<p>На Кресте Тя яко узре́/ пригвожде́на, Господи,/ Агница и Мати Твоя дивляшеся/ и, что виде́ние сие, взываше,/ Сыне Возжеле́нне,/ сия Ти неверный собор воздаде́ беззаконный,/ иже многих Твоих чудес насладивыйся;/ но слава неизглаго́ланному соше́ствию Твоему, Владыко.</p>
<p>
<red>Тропарь, глас 4</red>:</p>
<p>Мученицы Твои, Господи,/ во страда́ниих своих венцы прия́ша нетленныя от <red>Тебе</red>, Бога нашего:/ имуще бо крепость Твою,/ мучителей низложиша,/ сокрушиша и демонов немощныя де́рзости./ Тех молитвами/ спаси души наша.</p>
<p>
<red>На утрени</red>
</p>
<p>
<red>Оба канона Октоиха и святых канон на 4, <red>егоже</red> краегране́сие</red>: Самобратное пою сопряжение. <red>Феофаново. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Мо́ря чермну́ю пучи́ну/ невла́жными стопа́ми/ древний пешеше́ствовав Изра́иль,/ крестообра́зныма Моисе́овыма рука́ма/ Амали́кову силу в пусты́ни победи́л есть.</p>
<p>Любовию Христовою распаля́емь, му́чениче Евла́мпие,/ мирское отвергл еси омрачение;/ Небесному же, премудре, приближился еси те́пле Свету невещественному, всеблаженне.</p>
<p>Раче́ние<red>еже</red> к Богу твое, премудре му́чениче Евла́мпие,/ муче́ний преврати стремление,/ воздержанием же и стоянием де́монская попали́ ополчения истинно, многохвальне.</p>
<p>Укрепив Богоглаголивым твоим язы́ком воинство му́ченическое,/ привел еси ко Христу совокупление Божественное, многобогатное уловление/ и приемля с ними венцы нетленныя, пребогате.</p>
<p>
<red>Богородичен</red>:</p>
<p>С высоты во чрево Твое, Пречистая, пришед Бог,/ плоть быв, произы́де явственно, падшия возвышая к Себе,/ сынополагая благодатию земныя, Всепетая Дево Чистая.</p>
<p>
<red>Песнь 3</red>
</p>
<p>
<red>Ирмос</red>: Веселится о Тебе Церковь Твоя, Христе, зовущи:/ Ты моя крепость, Господи,/ и прибежище, и утверждение.</p>
<p>Возвысити враг прелести лука́вное писание душетленно хотя́ще,/ но того в пропасть низвергл еси.</p>
<p>Любовию братнею распала́ема,/ ко Христове добро́те, отрокови́це, притекла́ еси яве,/ мученице Евлампи́е приснословущая.</p>
<p>
<red>Богородичен</red>
</p>
<p>Безсеменно Божие Слово, Отрокови́це,/ во чреве Твоем приемши неслиянно,/ паче ума, Пречистая, нам родила еси.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Мучений о́блаки те́мныя, страдальцы, прешедше терпеливно,/ яко солнце, благодатию Спа́совой возсия́сте;/ братскою же любовию Божественне связа́еми,/ подобными болезньми све́тло украси́стеся./ Тем по кончине безконечную благодать от высоты прия́сте/ исцели́ти неду́ги,</p>
<p>Господни угодницы;/ моли́те Христа Бога грехов оставление пода́ти/ чтущим любовию святую память вашу. </p>
<p>
<red>Слава, и ныне, Богородичен</red>:</p>
<p>В напа́сти многоплете́нныя впад от враг видимых и невидимых,/ бурею одержим безчисленных согрешений моих,/ и, яко к теплому заступлению и покрову моему, Чистая,/ ко пристанищу притекаю Твоея благости./ Темже, Пречистая, из Тебе воплощенному безсе́менно/ молися прилежно о всех рабех Твоих,/ непрестанно моля́щих Ти ся, Богородице Пречистая,/ молящи Его присно согрешений оставление даровати/ воспевающим достойно славу Твою.</p>
<p>
<red>Крестобогородичен</red>:</p>
<p>Агнца и Пастыря, и Изба́вителя/ Агница зря́щи на Кресте, восклица́ше, пла́чущи,/ и, горько рыдающи, вопияше:/ мир убо радуется, приемля Тобою избавление,/ утроба же Моя горит, зря́щи Твое распятие,/ еже терпи́ши за милосердие милости./ Долготерпели́ве Господи, милости бездно и источниче неисчерпаемый,/ умилосердися и даруй согрешений оставление/ верою поющим Божественныя Страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Вознесе́на Тя ви́девши Церковь на Кресте,/ Солнце праведное,/ ста в чи́не своем,/ досто́йно взывающи:/ слава силе Твоей, Господи.</p>
<p>Любве ради Зижди́теля, о страстоте́рпцы,/ всю мирску́ю лесть истинно презре́вше,/ Единаго возжеле́сте Христа, взывающе:/ слава силе Твоей, Господи.</p>
<p>Наступивше на пе́щный пламень и поправше сего, мученицы,/ росо́ю с Небес Божественно обогати́стеся, Христу взывающе:/ слава силе Твоей, Господи.</p>
<p>Просвещшеся Троичным сиянием, мучеников до́бляя верста́/ идольское разруши́ омрачение, Христу взывающе:/ слава силе Твоей, Господи.</p>
<p>
<red>Богородичен</red>
</p>
<p>Носи́мое смертное стремление, Дево,/ Ты, Христа рождши нетленно, Марие, уста́вила еси,/ сочетавши Безплотный чино́м ро́ды земных, Пренепорочная.</p>
<p>
<red>Песнь 5</red>
</p>
<p>
<red>Ирмос</red>: Ты, Господи, мой свет/ в мир пришел еси,/ Свет Святый, обращаяй из мрачна неведения/ верою воспевающий Тя.</p>
<p>Не превратиша вас приложения мучений, тве́рдии,/ на камени бо Спа́сове/ душевныя ваша ноги яве утверди́сте. </p>
<p>Побе́ждше крепко лести первоначальнаго,/ упраздняете и́дольския кровныя жертвы/ кровей ваших лиянием, славнии.</p>
<p>
<red>Богородичен</red>:</p>
<p>Отъяла еси клятву,/ яко Радость рождши, обожившую земныя,/ Бога Твоима рукама носивши, Мати Богоневесто.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопиет Ти,/ от бесо́вския кро́ве очи́щшися,/ ради́ милости от ребр Твоих/ исте́кшею Кровию.</p>
<p>Целение душетленных страстей/ яви́шася ваша кро́ви всем, страстотерпцы,/ верою притекающим к Божественней и всесветлей ра́це, преблаженнии.</p>
<p>Законно за Христа пострадавше, славнии,/ обогатистеся венцем нетленным истинно, преблаженнии,/ и Царство Небесное, и Божественное наслаждение прия́сте.</p>
<p>
<red>Богородичен</red>
</p>
<p>Обре́т Тя посреде́ те́рния, Пренепорочная,/ яко пречистый крин и юдо́льный цвет, о Богомати,/ Жених во чреве Твоем плоть бысть.</p>
<p>
<red>Кондак, глас 3</red>
</p>
<p>
<red>Подобен</red>: Дева <red>Днесь</red></p>
<p>До́блия мученики и братию по плоти,/ мудраго Евла́мпия и Евлампи́ю, почтим:/ ти́и бо пребеззаконных козноде́йства посрами́ша силою Распе́ншагося:/ сего ради яви́шася мучеников слава, купно и похвала.</p>
<p>
<red>Икос</red>:</p>
<p>Дво́ицу, вернии, страстотерпцев <red>Днесь</red> в песнех священных и пениих похва́лим,/ яко лесть идольскую низложиша, многобожия огнь испепели́ша и демоны посрами́ша;/ мучителей же ярости не устраши́шася,/ меча убо и огня не убояшася, ниже́ звере́й стремления,/ до́блественно подвизавшеся до́бре, Евла́мпий славный с честно́ю Евлампи́ею и со страдальцы,/ явльшеся мучеников слава, купно и похвала.</p>
<p>
<red>Песнь 7</red>
</p>
<p>
<red>Ирмос</red>: В пещи́ Авраа́мстии о́троцы перси́дстей,/ любо́вию благочестия паче,/ нежели пламенем, опаля́еми, взыва́ху:/ благословен еси в храме славы Твоея, Господи.</p>
<p>Разумом Божественным обогаще́н, му́чениче приснопамятне,/ все томление укори́л еси истинно злочестивых, Евла́мпие, поя́:/ благословен еси в храме славы Твоея́, Господи. </p>
<p>Яко поте́кше к любви истинно Создавшаго,/ Божественно сочета́стеся, о страдальцы, якоже плотию и духом, поюще:/ благословен еси в храме славы Твоея, Господи.</p>
<p>
<red>Богородичен</red>:</p>
<p>Странноле́пно Ты Отчее, Дево, зачала́ еси Слово во чреве Твоем, Пречистая,/ и плотию родила еси зовущим:/ благословена Ты в женах еси, Всенепорочная Владычице.</p>
<p>
<red>Песнь 8</red>
</p>
<p>
<red>Ирмос</red>: Ру́це распросте́р Дании́л,/ львов зия́ния в ро́ве затче́;/ о́гненную же силу угаси́ша, доброде́телию препоя́савшеся,/         благоче́стия рачи́тели,/ о́троцы, взывающе:/ благословите вся дела Госпо́дня Господа.</p>
<p>Вас, страдальцы славнии, не возмого́ша разлучи́ти от любве́ Христовы мук умноже́ния:/ ни огнь, ни раны, премудрии, ни коно́бная вре́ния, ни острота меча,/ но победи́сте, вопиюще:/ благословите вся дела Господня Господа.</p>
<p>Ныне вместо болезней благовременно вы Царством Божиим обогатистеся, славнии страдальцы,/ приснословущий Евла́мпие с Евлампи́ею, честно́ю девою мученицею, вопиюще:/ благословите вся дела Господня Господа.</p>
<p>
<red>Богородичен</red>:</p>
<p>Яко Едина рождши Бога, Мати Безневестная, безсе́менным рождеством, Чистая,/ Сего милостива сотвори, Владычице,/ сохранитися стаду Твоему от искушения врагов, вопиющу Христу:/ благословите вся дела Господня Господа.</p>
<p>
<red>Песнь 9</red>
</p>
<p>
<red>Ирмос</red>: Камень нерукосе́чный/ от несеко́мыя горы, Тебе, Дево,/ краеуго́льный отсече́ся,/ Христос, совокупивый разстоя́щаяся естества./ Тем, веселящеся, Тя, Богородице, величаем.</p>
<p>Течением крове́й прелесть и́дольскую, страстоте́рпцы мученицы, разруши́сте,/ мучения вашего восприе́мше мзду,/ Небесное жилище и пребывающий покой.</p>
<p>Се вместо тьмы, юз же, и огня, и ран, страстотерпцы,/ Свет присносиянный вам, пространство и восхлаждение радостное,/ полезныя благодати удобно подаде́ся, мученицы славнии пребога́тии.</p>
<p>Течение совершивше Божественное вашего честнаго страдания,/ в све́тлостех Божиих водворя́етеся, идеже лицы Ангельских чино́в,/ и множества праведных, и мученик собори, о приснопамятнии.</p>
<p>
<red>Богородичен</red>:</p>
<p>Пророческая ныне проречения конец прияша, Дево, Отрокови́це,/ Плотоноснаго Бога нам рождши Ты, Всечистая./ Тем<red>еже</red> радуйся, Владычице, со Ангелом зовем Ти.</p>
<p>
<red>Светилен</red>
</p>
<p>
<red>Подобен</red>: Жены́, услы́шите</p>
<p>В ле́поту самобра́тное страстотерпцев сдохнове́ние,/ Евла́мпий Богомудрый и честна́я Евлампи́я,/ званием обога́щшеся от Божественнаго предзна́ния:/ тварь бо просвещают мученическими зарями и исцелений сияньми.</p>
<p>
<red>Богородичен</red>:</p>
<p>Из Тебе Пресущественный Бог, Чистая,/ в смешение человеческаго существа многим милосердием оде́яся,/ не смеси́в уве́дения обои́х, Отроковице, естеств,/ но Един Сын быв по обоему́ и по Рождестве.</p>
<p>
<red>В тойже день</red>
</p>
<p>
<red>Святителя Васи́лия (Вассиа́на), чудотворца</red>
</p>
<p>
<red>На Господи, воззвах: стихиры, глас 5</red>
</p>
<p>
<red>Подобен:</red> Радуйся</p>
<p>Подвигни с собою, свя́те,/ Безплотныя вся силы, пророки и апостолы,/ мученики и святители с постники,/ моли́те за ны прегреше́нием отпуст даровати,/ егда́ сядет на Престоле Бог,/ воздая́ комуждо проти́ву дело́м его./ Тем ти вопием немолчно, прехвальне, молящеся Христу,/ мольбами своими даровати нам мир и велию милость.</p>
<p>Верою соше́дшеся вси,/ славим Христа Бога псалмы и песньми духовными,/ пою́ще и препою́ще в сердцах наших Господеви,/ дарующему повсюду дар исцеления святителем Своим Василием,/ <red>егоже</red> даст нам на помощь и избавление./ Тем припадаем державе Твоей, Владыко, просяще избавления зол,/ имиже одержими, к Тебе вопием:/ даруй душам нашим мир и велию милость.</p>
<p>Троице Пресвятей прилежно за ны молися, преподобне,/ болезней страсти вся прогнати творящих верою и любовию память твою, святе,/ да избавлени бывше твоими молитвами от зол,/ Христа славим, Изба́вителя нашего, давшаго нам на помощь избавление./ Тем ти радость вопием, прехвальне,/ победу нам свыше испроси на противныя враги твоими молитвами/ и  мирови даровати велию милость.</p>
<p>
<red>Канон, глас 6</red>
</p>
<p>
<red>Песнь 1</red>
</p>
<p>
<red>Ирмос</red>: Волно́ю морско́ю/ скрывшаго дре́вле гони́теля мучителя,/ под землею скры́та спасе́нных о́троцы;/ но мы, яко отрокови́цы,/ Го́сподеви поим,/ славно бо прославися.</p>
<p>Отче святе Василие, не домышляюся, како исплести слово похвале твоей,/ но молю ти ся, святе,/ подаждь ми ум умилению воспевати святыни твоея Божий дар.</p>
<p>Хвалы достойны возслем вси Дающему нам обильно исцеление/ святителем Своим славным Василием,/ воистину бо славящая Его просвещает Господь.</p>
<p>Престолу предстоя, святе, со Безплотными силами,/ Владыце, помоли́ся за люди своя, избавитися от всех зол и наход,/ противных супостат покори нам.</p>
<p>
<red>Богородичен</red>:</p>
<p>Волны греховныя мя потопляют бурею,/ но в пристанище тихо щедрот Твоих, Владычице, настави мене ныне молитвами святителя Твоего Василия,/ радуйся, вопия неизреченное Твое житие.</p>
<p>
<red>Песнь 3</red>
</p>
<p>
<red>Ирмос</red>: Тебе, на водах/ Повесившаго всю землю неодержи́мо,/ тварь ви́девши на ло́бнем ви́сима,/ у́жасом многим содрога́шеся:/ несть свят,/ разве Тебе, Господи, взывающи.</p>
<p>Тебе, отче Василие, Христос Бог дарова на помощь земным,/ видевшим ныне дарование исцеле́нием чудесно дивимся, вопиюще:/ несть бо свята, разве Давшаго ти силу.</p>
<p>Тебе припа́даем, святе, немолчно вопиюще непрестанно,/ угаси́ страсти наша исцеле́нием:/ несть бо свята разве Иисуса Христа, давшаго ти силу.</p>
<p>Чудотворче Василие, Владыце помоли́ся непрестанно/ невидимыя враги наша и видимыя прогнати от нас/ и победу свыше испроси у Христа Бога верным людем Его. </p>
<p>
<red>Богородичен</red>:</p>
<p>Тебе, Пречистая Владычице, имуще град непобедим,/ в немже избавляема от всех напастей, к Сыну Твоему вопиюще:/ несть свята, разве Тебе Бога, рождшагося от <red>Тебе</red>.</p>
<p>
<red>Седален, глас 1</red>
</p>
<p>
<red>Подобен</red>: Гроб Твой, Спа́се</p>
<p>Гроб твой, святе, источник явися,/ источая исцелений благодати/ всегда верою приходящим к мощем твоим, блаженне./ Тем вопием и мы:/ молитвами твоими/ сподоби ны исцеление прияти от страсте́й наших.</p>
<p>
<red>Песнь 4</red>
</p>
<p>
<red>Ирмос</red>: На Кресте́ Твое Божественное истоща́ние прови́дя,/ Аввакум ужа́сся, вопия́ше:/ Ты сильных пресе́кл еси державу, Бла́же,/ приобщаяся су́щим во аде/ яко Всеси́лен.</p>
<p>На Небеси со Ангелы ликовствуя, светом озаряя Неизреченнаго Божества,/ имы́й дерзновение, за ны помолися/ даровати нам исцеление и грехов отдание.</p>
<p>Имуще че́стно гроб твой, в немже, прири́щуще, исцеле́ния дары приемлем,/ тем твою память чтим, святе Василие,/ Христа Спаса славяще яко Всемогуща.</p>
<p>Ко Христу воздев пречистеи руце, презря соблазны наша,/ Владыце помолися избавитися нам от всех напастей,/ мир свыше испроси всей вселенней.</p>
<p>
<red>Богородичен</red>:</p>
<p>Надежда яви́ся роду земному, порождали сугу́ба Бога и Человека,/ вы́ну моли́ся Ему страсти избавитися нам,/ творящим празднество слуги Твоего Василия.</p>
<p>
<red>Песнь 5</red>
</p>
<p>
<red>Ирмос</red>: Богоявле́ния Твоего, Христе,/ к нам милостивно бывшаго,/ Иса́ия свет видев невечерний,/ из но́щи у́треневав, взыва́ше:/ воскре́снут ме́ртвии,/ и востанут су́щии во гробе́х,/ и вси земноро́днии возра́дуются.</p>
<p>Богомудраго Твоего, Христе, святителя день славяще, державу Твою,/ из нощи вопиюще Ти, Господи,/ грехов оставление просим и недугом целение, да и мы, земни́и, обрадуемся.</p>
<p>Имея дерзновение к Богу,/ за нас Владыце помолися мрак грехов отгнати от нас и свет вселенней даровати, верою притекающим Ти,/ да радостию Христу вопием:/ дивен еси, Боже, во святых.</p>
<p>Верою вооружься, демонския полки попрал еси/ и страсти плотския победи/ да, свобо́ждься от них, прославляю твою память славою Бога непрестанно,/ давшаго Ти причастие славы Своея.</p>
<p>
<red>Богородичен</red>
</p>
<p>Богу явитися за милосердие хотящу,/ к нам Исаия пророк Духом вопияше Твоим:/ се Дева прии́мет во чреве и родит Сына Божия,/ Иже возстави падшаго Адама и вси, иже с Ним, возра́довашася.</p>
<p>
<red>Песнь 6</red>
</p>
<p>
<red>Ирмос</red>: Ят бысть,/ но не удержа́н в пе́рсех ки́товых Ио́на,/ Твой образ нося,/ Страдавшаго и погребе́нию да́вшагося,/ яко от черто́га, от зверя изы́де,/ приглаша́ше же кустоди́и,/ храня́щии су́етная и ло́жная,/ милость сию оставили есте́.</p>
<p>Ангельски на земли́ пожив, в Небесныя обители, святителю, преселися,/ в свете Неизреченнаго Божества предстоя,/ яко имея дерзновение к Нему, помолися, святителю,/ испроси молитвами твоими нам мир свыше и велию милость душам нашим.</p>
<p>Во всю землю изы́де глас твой, возбуждая сидящая во мра́це,/ одержимыя лестию греховною, призывая на Свет невечерний,/ наньже молю ти ся, настави мя молитвами своими,/ тебе бо нам Христос дарова на помощь и избавление.</p>
<p>Чудесы сияя, яко солнце в мире, Васи́лие,/ просвещая омраченныя и бесы отгоняя молитвами твоими, тем ти вопием:/ прожени́ от нас видимыя враги и невидимыя, Милостивому Богу моляся за ны.</p>
<p>
<red>Богородичен</red>:</p>
<p>Пречистая Владычице, проро́ком сбытие, апо́столом радость,/ челове́ком утверждение, святи́телем слава,/ славы вечныя общник быти сотворив,/ Тя бо и́мам Молитвенницу Чисту к Сыну Твоему, Госпоже, и Богу нашему.</p>
<p>
<red>Песнь 7</red>
</p>
<p>
<red>Ирмос</red>: Неизрече́нное чу́до,/ в пещи́ Изба́вивый преподобныя о́троки из пла́мене,/ во гробе мертв бездыха́нен полагается/ во спасе́ние нас, поющих:/ Изба́вителю Боже, благословен еси.</p>
<p>Прожени́ от нас, преподобне, страсти вся и болезни твоими молитвами,/ за ны молися Христу прославльшаго тя на спасение нам, поющим,/ Изба́вителю Боже, благословен еси.</p>
<p>Имея дерзновения к Богу за ны молитися, святе Василие,/ непрестанно вопия к Богу Владыце, прославльшаго тя на спасение нам, поющим:/ Изба́вителю Боже, благословен еси.</p>
<p>Приими от нас, святе, молебную песнь, юже ти приносим,/ Христа, прославльшаго тя на спасение нам, поющим:/ Избавителю Боже, благословен еси.</p>
<p>
<red>Богородичен</red>
</p>
<p>Припа́даем Ти, Пречистая Владычице, грехми одержими/ и молим Ти ся, моли Рожденнаго из Тебе на спасение нам, поющим:/ Избавителю Боже, благословен еси.</p>
<p>
<red>Песнь 8</red>
</p>
<p>
<red>Ирмос</red>: Ужасни́ся, боя́йся Небо,/ и да подви́жатся основания земли́:/ се бо в мертвеце́х вменя́ется в Вы́шних Живы́й/ и во гроб мал странноприе́млется./ <red>егоже</red>, о́троцы, благословите,/ священницы, воспойте,/ людие, превозноси́те во вся веки.</p>
<p>Отче Василие, помяни ко Господу творящих ти память,/ се убо твоими молитвами бед всех избавимся, да радостию Христу вопием:/ дети, благословите, священницы, воспойте, людие, превозносите во вся веки.</p>
<p>Вари́ к Богу твоими молитвами избавити ны от настоящаго гнева и вся страсти и недуги прожени от нас,/ чтущих твою святыню и вопиющих:/ дети, благословите, священницы, воспойте, людие, превозносите во вся веки.</p>
<p>
<red>Богородичен</red>:</p>
<p>Безстрастнаго рождши Христа,/ обложе́на мя страстьми́, свободи Твоими молитвами, Пречи́стая,/ прогоня́ющи недуги моя и дающи крепость вопити:/ дети, благословите, священницы, воспойте, людие, превозноси́те во вся веки.</p>
<p>
<red>Песнь 9</red>
</p>
<p>
<red>Ирмос</red>: Не рыда́й Мене, Ма́ти,/ зря́щи во гробе,/ <red>егоже</red> во чреве без се́мене зачала́ еси, Сына:/ воста́ну бо, и иросла́влюся,/ и вознесу́ со славою непрестанно яко Бог/ верою и любовию Тя величающия.</p>
<p>Приими от нас, Христе Боже, молебную песнь,/ юже Ти приносим, чтуще память святителя Твоего,/ и подаждь оставление грехом, да Тя непрестанно, Христе, песньми возпевающе, возвеличим.</p>
<p>Возведем очи свои на Небо, умы своя духом вперивше, Вышняго мудрствующе/ и Вышних желающе вечных благ насладитися/ молитвами Твоего, Владыко Христе, преславнаго святителя Василия.</p>
<p>Троице Пресвятей, святе, за ны помоли́ся,/ десна́го стояния сподоби нас и пищи вечныя,/ наслаждение улучити ны сподоби, да верою и любовию тебе величаем.</p>
<p>
<red>Богородичен</red>:</p>
<p>Свободи́теля, Дево, порождши пра́дедом,/ греховною ны лестию порабоще́ны, Чистая, Твоими молитвами свободи,/ Сына Твоего молящи, да непрестанно Тебе, Богородице, величаем.</p>
<p>
<red>В той же день</red>
</p>
<p>
<red>Святых преподобномученик двадесяте и шести, </red>
</p>
<p>
<red>во священной обители Зографския скончавшихся</red>
</p>
<p>
<red>Тропарь, глас 1</red>:</p>
<p>Тревелича́йшия светильники,/ всех преподобномученик Богоизбра́нный полк,/ двадесять и шесть Божественныя обители Зогра́фския отец, почтим,/ прелесть лати́нскую обличившим/ и насильственно во огни сконча́вшияся;/ Фому́ пастыреначальника, священнаго Варсоно́фия,/ достославнаго Парфе́ния и прочия, подвизавшияся,/ сошедшеся, песньми почтим,/ сии бо Тро́ицу Святу́ю/ присно о нас умоляют.</p>
<p>
<red>Слава, глас 3</red>:</p>
<p>Столп истинный великия похвалы,/ обители Зогра́фския защита и заступление,/ мученицы отцы да восхва́лятся,/ лесть папи́стов низложившим/ и во огни венцев сподо́бившияся,/ <red>ихже</red> песньми по долгу почтим,/ молящихся о спасении душ наших.</p>
<p>
<red>И ныне, Богородичен, глас тойже</red>
</p>
<p>
<red>Кондак, глас 8</red>
</p>
<p>
<red>Подобен</red>: Взбранной</p>
<p>Иже обители нашея засту́пницы и храни́телие,/ преподобнии отцы да похва́лятся,/ лесть лати́нян отвергшия/ и, огнем сожженныя, сконча́вшияся и венча́вшияся,/ <red>ихже</red> достойно воспоим, зовуще:/ радуйтеся, преподобнии мученицы.</p>
<p>
<red>Икос</red>:</p>
<p>Ангелу с Небесе безбожную гордыню латинян поразившу и показавшу,/ како преподобнии во огни сожегахуся благочестия ради,/ иже и скончатися благочестно избра́вшия,/ мучителеву дерзость посрамившия, да услышат от нас таковая:/ радуйтеся, сонме преподобномученик;/ радуйтеся, по́лче преславный;/ радуйтеся, твердая дружино многохвальная;/ радуйтеся, двадесяте и шестерице преподобных;/ радуйтеся, Фомо́ с прочими мученики;/ радуйтеся, Божественный Варсоно́фие со Михе́ем твердым;/ радуйтеся, Дометиа́не, Ми́но с Па́влом светлейшим;/ радуйтеся, Анто́ние, Евфи́мие и Иларио́не;/ радуйтеся, со Парфе́нием Иоаса́фе и Си́моне;/ радуйтеся, два Иа́кова купно со Иоанни́кием;/ радуйтеся, Мартиниа́не купно со Космою и Се́ргием;/ радуйтеся, Киприа́не, Кири́лле, И́ове и Са́вво светлейший;/ радуйтеся и четверице прехвальная подвижник светлых;/ радуйтеся, преподобнии мученицы.</p>
<p>
<red>В той же день</red>
</p>
<p>
<red>Собор всех святых Волы́нских</red>
</p>
<p>
<red>Тропарь, глас 4</red>:</p>
<p>Приспе́ день светлаго торжества,/ лю́дии Волы́нстии радуются,/ и с ними вся Российская Церковь ликовству́ет/ во псалме́х и пе́ниих, и пе́снех духовных,/ <red>Днесь</red> бо, якоже солнце незаходимое,/ всем возсия́ память/ святых и Богому́жных угодников и чудотворцев Волынских/ святителя Стефа́на чуднаго,/ иера́рхом Волынским первопресто́льника,/ и святаго благовернаго Яропо́лка,/ блаженнаго страдальца Богому́жнаго,/ и с ними Амфило́хия, святителя Волынскаго,/ и победоно́снаго Фео́дора, Остро́жскаго князя Богодарованнаго,/ и преподобнаго Иова Поча́евскаго присноблаже́ннаго,/ <red>ихже</red> молитвами, Господи,/ зе́млю отеческую нашу в Православии и мире утверди,/ и спаси́ всех имуще ку́пно о нас Молитвенницу усердную,/ Пресвятую Матерь Свою Богородицу,/ благода́тне сияющую в цельбоно́сней стопе́ Своей/ и чудотворней иконе на горе Поча́евстей/и заступленьми прочих угодников Волынския паствы,/ Иулиа́нии, блаженныя девы Ольша́нския,/ и святаго преподобномученика Мака́рия, архимандрита О́вручскаго.</p>
<p>
<red>Ин тропарь, глас 4</red>:</p>
<p>Приспе́ день светлаго торжества,/ обитель Пече́рская радуется/ и с нею благословенная Поча́евская Лавра ликовству́ет/ во псалме́х и пе́ниих, и пе́снех духовных,/ <red>Днесь</red> бо, якоже солнце незаходимое,/ всем возсия память/ преподобных и Богоносных отец Печерских,/ от <red>нихже</red> волею Божиею изыдо́ша/ первонача́льницы иноческаго жития́ на горе Поча́евстей,/ <red>ихже</red> молитвами, Господи,/ землю отечественную нашу в Православии и мире утверди/ и помилуй всех, иму́ще купно о нас Молитвенницу и Заступницу усердную,/ Пречистую Матерь Свою Богородицу,/ от лет древних благода́тне сияющую в цельбоно́сней стопе́ Своей/ и чудотворней Своей иконе во обители Поча́евстей/ в просвещение и спасение душ наших.</p>
<p>
<red>Кондак 8</red>
</p>
<p>Избра́нным чудотворцам и изря́дным угодником Волынския земли,/ похвальная воспису́ем вам, святии:/ Яропо́лче святый, Стефа́не, Амфило́хие, Фео́доре,/ Иулиа́ние, Иове и Мака́рие, присноблаженнии!/ Тем яко имущии благодать и милость у Христа Бога нашего,/ от всяких нас бед свободите/ да вы́ну вашею помощию избавляемии, вопием вам благодарне:/ радуйтеся, преславнии угодницы Божии и земли Волы́нския украшение.</p>
<p>
<red>Ин кондак, глас 8:   </red>
</p>
<p>Избраннии от родо́в угодницы Божии,/ преподобнии Пече́рстии:/ Мерку́рие и Симео́не, Акинди́не же, Лукиа́не, Па́мво и Полика́рпе,/ Авраа́мие, Алекси́е, Евста́фие, Елла́дие, Ефре́ме, Иерони́ме,/ Луко́, Мела́дие, Они́симе, Пе́рсие, Па́вле, Се́ргие,/ Сисо́е и Фео́филе, Анато́лие же, Афана́сие, Иси́доре, Кассиа́не,/ Лавре́нтие, Пафну́тие, Пио́ре, Сисо́е вторы́й и Софро́ние,/ от <red>нихже</red> изыдо́ша первонача́льницы/ и́ноческаго жития на горе Поча́евстей,/ вас не потаи́ла есть земля,/ Небо же и райския селе́ния отверзо́шася вам./ Темже мы, похва́льная песни Богу,/ прославльшему вас в памяти вашей, принося́ще/ и честный Собор ваш вселюбезно почита́юще,/ из глубины́ душевныя вопие́м вам:/ от всех бед вашими молитвами заступа́йте нас, зовущих,/ радуйтеся, Пече́рстии чудотворцы/ и обители Поча́евския слава и утверждение.</p>
<p>
<red>В той же день  </red>
</p>
<p>
<red>Святителя Амфило́хия, епископа Влади́мира Волы́нскаго</red>
</p>
<p>
<red>Тропарь, глас 4</red>:</p>
<p>От мирска́го мяте́жа изше́д,/ в пещерах Киевских Феодосия блаженнаго Богому́дренно всели́лся еси,/ святителю Христов, отче Амфило́хие,/ и отсю́ду во епископа Богоспаса́емей па́стве Влади́миро-Волы́нстей поста́вленный,/ в труде́х, бде́ниих и поще́ниих свято подвиза́лся еси./ И та́ко достиг добродетелей совершенства,/ па́ки в пещеры святыя возвратился еси,/ иде́же и дух свой благоче́стно предал еси Го́сподеви, всечестне,/ к ли́ку преподобных Печерских причте́н,/ с ними же моли́ся Христу, всече́стне,/ спастися душам нашим.</p>
<p>
<red>Кондак, глас 8</red>:</p>
<p>Звезду́ Волы́нскую, из пещернаго мрака от Киева возсия́вшую,/ и от Волыни второ́е пещеры заве́тныя житие́м своим/ и блаженною кончиною, и прославлением своим озари́вшаго,/ всеблаженнаго Амфилохия, архипастыря Влади́миро-Волы́нскаго почти́м,/ прося́ще его, да в ли́ке преподобных Печерских водворя́яся,/ мо́лится ку́пно с ними о душа́х наших.</p>
<p>
<red>Блаженнаго Андре́я То́темскаго, Христа́ ради юродиваго</red>
</p>
<p>
<red>Тропарь, глас 4</red>:</p>
<p>Терпением и му́жеством Христа ра́ди юро́дство восприял еси, блаженне Андрее,/ в посте и бдении пребывая,/ тягость зноя ле́тняго понесл еси,/ и мразы зи́мния терпя,/ темже и ныне приходящим с верою к тебе,/ исцеление неоску́дно подае́ши,/ моли Христа Бога спастися душам нашим.</p>
<p>
<red>Кондак, глас 8: </red>
</p>
<p>Вы́шния красоты желая,/ и нижния сласти телесныя то́щно<a type="note" xlink:href="#note9">9</a> оставил еси нестяжа́нием су́етнаго мира,/ Ангельское житие преходя, сконча́вся, Андрее блаженне,/ с ними же Христа Бога моли́ непрестанно о всех нас.</p>
</section>
