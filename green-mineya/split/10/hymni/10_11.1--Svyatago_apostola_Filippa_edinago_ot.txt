<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго апостола Фили́ппа, единаго от седми диаконов, и преподобнаго отца нашего Феофа́на исповедника, епископа Ники́йскаго</p>
</title><p>
<red>На Го́споди, воззва́х: стихи́ры апостола, глас 4</red>
</p>
<p>
<red>Подо́бен</red>: Званный свыше:</p>
<p>Иже седми́ диаконом причте́н,/ яко полн мудрости же и Божественныя благодати,/ служи́ти, блаже́нне Филиппе, святых купно со Стефа́ном потре́бам избра́лся еси́./ Тем и убива́ема сего видев,/ к Самари́и восте́кл еси, повелением Божественным./ Божие Слово проповедал, славне,/ просвещая сущия во тьме пре́жде,/ яже соверши́л еси Духом Божественным Дне сы́ны, всемудре.</p>
<p>Богозна́мения, руко́ю твоею совершаемая, людие ви́дяще,/ слепых прозрение, и разслабленныя исправление,/ и нечистых духо́в, идеже живаху, отгнание,/ дивляхуся, Фили́ппе, и прихождаху к спасительному очищению,/ от неверия к вере внеза́пу направля́еми./ Тем Божественный яко услы́ша апостольский лик веселяшеся,/ яко и Самари́и множество Богу приведеся.</p>
<p>Колесница Слова сый, Богоглаго́ливе,/ на колеснице узре́в е́здяща, и вопроше́ния творящаго,/ и недомы́слящася, постигл еси Ае́тия Канда́кина досточуднаго/ и тому сказание и явление желаемых, блаженне, показал еси:/ веровав бо, просит Божественнаго очищения,/ <red>егоже</red> прие́мша,/ Божественнаго проповедника Вседетель соде́ла всея Ефио́пии/ и мучеников начальника.</p>
<p>
<red>Ины стихиры преподобнаго, глас 6</red>
</p>
<p>
<red>Подобен</red>: Все отло́жше</p>
<p>Возсиял еси, Феофа́не, добродетелей ви́ды,/ яко звезда светле́йша на тве́рди веры светло славне,/ зарями вся отгоняя омрачения ерети́ческая/ и просвещая верою тебе и любовию прилежа́щия/ и твоим Божественным учением./ Тем светоносный совершаем твой праздник любовию;/ со дерзновением молися о душа́х наших.</p>
<p>Труды по́стническими твою душу вооружи́в,/ плотска́я увяди́л еси, отче священнейше, играния/ и ум славне, соде́ла Божественныя Троицы жили́ще;/ и возвысился еси, идеже мученическая воинства, и добро́та недомы́сленная,/ и иера́рхов собор./ С нимиже ныне ра́дуешися, во славе предстоя́ Христу,/ со дерзновением моля́ся о душа́х наших.</p>
<p>Божественными слез твоих тече́ньми, иера́рше,/ все потопи́л еси демонское ополче́ние, яко не́мощно;/ твоими же всегда к Богу манове́нии и сильными восхожде́нии/ гордое возвыше́ние на землю низве́ргл еси́,/ и возне́слся еси на небе́сная и Боголепная селения;/ в <red>нихже</red> со Ангелы водворяешися, предстоя Христу,/ со дерзновением моля́ся о душах наших.</p>
<p>
<red>Слава, и ныне, Богородичен, глас и подобен тойже</red>:</p>
<p>Нравом злым поползо́хся и порабоще́н ле́стию лука́вною, Богоневе́стная,/ к пречу́дному Твоему милосердию и теплому заступлению, Пресвятая Отроковице,/ прибегаю, окаянный,/ сою́з мя избави напа́стей и печа́лей/ и спаси мя, Пренепорочная, демонских прило́гов,/ да прославля́ю Тя, и любовию пою, и покланяюся,/ и величаю Тя, Владычице, Присноблаженную.</p>
<p>
<red>Крестобогородичен, подобен тойже</red>:</p>
<p>Агнца Своего Агница Нескверная древле и Непорочная Владычица/на Древе Крестнем яко узре́, ма́терски восклица́ше, и, дивящися, вопияше:/ Чадо Сладчайшее, что зрение сие новое и преславное;/ како сонм безблагодатный, суди́щу Пила́тову предаде́ Тя,/ и осуждает на смерть Жизнь всяческих;/ но воспеваю Твое неизрече́нное, Сло́ве, снизхожде́ние.</p>
<p>
<red>Тропарь апостола, глас 3</red>:</p>
<p>Апостоле святый Филиппе,/ моли Милостиваго Бога, да прегрешений оставление/ подаст душам нашим.</p>
<p>
<red>Слава, преподобнаго, глас 8</red>:</p>
<p>Православия наставниче,/ благочестия учителю и чистоты,/ вселенныя светильниче, архиереов Богодухновенное удобрение,/ Феофа́не прему́дре,/ ученьми твоими вся просветил еси,/ цевни́це духо́вная,/ моли Христа Бога спасти́ся душам нашим.</p>
<p>
<red>На утрени</red>
</p>
<p>Канон Октоиха един и святых два. Апостола канон, глас 6. <red>егоже</red> краегране́сие: Филиппову Божественную воспою славу. Иосиф.</p>
<p>
<red>Песнь 1</red>
</p>
<p>
<red>Ирмо́с</red>: Яко по су́ху пешеше́ствовав Изра́иль/ по бездне стопами,/ гонителя фараона/видя потопляема,/ Богу победную песнь/ пои́м, вопия́ше.</p>
<p>Пресветлыми сиянии Христовыми озарився,/ по причастию Божества, му́дре, свет явился еси вторы́й,/ верныя священно световодя́, славне Филиппе.</p>
<p>Пресу́щественное Слово, все наше осуществова́в,/ священна тя ученика священно предлагает, мудре,/ несвященнаго омраче́ния язы́ки избавля́юща.</p>
<p>Рук возложе́нием свяще́нных учеников/ избра́н был еси со Стефа́ном и прочими священный диа́кон,/ яко сый полн Духа Божия, всемудре Филиппе.</p>
<p>
<red>Богородичен</red>:</p>
<p>Иже из не сущих вся содетельствуя,/ яко вину́ Тя име́яше воплоще́ния Своего, Богомати Чистая:/ тем по до́лгу вернии Тя ублажаем.</p>
<p>
<red>Ин канон преподобнаго, глас и ирмо́с тойже</red>.</p>
<p>Моего разума твоими молитвами мрак отжени, иера́рше Христов,/ яко да воспою, славне, твою священную и светозарную память пе́сньми.</p>
<p>Яко река́, устремился еси от Сиона, иерарше славне,/ и напоил еси зело́ Божественными струя́ми верных собо́ры,/ Богу победную песнь поим, вопияше.</p>
<p>Божественными сиянии твою душу озари́в, Феофане,/ сласти страсте́й воздержания попалил еси огнем, песнопоя́ истинно:/ воспоим песнь Христу.</p>
<p>
<red>Богородичен</red>:</p>
<p>Светлейшими лучами Твоего Сына, Богородице,/ просвети омраченную мою душу/ и страстей смущение Твоим, Чистая, укроти́ ходатайством.</p>
<p>
<red>Песнь 3 </red>
</p>
<p>
<red>Ирмос</red>: Несть свят,/ якоже Ты, Господи Боже мой,/ вознесы́й рог верных Твоих, Блаже,/ и утверди́вый нас на ка́мени/ испове́дания Твоего.</p>
<p>Сы́ны соверши́л еси Света во тьме неве́дения сущих, блаже́нне,/ в зна́мениих страшных, яко Небо высо́кое, Сло́ва славу пове́дая.</p>
<p>От племене Иудова Христа возсия́вша, блаженне, священно возвещая,/ благодати светом показал еси,/ <red>егоже</red> Моисей дре́вле и пророцы провозвести́ша.</p>
<p>Я́да душетленнаго отбежа́ти и спасительную благодать восприя́ти/ покаря́еши медото́чными глаго́лы, отринове́нныя дале́че неразумием, Филиппе Богодухнове́нне.</p>
<p>
<red>Богородичен</red>:</p>
<p>Светильник явилася еси та́инственный, Свещу, Отрокови́це, нося́щи истинно,/ просвещшую в нощи́ неве́дения прежде одержи́мыя, крайнею благостию.</p>
<p>
<red>Ин. Ирмо́с тойже</red>
</p>
<p>Сый испо́лнен, мудре, Божественнаго Духа явился еси,/ питая бога́тно благочестия сла́достию словом живи́тельным сердца́ зрящих к тебе.</p>
<p>Повелении Божественнаго сияния изблиста́я, всеблаженне, отгнал еси всю ерети́ческую мглу,/ Жизнодавцу Христу воспевая:/ Свят еси, Господи.</p>
<p>На го́ру Божественных добродетелей возше́д, иерарше, и во мрак вшед,/ сочта́лся еси с Богом и разума скрижаль приял еси, закон благодати.</p>
<p>
<red>Богородичен: </red>
</p>
<p>Се лествица Иа́ковля, юже ви́де иногда утвержде́ну,/ на <red>нейже</red> утвержда́шеся Бог,/ Светоносная Чистая яви́ся действующи Богородица.</p>
<p>
<red>Кондак Феофана, глас 2</red>
</p>
<p>
<red>Подобен</red>: Вышних ища́</p>
<p>Возгреме́в Христово Божественное воплощение,/ безплотныя враги до конца обличи́л еси,/ чу́дне Феофане./ Сего ради вси верно и благочестно вопием ти:/ моли непрестанно о всех нас.</p>
<p>
<red>Седален апостола, глас 8</red>
</p>
<p>
<red>Подобен</red>: Премудрости</p>
<p>Прогони́тель демонов яви́вся/ и, яко светильник, сущия во тме просвети́в,/ явил еси Солнца, от Девы возсиявшаго,/ и, храмы идольския сокрушив,/ возставил еси Церкви, блаженне, в славу Бога нашего./ Тем тя почитаем/ и Божественную твою память светло празднуем,/ и согласно вопием ти:/ апостоле Филиппе,/ моли Христа Бога грехов оставление подати/ чтущим любовию святую память твою.</p>
<p>
<red>Слава, преподобнаго, глас 4</red>
</p>
<p>
<red>Подобен</red>: Явился еси <red>Днесь</red></p>
<p>Явился еси, преподобне, Церкви, якоже другое солнце,/ озаряя сию молниями Божественных словес твоих,/яко ученик Господень, Феофане.</p>
<p>
<red>И ныне, Богородичен</red>:</p>
<p>Пречистыя руки Твоя, Дево Мати, просте́рши,/ покры́й упова́ющия на Тя и Сыну Твоему зовущия:/ всем подаждь, Христе,/ милости Твоя.</p>
<p>
<red>Крестобогородичен</red>
</p>
<p>На Древе ви́дящи воздви́жена Сына Твоего, Пречистая,/ утро́бою ма́тернею растерза́ема,/ жалостно взыва́ше:/ увы́ Мне, како за́йде,/ Све́те Мой Безле́тный.</p>
<p>
<red>Песнь 4</red>
</p>
<p>
<red>Ирмос</red>: Христос моя сила,/ Бог и Господь,/ Честна́я Церковь/ Боголепно поет, взывающи,/ от смысла чи́ста о Господе пра́зднующи.</p>
<p>Видев тя Си́мон содева́юща чудеса и зна́мения ве́лия,/ лицеме́рствовав, Филиппе, крещается,/ не зло́бы бежа́в, но погибели предае́тся.</p>
<p>Мно́ги тя силы содева́юща ви́дяще живу́щии во граде Самари́йстем,/ пропове́дниче Христов Филиппе,/ познания свет, веселя́щеся, приима́ху.</p>
<p>Иди́, глаго́ла тебе Господень Ангел,/ путь направляя священнаго, Филиппе, Ае́тия му́рина,/ еже познати тому стезю́ Слова воплоще́ния.</p>
<p>Священнейший Ае́тий Канда́кий видев тя, вразумля́юща того́,/ твоею рукою, Филиппе, крещается,/ и полн Духа Святаго я́влься,/ проповедник Божественный бысть.</p>
<p>
<red>Богородичен</red>:</p>
<p>Сы́ны соверши Божия, Всенепорочная,/ сы́ны человеческия Твой Сын,/ от чистых крове́й Твоих воплощся и рождся;/ сего ра́ди славим Тя.</p>
<p>
<red>Ин. Ирмо́с тойже</red>
</p>
<p>Поще́нием, всему́дре отче Феофане, себе очи́стив,/ весь света исполнен был еси, весь Бога вмести́телен,/ весь Духа Святаго соприча́стен.</p>
<p>Гла́дом та́ем, в лю́тая влага́емь заточе́ния,/ стражда́, всеблаженне, мученически терпел еси,/ от совести чи́сты в Господе весели́ся.</p>
<p>Облистав, славне, исправлении обощре́н явился еси, яко Христов меч,/ ссеца́ющь ерети́ческая ухищре́ния,/ Божественным Духом укрепляемь.</p>
<p>
<red>Богородичен</red>:</p>
<p>Светильник всесветлый Ты явилася еси,/ Божественная трапе́за, Божие селе́ние, киво́т и жезл,/ процве́тши Цвет в мире, Христа, Мати Дево.</p>
<p>
<red>Песнь 5</red>
</p>
<p>
<red>Ирмо́с</red>: Божиим светом Твоим, Блаже,/ у́тренюющих Ти ду́ши любо́вию озари́, молюся,/ Тя ве́дети, Сло́ве Божий,/ Истиннаго Бога,/ от мрака греховнаго взывающа.</p>
<p>Я́рости беззако́нных не убоя́вся,/ среди волко́в, яко агнец истинно, Филиппе, ходил еси,/ ты́я претворяя к благочестию/ благодати словом, блаженнейше.</p>
<p>На заколе́ния веде́ся, яко Агнец, Емману́ил,/ якоже глаголет Исаия славный,/<red>егоже</red> разуме́ти не моги́й, Филиппе,/ священный Ае́тий Канда́кий от <red>Тебе</red> науча́ется. </p>
<p>Священносло́вна тя ученика,/ единаго диа́конов седми избра́нна, уве́дехом/ и Це́ркве Божественное основание/ и всех сущих во тме светильника, Филиппе.</p>
<p>
<red>Богородичен</red>:</p>
<p>Богородицу Тя истинно от души исповедающе,/ искушений и неудо́бств избавля́емся/ Твоими ко всех Богу и Господу, Дево, хода́тайствы, Богоблагодатная.</p>
<p>
<red>Ин. Ирмос тойже</red>
</p>
<p>Светодательными твоими блиста́нии, отче священнейше,/ мрачную тьму потреби́л еси еретичествующих,/ Богознания светом озаряя и просвещая мира концы.</p>
<p>Злочести́вых защи́тницы тебе, досточудна сущаго, лю́тыми ранами уязви́ша,/ <red>егоже</red> Ангельстии чи́ни обима́ху, яко Христова иерарха и Божественнаго мученика.</p>
<p>Был еси, отче, светови́дный заблу́ждшим путево́ждь,/ плавающим кормчий,/ коле́блемым приложе́ньми лютых тве́рдость и стена́ недви́жима.</p>
<p>
<red>Богородичен</red>:</p>
<p>Добро́та Иаковля,/ юже Бог возлюби и вселитися избра,/ земных слава и прибежище согрешающих,/ Богородице, Ты явилася еси.</p>
<p>
<red>Песнь 6</red>
</p>
<p>
<red>Ирмос</red>: Жите́йское море,/ воздвиза́емое зря напастей бурею,/ к тихому приста́нищу Твоему прите́к, вопию Ти:/ возведи́ от тли живо́т мой,/ Многомилостиве.</p>
<p>Вод духовных испо́лнився, яко река Божественнаго Еде́ма, изше́л еси,/ наводня́я волною ти́хою земныя концы и напая́я сердца́ верных, досточу́дне.</p>
<p>Отве́рз, исполнил еси твоя уста, учениче́, духовнаго разума,/ и разверз гортань лукаваго, поглощенных исто́ргл еси безчи́сленная множества, и спасл еси, Апостоле.</p>
<p>Крепость низве́ржеся невидимаго врага и отню́д поги́бе,/ тебе, крепостию Духа Христа проповедающу, Филиппе,/ распе́ншагося и язы́ки призывающаго.</p>
<p>
<red>Богородичен</red>:</p>
<p>Законов Тя естественных кроме́, роди́, Христе, Содетеля твари,/ и паче естества пребысть истинно Дева Нескверна Святая Мати Твоя, Пресвяты́й.</p>
<p>
<red>Ин. Ирмо́с тойже</red>
</p>
<p>Сый яко солнце, Богоза́рныя лучи, преблаженне, испусти́л еси,/ похваляя мученическия страсти, вяза́ния, и раны,/ и дивныя подвиги, иера́рше Христов.</p>
<p>Пречистую Владычицу похваляя чи́сте язы́ком твоим, Богому́дре,/ воспел еси словеса́ светоза́рная,/ верных собо́ры и мудрых сердца́ умаща́ющая.</p>
<p>Писа́нием твоего всечестнаго и чистаго, му́дре, лица/ безбожных писания измазу́еши и тех богоме́рзская и безбожная повеления,/ возвещая чествова́ти икону Христову.</p>
<p>
<red>Богородичен</red>:</p>
<p>Вся хотением соста́вивый Бог и содержай, Пречистая,/ описа́нием телесе на Твоих объя́тиих но́сится,/ Божественным Существом Неопи́санный.</p>
<p>
<red>Кондак апостола, глас 4</red>
</p>
<p>
<red>Подобен</red>: Вознесыйся</p>
<p>Язы́ков лове́ц пречу́дный и учеников Христовых собеседник,/ апостолов предизбра́нный,/ Филипп <red>Днесь</red> миру исцелений подает богатство,/ покрывает от обстояний того хва́лящия./ Тем согласно зовем ему:/ спасай вся молитвами твоими, апостоле.</p>
<p>
<red>Икос</red>:</p>
<p>Яко Небо славу Божию, самови́дче, исповедав,/ язы́ки да́льния привлече́ к вере близ быти Бога./ Тем, якоже Моисей законополо́жник,/ обогаща́еши, прехвальне, стадо твое./ Он древле море пресече́ и, преве́д люди,/ пото́м в пустыни препита́ хлебом Небесным;/ ты же сла́наго лютаго неве́рствия изба́вив во Христе всю тварь,/ горе́ к пребыванием Небесным возвел еси вопиющия:/ спасай вся молитвами твоими, апостоле.</p>
<p>
<red>Песнь 7</red>
</p>
<p>
<red>Ирмо́с</red>: Росода́тельну убо пе́щь/ соде́ла Ангел/ преподобным отроко́м,/ халдеи же опаляющее веление Божие мучителя увеща́ вопи́ти:/ благословен еси, Боже отец наших.</p>
<p>Наведе́ тя, яко коня́, Пребожественный, возмущающа языческое море, Филиппе,/ главы́ сокрушающа вражия, и поюща Ему песненно:/ благословен еси, Боже отец наших.</p>
<p>Сказу́я прежде всех веков сокровенную Тайну,/ тайноглаго́льник же быв, Филиппе мудре,/ научил еси страны́ и люди/ и от тайн мерзских очистил еси.</p>
<p>Явился еси величайшая звезда, Филиппе славный,/ и Тралли́и удобрение,/ в <red>нейже</red> тело твое честно́е лежит,/ содева́я чудес преславная, мудре,/ на просвещение благочести́вно блажащих тя.</p>
<p>
<red>Богородичен</red>:</p>
<p>Богородительницу Тя, Дево, именуем, Марие Пречистая,/ спасаемии Тобою день и нощь от вражиих приложений вредных,/ и искушений всяческих, и душевных скверн.</p>
<p>
<red>Ин</red>
</p>
<p>
<red>Ирмос</red>: О́троцы в Вавилоне/ пе́щнаго пламене не убояшася,/ но, посреде пламене вве́ржени, орошаеми, пояху:/ благословен еси, Господи, Боже отец наших.</p>
<p>Исправляя ты Истины Слово, ран искушения претерпел еси/ и, во изгнание вложен, иерарше Феофане, пел еси:/ благословен еси, Господи, Боже отец наших.</p>
<p>Твоих догма́тов струи́/ нечестивых потопиша моря́, мудре,/ не вопиющих Христу, Богу нашему:/ благословен еси, Господи, Боже отец наших.</p>
<p>Ре́ки твоих словес медото́чных, Феофане,/ человеков ду́ши веселия Божественнаго испо́лниша,/ песносло́вящих песньми Бога Препрославленнаго.</p>
<p>
<red>Богородичен</red>
</p>
<p>На Тебе великое содеяся, Дево Мати, та́инство:/ Сын Божий, из чрева Твоего вопло́щся, ныне яви́ся;/ Емуже, веселящеся, поем:/отцев Боже, благословен еси.</p>
<p>
<red>Песнь 8</red>
</p>
<p>
<red>Ирмос</red>: Из пла́мене преподобным ро́су источил еси/ и праведнаго же́ртву водо́ю попали́л еси:/ вся бо твори́ши, Христе, то́кмо, еже хоте́ти./ Тя превозно́сим во вся веки.</p>
<p>Словом Божественным, всеблаженне, якоже со́лию, растворив,/ пре́лести очистил еси смрад лютый/ и человеческая сердца́ исцелил еси/ чести́ и сла́вити Троицу во веки.</p>
<p>Утверди́шася ноги хромы́х словом твоим, мудре,/ ду́си же ме́рзцыи и нечистии рыда́ху,/ терпети не могу́ще данныя тебе благодати.</p>
<p>В Самари́и дре́вле живу́щий, Филиппе,/ благодати зарю от <red>Тебе</red> приемлют,/ ви́дяще многая содевающа тя чудеса силою Духа, Источника благодатнаго.</p>
<p>
<red>Богородичен</red>
</p>
<p>Коле́блющуюся злобою ратобо́рца душу мою, Дево Чистая, укрепи,/ Божественным призира́нием Движущаго всяческая приемши и неподви́жущися.</p>
<p>
<red>Ин</red>
</p>
<p>
<red>Ирмо́с</red>: За законы оте́ческия/ блаженнии в Вавилоне юноши предбе́дствующе,/ царю́ющаго оплева́ша повеление безумное,/ и совоку́плении<red>имже</red>, не сва́ришася огне́м,/ Держа́вствующему достойную воспева́ху песнь:/ Господа пойте дела/ и превозноси́те во вся веки.</p>
<p>Закон отеческий, всеблаженне, и́стинно нося,/ пребеззако́ннейшаго ца́рствующаго поплева́л еси повеле́ние несмы́сленное,/ погубля́юща, отче, Господне воображе́ние благочестно лобзающих,/ еже прием, в мире явися от Девы Отрокови́цы;/ <red>егоже</red> превозно́сим во веки.</p>
<p>Ум Боже́ствен,/ Духа Пресвятаго гусль всесли́чная,/ слави́й добропе́снивый, верных верх, Православия столп и утверждение, мудре,/ Церкве твердь, монахов хвала, Феофане,/ отцев слава и крепость явился еси,/ воспевая Христа во веки.</p>
<p>Мирополо́жница Духа Пресвятаго, отче,/ ты показался еси изливанием миродухновенных твоих и мудрых учений,/ потребляя прелести злосмра́днейшую тлю,/ и благовонствуеши нравом твоим Честну́ю Церковь, зовя непрестанно:/ песньми тя превозносим, Христе, во веки.</p>
<p>
<red>Богородичен</red>
</p>
<p>Божия гора ту́чнейшая,/ ю́же пра́отец Давид предписа́ дре́вле, песнопоя́ проро́чески, Ты яви́лася еси, Дево,/ от неяже отсечеся Камень краеугольный, Христос,/ и сокруши крепость всю и́дольскую./ Того непрестанно поем и превозносим во веки.</p>
<p>
<red>Песнь 9</red>
</p>
<p>
<red>Ирмос</red>: Бога/ человеком невозможно ви́дети,/ на Негоже не сме́ют чи́ни Ангельстии взира́ти:/ Тобою бо, Всечистая, явися человеком/ Слово Воплощенно,/ <red>егоже</red> величающе,/ с Небесными во́и/ Тя ублажаем.</p>
<p>Видев дре́вле тебе ча́емая/ и Божественную прием власть непоколеби́му,/ о <red>нейже</red> человеки научи́л еси, Филиппе Богоглаголиве,/ красуйся и ликуй,/ Божественнаго наслаждайся просвещения и утеше́ния.</p>
<p>Яко свет, яко звезда, яко великое солнце,/ свещательными заря́ми обтекл еси вселенную,/ возвещая Божественное пропове́дание:/ во Тралли́ю же, Асийский град, пришед,/ емуже вождь быв, блаженне,/ в нем уснул еси.</p>
<p>Крест, и смерть, и Воскресение Изба́вителя/ ближним и дальним возвести́л еси,/ небо озвезде́нное быв, Божественными светлостьми́ блиста́ющося, Филиппе,/ апостоле Христов досточу́дне.</p>
<p>Земля тело твое многострадальное,/ сияние испущающее исцелений, покры,/ Небо же дух твой святый со апостолы и́матъ веселящийся;/ с нимиже и нас помяни, мудре,/ хва́лящих тя.</p>
<p>
<red>Богородичен</red>
</p>
<p>Глас приносит Ти благодарственный всякое дыхание,/ вопиющий ве́село и глаголющий:/ радуйся, Престоле Вышняго огнеобра́зный;/ радуйся, Божие село пространнейшее;/ радуйся, апостолов благолепное, Чистая, венчание.</p>
<p>
<red>Ин</red>
</p>
<p>
<red>Ирмос</red>: Безсе́меннаго зача́тия/ рождество́ несказа́нное,/ Матере Безму́жныя Нетленен Плод:/ Божие бо рождение обновляет естества./ Темже Тя вси ро́ди/ яко Богоневестную Матерь/ православно величаем.</p>
<p>Побо́рствующа тя по Христове Церкви человекоубийца зрети не моги́й, искушения тебе простира́ет:/ обаче непреклонен пребыл еси,/ мужемудренно к царе́м нечести́вым противляяся доблественно,/ увещая ты́я покланя́тися образу Христову, Феофане.</p>
<p>Укра́шен несказа́нною, Богомудре, добро́тою Троицы/ и упещре́н сиянии, све́тиши/ и радостно, пребогате, обстои́ши Престол истинно Зиждителя и Бога,/ идеже празднующих глас,/ отче Богоносе Феофане.</p>
<p>Твоих подвиго́в достойно приял еси че́сти/ и, венценосец, ныне на Небесех со Ангелы свесели́шися,/ идеже пророков собор, и апостолов, и мучеников истинно воинства мно́гая,/ иде́же патриархов лики;/ поминай нас, отче Феофане.</p>
<p>
<red>Богородичен</red>
</p>
<p>Побо́рствующи лю́дем верным во бране́х на варвары,/ даждь победительная, Дево Богородительнице,/ Благословенная и Препрославленная, Мати Неискусобра́чная Чистая,/ покрывающи от всякаго вре́да вражия;/ да Твоего Сына поюще, Тя величаем.</p>
<p>
<red>Светилен</red>
</p>
<p>
<red>Подобен</red>: Небо звездами</p>
<p>Апостоле Христов, во всю вселенную протече́ твое веща́ние,/ Бога проповедал еси нам;/ <red>егоже</red> о нас моли/ Свет умный нам возсияти.</p>
<p>
<red>Слава, преподобнаго</red>
</p>
<p>
<red>Подобен</red>: Жены́, услы́шите</p>
<p>Яко Божественный свет, Феофане, Церкви явился еси,/ песней твоих сиянием сию озари́в/ и светом лица твоего, на немже Христовы язвы носив, удобряем;/ к Немуже не престай моляся о стаде твоем, о́тче.</p>
<p>
<red>И ныне, Богородичен</red>
</p>
<p>Дре́вле дарова́нную мне ризу купе́лию Крещения/ оскверних страстны́ми блуды́,/ и ужасаюся, окаянный, час помышляя Божественнаго истинно Страшнаго Суда;/ Дево Всенепорочная, предстани тогда/ и избави мя страшнаго преще́ния.</p>
<p>
<red>На Литургии: Прокимен апостола</red>: Во всю землю изы́де вещание их и в концы вселенныя глаго́лы их. <red>Стих</red>: Небеса пове́дают славу Божию: <red>Апостол: Деяний зачало 20</red>. Аллилуия, <red>глас 1</red>: Испове́дят Небеса чудеса Твоя, Господи. <red>Евангелие от Луки, зачало 50. Причастен</red>: Во всю землю</p>
<p>
<red>Святых отец Седмаго Вселенскаго Собора</red>
</p>
<p>
<red>В субботу на малой вечерни</red>
</p>
<p>
<red>Стихиры воскресны и Богородицы, по обычаю</red>
</p>
<p>
<red>На велицей вечерни</red></p>
<p>На Господи, воззвах: <red>стихиры Октоиха, </red>
</p>
<p>
<red>воскресны 3 и восточен един</red>
</p>
<p>
<red>Стихиры святых отцев, на 6, глас 6</red>
</p>
<p>
<red>Подобен</red>: Отча́янная</p>
<p>Честныя Собо́ры отцев/ в разная времена составив,/ во едино собра́ единем и темже правилом/ зело́ до́бре Патриарх Герман Новый,/ пиша́ купно же и держа догма́ты сих,/ иже и молитвенники бо́дрственныя сия спасения/ Господу предлагает, и па́стве с пастыри.</p>
<p>Закона писание де́тем еврейским положи честну́ю седми́цу,/ се́ни придержащимся и служащим сей,/ юже отцы, стекшеся на Седмом Соборе ма́нием Божиим,/ в шести днех все сие совершившаго,/ и седмый благословившаго,/ честне́йшую соделаша, предел веры изложи́вше.</p>
<p>Троицу, всем от вещей/ миробытия су́щую вину́,/ ясно преда́сте, треблаже́ннии отцы́:/ Три бо и Четыре Соборы, та́инственнейшим словом положи́вше и отмсти́телие явльшеся Православнаго слова,/ стихи́а четыре су́ща,/ и Троицу изъясни́сте,/ создавшую сия и мир сотворшую.</p>
<p>Довля́ше и единою жизнь вдохнути/ лежащему сыну служа́щим,/ пророка Елиссея сляче́ние зе́льно;/ оба́че обратися седми́жды и прекланя́шеся сему,/ провозвещая яко провидец ваша Соборы,/ имиже умерщвление Божественнаго Слова водуши́сте,/ Ария умертви́вше, и его све́рстники. </p>
<p>Кто Твою, Спа́се, ри́зу раздра;/ Арий, Ты рекл еси,/ иже Троицы пресече́ Единоче́стное Начало в разделения;/ сей отве́рже Тя быти Единаго от Троицы,/ сей и Несто́рия учи́т Богородицу не глаго́лати./ Но Собор, иже в Нике́и,/ Сына Божия Тя пропове́да, Господи,/ Отцу и Духу Сопресто́льна.</p>
<p>Арий безумный/ Пресвятей раздели Троицы Единовластие/ в три неподо́бная же и чу́ждая существа./ Темже отцы Богоноснии сошедшеся,/ усердно ревностию распаля́еми, якоже Фесви́тянин Илия,/ духовным отсека́ют мечем, иже студу научи́вшаго хульно му,/ якоже Дух изре́кл еси.</p>
<p>
<red>Слава, глас 6. Самогласен</red>
</p>
<p>Та́инственный <red>Днесь</red> Духа трубы́/ Богоносныя отцы восхва́лим,/ песнопе́вшия посреде Церкве песнь сли́чную<a type="note" xlink:href="#note10">10</a> Богословия:/ Троицу Едину Непременную,/ Существо же и Божество,/ низложители Ариевы и православных поборники,/ молящияся всегда Господу/ помиловатися душам нашим.</p>
<p>
<red>И ныне, Богородичен первый гласа</red>
</p>
<p>
<red>По входе прокимен дне и чтения 3</red>
</p>
<p>Бытия чтение<red> (глава 14): </red>
</p>
<p>Слы́шав Аврам, яко плене́н бысть Лот, брата́нич его,/ сочте́ своя домочадцы, триста и осмьнадесять,/ и погна́ во след их даже до Да́на./ И нападе́ на ня нощию сам и о́троцы его с ним;/ и порази их, и гони́ их до Хова́ла, еже есть ошу́юю Дама́ска./ И возврати всякаго коня содо́мскаго,/ и Лота, брата́нича своего, возврати,/ и вся имения его, и жены́, и люди./ Изы́де же царь Содомский в сретение ему, повнегда возвратитися ему от се́ча Ходоллогомо́рскаго, и с царьми, иже с ним, во удо́ль Сави́ну; сие же бя́ше поле царе́во./ И Мелхиседе́к, царь Салимский, изнесе́ хле́бы и вино, бя́ше же священник Бога Вышняго./ И благослови Авра́ма, и рече́: благословен Аврам Богом Вышним, Иже созда Небо и зе́млю;/ и благословен Бог Вышний, Иже предаде́ враги твоя под ру́ки тебе.</p>
<p>Втораго закона чтение <red>(глава 1): </red>
</p>
<p>Во днех о́нех рече́ Моисей к сыно́м Израилевым:/ ви́дите, преда́х пред лицем вашим землю,/ вшедше, наследуйте землю, юже кля́тся Господь отцем вашим - Аврааму, и Исааку, и Иакову - дати им и се́мени их по них./ И реко́х к вам во время о́но, глаголя:/ не возмогу́ един води́ти вас./ Господь Бог наш умно́жил вы есть, и се, есте́ <red>Днесь</red>, яко зве́зды небесныя, множеством./ Господь Бог отец наших да приложи́т вам, яко да будете ты́сящами сугу́бо,/ и да благословит вас, якоже глагола вам./ И взях от вас му́жы мудры, и све́домы, и смы́сленны и поставих их владети над вами:/ тысященачальники, и стоначальники, и пятдесятоначальники, и десятоначальники, и писмовводи́тели судиям вашим./ И запове́дах судиям вашим во время оно, глаголя:/ разслушайте посреде братий ваших и суди́те праведно посреде му́жа, и посреде брата его, и посреде пришельца его./ Да не познаете лица́ в суде́, малому и великому су́диши,/ и не устыди́шися лица человеческа, яко суд Божий есть.</p>
<p>Втораго закона чтение <red>(глава 10): </red>
</p>
<p>Во днех о́нех рече Моисей к сыно́м Израилевым:/ се Господа Бога твоего небо, и Небо небесе́, земля и вся, елика суть на ней./ Оба́че отцы ваша произвели Господь любити я́ и избра семя их по них, вас, паче всех язык, в день сей./ И обре́жите жестосе́рдие ваше и вы́и вашея не ожесточи́те ктому./ Ибо Господь Бог наш, Сей Бог богов и Господь господе́й; Бог Великий, и Крепкий, и Страшный, Иже не диви́тся лицу, ниже вземлет дар./ Творяй суд пришельцу, и сироте, и вдове, и любит пришельца, дати ему хлеб и ри́зу./ И возлюби́те пришельца, пришельцы бо бе́сте в земли Еги́петстей./ Господа Бога твоего да убои́шися, и Тому Единому послу́жиши, и к Нему прилепи́шися, и Именем Его клене́шися./ Той хвала твоя, и Той Бог твой, Иже сотвори тебе великая и славная сия,/ яже ви́деста очи твои.</p>
<p>
<red>На литии стихира храма. Слава, глас 3</red>:</p>
<p>Апостольских преданий изве́стнии храни́телие бысте, святии отцы;/ Святыя бо Троицы Единосущное, православно научи́вше,/ Ариево хуление собо́рне низложи́сте,/ с нимже и Македо́ния духобо́рца обличи́вше,/ осуди́сте Несто́рия, Евти́хия и Диоско́ра,/ Саве́ллия же и Севи́ра безглавнаго./ <red>ихже</red> пре́лести испроси́те избавитися нам,/ нескве́рну нашему житию́ в вере сохра́нитися, мо́лимся.</p>
<p>
<red>И ныне, Богородичен</red>:</p>
<p>Без Се́мене от Божественнаго</p>
<p>
<red>На стиховне Октоиха. Слава, отцев, глас 4</red>:</p>
<p>Молебную память <red>Днесь</red> Богоносных отцев,/ от всея вселенныя собравшихся/ во светлей граде Нике́йстем,/ православных собрания, благоче́ствующе, верно пра́зднуем:/ сии бо лю́таго Ария безбожное веление благочестному́дренне низложи́ша,/ и от Кафолическия Церкве соборне того изгна́ша,/ и ясно Сына Божия Единосущна и Соприсносущна, прежде век Су́ща,/ всех научиша испове́дати во изображе́нии веры,/ известно и благочестно сие изложи́вше./ Темже и мы, Божественным их повелением последствующе,/ известно верующе, слу́жим со Отцем Сыну и Духу Всесвятому,/ во Едином Божестве, Троице Единосущней.</p>
<p>
<red>И ныне, Богородичен</red>: При́зри на моления</p>
<p>
<red>На благословении хле́бов тропарь:</red>
</p>
<p>Богородице Дево: <red>Дважды. И отцев, глас 8</red>:</p>
<p>Препрославлен еси, Христе Боже наш,/ светила на земли отцы наши основавый/ и теми ко истинней вере вся ны наста́вивый,/ Многоблагоутро́бне, слава Тебе.</p>
<p>
<red>На утрени</red>
</p>
<p>На Бог Господь: <red>тропарь воскресен, дважды. Слава, отцев. И ныне, Богородичен</red>: Иже нас ради</p>
<p>Канон воскресен со ирмосо́м на 4; Крестовоскресен на два; и Богородицы на два. И святых, глас 8, на 6, <red>егоже</red> краегранесие: Пою блаженных Собрание Седьмое. Германово</p>
<p>
<red>Песнь 1</red>
</p>
<p>
<red>Ирмос</red>: Колесницегонителя фараоня погрузи́,/ чудотворя́й иногда/ Моисе́йский жезл, крестообра́зно порази́в/ и раздели́в море;/ Израиля же беглеца́, пешехо́дца, спасе́,/ песнь Бо́гови воспевающа.</p>
<p>Песносло́вити Седмое Собрание желающему ми ныне,/ седмих дарований собор/ даждь ми Паракли́та, Господи,/ умудрившаго сей огненноязы́чне/ и ху́льное все языковре́дие умолчати сотворшаго.</p>
<p>Бо́льшее из начала числ седмое:/ ибо создания Божественнаго/ всего первообра́зно бысть,/ всесовершенное преста́ние в седмый день;/ и ныне всех ересе́й конец/ в Соборе равночисленном.</p>
<p>Победи́в богоборнаго Ария в Нике́и/ древле пастырским жезло́м,/ православными ше́ствовати Церковь уче́нии лик отцев,/ и ныне о сем посрамил есть образоборцы/ яко поборник.</p>
<p>
<red>Богородичен</red>:</p>
<p>Якоже отцы благочестно научиша,/ исповедующе верно Девическую утробу,/ безболезненно рождшую плотию Безплотнаго:/ покланяемся же Сему, столпопи́шуще изображение, и че́стне облобыза́ем.</p>
<p>
<red>Катавасия: Отверзу уста моя</red>:</p>
<p>
<red>Песнь 3</red></p>
<p>
<red>Ирмос</red>: Утверждей в нача́ле небеса́ ра́зумом/ и зе́млю на вода́х основа́вый,/ на ка́мени мя, Христе, за́поведей Твоих утверди́,/ яко несть свят, паче Тебе, Еди́не Человеколю́бче.</p>
<p>Не поколеба́тися Христове неруши́мей Церкви,/ от Него тайнонауча́еми, Божественнии пастыреначальницы,/ иже сию поколебати хотящия,/ якоже антихристовы ча́сти,/ от благочестивых отри́нуша.</p>
<p>Очищает мутныя и ти́нный пото́ки,/ от источник спасения поче́рп,/ и жаждущия люди Христовы/ насыщает учений струя́ми отцев сословие.</p>
<p>На ненавидящих истинно/ и христианооглагольников Собрание христолюбных Седмое в светлем граде Нике́йстем бысть,/ <red>егоже</red> ца́рие Ирина и Константин защитницы.</p>
<p>
<red>Богородичен</red>:</p>
<p>Всяк да отступит нечести́вый,/ не почитаяй икону честну́ю Богородицы/ и Сию не пропове́дуяй, Христа Богому́жно ро́ждшую,/ и во огнь да отшле́тся/ сгара́ти несожже́нно.</p>
<p>
<red>Кондак и икос воскресен</red>
</p>
<p>
<red>Таже седален отцев, глас 4</red>
</p>
<p>
<red>Подобен</red>: Скоро предвари́</p>
<p>Свети́льницы пресветлии и́стины Христовы миру яви́стеся на земли́,/ вои́стинну блаженнейшии отцы Боговеща́нии,/ изсуши́вше е́реси хульных языкобо́лий/ и угаси́вше пламеновидная злосла́вных смуще́ния./ Темже яко иерарси Христовы/ молитеся спастися нам.</p>
<p>
<red>Ин седален отцев, глас 2</red>:</p>
<p>От начала бори́тельный Арий/ свире́по насилие наве́д, Спа́се, на Церковь Твою,/ но сие подвигше отеческая воинства того победи́,/ и Единосущное Слово Отцу верно Тя славят.</p>
<p>
<red>И ныне, Богородичен</red>:</p>
<p>Скоро нас предвари, Дево Мати Чистая;/ от враг нас исхити́, ху́лящих на Тя,/ сокруши языкобо́лия ересе́й вся,/ разреши́ крепостию Твоею стремления тех,/ да разумеют, яко едина Богомати еси,/ молитвами Твоими православных совокупле́ние спасающая.</p>
<p>
<red>Песнь 4</red>
</p>
<p>
<red>Ирмос</red>: Ты моя крепость, Господи,/ Ты моя и сила,/ Ты мой Бог, Ты мое ра́дование,/ не оставль не́дра Отча/ и нашу нищету́ посети́в./ Тем с пророком Авваку́мом зову Ти:/ силе Твоей слава, Человеколюбче.</p>
<p>Глагол Божий иму́ще, стрелу́ и меч,/ вся ку́пно ты́я закала́ют злоумныя/ о́бразом Крестным,/ не чтущия равно изображения Христова, Богородицы и всех святых,/ отцы Богови́днейшии.</p>
<p>Якоже седмию труба́ми/ Иерихо́нския сте́ны в седмом обхождении падо́ша;/ тако си́ми седмию Соборы/ весь сонм, на Бога вознося́щийся, низведе́н в бездну/ в Собрании Седмом благогла́сных труб Духа.</p>
<p>Юношеское настоя́ние показу́я/ и Божественною ре́вностию распаля́емо,/ отеческое множество,/ якоже Илия, сту́дныя священники умертви́ло есть./ Тем со дерзновением Христове иконе/ любезно покланятися научи́ло есть.</p>
<p>
<red>Богородичен</red>:</p>
<p>Ты моя надежда, Всечистая, Ты мое и пение,/ Ты мое пристанище, Ты мое исправление, яже Бога Слова Отча Вопло́щшагося несочта́нно родила́ еси./ Темже Твоей несомне́нно покланяюся иконе,/ крепостию Твоею укрепляемь.</p>
<p>
<red>Песнь 5</red>
</p>
<p>Ирмо́с: Вску́ю мя отри́нул еси/ от лица Твоего, Све́те незаходимый,/ и покры́ла мя есть чужда́я тма окаяннаго,/ но обрати́ мя, и к свету заповедей Твоих/ пути моя напра́ви, молюся.</p>
<p>Высо́кою мыслию сразсмотри́вше,/ ана́феме образобо́рцев преда́ша,/ яко чужда́я сих му́дрствовавших, честни́и отцы;/ и честь Христове иконе, якоже ле́по,/ воздая́ти повеле́ша.</p>
<p>Ныне время веселия,/ ныне день спасения яви́ся,/ возвеселимся убо и Христу радостно возопии́м:/ мир даждь нам Твой/ молитвами отцев Седма́го Собора, Человеколюбче.</p>
<p>
<red>Богородичен</red>
</p>
<p>Благоутробия ра́ди милости,/ от Девы родися Сын Божий невра́щно,/ чу́ждее нося́, яко Свое,/ и зра́ком сим опи́санный, зри́тся волею,/ по Существу Сый Неопи́сан.</p>
<p>
<red>Песнь 6</red>
</p>
<p>
<red>Ирмо́с</red>: Очи́сти мя, Спа́се,/ мно́га бо беззакония моя,/ и из глубины́ зол возведи́, молю́ся;/ к Тебе бо возопи́х, и услы́ши мя,/ Боже спасе́ния моего.</p>
<p>Да ка́плют сладость го́ры и радость:/ ерети́ческое бо множество изгна́ся,/ горький излива́ющее яд,/ святых икон отверже́ние.</p>
<p>Небо и земля согласно да празднуют/ Дще́ре Божия вели́чие:/ ибо велича́ется, отмета́ющи Сию́ умаляющия.</p>
<p>
<red>Богородичен</red>:</p>
<p>Ма́терний Сын, Иже О́тчий пе́рвее безма́терен,/ безотчий же Боголе́пно родився/ и возродив мя;/ темже Рождшую с Рожденным образу́я, облобыза́ю.</p>
<p>
<red>Кондак, глас 6</red>
</p>
<p>
<red>Подобен</red>: Рукопи́саннаго</p>
<p>Иже из Отца́ возсияв, Сын неизрече́нно/ из Жены́ роди́ся сугу́б естеством,/ <red>егоже</red> ви́дяще, не отмета́емся зра́ка изображения,/ но, сие благочестно начерта́юще,/ почитаем верно./ И сего ради истинную веру Церковь держа́щи,/ лобыза́ет икону вочелове́чения Христо́ва.</p>
<p>
<red>Икос</red>:</p>
<p>Хотяй Всещедрый Бог нас воздвиза́ти при́сно/ к памяти соверше́нней Своего вочелове́чения,/ подло́г сей предаде́ человеком,/ шароде́ланьми<a type="note" xlink:href="#note11">11</a> икон честны́й возобража́ти зрак;/ яко да сия во зре́ниих ви́дяще,/ веруем, яже словом слышахом,/ разумеюще я́ве дея́ние и имя,/ начерта́ние и страдания святых мужей,/ и Христа Венцода́вца,/ венцы́ подающа святым, страдальцем же и мучеником./ <red>ихже</red> ради ясне́йше истинную веру держа́щи, Церковь лобызает икону вочеловечения Христова.   </p>
<p>
<red>Песнь 7</red>
</p>
<p>
<red>Ирмо́с</red>: Бо́жия снизхожде́ния/ огнь устыде́ся в Вавило́не иногда́,/ сего ра́ди о́троцы в пещи́ ра́дованною ного́ю,/ яко во цве́тнице, лику́юще, поя́ху:/ благословен еси, Боже отец наших.</p>
<p>Побеждаются догма́тами/ Богоглаго́ливых мужей ересенача́льницы,/ образо́в честь первообра́зным изобразу́ющих право,/ якоже рече́ Великий Василий:/ благословен Бог отец наших.</p>
<p>Хра́ми удобря́ются, светлыми иконами украшаемии <red>Днесь</red>;/ сего ра́ди мир в це́рквах, паче всех человек красне́йшему добро́тою,/ совоспева́ет поющему:/ благословен Бог отец наших.</p>
<p>Свет облиста́, дале́че тьма, нечести́вии отгна́ны./ Сего ради всяческая света испо́лнишася,/ Светодателя Христа с веселием поют и глаголют:/ благословен Бог отец наших.</p>
<p>
<red>Богородичен</red>:</p>
<p>Пречистая Владычица, едина всех спасения надежда,/ яже стра́шно рождшая Царя царей Христа,/ на руках Своих Сего Младенца нося́щи,/ спокланяема есть опи́санне, якоже отцы глаголют.</p>
<p>
<red>Песнь 8</red>
</p>
<p>
<red>Ирмо́с</red>: Седмери́цею пещь/ халде́йский мучи́тель/ Богочести́вым неи́стовно разжже́,/ Си́лою же лу́чшею спасе́ны сия ви́дев,/ Творцу и Изба́вителю вопия́ше:/ о́троцы, благослови́те,/ священницы, воспойте,/ людие, превозноси́те во вся веки.</p>
<p>Законополага́ет убо изя́щнейше отцев сосло́вие,/ Богочести́вым имстви́тельное поклонение/ и возставле́ние священныя иконы Христовы;/ любоблагочести́вии же ле́тнюю память яко чада совершаем благопослушли́вая оных,/ и любовию образ Христов лобыза́ем.</p>
<p>Седмокра́тно преклони́ху смиренных высокому́дреннии/ и любодоброде́тельных стремления пресеца́ху,/ имиже оглаго́ловаху Божественная деяния их;/ но иже Седмаго Собора соше́дшийся отцы в Нике́и/ гордыню оных а́бие истерза́ша седмокра́тнейше.</p>
<p>Стре́лы младенец бывают псало́мски старому́дрствующим младому́дренных язвы и раны;/ Божественною же силою изнемога́ют язы́цы мно́зи,/ хулы́ на высоту глаголющих;/ и всяк, кто Отца, Сына и Духа, Бога Единаго, не весть,/ Всевиновнаго и Единаго.</p>
<p>
<red>Богородичен</red>:</p>
<p>Зи́ждется Младенец самово́льне милости ра́ди, Зижди́тель от чи́стых крове́й Твоих,/ соблюдаяй Тя по рождестве Преочище́нну всю Чистую/ и очища́яй оскверненный образ./ Темже на иконах соизобража́ется Тебе,/ естеством быв Человек, Бог Сый естеством.</p>
<p>
<red>Песнь 9</red>
</p>
<p>
<red>Ирмо́с</red>: Ужасе́ся о сем Небо,/ и земли́ удиви́шася концы,/ яко Бог явися челове́ком пло́тски,/ и чре́во Твое бысть простра́ннейшее Небе́с./ Тем Тя, Богородицу,/ Ангелов и челове́к чинонача́лия велича́ют.</p>
<p>Ве́лий крепостию и сове́том вся содержай,/ Непостижи́ме Еди́не Боже,/ держа́внейше Всенача́льниче, Всецарю́,/ Церковь утверди, в православии Твоем соблюдая,/ отцев всеславных, изобличающих злосла́вие, мольба́ми.</p>
<p>Великих че́стей сподо́бистеся на земли,/ Небому́дрении святии,/ яко Христово изображение любезно почто́сте./ И ныне сень отложи́вше, и покрывало пло́ти,/ самолично Сего в Лице́ зрите́,/ и бо́льших сподобля́еми.</p>
<p>Да накажемся всевоинством ва́рварскаго безсловесия,/ еже попусти́л еси на ны;/ тех стремление и дерзость Сам сокруши́/ и верным споборствуй, надеющимся на Тя, Вседе́телю,/ благодерзнове́нными молитвами святых отец,/ <red>ихже</red> совершаем память.</p>
<p>
<red>Богородичен</red>:</p>
<p>Разуме́ти тайну страшнаго Твоего Рождества никакоже может ум человеческий, но ниже́ Ангельский высокоу́мный,/ яко Бога Ты родила́ еси Воплощеннаго, паче естества./ Тем Тя, Богородицу, ве́дуще и со о́нем напису́юще, величаем.</p>
<p>
<red>Светилен воскресен, Слава, отцев</red>
</p>
<p>
<red>Подобен</red>: Ду́хом во святи́лищи:</p>
<p>Отцы Небому́дреннии, на Седмом Соборе собра́вшиися,/ молитву прилежну Троице принеси́те,/ еже избавитися от всякия ереси и суда вечнаго,/ Царствие же получи́ти нам Небесное,/ ваш Собор Божественный воспевающим.</p>
<p>
<red>И ныне, Богородичен</red>:</p>
<p>Мольбами, Преблаги́й Господи, Матере Твоея/ и иже на Седми Соборех собравшихся отцев/ Церковь утверди́ и веру укрепи́,/ и Царствия Небеснаго вся покажи́ прича́стники,/ егда прии́деши на землю суди́ти всю тварь.</p>
<p>
<red>Воскреснаго же светильна Богородичен не глаголется, но отцев</red>
</p>
<p>
<red>На хвалитех стихиры воскресны 4, и отцев 4, глас 6</red>:</p>
<p>
<red>Подобен</red>: Все отло́жше</p>
<p>Все собравше душевное худо́жество/ и Божественным Духом разсмотри́вше/ Небесный и честны́й Си́мвол веры,/ честни́и отцы Богопи́санне начерта́ша;/ в немже я́вственнейше/ Рождшему Собезнача́льнаго Слова научают/ и всеи́стинно Единосущнаго,/ апостольским после́дующе проявле́нно учением,/ благосло́внии и пребогатии истинно,/ и Богомудрии.</p>
<p>
<red>Стих</red>: Благословен еси, Господи, Боже отец наших,/ и хвально, и прославлено Имя Твое во веки.</p>
<p>Все прие́мше умное сияние Святаго Духа,/ преестественнейшее благословив/ краткими глаголы и многим ра́зумом/ Богодохнове́нно провеща́ша,/ яко Христовы проповедницы,/ Евангельских предста́телие учений, блаженнии,/ и благочестивых преданий,/ свыше приемше сих откровение я́ве/ и, просве́щшеся, изложи́ша веру Богонауче́нную.</p>
<p>
<red>Стих</red>: Соберите Ему/ преподобныя Его.</p>
<p>Все собравше пастырское искусство/ и ярость дви́гше ныне пра́веднейшую,/ отмсти́тельне тя́жкия отгна́ша и па́губный во́лки,/ пра́щею Духа изве́ргше от церковнаго исполнения/ па́дшия яко к смерти,/ и яко неисцельно неду́говавшия,/ Божественнии па́стырие,/ яко раби́ и́стиннейшии Христовы/ и Божественнаго пропове́дания таи́нницы свяще́ннейшии.</p>
<p>
<red>Слава, глас 8. Георгия Никомиди́йскаго</red>: </p>
<p>Святых отцев лик,/ от конец вселенныя сте́кшийся,/ Отца, и Сына, и Духа Святаго,/ Едино Существо научи́ша и Естество,/ и тайну Богословия ясно преда́ша Церкви;/ <red>ихже</red>, похваляюще верою, ублажи́м, глаголюще:/ о Божественный по́лче,/ Богоглаго́ливии ору́жницы ополче́ния Госпо́дня,/ зве́зды многосветлыя мысленныя тве́рди,/ та́инственнаго Сиона необори́мии столпи́,/ миродохнове́ннии цве́ти ра́йстии,/ всезлата́я уста Слова,/ Нике́йская похвало́, вселенныя украше́ние, прилежно молитеся о душа́х наших. </p>
<p>
<red>И ныне</red>, Преблагословенна еси, Богородице Дево<red>: Славословие великое, и отпу́ст. И обычное исхождение в притвор</red>
</p>
<p>
<red>Слава, и ныне, стихира Евангельская</red>.</p>
<p><red>На Литургии:</red> Блаженны воскресны на 6; и отцев песнь 3 на 4. По входе тропарь воскресен и отцев. Таже кондак воскресен; Слава, отцев; И ныне, Богородицы. Прокимен прежде воскресен; таже песнь отцев, глас 4: Благословен еси, Господи, Боже отец наших, и хвально и прославлено Имя Твое во веки. Стих: Яко праведен еси о всех, яже сотворил еси нам. Апостол дне, и отцев, к Евреом зачало 334. Аллилуия гласа и отцев, глас 1: Бог богов, Господь глагола: Стих: Соберите Ему преподобныя Его. Евангелие дне и отцев, от Иоанна зачало 56. Причастен: Хвалите Господа с Небес: Другий: Радуйтеся:</p>
<p>Подобает ве́дати, яко по 11-м дни сего месяца, в прииду́щую неделю память совершаем святых отец, иже на Седмом Вселенском Соборе в Никеи собравшихся второе, святых отец 365, на извержение и потребление безбожных учений христоненавистных и христианооглагольников, иконоборцев, Копрони́ма и ему смудрствующих, окаянных епископов и несвященных архиереев, и тех безбожнаго и сквернаго соборища.</p>
<p>И <red><red>Аще</red></red> случится 11 день настоящий в неделю, поется в тойже день служба святых отец Седмаго Собора. <red>Аще</red> же в среду, поется служба их в мимошедшую неделю; <red>Аще</red> же в четверток, поется служба их в прииду́щую неделю.</p>
<p>Рядоваго же святаго служба оставляется и поется, егда разсудит екклисиа́рх.</p>
<p>
<red>И́на служба святых отец Седмаго Вселенскаго Собора, бывшаго втораго в Никеи, о святых и честны́х иконах</red>
</p>
<p>На Господи воззвах: <red>стихиры, глас 8</red>.</p>
<p>
<red>Подобен</red>: Иже во Еде́ме рай:</p>
<p>В плоти я́вльшагося Иису́са,/ по Божеству неопи́сана Суща присно,/ описана же в нас, в толстоте<a type="note" xlink:href="#note12">12</a> телесней,/ Единаго Суща составом вку́пе,/ Сего плотию описа́ем человечески, а не Божески,/ и поклоняемся на дщицах единственне, а не дво́ически,/ Един бо Господь, всею благостию я́влься на земли, не оставль Отца,/ но лесть идольскую разори́в/ и предложив нам кланятися человекообра́зней иконе Его.</p>
<p>Неви́димому Естеству Христову ничтоже подо́бно,/ нигде же бо виден бысть Бог,/ ви́денныя же плоти вописа́ем воображе́ние, яко ви́дехом лице́ Его,/ не тако бо верующий вочелове́чению Его при́зрачна являют, прилагающеся злому,/ мы же, верующе, непри́зрачно Облекшася в образ наш/ и, того прии́мша все свое́ние без Се́мене,/ поклоняемся Того Богому́жному телописа́нию верно.  </p>
<p>На лоне о́тчи Сущаго Бога Неопи́саннаго,/ на руку́ Материю описана испове́дающе, вернии,/ благочестно вообра́жаем,/ в образе бо есть нашем, Иже со Отцем Необъя́тый и объя́тый в Матери,/ тамо Невоображе́нный и зде воображе́н во челове́честе,/ вся сугу́бная Его, Божественная же и человеческая сказа́ния Его,/ яко Единому отъя́ту и с отъи́мша и сочета́ния Его./ Того ради вообража́юще,/ Твоей иконе поклоняемся, Христе.</p>
<p>
<red>На стиховне стихиры Октоиха</red>
</p>
<p>
<red>Слава, отцев Собора, глас 8</red>:</p>
<p>
<red>Подобен</red>: Иже во Еде́ме рай</p>
<p>Образы видяще вашего телесе, святи́и,/ и, верою целу́юще я,/ чуди́мся вашим подвиго́м, суди́щем,/ яже подъя́сте твердо Христа ра́ди,/ яже бо слово представляет Книгами Святыми,/ сия бо Писание показа́ет ка́пы<a type="note" xlink:href="#note13">13</a> пе́стрыми,/ вку́пе Богоугодную обретающе пользу душа́м своим, Христа славословим,/ равно Ангелом показавшаго вас,/ иконобо́рца, яко ла́юща, отгоня́юще.</p>
<p>
<red>И ныне, Богородичен, глас и подобен тойже</red>:</p>
<p>Огнено́сною купино́ю Моисей/ сподобися ви́дети Тя воображаему, Богородице, тайну,/ Тебе же ясне́е мы в науче́нии бы́хом,/ видяще образ Твоего зра́ка,/ емуже покланятися сподо́бленнии,/ благодать приемлем абие, от Твоего заступления приходящую нам,/ едина бо обою́ икона на Первоо́браз и славе, и че́сти приобщается свойству,/ подобию существа изменя́я,/ юже чтуще, достойно Тя воспеваем, Приснодево.</p>
<p>
<red>Тропарь, глас 2</red>:</p>
<p>Пречи́стому образу Твоему покланя́емся, Благи́й,/ просяще прощения прегреше́ний наших, Христе Боже:/ волею бо благоволи́л еси плотию взы́ти на Крест,/ да изба́виши, яже созда́л еси от работы вражия./ Тем благодарственно вопие́м Ти:/ радости исполнил еси вся, Спасе наш,/ прише́дый спасти́ мир.</p>
<p>
<red>Канон, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Песнь возслем, лю́дие,/ Чу́дному Богу нашему,/ свободи́вшему Изра́иля от рабо́ты,/ песнь победну́ю пою́ще и вопию́ще:/ пои́м Тебе, Единому Владыце.</p>
<p>Вси славу дади́м Богу,/ мирови возсиявшему, плотска́го Его ви́дения образом/ и разори́вшему и́дольскаго служения всяку лесть от человек.</p>
<p>Тело приим опи́сано Безплотный Бог наш,/ изве́ли яко во всех и в написа́нии виден бы́ти,/ тем образ Твой сей Богомужия вообразующе свойством, покланя́емся.</p>
<p>Божественным дохнове́нием ум многий вообразова́ти,/ рече́ Христово образование,/ Василий же паки на Первоо́браз честь иконы менова́ти верно взывает.</p>
<p>Всякое вопие́т Божественное Писа́ние,/ яко едино обнови́ свое́ние естеством Христос, вочеловечився,/ вы же вве́дите два, в нечестии Спаса необразопи́сано пи́шуще.</p>
<p>Грядите ныне прочее, еретицы́,/ Божественным поклони́мся священнообра́зным зраком:/ Христову образу с Богоматерию и святых всех, Богу угоди́вшим.</p>
<p>Едино Божество в Трех Ли́цех пропове́дается/ Богосло́вящим нам Безначальна Отца, Слово рождшаго,/ от Того и Дух присносущно изходя́щий.</p>
<p>
<red>Богородичен</red>:</p>
<p>Честь до́лжнующе Ти, Чистая,/ яко воистину Матерь Тя Божию, явльшуюся Воплоти́вшагося,/ Божественную икону Твою любовию вообража́юще,/ покланя́емся ей до́лжно.</p>
<p>
<red>Песнь 3</red>
</p>
<p>
<red>Ирмос</red>: Несть свят, яко Господь,/ и несть пра́веден, яко Бог наш,/ <red>егоже</red> поет вся тварь:/ несть праведен, паче Тебе, Господи.</p>
<p>Видится Пло́тский и Безплотный Бог/ и воображается зраком человеческим, Безчисленный,/ да иже сущая злобою омрачшая, соли́чны<a type="note" xlink:href="#note14">14</a> покажет Своя.</p>
<p>Икон в ви́дении ви́дяще Твое присно сошествие, Господи,/ поем державу Твою и, образ чтуще,/ ум возносим Божественней ве́щи.</p>
<p>Христово писа́ется, что льститеся, злольсти́вии,/ не яко Бог, но яко Человек, сугу́бен показу́ется,/ <red>егоже</red> икону чтуще,/ Тому возно́сим славу служения нашего.</p>
<p>Троице Пресущественная и Пребожественное Единство,/ разделением Единство и паки име́ющи Ли́цы Естеством,/ в еди́но ны сочета́й хотение Твоих заповедей.</p>
<p>
<red>Богородичен</red>:</p>
<p>Храм Тя Богоустроенный прописа́л есть Моисей,/ Серафимом покрываемый святых святая,/ прообража́я Твое, Дево, Рождество неизрече́нное,/ Христа плотию напи́сана быти.</p>
<p>
<red>Седален, глас 7. Самогласен</red>
</p>
<p>Истинных повелений светлости/ и благолепных икон воображе́нием/ Церковь Твоя украси́вшися,/ страсте́м Твоим похвали́ся, Христе Боже наш,/ и тех ра́ди в едину веру возводи́ми,/ славим непостижимое Твое величествие.</p>
<p>
<red>Песнь 4</red>
</p>
<p>
<red>Ирмос</red>: Из горы́ приосене́нныя, Сло́ве, пророк,/ Еди́ныя Богородицы,/ хотя́ща воплоти́тися, Богови́дно усмотри́/ и со страхом славосло́вяше силу Твою.</p>
<p>Дщи́цу разумную, добро сочета́нну всем,/ иконное писание Твоих чудес почитающе, имеем, Всещедрый,/ яко Евангелие Твое второ́е.</p>
<p>Яко воистину Тебе тело приимшу плотя́но,/ ви́димое виде́ние вообра́жаем,/ не начерта́ющие, ибо Его в мене́нии не разумевают, Тебе, воплощшагося Христа.</p>
<p>Ты погуби́ идоли ле́стныя/ и Свою нам предложи́ икону,/ да <red>егоже</red> чтуще,/ Того же видения содержа́ще, не льстимся.</p>
<p>Честь первоо́бразным суща иконам укаря́ете,/ чтите сия, о неми́и, прочее познайте, льстивии,/ ка́мо злоче́ствуете, отгоняюще икону Христову.</p>
<p>Разумно видно Нераздельно Единство в Единора́слену Троицу простира́юще,/ Единаго Бога над всеми славословим/ и Соста́вы Три проповедаем.</p>
<p>
<red>Богородичен</red>
</p>
<p>Ты во святых еси Пресвятая/ и в достойных еси Предостойна,/ яко Бога всех раждаеши/ и но́сиши описа́ема плотию Твоею, Чистая.</p>
<p>
<red>Песнь 5</red>
</p>
<p>
<red>Ирмос</red>: От но́щи неве́дения/ Богове́дением просвети́вый концы,/ просвети мя утром человеколюбия Твоего, Господи.</p>
<p>Иже и́дольскую лесть плотски́м Своим зра́ком разорив, Христе,/ спаси́ чтущая Твой плотоявле́нный образ верою. </p>
<p>Божественную красоту паки Церковь прии́мши, украси́ся,/ о́бразы сияющи пришествия Твоего, Господи.</p>
<p>Описа́ние Божества везде чу́жде сый безбожным,/ мудрии Сего не написа́хом,/ едино же плотско́е лице Христово.</p>
<p>Обруга́нием иконы Христовы врази́ я́ве показа́стеся,/ приимите разшибении печать Царствия Его.</p>
<p>Троическое Едино безчи́слено сильное Естество славяще,/ Едино Пресоверше́нное от Три Совершен воспои́м.</p>
<p>
<red>Богородичен</red>
</p>
<p>Всею честию Боголепно Тя чтуще, Чистая,/ и того чтим Твоего плотови́дения образа Твоего.</p>
<p>
<red>Песнь 6</red>
</p>
<p>
<red>Ирмос</red>: Якоже проро́ка избавил еси/ из глубины́ преиспо́дния, Христе Боже,/ и мене́ от грехов моих изба́ви яко Человеколюбец/ и упра́ви живо́т мой, молюся.</p>
<p>Да радуется тварь, своего Зиждителя и Бога видящи то́ю созидающася,/ непретваря́ема же и написа́ема плотию, а не Божеством.</p>
<p>Пришед к челове́ком,/ восхотел еси образ человечь прияти,/ то написа́юще, Спа́се,/ целу́ем на воспоминание смотре́ния Твоего.</p>
<p>Святаго образа плотскаго Твоего видения зряще, Христе,/ на ра́зумы возносимся Божественнаго Твоего Естества,/ оставльше до́лу плотский смысл.</p>
<p>Соста́вы Трое, <red>Аще</red> и Естеством Едино Божество есть,/ во Иже крестимся, Имже служим,/ Отец, Слово и Дух Сово́зрастен.</p>
<p>
<red>Богородичен</red>:</p>
<p>Царский образ писанием вообража́юще Твой, Владыко,/ всех Царя Тя Матерь славим/ и, чтуще Того, Тебе славу возсылаем.</p>
<p>
<red>Песнь 7</red>
</p>
<p>
<red>Ирмос</red>: О́троки ороси́вый в пещи́/ и Деву сохрани́вый рождшую Тя по Рождестве,/ благословен еси, Боже отец наших.</p>
<p>Написа́яй вся рукою Своею/ и на дщи́це нося написа́тися человекообразно,/ благословен еси, Боже отец наших.</p>
<p>Иже свойствы всеми человеческими воплощся, кроме́ единаго греха, Спасе,/ о сем и алкание прия́т, жажду же, яко во плоти описа́тися,/ благословен еси, Боже отец наших.</p>
<p>Иже из безначальна Твоего рождества имея Сына, соприше́дша,/ исходна же и Духа,/ благословен еси, Боже отец наших.</p>
<p>
<red>Богородичен</red>
</p>
<p>Воображающе Божественную Твою икону, яко печать являющу,/ Царское имя Твое в покланение и́мам своем,/ Богородице Чистая.</p>
<p>
<red>Песнь 8</red>
</p>
<p>
<red>Ирмос</red>: На горе́ святей просла́вльшася/ и в купине́ огнем/ Приснодевы Моисе́ови тайну я́вльшаго,/ Господа пойте/ и превозноси́те во вся веки.</p>
<p>Неизрече́нных видений обличил ти́нными де́лы видев Моисей, воображаше,/ мы же я́вльшагося в телеси зраковообра́жающа Тя, Христе,/ поем во вся веки.</p>
<p>Воображающе иконы вещьми́, не ве́щи покланя́емся несмы́слено,/ но на ней ту ста́вльшаго Господа Славы,/ <red>егоже</red> превозносим во вся веки.</p>
<p>Святых всечестны́я иконы,/ яко исцеления нам совершающа,/ иже к ним нашего доброчи́нства верою покланяемся,/ и благоуха́нии чтим,/ и свеща́ем во вся веки.</p>
<p>Икону Христову злосло́вяще,/ жидо́вским прельститеся гневом,/ от полу́ Тому безчествующе,/ о́ни бо Оному,/ Того же вы иконе ругающеся.</p>
<p>Прежде Сущаго прежде безчисленных век/ с Сыном же и с Духом Святым вседержи́тельне царствующаго Господа/ пойте и превозноси́те во вся веки.</p>
<p>
<red>Богородичен</red>:</p>
<p>По всему достойно Тя чту́ще/ и Божественному покланяемся образу Твоему,/ показа́юще зде честно́е, Владычице, миру,/ Юже песнословим во вся веки.</p>
<p>
<red>Песнь 9</red>
</p>
<p>
<red>Ирмос</red>: Проявле́нное на горе́ законополо́жнику во огни́ и купине́/ Рождество́ Приснодевы/ в наше, верных, спасение,/ песньми немо́лчными велича́ем.</p>
<p>Пребывая Неопи́санный яко Бог по Естеству,/ написа́ешися, Господи, человеческим существом,/ да уверит обое́ имети, непризрачствовав, таинство.</p>
<p>Ты, предавый нам свыше от святых в телописа́нии/ и вещественнем сказании Ветхаго и Новаго Завета,/ вся чудеса Твоя, Господи.</p>
<p>О Христе мой, како стерплю́ Твое терпение,/ яко претерпел еси, ви́дя Свой телообразный вид,/ укаряема честнаго образа/ и дерзких не спали́л еси.</p>
<p>Отъи́мшим красоту церковную/ и прозвавшим ю́ яко куми́рницу обруга́нием святых икон/ буди анафема вечная.</p>
<p>Тресветлое, Господи, Твоего Единоначалия явленными сиянии в ум наш блистая,/ от льсти многостроенныя обращаеши в единственное обоже́ние.</p>
<p>
<red>Богородичен</red>:</p>
<p>Ты еси ереси прогоняющи, Чистая, Нестория расторгнувши, на Тя хулу́ ре́кша,/ Сама и ныне враги иконы Своея и Сына Твоего победи́.</p>
</section>
