<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святых мученик Про́ва, Тара́ха и Андрони́ка и преподобнаго отца нашего Космы́ святоградца и творца канонов, епископа Маиу́мскаго</p>
</title><p>
<red>На Го́споди, воззва́х: стихи́ры мучеников, глас 4</red>
</p>
<p>
<red>Подо́бен</red>: Дал еси знамение</p>
<p>В  лице́  сокруша́емь,  и  по  вы́и  ураня́емь,/ и  же́злием  раздробля́емь,/ рука́ми  же  изжига́емь,  и  главу́,  му́чениче,/ и рожны́<a type="note" xlink:href="#note15">15</a> пробода́емь  лю́те,/ уши́ма  и  устна́ма  обре́зуемь,/ и  о́цтом  напая́емь,/ и  звере́м  поверга́емь,  и  мече́м  усека́емь  му́чениче,/ весели́лся  еси́,  Тара́хе.</p>
<p>Терпе́л  еси́  бие́мь,  и  рожны́  пробода́емь,/ и  лы́стом<a type="note" xlink:href="#note16">16</a> отре́заемым,/ о́чию  лиша́емь,/ и  звере́м,  всеблаже́нне,  в  сне́дь  дава́емь,/ и  огню́  приближа́яйся,/ и  мече́м  главоусека́емь,/ му́чеников  удобре́ние,/ и  це́ркве  утвержде́ние,/ страда́льче  Про́ве  сла́вный,  Ангелом  равноче́стне.</p>
<p>Огне́м  сожига́емь,/ и  воло́выми  жи́лами  бие́мь,/ струги́  стру́жемь,/ по  лы́стом  крои́мь,/ и  Богосло́вный  уре́заемь  язы́к,/ и  зубы́,  му́чениче,  су́рово,  Андрони́че,  искореня́емь,/ со  зверьми́  же  сплета́яся,/ и  скончава́емь  мечи́,/ по́двиг  соверши́л  еси́,  и  вене́ц  прия́л  еси́.</p>
<p>
<red>Ины стихиры преподобнаго, глас 4</red>
</p>
<p>
<red>Подобен</red>: Яко добля</p>
<p>Яко  му́дрости  тя́  пита́теля,/ и  чистоты́  корми́теля,/ сокро́вище  зна́ния,  иера́рше  Космо́,/ Богосло́вника  изве́стнейшаго,  учи́теля  Боже́ственна,/ ве́рным  просвети́теля/ похваля́ем,  блаже́нне,/ моля́ще  тобо́ю  Влады́ку,/ от  тли́  и  бе́д  и  вся́каго  вре́да/ все́м  на́м  изба́витися.</p>
<p>Воздержа́нием  пожи́л  еси́,/ бде́нием  же  и  посто́м,/ целому́дрием  и  смире́нием,  сла́вне,/ ра́зумом  вся́чески  обогати́лся  еси́,/ ни́жних  и  привре́менных,/ и  вы́шними  све́тлыми:/ и  я́сно  возгреме́л  еси́  недоуме́нное,/ стра́шное  же  и  вели́кое,  блаже́нне,  все́х  Царя́/ строе́ния  та́инство.</p>
<p>Смиренному́др  и  кро́ток,/ ти́х  же  и  доброглаго́лив,/ уве́тлив  и  незло́бив,  целому́дрен  и  пра́веден,  препро́ст  и  це́л,/ преподо́бне  Космо́,  ты́  бы́в,/ иера́рх  от  Бо́га  священноявле́н  еси́,/ и  упа́сл  еси́  на  зла́це  во́д  спаси́тельных/ ста́до  твое́,  Богому́дре:/ те́м  тя́  ны́не  ублажа́ем.  <red>Слава, глас 4. Анатолия</red>:</p>
<p>Во́инствоваше  Христу́,  я́же  на  земли́  кра́сная  оста́висте,  и  Крест  на  ра́мена  взе́мше,  му́к  ра́ди  многоплете́нных  Тому́  после́довали  есте́,  и  пред  цари́  и  мучи́тели  мно́гими  не  отверго́стеся  его́:  Ангели  венцы́  побе́дными  главы́  ва́ша  увязо́ша,  дерзнове́ннии  душе́ю  све́тло  в  черто́г  вели́кий  внидо́сте.  Про́ве,  сла́во  му́чеников:  Тара́хе,  де́монов  губи́телю:  и  Андрони́че,  побе́да  ве́рных:  дерзнове́ние  иму́ще  ко  Спа́су  все́х,  моли́теся  о  душа́х  на́ших.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Яко добля</p>
<p>Агнца  и  Па́стыря  Тя́/ на  дре́ве  я́ко  ви́де,/ Агница  ро́ждшая  рыда́ше,/ и  ма́терски  Ти́  веща́ше./ Сы́не  возжеле́нне,/ ка́ко  на  Дре́ве  Крестнем  пове́шен  еси́,  Долготерпели́ве?/ Ка́ко  ру́це  и  но́зе  Твои́,  Сло́ве,/ пригвозди́шася  от  беззако́нных,/ и  кро́вь  Твою́  излия́л  еси́, Влады́ко?</p>
<p>
<red>На стиховне Октоиха</red>
</p>
<p>
<red>Слава, мучеников,</red>
</p>
<p>
<red>глас 1: Андрея Иерусали́млянина</red>:</p>
<p>Трира́сленное  собра́ние,  равночи́сленнии  Святы́я  Тро́ицы,  я́коже  зве́зды  све́тлыя  от  восто́ка  я́вльшеся,  тва́рь  созыва́ют  к  свяще́нному  торжеству́,  Про́в  и  Тара́х  со  Андрони́ком  му́дрым:  пло́ти  бо  своя́  звере́м  преда́ша,  и  кро́вию  зе́млю  обагри́вше,  венцено́сцы  на  Небесе́х  со  Ангелы  ликовству́ют,  прося́ще  о  на́с  человеколюби́ваго  Бо́га,  прегреше́ний  оставле́ние  дарова́ти  и  ве́лию  ми́лость.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Всехвальнии мученицы</p>
<p>Заколе́ние  Твое́  непра́ведное,  Христе́,/ Де́ва  зря́щи,/ пла́чущи  вопия́ше  Ти́:/ Ча́до  сладча́йшее,/ ка́ко  без  пра́вды  умира́еши?/ Ка́ко  на  дре́ве  ви́сиши,/ Иже  всю́  зе́млю  пове́шей  на  вода́х?/ Не  оста́ви  Мене́  еди́ну,  Благоде́телю  Многоми́лостиве,/ Ма́терь  и  Рабу́  Твою́,  молю́ся.</p>
<p>
<red>Тропарь мучеников, глас 5</red>:</p>
<p>Святы́х  му́ченик  исправле́нием  Небе́сныя  Си́лы  преудиви́шася,  я́ко  в  те́ле  сме́ртнем,  безтеле́снаго  врага́,  си́лою  Креста́  подвиза́вшеся  до́бре,  победи́ша  неви́димо:  и  мо́лятся  Го́споду,  поми́ловатися  душа́м  на́шим.</p>
<p>
<red>Слава, преподобнаго, глас 8</red>:</p>
<p>Правосла́вия  наста́вниче,  благоче́стия  учи́телю  и  чистоты́,  вселе́нныя  свети́льниче,  архиере́ов  Богодухнове́нное  удобре́ние,  Космо́  прему́дре,  уче́ньми  твои́ми  вся́  просвети́л  еси́:  цевни́це  духо́вная,  моли́  Христа́  Бо́га,  спасти́ся  душа́м  на́шим.</p>
<p>
<red>И ныне, Богородичен или Крестобогородичен</red>
</p>
<p>
<red>На утрени</red></p>
<p>
<red>Канон Октоиха един и святых два. Канон мучеников, <red>егоже</red> краегранесие</red>: Воспою мученик Твоих, Спасе, славу. <red>Иосифово. Глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Колесницегонителя фарао́ня погрузи́/ чудотворяй иногда́/ Моисейский жезл, крестообра́зно поразив/ и разделив море,/ Израиля же беглеца, пешехода, спасе,/ песнь Бо́гови воспевающа.</p>
<p>Мученическими укра́шени благодатьми,/ Венцедателю Христу на Небесех любовию, мученицы, предстои́те,/ светом озаряеми Трисо́лнечнаго сия́ния,/ и вся просвещаете верою вас блажа́щия.</p>
<p>В гонении нечестия явистеся, всю прогоняюще злочестивую прелесть, мученицы непобедимии,/ доблественными подвиги, яко до́брии воини,/ яко Це́ркве утверждения и яко Истины держава.</p>
<p>С мы́сленным разумом, всемудрии,/ отразивше злобную бурю и свире́пеющееся море злочестия,/ духа тихостию к пристанищем преидо́сте Небесным, радующеся.</p>
<p>Душа́м мучеников ваши срадуются, мученицы, ду́си на Небесех истинно,/ Про́ве, и Андрони́че, и Тара́хе, блаженнии:/ му́жески бо болезни мучения претерпе́сте,/ победами Божественными прославля́еми.</p>
<p>
<red>Богородичен</red>:</p>
<p>Иже Отцу и Духу Святому Слово Собезначальное в девственную утробу, восхотев, вселися,/ и плоть невра́щно бысть, и пострадав волею,/ мученическая Божественная воинства верою страдати устроил есть.</p>
<p>
<red>Ин канон преподобнаго, <red>егоже</red> краегранесие</red>:</p>
<p>Косму похвалим песнотворца мудренно<red>. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Моря чермную пучину/ невлажными стопами/ древний пешешествовав Изра́иль,/ крестообра́зныма Моисеовыма рукама/ Амали́кову силу в пусты́ни победил есть.</p>
<p>Удобри́в добродетелей житие твое, отче Космо,/ светом и блистании светя́ся света Трисия́ннаго,/ Владыце твоему яко предстоя, просветитися тя поющим молися.</p>
<p>Нрав твой подобно являет тя, имея наречение:/ архиереев бо украшение, мудре, показался еси,/ и утверждение монашествующих, и мудрости обитель был еси.</p>
<p>Мудрости яко рачитель мудрейш, мудре,/ очистил еси твою душу, всемирный Космо,/ мирскаго смущения страсти отгнав, яко мглу омраче́ния.</p>
<p>
<red>Богородичен</red>:</p>
<p>Марию Непорочную и Чистую Отрокови́цу воспои́м,/ яко Божию Матерь благоговейно согласно прославляюще:/ радуйся, Чистая Богоневесто, Благословенная Мати Дево.</p>
<p>
<red>Песнь 3</red>
</p>
<p>
<red>Ирмос</red>: Небеснаго круга, Верхотворче Господи,/ и Церкве Зижди́телю,/ Ты мене утверди в любви Твоей,/ желаний краю, верных утверждение,/ Едине Человеколюбче.</p>
<p>Крепко гонителю проти́вився, Тара́хе,/ и сокрушение лица терпя́ крепча́йше,/ челюсти сокрушил еси мысленных львов,/ доблествен быв силою Духа.</p>
<p>Великому́дренным разумом раны претерпел еси,/ по хребту́ и чре́ву, мучениче Про́ве, растяза́емь и поджигаем,/ и рожны́ перси, и Богославная твоя уста биема.</p>
<p>Яко а́гнец, вознесен быв,/ терпел еси болезни люте́йших ран, мучениче Андрониче,/ огня попале́ния и искорене́ние зубов,/ и Богословнаго твоего язы́ка отъятие.</p>
<p>Трисветлы, яко зве́зды, разумных сия́ний/ всю, славнии, тварь просвещаете, тьму отгоня́ще многобожия лести,/ страстотерпцы, мученицы светови́днейшии.</p>
<p>
<red>Богородичен</red>:</p>
<p>Яко добру́, яко красну́/ и яко избра́нну, Чистая,/ Слово, Иже вся существовавшее Тя избрав,/ в Твою непорочную и Богоприятную утробу,/ восхотев, вселися Пресу́щественный.</p>
<p>
<red>Ин</red>
</p>
<p>
<red>Ирмос</red>: Весели́тся о Тебе Церковь Твоя, Христе, зовущи:/ Ты моя крепость, Господи,/ и прибежище, и утверждение.</p>
<p>Пе́сньми красными к песнословию/ Христову возвеселил еси Невесту,/ ясно изложив Христовы Божественныя тайны.</p>
<p>Законы ты воспита́вся Христовыми, отче Космо,/ питал еси стадо, вверенное тебе,/ православными повеле́ньми.</p>
<p>В себе огнем Божественнаго рвения/ распаля́ему душу, преподобне отче Космо, стяжав,/ вся ереси отгнал еси.</p>
<p>
<red>Богородичен</red>
</p>
<p>Преидоша убо се́ни, Христос же Истина возсия,/ плоть приим, Мати Божия, от боку́ Твоею, и спасе́ ны.</p>
<p>
<red>Кондак преподобнаго, глас 8</red>
</p>
<p>
<red>Подобен</red>: Избранной</p>
<p>Укра́шен добродетельми, Космо́ Богодухновенне,/ Церкве Христовы украшение был еси:/ пе́снь ми бо украси́л еси сию, блаженне./ Но молися ко Господу избавитися нам от всяких козней ратника,/ тебе зовущим:/ радуйся, отче требога́те.</p>
<p>
<red>Седален мучеником, глас 8</red>
</p>
<p>
<red>Подобен</red>: Премудрости</p>
<p>Святыя Троицы крепкою вооружившеся верою юношески,/ Андрони́к, Пров же и всемудрый Тара́х/ многобо́жия лести державу потреби́ша/ и люди к Божественней любви привяза́ша./ Тем победныя прии́мше почести,/ лико́м свеселятся сил Безплотных,/ к нимже верою возопиим:/ молите Христа Бога грехов оставление даровати/ чтущим любовию святую память вашу.</p>
<p>
<red>Слава, преподобнаго, глас тойже</red>
</p>
<p>Благочестием и верою воспита́вся,/ и премудростию украси́в ум и душу,/ всех избегл еси земных попечений,/ особь же пожив и ум в неизреченныя вложив,/ великия сподобился еси благодати./ Тем и Божественную Христову Церковь украси́л еси/ песньми медото́чными и ученьми, святителю отче наш Космо́:/ моли Христа Бога грехов оставление даровати/ чтущим любовию святую память твою.</p>
<p>
<red>И ныне, Богородичен</red>
</p>
<p>Премудрость и Слово в Твоем чреве заче́нши неопально, Мати Божия,/ миру родила еси мир Содержащаго/ и во объятиях понесла еси вся Носящаго, Питателя всех и Творца твари./ Темже молю Тя, Всесвятая Дево, и верно славлю Тя избавитися ми от прегрешений/ и в день Суда, егда́ предстати и́мам пред лицем Создателя моего,/ Владычице Дево Чистая, Твою помощь тогда подаждь ми,/ вся бо можеши, елика хощеши, Всепетая.</p>
<p>
<red>Крестобогородичен </red>:</p>
<p>А́гнца, и Пастыря, и Изба́вителя/ А́гница зрящи на Кресте, восклицаше плачущи,/ и, горько рыдающи, вопияше:/ мир убо радуется, прие́мля Тобою избавление,/ утро́ба же Моя горит, зрящи Твое распятие,/ еже терпи́ши за милосердие милости./ Долготерпеливе Господи, милости бездно и источниче неисчерпаемый,/ умилосердися и даруй согрешений оставление/ верою поющим Божественныя Страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Ты моя крепость, Господи,/ Ты моя и сила,/ Ты мой Бог, Ты мое радование,/ не оставль недра Отча/ и нашу нищету́ посети́в./ Тем с пророком Авваку́мом зову Ти:/ силе Твоей слава, Человеколюбче.</p>
<p>Закон Твой соблюдающе, Слове, мученицы, беззаконных законы возненавидевше/ небрещи́ Тебе Творца повелева́ющия де́монскими ухищре́ньми,/ и все претерпевше треволне́ние мук, Небесную тишину получиша.</p>
<p>Любя Христово иго носити подвыйное на выи твоей,/ еюже радуешися, сокрушаем,/ Крест же, жезл державныя, Тара́хе всеблаженне, силы имы́й,/ па́личная умножения терпи́ши, взывая:/ силе Твоей слава, Человеколюбче.</p>
<p>Яко си́лен Божественным быв Духом,/ лы́стов твоих болезненное мужественно, Про́ве, сокрушение и очес изятие претерпел еси,/ просвещаемь знанием Троицы, совершеннейше,/ и с Вышними лики, мучениче, сочета́лся.</p>
<p>Юношески, мучениче, предстал еси, Андрони́че, пред суди́щем,/ противля́яся врагу крепко./ Тем отре́зая лы́сты твоя, сильнейше содеваша тя,/ главу его попира́юща и Горнее тебе шествие сотворяюща.</p>
<p>
<red>Богородичен: </red>
</p>
<p>Едина Бога носиши во утробе воплоща́ема, еже быти всем подающаго./ <red>егоже</red> на три́знищи непрекло́нно испове́дающа,/ пострадаша Божественнии мученицы, Дево Богородице Препетая,/ Ангелов чудо и демонов я́зва.</p>
<p>
<red>Ин</red>
</p>
<p>
<red>Ирмос</red>: Вознесе́на Тя видевши Церковь на Кресте,/ Солнце праведное,/ ста в чине своем,/ достойно взывающи:/ слава силе Твоей, Господи.</p>
<p>Предочистив око твоего сердца страстнаго смущения, Космо́ иера́рше,/ пение воспел еси красное и спасительное/ и Церковь просветил еси.</p>
<p>Целе́ние всякаго уныния/ бывают твоя, Космо, всехвальная лю́бящим пе́сненная наслаждения,/ догма́тами украша́емая и сладкогласия добро́тами.</p>
<p>Неду́гующую, всеблаженне, Церковь/ хульными веле́ньми Копрони́мовыми и блуди́выми/ исцелил еси писа́ньми, им иже сладкопесненно песнопе́л еси.</p>
<p>Яко чудны твоя песни и всякаго, отче, исполнены разума,/ имиже я́вственно всем открыл еси Христовы тайны,/ страшныя истинно и пречудныя.</p>
<p>
<red>Богородичен</red>:</p>
<p>Пресвятую воспои́м Богородицу,/ Воплощенное родившую Божие Слово во дву естеству́, Единей же Ипостаси,/ якоже Косма Божественный научи́.</p>
<p>
<red>Песнь 5</red>
</p>
<p>
<red>Ирмос</red>: <red>Вскую</red> мя отри́нул еси/ от лица Твоего, Свете незаходимый,/ и покрыла мя есть чужда́я тьма окаяннаго,/ но обрати мя и к свету заповедей Твоих/ пути моя направи, молюся.</p>
<p>Неукло́ннии путешественницы стези́ узкия и жестокия бы́сте,/ напа́стей мно́жество, яко пены морския отрева́юще,/ яко неразсе́днии столпи́, сердца́, страстотерпцы, яко на камени веры утвердивше.</p>
<p>Вити́йствуя Божественная и Богословя спасительная учения,/ усте́н терпи́ши растерзания, ума крепостию загражда́я уста́, на Бога, Тарахе мучениче,/вредосло́вие глаголющая сотво́ршаго.</p>
<p>На че́тверо протяза́ем и ран я́звами одержи́м,/ душевное показу́я доблественно востание./ Темже венценосец явлься с тождестрада́льники, Прове,/ Царю всех предстои́ши.</p>
<p>
<red>Богородичен</red>
</p>
<p>Больши Горних сил еси Слово поро́ждши Отчее, Дево,/ Собезначальное и Соприсносущное, <red>егоже</red> све́тлостьми      страстотерпцы озари́вшеся,/ безбожия нощь преидоша.</p>
<p>
<red>Ин</red>
</p>
<p>
<red>Ирмос</red>: Ты, Господи, мой свет,/ в мир пришел еси,/ Свет Святый, обраща́яй из мрачна неве́дения/ верою воспевающия Тя.</p>
<p>Вещание твое, му́дре, во вся концы протече́,/ песньми возвеселяя Божественными, Космо, хва́лящих тя.</p>
<p>Закон естественных паче, - рекл еси, -/ рождшую Пресвятую Богородицу Пребожественное Слово;/ тем тя ублажаем.</p>
<p>Песни дивныя сладостно поя́,/ воспел еси неизреченное Владычне,/ еже из Девы Пречистыя Рождество священнейше.</p>
<p>
<red>Богородичен</red>
</p>
<p>Просветиша молния Твоего Рождества, Всепетая, всю вселенную,/ и земля подвижеся от прелести к вере Его.</p>
<p>
<red>Песнь 6</red>
</p>
<p>
<red>Ирмос</red>: Очисти мя, Спа́се,/ многа бо беззако́ния моя/ и из глубины зол возведи, молюся:/ к Тебе бо возопи́х, и услыши мя,/ Боже, спасения моего.</p>
<p>Оружие Си́льнаго бывше верою,/ сердца́ зловерных му́жески уязви́сте,/ подви́гшеся на ня до́блественно, страстотерпцы великоименитии.</p>
<p>Яко древле Даниила в рове зве́рие устыде́шася,/ тако и ныне крепких ору́жников веры на три́знищи устрашишася,/ укроти́вшеся честны́ми их страдании.</p>
<p>Прободе́ным Твоим ре́бром, Владыко,/ тожде образуя, Тарах приемлет в ре́бра прободе́ние,/ и о́цтом напая́ется, и огнем в главу лю́те попаляется.</p>
<p>
<red>Богородичен</red>:</p>
<p>Заченши без Се́мене во утробе Превечнаго, Чистая,/ и родила еси плотию естеством Безплотнаго,/ и млеко́м поила еси Питающаго всех, Богомати Неискусобрачная.</p>
<p>
<red>Ин</red>
</p>
<p>
<red>Ирмос</red>: Пожру Ти со гласом хваления, Господи,/ Церковь вопиет Ти,/ от бесовския кро́ве очи́щшися,/ ради милости от ребр Твоих/ истекшею Кровию.</p>
<p>Словеса твоя, яко сот сладкий, яви́шася,/ благочестивых сердца́ веселящя,/ поющих Крещение Спасово, Сретение же Симеоново и отпущение.</p>
<p>Не словесы́, но вещми́ ты представил еси:/ востание, блаженне, Ла́зарево из мертвых, и детей хваление,/ и зависть иудейскую, - в песнех.</p>
<p>Возвышение Треблаженнаго Древа украси́л еси,/ воспев песнь веселия всяческаго исполнену/ и радости сущия в пении того, всеблаженне.</p>
<p>
<red>Богородичен</red>:</p>
<p>Глаголом Твоим Богодухнове́нным, Отрокови́це, после́дующе,/ Тя блажим вси ро́ди, Дево,/ яко Бога Блаженнаго Блаженную бывшую Родительницу.</p>
<p>
<red>Кондак мучеников, глас 2</red>
</p>
<p>
<red>Подобен:</red> Вышних ища</p>
<p>Троицы нам славу яви́ша,/ до́блии Христовы оружницы и мученицы,/ с Тара́хом Пров же и Андрони́к:/ обличиша бо все мучителей безбожие, верою до́блественне страда́льчествовавше. </p>
<p>
<red>Икос</red>:</p>
<p>Иису́совы страсти до́блественно подража́вше,/ купно с Тара́хом мудрым Пров же и Андрони́к,/ радующеся, пострадаша на три́знищи, беззаконных обличающе безбожие./ Тем и мы, любовию чтуще память их,/ в песнех похвалим и верно подвиги пропове́даем:/ яко дивен бо Господь, светильники в мире прославив сия,/ верою до́блественно страда́льчествовавшия.</p>
<p>
<red>Песнь 7</red>
</p>
<p>
<red>Ирмос</red>: Божия снизхожде́ния/ огнь устыде́ся в Вавилоне иногда́,/ сего ради о́троцы в пещи́ ра́дованною ногою,/ яко во цве́тнице, ликующе, пояху:/ благословен еси, Боже отец наших.</p>
<p>Уше́с отъятие претерпел еси, радуяся, Тарахе славне,/ яко благопослушли́в раб Приклоншаго тебе ухо милостивнейшее/ и молитвы твоя Совершившаго, зовуще:/ благословен еси, Боже отец наших.</p>
<p>Протяза́еми мученицы и му́ками ра́ними/ твердым смыслом пребеззако́ннующим сопроти́вистеся,/ и, победоносцы бывше, поете:/ благословен еси, Боже отец наших.</p>
<p>Исполнися дух твой Божественныя росы́ и прохлаждения,/ егда ру́це огне́м и главу попаля́ху ти,/ и, якоже дети, взывал еси, Тарахе:/ благословен еси, Боже отец наших.</p>
<p>Кропле́нием, святии, честны́х крове́й ваших пре́лести у́глие погаснете,/ ро́су Божественныя нам источающе благодати/ и исцеле́ния проливаете во́ды, хва́лящим вашу память всегда.</p>
<p>
<red>Богородичен</red>
</p>
<p>Истощевается во утробу Твою, Отеческих недр не оставль, Соверше́ннейшее Слово,/ и плоть видится, и Младенец раждается,/ Емуже поем, Дево, радующеся:/ благословен еси, Боже отец наших.</p>
<p>
<red>Ин</red>
</p>
<p>
<red>Ирмос</red>: В пещи Авраа́мстии отроцы перси́дстей/ любовию благочестия паче,/ не́жели пламенем, опаля́еми, взываху:/ благословен еси в храме славы Твоея, Господи.</p>
<p>Веселится вся́ка душа́,/ песнопения твоя, Богомудре отче, прочита́ющи и верою зовущи:/ отец наших Боже, благословен еси.</p>
<p>Воистинну язык твой -/ трость книжника скоропи́сца, отче, бысть Святаго Духа,/ писавший великая чудеса Слова.</p>
<p>Закон побеждается о тебе похвалении, отче,/ ни бо и́мать, что хвалению достойно вещати,/ тебе Владычняя изре́кшу вели́чествия.</p>
<p>
<red>Богородичен</red>:</p>
<p>Кий Тя язык земных достойно ублажит, Бога рождшую, Богоневесто?/ Тем верою зовем:/радуйся, Дево Чистая, радуйся, Препрославленная.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халдейский мучитель/ Богочестивым нейстовно разжже́,/ силою же лучшею спасе́ны сия видев,/ Творцу и Изба́вителю вопияше:/ о́троцы, благословите,/ священницы, воспо́йте,/ людие, превозноси́те во вся веки.</p>
<p>Просвеще́ни я́звами и красными добро́тами добротво́рнаго и чуднаго страдания/ Господу предстои́те, венценосцы вси,/ Света тамо сущаго, испуща́ема бога́тно, исполняемы и любовию поюще непрестанно:/ отроцы, благословите,/ священницы, воспойте/ людие, превозносите во вся веки.</p>
<p>В себе неи́стовяся пребезу́мный мучитель,/ яко побежден вашими противле́нии,/ вскоре повелевает уморити мече́м вас, Содетелю и Изба́вителю поющия:/ отроцы, благословите,/ священницы, воспойте,/ людие, превозноси́те во вся веки.</p>
<p>Троицы побо́рницы, добропобе́днии мученицы,/ иже безбожия зи́му разо́рше теплотою веры,/ верных предсто́лпие, цве́ти кра́снии умнаго рая́,/ пристанища сущим в бури, непреклоннии столпи́,/ Андрони́к, и Пров, и Тара́х почитаются.</p>
<p>
<red>Богородичен</red>
</p>
<p>Со Безплотными чи́нми,/ с мученик воинствы, со апостолы и пророки,/ всеми владычествующую тварьми Владычицу яко Херувим святейшу/ и Едину Божию Чистую Матерь благоче́стно поем,/ Христа превознося́ще во вся веки.</p>
<p>
<red>Ин и</red>
</p>
<p>
<red>Ирмос</red>: Руце распросте́р Дании́л,/ львов зия́ния в ро́ве затче́,/ огненную же силу угаси́ша,/ добро детелию препоя́савшеся,/         благочестия рачи́тели, о́троцы взывающе:/ благословите вся дела Господня Господа.</p>
<p>Жезло́м укрепля́еми твоих догма́тов, славне,/ тя хва́лящий отвращаемся всяких еретических злоб/ и песнопоем благочестно Христу, зовуще:/ благословите вся дела Господня Господа.</p>
<p>Всех яко выше умом, Космо́, быв,/ ве́черю написал еси, в <red>нейже</red> пре́дал есть Господь Живоно́сныя Тайны/ и предание страшное, безчеловечие же Иудино,/ <red>егоже</red> и бежати нас научил еси.</p>
<p>Света Невещественнаго заря́ми осия́ем, Космо́ всепреподобне,/ Страсти пречистыя написал еси,/ и погребение, и Востание, и Преображение Христово,/ научив вся воспевати:/ благословите вся дела Господня Господа.</p>
<p>
<red>Богородичен</red>
</p>
<p>Жезл из корене Иессе́ева Ты израстила еси, Дево Пречистая,/ Цвет, Господа, рождшая, нас благоухавшаго/ миро дыха́тельными воня́ми Страсте́й Его,/ тем вси Тя благословим, Марие Богоневе́сто.</p>
<p>
<red>Песнь 9</red>
</p>
<p>
<red>Ирмос</red>: Устраши́ся всяк слух/ неизрече́нна Божия снизхождения,/ яко Вышний волею сни́де даже и до плоти,/ от Девическаго чрева быв Человек./ Темже Пречистую Богородицу, вернии, величаем.</p>
<p>Возмогоша телесы́ тленными нетленныя подвиги пристяжа́ти, доблественнии,/ и Ангелом уподобишася, Царство Божие приемше недви́жимое,/ Пров, и Тара́х, и Андрони́к, Христовы угодницы.</p>
<p>Яви́стеся у́глие, Огне́м Невещественным та́инственне вжигаеми,/ и пожго́сте вещественную лесть, великомученицы,/ и, возсиявше, яко свет, тварь озаряете/ и спасаете от страсте́й и бед души наша.</p>
<p><red>Днесь</red> приносит празднство летнее светло и радостно Церковь Христова,/ Божественное сие ваше торжество,/ и веселятся с вами пророцы, апостоли и вси мученицы,/ страстоносцы, победители великоимени́тии.</p>
<p>Взястеся в светови́дная ра́йская, страстоносцы, селения,/ оде́явшеся светлою ризою, юже исткасте многови́дными муками,/ и Престолу предстоите Вседержителя,/ о всех прилежно молящеся.</p>
<p>
<red>Богородичен</red>
</p>
<p>Пощади мя, Спасе, рождейся и сохранивый Рождшую Тя нетленну по Рождестве,/ егда сядеши судити вся дела моя,/ беззакония и грехи моя, пре́зри яко Безгрешен,/ Милостив яко Бог и Человеколюбец.</p>
<p>
<red>Ин</red>
</p>
<p>
<red>Ирмос</red>: Камень нерукосечный/ от несекомыя горы Тебе, Дево,/ краеугольный отсечеся,/ Христос, совокупивый разстоящаяся естества,/ тем веселяшеся, Тя, Богородице, величаем.</p>
<p>Богат, благороден быв, всеблаже́нне,/ доброде́тельными заря́ми сия́я и просвещая верныя, Космо,/ тя хвалами почитающия и православно поющия:/ тя величаем, трисвя́те.</p>
<p>Зако́ны сияя Божественными/ и те́ми, блаженне, твое стадо якоже на па́жить живоно́сную наставив,/ яко подоба́ше, преподобне, к Небесе́м преставился еси,/ плоды боле́зней твоих пожина́я.</p>
<p>Показася тебе незаходяй Свет,/ ныне преставльшуся тебе от привре́менных, яко очище́нному праведно,/ ясне́е же и честне́е <red>егоже</red> наслаждаяся,/ помяни тебе почитающия, достославне.</p>
<p>
<red>Богородичен</red>
</p>
<p>Тя, Пресвятую Деву и Серафим сла́внейшу,/ рождшую Христа, Богородице,/ пребезначально возсиявшаго от Отца, якоже пи́сано есть,/ славословяще, ублажаем.</p>
<p>
<red>Светилен Октоиха. И святых</red>
</p>
<p>
<red>Подобен</red>: Учеником зрящим</p>
<p>Триплете́нный лик страстотерпец,/ Тара́ха и Прова вси со Андрони́ком, песньми хва́льными увенчаем:/ строга́ния бо претерпеша, и лютыя раны, и болезни/ и со Христом царствуют.</p>
<p>
<red>Богородичен</red>:</p>
<p>Херувим явилася еси сла́внейши и Серафим показалася еси вы́шши,/ яко Бога Рождшая воплощенна,/ земны́м же показавшаго стези правыя ше́ствовати, ко спасению водя́щия.</p>
<p>
<red>На Литургии: прокимен глас 4:</red> Святым, иже суть на земли Его, удиви Господь вся хотения Своя в них. <red>Стих</red>: Предзрех Господа предо мною вы́ну: <red>Апостол ко Ефесе́ом, зачало 233</red>. Аллилуия, <red>глас 4</red>: Воззваша праведнии, и Господь услыша их. <red>Евангелие от Луки, зачало 106. Причастен:</red> Радуйтеся</p>
<p>
<red>Празднование святому Иоа́нну, Крести́телю Госпо́дню, на память пренесения из Ма́льты во град Га́тчину креста из части Дро́ва Животворящаго Креста́ Госпо́дня, Филе́рмскаго чудотворнаго образа Бо́жия Ма́тере, пи́саннаго святы́м Евангели́стом Луко́ю, и десны́я руки мощей свята́го Иоа́нна Крести́теля</red>
</p>
<p>
<red>На малой вечерни</red>
</p>
<p>
<red>Стихиры на 4, глас 8</red>:</p>
<p><red>Днесь</red> возсия память твоя, Предтече,/ яко светило ве́лие лучи обильныя чудес излива́ющи,/ благочестивых сердца́ озаряющи,/ и утешение подающи всем с верою приходящим и покланяющимся тебе,/ заступнику и поборнику земли Российския,/ и теплому молитвеннику о душах наших.</p>
<p>Светлое торжество духовное устроя́ет нам рука твоя, Предтече,/ соводвори́тися бо с нами, почитающими тя усердно, пришел еси ви́димым образом,/ приносящи дары Божественныя благодати,/ сего ра́ди к тебе взываем:/ буди нам помощник, и ходатай, и руководитель,/ на спасения стези́ наставляющий.</p>
<p><red>Днесь</red> пала́та присносве́тла является/ пришествием тебе, светильника невечерняго Света./ Торжествует град, его же благословляет десница твоя, Крестителю./ Светло празднуют благовернии людие, вхождением ея осеня́емии,/ и покланялся тебе, глаголют:/ избави молитвами твоими от всякаго зла,/ находя́щаго за множество прегрешений на рабы твоя.</p>
<p>Божественное сокровище и богатство неистощимое/ даровася державному граду десница твоя, Предтече Господень,/ и положися че́стне в Божественней храме,/ и бысть духовнаго веселия вина́ тепле любящим тя, пророков верховнейший,/ иде́же священно собравшеся,/ воспеваем тя благодарным сердцем, яко Авраама,/ пресе́льника к нам преславна и молитвенника о душах наших.</p>
<p>
<red>Слава, глас 6</red>:</p>
<p>Крест Твой, Господи,/ оружие на враги видимыя и невидимыя нам даровася,/ да будет убо неви́димая сила его/ огнь, попаляяй лица сопротивных,/ хотящих бра́ни неправедно.</p>
<p>
<red>И ныне, глас тойже</red>
</p>
<p>Просте́рши Божественныя руце Твои,/ и́миже Создателя воплотившагося носила еси,/ умоли Его, Всеблагая Владычице,/избавити от искушений и страстей, и бед/ любовию чтущих святую икону Твою, Приснодево.</p>
<p>
<red>На стиховне стихиры, глас 2</red>:</p>
<p>Иде́же осеня́ет рука твоя, Христов Предтече,/ тамо струи благодати, от Бога тебе данныя, изливаются обильно,/ страхом отбега́ют демони,/ различныя человеков исцеляются стра́сти и неду́ги,/ плоды духовных дел процветают, благочестие утверждается,/ и вси приходящии и прикасающиися ея,/ зарею Божественнаго света просвещаются/ и спасаются молитвами твоими.</p>
<p>
<red>Стих</red>: Благословен Господь Бог Израилев,/ яко посети и сотвори избавление людем Своим.</p>
<p>Светильник горя́ и светя́ от Богочеловека нарече́н был еси, Крестителю,/ мы же возрадовахомся в день сре́тения твоего,/ егда десницею твоею Отечество наше озари́ти восхотел еси,/ к ней же с любовию притекающе,/ воспоминаем Божественное учение и Ангельское на земли житие твое,/ емуже подража́ти сподо́би славящих тя.</p>
<p>
<red>Стих</red>: И ты, отроча́,/ пророк Вышняго наречешися.</p>
<p>Зря́ще телесныма очи́ма святую твою руку,/ умными очесы́ зрим тебе, ангела,/ <red>егоже</red> посла́ в мир Великаго Совета Ангел,/ пред лице́м Своим угото́вати пути Его/ крещением покаяния во оставление грехов,/ Провозвестниче, исправи стези заблуждения молитвами твоими.</p>
<p>
<red>Слава, и ныне</red>:</p>
<p>Преклонившися свыше Всецарица Мати и Дева,/ благословеньми венча́ет воспевающих Ю́, и сице моля́щихся:/ Надеждо христиан, сподоби смиренных нас Небеснаго Царствия,/ ничтоже бо не возможно ходатайству Твоему.</p>
<p>
<red>На велицей вечерни</red>
</p>
<p>
<red>По обычном псалме поем</red> Блажен муж: <red>1 антифон</red>. На Господи, воззвах: <red>стихиры на 8, глас 5</red>:</p>
<p>Руку твою, прикоснувшуюся пречистому верху́ Владычню,/ с нею же и перстом Того нам показал еси,/ воздежи́ о нас к Нему, Крестителю, яко дерзновение имея много,/ ибо болий пророков всех от Него свидетельствован еси./ Очи же твои паки Всесвятаго Духа ви́девшия,/ яко в виде голубине соше́дша,/ воздвигни к Нему, Крестителю, и милостива нам соделай,/ и прииди, стани с нами,/ запеча́таяй пение и предначинаяй торжество́.</p>
<p>Пе́рвее к антиохийскому народу рука твоя благодатная/ яко дар Божественный Лукою Евангелистом перенесе́ся,/ таже восточным царе́м Багрянородным даровася./ Ныне же от запада приходит благословити народ российский,/ изливая струи Божественныя благодати./ Крестителю Христов! всех нас помяни,/ да избавимся от бед и скорбей;/ тебе бо даде́ся благодать молитися за ны.</p>
<p>Да устро́иши пути Господни и стези пра́вы сотвориши Богу в человецех,/ да уготовиши Господеви люди российския соверше́нны; прежде пришествия твоего посылаеши к ним священныя дары твоя,/ последи же, аки сам с Небесе яве приходя посети́ти избранный тобою христианский народ,/ десницу твою Божественную нетлением прославленную, подаеши нам, Крестителю,/ во<red>еже</red> просветити и озарити мысли верных и укрепити в благочестии./ Темже духовными песньми вси согласно тебе вопием:/ Пророче и проповедниче Истины!/ моли спастися всем людем страны нашея.</p>
<p><red>Днесь</red> возсия в концех северных,/ яко светоносное солнце, рука твоя честна́я, Крестителю!/ Агнца Божия плотию явившагося, всем показа́вшая,/ и покаяния спасительныя пути;/ юже, яко сокровище Божественных даров, верою приемлюще,/ и со страхом прикасающеся, и покланяющеся любовию духовною,/ приемлем от <red>Тебе</red>, Христов Предтече, источник исцелений,/ просвещение душ, благодать утешения и велию милость.</p>
<p>Торжествует духовно лику́ющи Христова Церковь/ в принятии мощей твоих, Предтече,/ град освящается и вси православнии людие вопиют:/ Крестителю Христов! ты наша крепость и утверждение,/ ты наша добро́та и тобою хвалимся,/ моли Христа Бога спасти любовию тя славящия.</p>
<p>Иисус одолева́ше и побеждаше Амали́ка,/ егда руце Моисеевы просте́ртыя в молитве ко Господу поддержа́ста Аарон и Ор;/ тако сотвори Господь российскому воинству побеждати всегда и одолевати враги,/ егда благоговейно твою пречистую руку приемше, держаху, и усердне лобыза́ху,/ просяще с верою помощи во бране́х и победы на сопротивныя. </p>
<p>Бездна неизчерпаемыя Божия благодати,/ за принятие с верою и благоговением <red>десницы</red> Пророка,/ мзду пророчу вскоре воздает христианом,/ их же да сохранит, сице благоволивый Бог,/ молитвами твоими, Предтече.</p>
<p>Ефрема и Манассию целомудренный Иосиф приводит к патриарху Иакову,/ да благословением и возложением рук святаго Израиля/ сни́дет вседействующее Божие благословение на сыны его;/ ныне же мы, подклоняя главы под твою, всеблаженне, многомощную десни́цу,/ молим тя со слезами, Крестителю,/ да твоих ради заслуг снидет на нас всесильное благословение Всевышняго.</p>
<p>
<red>Слава, глас тойже</red>:</p>
<p>Ве́лия слава твоя, достохвальне Предтече,/ деснице бо твоей главу Свою преклони Иисус,/ Господь господствующих и Владыка владеющих./ Велие человеколюбие Свое Всеблагий Бог показа́ на нас,/ егда благоизво́ли сию даровати нам, яко Богосветлое украшение и утверждение,/ темже радостно воспоем Промыслителю нашему сию хваления песнь:/ Велий еси, Господи, и чу́дны дела Твоя.</p>
<p>
<red>И ныне, Богородичен, глас 8</red>:</p>
<p>Пе́рвее написавшейся твоей иконе Евангельских тайн благовестником,/ и к Тебе, Царице, принесе́нней:/ да усво́иши ту и сильно соделаеши спасти честву́ющия Тя,/ и порадовалася еси, яко сущи милостива спасения нашего Соделательница,/ и, на ту зрящи, глаголала еси со властию:/ с сим образом благодать Моя и сила,/ и мы истинно веруем, яко се рекла еси, Госпоже./ Сим образом с нами пребу́ди,/ ему же благоговейно предстояще, покланяемся Тебе, раби Твои,/ посети ны матерними Твоими щедротами.</p>
<p>
<red>Вход. Прокимен дне и чтения три</red>
</p>
<p>Исхода чтение<red> (глава 14)</red>:</p>
<p>Рече Господь к Моисею:/ возми жезл твой и простри́ руку твою на море, и расторгни е́./ Простре же Моисей руку на море, и разступися вода./ И внидо́ша сы́нове Израилевы посреде́ моря по су́ху; и вода им бысть стена одесну́ю и стена ошу́юю./ Погнаша же еги́птяне, и внидоша в след их всяк конь фараонов и колесницы и всадники посреде́ моря./ И простре́ Моисей руку на море, и устройся вода ко дню на место;/ еги́птяне же бежаша под водою./ И, обратившися, вода покры́ колесницы и всадники и всю силу фараонову, вшедши в след их в море,/ и не оста́ от них ни един./ Сынове же Израилевы проидо́ша по су́ху посреде моря.</p>
<p>Царств третиих чтение<red> (глава 8):   </red>
</p>
<p>Ста Соломон пред лицем жертвенника Господня пред всем собором Израилевым./ И воздев руце свои на небо, рече:/ Господи Боже Израилев! несть бог, якоже Ты на Небеси горе и на земли ни́зу./ <red>Аще</red> небо, и Небо небесе не довлеют Тебе, кольми́ паче храм сей, <red>егоже</red> создах Имени Твоему,/ и да при́зриши на молитву мою, Господи Боже Израилев,/ еюже молится раб Твой пред Тобою к Тебе <red>Днесь</red>./ Да будут очи Твои отверсты на храм сей день и нощь, на место сие, о нем же рекл еси:/ будет Имя Мое тамо, еже услышати молитву, еюже молится раб Твой на месте сем во дни и нощи./ И услышиши мольбу раба Твоего и людей Твоих Израиля, о них же помолятся на месте сем,/ и Ты услышиши на месте обиталища Твоего на Небеси;/ и сотвориши, и милостив им будеши.</p>
<p>Премудрости Соломоновы чтение <red>(глава 4):  </red>
</p>
<p>Праведник <red><red>Аще</red></red> пости́гнет сконча́тися, в покои будет./ Осудит же праведник умираяй живущия нечестивыя;/ узрят бо кончину праведнаго и не уразумеют, что усове́това о нем, и во что утверди́ его Господь:/ приидут бо в помышление согрешений своих ужа́сни, и обличит их противу беззакония их./ Тогда станет в дерзновении мнозе праведник, пред лицем оскорбивших его и отметающих труды его./ Видевше же его смятутся страхом многим, и ужасну́тся о преславном спасении его./ И рекут в себе, кающеся:/ сей бе, <red>егоже</red> име́хом не́когда в посме́х и в притчу поношения./ Безумнии, житие его вменихом неи́стово, и кончину его безчестну./ Како вменися в сынех Божиих, и во святых жребий его есть;/ убо заблуди́хом от пути истиннаго, и правды свет не облиста нам, и солнце не возсия нам./ Беззаконных исполнихомся стезь и погибели, и ходихом стези непроходны,/ пути же Господня не разуме́хом.</p>
<p>
<red>На литии стихиры, глас 1</red>:</p>
<p>Глас сый вопиющаго в пустыни,/ Пророк и учитель обличил еси велехва́льныя фарисеи, глаголя к ним:/ порождения ехи́днина, сотворите плоды достойны покаяния,/ ныне Божественною десницею твоею, православными Россианами любезне почитаемою,/ показу́еши ясно перст Божий,/ наказу́ющий нечестие презрителей веры, отвергших тя,/ отягощающи над ними руку благочестиваго воинства,/и расточающи их яко овцы, неимущия пастыря,/ покайтеся, вопия,/ <red>да не когда</red> во веки прогневается Господь,/и погибнете от пути праведнаго.</p>
<p>Богоотступный Иулиан, люте́йший зло́бою Ирода,/ тщашися истребити в правоверных всю святыню,/ искаше сожещи руку твою, Предтече;/ но вотще шата́яся, вскоре поги́бе с шумом нечести́вый./ Поборник же благочестия российский народ, благоговейно сию почитая,/ яко светильник на свещнице, во святем храме поставляет ю́, и хранит святолепно;/ тем же утвердити страну нашу в мире, и сохранити вся люди молися, Предтече,/ теплый предстатель наш ко Господу.</p>
<p>Любовию уготовавших тебе златоко́ванный ковчег благоле́пнейший,/ в нем же святая десница твоя че́стне положися,/ воздая богатно приношения,/ хра́м Духа Божественнаго сотвори ходатайствы твоими, Крестителю,/ зарею Божия премудрости освещая во <red>вся</red> дни,/ во<red>еже</red> стояти им в Православии непоползнове́нно.</p>
<p>Коль благ Бог Израилев правым сердцем,/ прежде<red>еже</red> родитися прови́дящий издале́че достойных Того благодати,/ чудодействующую бо в дальних странах десницу праведника,/ взима́я от лица неправды и ущедряя, ея же восхоте уще́дрити,/ вручает напосле́док дней многобогатый дар сей стране нашей, тайно веща́я:/ приими́те залог Моея благодати, благодати тезоимени́таго./ Се дах его стража страны вашея,/ видите, яко рука Моя сотвори сия вся.</p>
<p>
<red>Слава, глас 8</red>:</p>
<p>Даждь славу Богу твоему, Россие!/ Яко Просла́вивый тебе досе́ле множеством святых, не оставляет прославляти и ныне./ Се бо многоценное сокровище, в различных странах доселе сокрываемое,/ благоизволи даровати тебе многочудесную руку Предтечеву,/ оружие мирно, утверждение державно, сте́ну необори́му/ и невреди́мое сопротивными ограждение новому Сиону.</p>
<p>
<red>И ныне, глас 2</red>:</p>
<p>Предстоя пред Твоим, Всечистая, образом/ все христоименитое людей множество, достойно блажат Тя, Матерь Божию,/ и прославляют раболепно, и честву́ют и молятся Тебе по Бозе,/ да мир умири́ши в православии, и веру утвердиши,/ и спасеши от всех зол Твоя рабы, едина Благословенная.</p>
<p>
<red>На стиховне стихиры, глас 2</red>:</p>
<p>Действуяй вся во всех, Боже,/ неизреченную милость Твою явил еси нам,/ подая благословение рукою пророков верховнейшаго,/ о всех де́лех Твоих благодарение Тебе приносим.</p>
<p>
<red>Стих</red>: Благословен Господь Бог Израилев,/ яко посети и сотвори избавление людем своим.</p>
<p>Весь Богоносен явился еси, Крестителю,/ егда рукою твоею прикоснулся еси верху́ Владычню,/ слухом же Родителев глас слыша и очима сошествие Святаго Духа узре́л еси,/ тем же и нас, почитающих Богоноснаго тела твоего останки,/ сотвори сосуды че́стны к принятию даров Божественныя благодати.</p>
<p>
<red>Стих</red>: И ты, отроча,/пророк Вышняго наречешися.</p>
<p>Перстом <red>десницы</red> твоея/ древле показал еси людем грядущаго к тебе крестится Агнца Божия,/ взе́млющаго грехи всего мира;/ ныне же предлежащими персты,/ нетлением сияющими, и благочестно от всех почитаемыми,/ загладив неве́дения начерта́ние,/ напиши на скрижалех сердец наших Боговедение покланяемыя Троицы.</p>
<p>
<red>Слава, глас 8</red>:</p>
<p>Неизчетный в милости, Боже наш!/ Праведных ради обещавый не погуби́т грешный на земли,/ повелел еси ты́я в молитву призывати,/ и ныне, молящеся Тебе, Благоутробне,/ приводим в молитву честна́го пророка Твоего угодника,/ да его ради пощади́ши нас, избавляя от всех искушений и бед,/ и спасеши души наша.</p>
<p>
<red>И ныне, глас тойже</red>:</p>
<p>Крепкое заступление и сте́ну неруши́му стяжавше,/ всечестную и чудотворную икону Твою, Богомати,/ молим Тя православным Христианом победы на враги даровати/ и спасти достояние Твое.</p>
<p>
<red>На благословении хлебов: Тропарь, глас 2</red>:</p>
<p>Память праведнаго: <red>или сей, глас 4</red>:</p>
<p>От запада возсия́вши Предтечева рука,/ лучи испущает нетления верным исцелений,/ свыше собирает множество Ангел,/ до́ле же созывает человеческий род,/ единогласно возсылати славу Христу Богу.</p>
<p>
<red>На утрени</red>
</p>
<p>На Бог Господь: тропарь Предтечи, дважды. Слава, и ныне, Богородичен воскресен по гласу тропаря.</p>
<p>
<red>По 1-й кафизме седален, глас 4</red>:</p>
<p>Воистинну пророков бо́льший нареклся еси, Иоанне,/ они бо по рождестве своем проро́чествоваша,/ ты же, Крестителю, еще сый во чреве матере, сподобился еси таково́го дара,/ и был еси первейший благовестник воплотившагося Избавителя,/ устна́ми бо матере твоея Богоизбранней Отроковице вещал еси:/ отку́ду мне сие, да прииде Мати Господа моего ко мне?/ Сего ради вопием тебе:/ радуйся, зерца́ло, тайны Божия нам являющее.</p>
<p>
<red>Слава, и ныне, Богородичен</red>:</p>
<p>Тебе вси роди человечестии хва́льныя дары приносят, Владычице,/ и молятся яко Царице и Матери Божией,/ покрый и соблюди, Госпоже, молитвами Твоими,/ и спаси от бед души наша.</p>
<p>
<red>По 2-й кафизме седален, глас 8</red>
</p>
<p>Похвали́ Бога твоего, граде Петро́в,/ и да возвеселятся сердца́ православных христиан;/ яко благоизволи Вышний даровати нам десницу покаяния проповедника,/ в рожденных жена́ми большаго Иоанна, покрывающаго и защищающаго град и люди,/ <red>егоже</red> почитающе, возвеличим Бога нашего,/ давшаго нам священный залог милости Своея.</p>
<p>
<red>Слава, и ныне, Богородичен</red>:</p>
<p>Покланяющеся образу Твоему, Богомати, вернии раби Твои,/ молим Тя, в день Судный избавити нас, и сподобити Царствия Небеснаго,/ Марие Благословенная, православных похвало.</p>
<p>
<red>Таже полиелейныя псалмы, по сем величание</red>
</p>
<p>Величаем тя,/ Крестителю Спасов Иоанне,/ и почитаем вси/ честныя твоея руки пренесение.</p>
<p>
<red>Стих</red>: Блажен муж, бояйся Господа</p>
<p>
<red>Стих</red>: Направити ноги наша на путь ми́рен.</p>
<p>
<red>По полиелеи седален, глас 8</red>:</p>
<p>Закона гла́си нея́сни быша и косноглаголание Моисеево/ словеса благодати в гада́ниих изъяви;/ ты же начало Евангелия сый, светлый глас вопиющаго нареклся еси,/ясно бо возвестил еси пришедшаго в мир Спасителя,/ <red>егоже</red> моли о нас, Предтече.</p>
<p>
<red>Слава, и ныне, Богородичен</red>
</p>
<p>Приступи́те с веселием, Богоизбраннии и христолюбивии людие,/ и честный образ Богоматере любезно приимите;/ се бо щедрот море неизчерпаемое, источник сладкий изливает благодати,/ от негоже вси спасение почерпа́ем.</p>
<p>
<red>Таже степенна, 1-й антифон 4 гласа. Прокимен</red>: Тамо возращу рог Давидови,/ угото́вах светильник пома́занному Моему. <red>Стих</red>: Враги́ Его́ облеку́ студо́м,/ на Не́мже процвете́т святы́ня Моя́. <red>Евангелие от Луки, зачало 31</red>
</p>
<p>
<red>По 50-м псалме стихира самогласна, глас 6</red>:</p>
<p>Плотскаго пришествия Христова нача́ло,/ пророков конец и глас Слова сый, взывал еси:/ покайтеся, приближися бо Царство Небесное;/ темже угото́вавый пути Господни,/ благодати предшественник явился еси, Крестителю и Апостоле,/ моли Христа Бога, прегрешений оставление даровати/ празднующим любовию святую память твою.</p>
<p>
<red>Канон Предтечи со ирмосом на 8, глас 1</red>
</p>
<p>
<red>Песнь 1</red>
</p>
<p>
<red>Ирмос</red>: Твоя победительная десни́ца/ Боголепно в крепости прославися;/ та бо, Безсмертне,/ яко всемогущая противныя сотре,/ Израильтяном путь глубины новосоделавшая.</p>
<p>Устне нечи́сты, и сердце, и глас недостойный/ движу к тебе на моление, Крестителю Христов,/ но ты глас Слова и орга́н Духа Божия сый,/ потщися на помощь,/ сердце просвети, ум мой озари светом Богоразумия и слово ми вдохни,/ да возмогу воспети с любовию вели́чия твоя.</p>
<p>В молитвах Господеви предстоя,/ якоже звезда Солнцу предтеки́й,/ радости Небеснаго рая́ неизреченныя исполняяся,/ Безсмертному Царю, в безконечныя веки от Ангел безпрестанно хвалимому,/ присносущное с ними возсылая славословие,/ помяни нас на земли призывающих тя, Крестителю.</p>
<p>Друг искренний Владыки быв, Крестителю всеблаженне,/ укрепи нас любити Его нравом правым/ и страстей тлетворных возгнушатися, влекущих к гибели.</p>
<p>Виновное спасения нашего всечестно́е Древо Креста,/ предлежащее видяще,/ вернии почти́м и радостно облобыза́ем,/ источающее нам освящение, и жизнь, и лютых избавле́ние.</p>
<p>
<red>Богородичен</red>:</p>
<p>Якоже родством естественным совоку́плени,/ тако и молитвенным согласием, вы едино су́ще,/ Мати всех Царя и Божественный Предтече,/ мольбу сотворите вку́пе к благоуветливому Владыке,/ да вашими ходатайствы преклонься,/ ущедрит и спасет люди Своя.</p>
<p>
<red>Песнь 3 </red>
</p>
<p>
<red>Ирмос</red>: Еди́не ве́дый человеческаго существа немощь,/ и милостивно в не вообра́жен,/ препоя́ши мя с высоты силою,/ еже вопити Тебе, Святы́й:/ одушевленный храме нензреченныя славы Твоея, Человеколюбче.</p>
<p>Подвигом добрым подвизався, течение скончав мечным усекновением,/ во светлости Небеснаго Иерусалима вни́ти и ликовствова́ти с Безплотными сподобился еси;/ и ныне с Небес простирая к нам отеческия объятия,/ рукою твоею привлещи́ всех в ограду Христову потщися, Крестителю,/ наставляя на путь покаяния тебе величающия. </p>
<p>Свыше нас ныне назирая, всеблаженне,/ твоими молитвами от тли и бед сохрани,/ Божественному пропове́данию твоему верно последующих/ и пребывающих во учении спасительных твоих догма́тов.</p>
<p>Бо́лий в рожденных жена́ми,/ имену́емый от Премудрости Вечныя,/ бу́ди нам премудрости и смысла хода́тай;/ да сподобимся с мудрыми девами внити в Чертог вечныя Божественныя Славы.</p>
<p>Жезлом чудесным, Креста зна́мением от камене неплодна воду людем Твоим источивый, Боже,/ от неплодныя Елисаветы покаяния проповедателя миру даровав,/ десницею его нас обогатил еси,/ вся преславна твоя, Всесильный Владыко.</p>
<p>
<red>Богородичен</red>
</p>
<p>Яко венцем пресветлым благоукрашается град наш,/ Богородительнице, образом Твоим честны́м, паче луч солнечных сияющим/ и просвещающим хва́лящия Тя.</p>
<p>
<red>Песнь 4</red>
</p>
<p>
<red>Ирмос</red>: Го́ру Тя, благодатию Божиею приосене́нную,/ прозорливыма Аввакум усмотри́в очи́ма,/ из Тебе изы́ти Израилеву,/ провозглашаше, Святому,/ во спасение наше и обновление.</p>
<p>С воинствы Небесными водворяяся, Богому́дре,/ Христа умоли с ними спасти нас на земли сущих,/ почитающих тя в честне́м храме сем, Господень Предтече.</p>
<p>Светильниче Света невечерняго,/ угасший благих дел светильник возжги в душах наших, огнем твоих молитв,/ да ясно узревше свет повелений Создавшаго,/ стопы наша направим по словеси Его.</p>
<p>Бездну милосердия в струях Иорданских погрузивый рукою твоею, Крестителю,/ источники слез подаждь,/ разжения сласте́й погашающий и грехи очищающия.</p>
<p>Неповинно закла́н был еси,/ яко агнец незлобив, Божественный Предтече,/ непорочная и священная жертва Творцу принеслся еси,/ темже верою тя молим,/ и нас возносити жертвы духовныя Богу настави.</p>
<p>
<red>Богородичен</red>
</p>
<p>Не отри́ни молений наших, Владычице Чистая,/ но посети милостию рабы Твоя, покланяющиися образу Твоему,/ упование христиан,/ в мире житие наше соблюди и подаждь спасение необори́мое.</p>
<p>
<red>Песнь 5</red>
</p>
<p>
<red>Ирмос</red>: Просвети́вый сиянием/ пришествия Твоего, Христе,/ и осветивый Крестом Твоим мира концы,/ сердца просвети светом твоего Богоразумия,/ православно поющих Тя.</p>
<p>Дивен Бог, во святых своих творяй чудеса,/ кости бо мертвыя Елисеевы мертваго воскреси́ша,/ руками Павловыми многи от неду́г и духов злых исцелева́хуся,/ рука же Крестителева бо́льшая источает чудеса,/ и подает исцеления верою почитающим ю́/ и благоговейно лобызающим.</p>
<p>Приближився Свету крайнему,/ свет вторы́й по Божественному причащению был еси воистину,/ темже радующеся светлую и благонаро́читую память твою совершаем,/ и молим тя, Крестителю:/ просвети души наша дарованиями Вседетельнаго Духа.</p>
<p>Не хода́тай, ни Ангел, но Сам Господь, пришедый в мир, спасе нас,/ Емуже правыя пути по́слан был еси угото́вати, блаженне./ Того ныне умоли, Крестителю,/ показати и нам стезю, к Царствию Небесному наставляющую.</p>
<p>Го́ресть вод древле услаждая Моисей,/ древом сохрани еврейския люди, образ Креста проначерта́я,/ сему вернии покланяющася, горести и скорби всякия избавляемся.</p>
<p>
<red>Богородичен</red>:</p>
<p>Се приходит Дева, всех пророков превышши, честны́м образом Своим, Зиждителя миру рождшая,/ град Свой сохранити и спасти достояние Свое.</p>
<p>
<red>Песнь 6</red></p>
<p>
<red>Ирмос</red>: Из утробы Иону младенца изблева́ морски́й зверь,/ якова́ прия́т;/ в Деву же всельшееся Слово,/и плоть приемшее пройде, сохраншее нетленну./ <red>егоже</red> бо не пострада нетления,/ Рождшую сохрани неврежде́нну.</p>
<p>Глас вопиющаго Бога наречен был еси, Предтече Господень;/ темже яко уста Божия, кто не восхва́лит тя?</p>
<p>Веру благочестивую в Сына Божия/ запустевшим сердцам проповедал еси, Пророче благодати,/ неплодие душ наших, от тли греховный изсыхаемых на всяк день,/ отреби рукою Твоею пречистою,/ да будем древеса приносящая плод живыя веры Вседержителю.</p>
<p>Волна́ми житейскими обуреваеми и в страсте́х различных погружаеми,/ под кров твой прибегаем, великий Иоанне,/ потщися помощи́ рабом твоим/ и к спасения благооти́шному приста́нищу настави.</p>
<p>Приими от души молящихся Тебе, Христе,/ и даждь нам помощь Твою свыше, якоже иногда учеником Твоим на мо́ри,/ и от бед избави нас, молением Твоего Предтечи.</p>
<p>
<red>Богородичен</red>:</p>
<p>Пред образом Твоим, Богомати,/ проливаем сердечная моления наша недостойнии,/ помози, Владычице, усердно молящимся Тебе, и избави от всех бед и зол славящих Тя;/ кто бо, Всемилостивая, с верою призываяй Тя,/ посрамле́н и неуслышан от <red>Тебе</red> изы́де?</p>
<p>
<red>Кондак, глас 6</red>:</p>
<p>Умнаго Солнца светильник Божественный Предтеча,/ показавый в концех светоносную свою десницу,/ ныне на севере озаряет ею блаженное Отечество наше,/ просвещая и освящая верно покланяющихся, и Христу вопиющих:/ спаси нас молитвами пророка Твоего, Царю Вышний.</p>
<p>
<red>Икос</red>:</p>
<p>Новый рай является Божественный храм,/ во́ньже с верою и благоговением входит беседовати с Создателем своим первый человек./ Река бо даров Божественныя благодати, разделяющаяся в четыре начала,/ исходит из Едема Небеснаго напая́ти его./ Источник жизни, нетления и спасения/ изливает всем нерукотворе́нное начертание Спасителя нашего./ Поток милостей и щедрот, и сроднаго о христианех промышления/ исходит от святыя Богоматере иконы./ Древо Креста, на немже спасение совершися,/ источает воду, услаждающую го́ресть вкушения запове́даннаго./ Струи́ же теплых молитв текут обильно от Предтечевы <red>десницы</red>,/ во струя́х Иорданских сподобившияся крестити Просветителя нашего./ Вся земля Российская да покло́нится Тебе и да поет Тебе, Царю Вышний.</p>
<p>
<red>Песнь 7</red>
</p>
<p>
<red>Ирмос</red>: Тебе у́мную, Богородице, пещь,/ разсмотря́ем вернии;/ якоже бо о́троки спасе́ три Превозноси́мый,/ мир обнови, во чреве Твоем всеце́л,/ хвальный отцев Бог, и препрославлен.</p>
<p>Прославляяй Господь Того сла́вящыя,/ нетлением прославленную десницу твою, подаде верным прибежище благонаде́жно,/ юже просте́рши, подаждь нам помощь от Святаго,/ и даждь безбедно во благочестии жизнь совершити славящим тя.</p>
<p>Твоими молитвами немощнии врачуются,/ демони отгоняются, и вся скорби ре́шатся,/ сего ради тя почитаем, Предтече Господень,/ России похвало, крепость и ограждение, и утверждение.</p>
<p>Пригвожде́н ум к земным вещем имея,/ что сотворим, и к кому прибе́гнем ищущим помощи?/ разве к тебе, святый Иоанне, благодати тезоимени́те,/ не отри́ни нас от твоего заступления, но возстави и обнови покаянием,/ и пону́ди со избранными вни́ти, а́може ничтоже скверно входит,/ в Царство Небесное.</p>
<p>Умири́ мир, Христе, мольбами Предтечи Твоего,/ низлагая врагов силу и тишину неизглаголанную устрояя стране нашей,/ во веки сохрани́.</p>
<p>
<red>Богородичен</red>:</p>
<p>Образу Твоему покланяющимся/ и призывающим Тя во обстоя́ниих лютых, помози, Владычице,/ упование и спасение всех человеков,/ иныя бо Предстательницы, разве Тебе, по Бозе не и́мамы.</p>
<p>
<red>Песнь 8</red>
</p>
<p>
<red>Ирмос</red>: Чу́да преестественнаго/ росодательная изобрази пещь образ;/ не бо яже прия́т пали́т юныя,/ яко ниже́ Огнь Божества Девы, в Ниже вни́де утробу,/ тем воспевающе воспоем:/ да благословит тварь вся Господа,/ и превозносит во вся веки.</p>
<p>Присносущныя и неизреченныя Славы и Света невечерняго наслаждаяся,/ идеже неизглаголанное есть веселие и радость непрестанная,/ простирающих к тебе молений гла́сы услыши, Крестителю,/ и сподоби молитвами твоими причастниками быти вечныя Божественныя Славы.</p>
<p>Духом и силою Илиино́ю предходя́ Христу,/ был еси, премудре, не трость противными ветры колеблема,/ но столп и наше Божественное веры утверждение, и непоколебимое Церкве укрепление,/ юже твоим ходатайством во единомыслии соблюди непреклонну и недви́жиму,/ утоляя всякия собла́зны.</p>
<p>Авраам яко друг Божий/ сподо́бився духом провидети день Зиждителя Своего,/ радости неизреченныя исполняшеся;/ ты же, Предтече, не в гаданиих и сенех,/ но лицем к лицу зря воплотившагося Господа, и от руки твоея крещение прие́мша,/ достойно взывал еси:/ сия убо радость моя исполнися./ Сего ра́ди, яко друга Христова и теплаго о нас предстателя/ правостию ума чтуще, ублажаем,</p>
<p>
<red>Троичен</red>:</p>
<p>Троицу Нераздельную,/ Тре́ми Ли́цы разделяемую, соединяемую же Существом,/ всеми державно владычествующую и вся соблюдающую,/ вернии благоче́стие исповедающе, возвеличим.</p>
<p>
<red>Богородичен</red>:</p>
<p>Приими моления рабов Твоих, Пресвятая Владычице,/ яже Тебе приносим;/ помози и от бед избави покланяющихся образу Твоему;/ Ты бо, Спаса Рождшая, имаши дерзновение, яко Того Мати сущи,/ не престай моля́щи о чтущих Тя, еже спастися нам.</p>
<p>
<red>Песнь 9</red>
</p>
<p>
<red>Ирмос</red>: Образ чистаго Рождества Твоего/ огнепали́мая купина́ показа́ неопальная,/ и ныне на нас напа́стей свирепе́ющую угасити молимся пещь,/ да Тя, Богородице,/ непрестанно величаем.</p>
<p>Стал еси посреде закона и благодати, премудре,/ темже взываем к тебе:/ побеждаемых нас законом греховным, воюющим противу ума во у́дех наших, ущедри, Крестителю,/ и благодати дар испроси, творити Божественная хоте́ния.</p>
<p>Утробы неплодныя израще́ние плодовитое сый,/ неплодие сердец в благоплодие претвори молитвами твоими,/ и капли покаяния спасительнаго одожди́ в сердцах поющих тя.</p>
<p>Источая всегда исцеления притекающим к мощем твоим, чудный Предтече,/ исцели стра́сти сердечныя, востающия от невнимания,/ де́тельною твоих Божественных молитв цельбо́ю.</p>
<p>Вити́йствующих язык не может по достоянию восхвалити тя, Предтече пришествия Христова;/ но якоже Христос вдовицы прия́ два ле́пта,/ не возгнушайся, Крестителю, малаго сего приноше́ния;/ благости же подражанием, приими песнь, яко достойную/ и дерзнувшаго от усердия пове́дати величия твоя.</p>
<p>
<red>Богородичен</red>:</p>
<p>Взирающе на твою всечестную, Пречистая Богомати, икону,/ яко на Тебе Самую́, на Небесех Сыну соцарствующую,/ с верою к ней припа́даем, благочестно почитаем, и со страхом лобызаем,/ и славим рождшагося от <red>Тебе</red> Христа Бога нашего,/ <red>егоже</red> моли спасти рабы Твоя.</p>
<p>
<red>Светилен</red>:</p>
<p>Предстоя присно стра́шному Престолу,/ и светлыми зарями Трисолнечнаго Божества осияваем, светильниче мира,/ просвети души верою приступающих к Тебе,/ греховный мрак отгоняя и приводя ты́я к Свету незаходимому.</p>
<p>
<red>Слава, и ныне, Богородичен</red>
</p>
<p>Скорая в беда́х Помощнице,/ готовое обуреваемых приста́нище,/ Неискусобрачная Невесто, рождшая плотию Спасителя миру,/ сохрани нас, покланяющихся образу Твоему честно́му и сице Тебе взывающих:/ радуйся, Предстательнице Твоих рабов.</p>
<p>
<red>На хвалитех стихиры на 4, глас 1</red>:</p>
<p>Память праведнаго с похвала́ми,/ хвала бо его сладость верным,/ блажен воистинну, <red>егоже</red> избра и прия́т Господь;/ темже и мы <red>Днесь</red>, веселящеся, почитаем память твою, Предтече,/ просяще тя, имущаго дерзновение ко Господу,/молитися о благополучии страны нашея,/ о победе на языки противныя, еже низложи́ти непра́ведно хотящия бра́ни,/ даровати же мир мирови, Церквам единомыслие,/ и душам нашим велию милость.</p>
<p>От запада принесшая благодать исцелений рука твоя, Крестителю,/ созывает верных к тоя́ пришествию./ Входу ея православный народ радуется,/ священных сословие благоговеет и торжествует све́тло;/ собравшееся же верных множество усердно покланяется,/веселия духовнаго исполняяся./ Ты же, ходатай Новаго и Ветхаго быв священнейший,/ обнови обветшание, обновление совершающих/новаго явления <red>десницы</red> твоея,/ моля́ Человеколюбца даровати всем спасение и велию милость.</p>
<p>Давиду кроткому и благочестивому уподобляется священных собрание,/ радостно преносящее в храм, якоже древле в Сион,/новый кивот древняго пречестне́йший./ Тамо бе ста́мна, манну носящая,/зде же образ во чреве Носи́вшия Христа;/ тамо жезл, зде же Крест Христов, вселенныя хранитель;/ тамо скрижали каменни Ветхаго Завета,/ зде же рука, предначертающая Новый Завет,/ возвещающий миру спасение и велию милость.</p>
<p>Боговидец предивный Илия,/ пове́рже ми́лоть свою на Елиссея,/ и абие сей остави волы́, имиже делаше землю,/ идяше в след его и служаше Богу;/ ты же, Крестителю, не ризу,/но руку твою святую ниспослал еси нам, рабом твоим,/ еюже да излие́тся на нас благодать Духа Божественнаго,/ во<red>еже</red> не земным и суетным работати,/ но Богу Жи́ву служити преподобием и правдою/ <red>вся</red> дни живота нашего,/ подающему миру велию милость.</p>
<p>
<red>Слава, глас 8</red>:</p>
<p>Вси совокупльшеся единодушно во святем храме Спаса нашего,/ и зряще в нем светлый Богоматере образ, Живоносное Древо Креста и твою, Предтече, пречестну́ю руку,/ руце и сердца горе́ воздвигнем к Триипостасному Божеству,/ радующеся о великих Его дарованиих, и молящеся прилежно,/ да предстательством Всенепорочныя, силою Честнаго и Животворящаго Креста,/ и твоими, всеблаженне, молитвами,/ посетит нас милостию и щедротами Всеблагий Бог,/ подающий миру велию милость.</p>
<p>
<red>И ныне, глас 8</red>:</p>
<p>Со всеми пророки, со апостолы, и мученики,/ преподобными, и праведными, и всех христиан надеждою - Богородицею,/ моли Преблагаго Бога, Предтече,/ даровати совершающим светоносную и Божественную память твою,/ разрешение грехов, очищение прегрешений и велию милость.</p>
<p>
<red>Славословие великое и отпуст</red>
</p>
<p><red>На Литургии:</red> Блаженны. Прокимен, глас 7: Возвеселится праведник о Господе: Апостол к Коринфяном, зачало 106. А ллилуиа, глас 4: Праведник, яко финикс, процветет</p>
<p>Евангелие от Матфея, зачало 40. Причастен: В память вечную: На молебне Евангелие от Марка, зачало 1.</p>
<p>
<red>Преподобных отец Диони́сия и Амфило́хия </red>
</p>
<p>
<red>Глуши́цких, чудотворцев</red>
</p>
<p>
<red>На вечерни</red>
</p>
<p>Блажен муж: на Господи, воззвах<red>: стихиры, глас 8</red>
</p>
<p>
<red>Подобен</red>: О, преславнаго чудесе:</p>
<p>Преподобнии отцы Богомудрии,/ слепым дае́те свет,/ болящим исцеление и хромым здравие,/ милостивно преклоняющеся к приходящим верою к вам/ и прося́щим помощи ва́шея,/ заступники бо и предстатели вернии вси обрето́хом, восхваляюще вас.</p>
<p>Преподобнии отцы всечестнии,/ добродетельми возшедше на колесницу,/ к Богу востеко́сте, победныя почести приемлюще,/ и, яко ми́лоть, нам телеса́ ваша положена во гробех отцы оставили есте́,/ источати исцеления и прогони́ти духи лукавые,/ тем же блажим вас, прехвальнии.</p>
<p>Ликом постническим сочетастеся и украшшеся, блаженнии,/ постническим житием и ныне в Небесных обителех живете, веселящеся,/ идеже ликуют Ангели,/ и Светом Божественным воистину обожаеми,/ поминайте любовию блажащих вас на земли́/ и святое ваше творящих празднество.</p>
<p>
<red>Слава, глас 6</red>:</p>
<p>Преподобнии отцы,/ во всю землю изыде вещание исправлений ваших,/ темже на Небесех обрето́сте мзду трудов своих,/ бесовския разрушили есте полки́/ и Ангельския достигли есте чины,/ <red>ихже</red> житию непорочно поревнова́сте,/ дерзновение иму́ще ко Господу,/ мир испроси́те душам нашим.</p>
<p>
<red>И ныне, Богородичен</red>:</p>
<p>Богородице Дево Чистая,/ молися Го́сподеви,/ яко да Твоими молитвами/ подаст душам нашим грехов оставление,/ мир и велию милость.</p>
<p>
<red>Крестобогородичен</red>:</p>
<p>На Древе Живот наш зря́щи,/ Пренепорочная Богородица, ви́сящ,/ ма́терски рыдающе, вопия́ше:/ Сыне Мой и Боже Мой,/ спаси любовию поющия Тя.</p>
<p>
<red><red>Аще</red> празднуеши с полиелеом, глаголи Богородичен воскресный</red>: Кто Тебе не ублажит: <red>Вход, прокимен дне.</red></p>
<p>
<red>Чтения преподобническая (зри страницы 791-792)</red>
</p>
<p>
<red>На стиховне стихиры, глас 4</red>
</p>
<p>
<red>Подобен</red>: Яко добля</p>
<p>Во Христа обле́кшеся,/ тле́емаго человека Богомудренно совлекшеся,/ тем духовною благодатию присно просвеща́еми,/ яко звезды светлыя, ми́рове просияли есте́,/ молящеся от тли и бед изба́витися,/ иже верою совершающим присно честну́ю память вашу.</p>
<p>
<red>Стих</red>: Честна́ пред Господем/ смерть преподобных Его.</p>
<p>Ныне пищу Небесную восприемлюще,/ и Светом ограждаеми, и Жизнь вечную насле́дствующе,/ к вам прибегающия от бед изба́вите,/ и искушений различных, и всякаго озлобления,/ Богомудренно к Богу дерзновение стяжавше/ и любовь показу́юще воистину христоподобную.</p>
<p>
<red>Стих</red>: Блаже́н муж, боя́йся Господа,/ в заповедех Его восхо́щет зело́.</p>
<p>Богоносцы вседи́внии, Троицы поборницы,/ к миродержителеву борению му́жескою мудростию ополчи́вшеся,/ и того низложисте твердыми сплете́нии,/ победными увязо́стеся венцы́./ Сего ради Божественную и светоносную совершаем вашу память,/ освящаеми благодатию.</p>
<p>
<red>Слава, глас 8</red>:</p>
<p>Преподобнии отцы,/ мира красоты и пищи временныя отнюд возненавидевше,/ иноческое житие паче возлюбивше/ и Ангелом собеседницы бысте,/ и светильницы многосветлии вселенней,/ чудесами, якоже второе солнце, сияюще,/ всех нас поминайте,/ совершающих священную память вашу./ Мы бо, чада ваша/ и овцы словесных ваших учений,/ и вас на помощь призываем,/ прося́ще вами прияти мир и велию милость.</p>
<p>
<red>И ныне,</red>
</p>
<p>
<red>Богородичен воскресен</red>: Безневестная Дево</p>
<p>
<red><red>Аще</red> ли не празднуеши, глаголи сей Богородичен</red>:</p>
<p>Аз, Дево Святая Богородице,/под кров Твой прибегаю,/ вем яко обрящу Тобою спасение,/ можеши бо, Чистая, помощи́ мне.</p>
<p>
<red>Крестобогородичен</red>:</p>
<p>Тя пригвожда́ема ви́дящи на Кресте, Иисусе,/ и страсти приемлюща волею, Владыко,/ Дева Мати Твоя, увы Мне, вопияше, Чадо Сладкое,/ раны без правды како терпи́ши, Врачу́,/ исцели́вый человеком немощь/и от тли всех изба́вивый милосердием Своим.</p>
<p>
<red>Тропарь, глас 8</red>:</p>
<p>Светильницы светлии, явльшеся/ добро́ту земну́ю мудренно оста́вльше/ и идо́ша во внутреннюю пусты́ню, ку́пно с Диони́сием Амфило́хие,/ смирение и всю добродетель извыко́ша и обрето́ша безсмертие,/ постом, и бдением, и прочим воздержанием себе принося́ Христу,/ и ныне на Небесех Престолу Христову предстоя́,/ моли́теся, отцы Богомудрии, Диони́сие и Амфило́хие,/ умири́ти мир и спастися душа́м поющих вас,/ согрешением оставление дарова́ти,/ чтущим всечестну́ю память вашу.</p>
<p>
<red>Слава, и ныне, Богородичен или Крестобогородичен</red>
</p>
<p>
<red>На утрени</red>
</p>
<p>
<red>По 1-м стихословии седален, глас 4</red>
</p>
<p>
<red>Подобен</red>: Скоро предвари</p>
<p>Светильницы пресветлии и́стины Христовы,/ мир просвети́сте учением вашим, отцы Богоноснии Диони́сие и Амфило́хие,/ погуби́вше е́реси зловерных ху́льник, погаси́сте пламенная ху́лящих смущения,/ тем яко Христовы угодницы всех просвещаете.</p>
<p>
<red>Слава, и ныне, Богородичен</red>
</p>
<p>Дево Всенепорочная, Пребогатаго Бога рождшая,/ со Безплотными Того непрестанно моли, оставление прегрешений и исправление жития дати прежде конца,/ верою и любовию поющим Тя.</p>
<p>
<red>По 2-м стихословии седален, глас 8</red>:</p>
<p>Отреко́стеся плоти Христа ради и духовнии явистеся людем води́телие,/ услышали есте́ словеса́ тайных учений,/ и́ноком же яви́стеся правило пра́вости,/ страсти вся крепостию попрали есте́./ Тем и коварства бесо́в до конца попалили есте́,/ к Нему изрядно всегда, Богоноснии отцы, моли́теся,/ грехов оставление подати, чтущим любовию святую память вашу.</p>
<p>
<red>Слава, и ныне, Богородичен</red>:</p>
<p>Се Тебе ро́ди родо́в славят, якоже прорекла́ еси, Отроковице,/ Создателя бо всех бысть палата и Божественный храм,/ в немже вселися Вышний и плотию обложи́ся, да спасет нас.</p>
<p>По Хвалите Имя Господне: <red>величание</red>
</p>
<p>Ублажаем вас,/ преподобнии отцы,/ и чтим святую память вашу,/ наставницы монахов и собеседницы Ангелов.</p>
<p>
<red>Псалом избра́нный: </red>Терпя́, потерпе́х Господа</p>
<p>
<red>По полиелеи седален, глас 8</red>
</p>
<p>
<red>Подобен</red>: Премудрости</p>
<p>Егда, блаженнии, к Божественному желанию ум свой впери́сте,/ тогда остависте вся до́лу влеку́щия мудрова́ния и в пустыню всельшеся,/ яко крин, процветосте добродетельми прекраснии, страстей искорени́вше терние,/ в ней насадивше плоды трудов своих,/ темже и пожасте рукояти, богатство неотъе́млемо на Небесех,/ отцы преподобнии, моли́те Христа Бога/ согрешений оставление даровати, чтущим верою святую память вашу.</p>
<p>
<red>Слава, и ныне, Богородичен</red>: О Тебе радуется</p>
<p>
<red>Таже степенна, 1-й антифон 4-го гласа. Прокимен</red>: Честна́ пред Господем/ смерть преподобных Его. <red>Стих</red>: Что воздам Го́сподеви о всех,/ яже воздаде ми. Всякое дыхание: <red>Стих</red>: Хвалите Бога во святых Его: <red>Евангелие от Иоанна, зачало 36</red>
</p>
<p>
<red>По 50-м псалме стихира, глас 6</red>:</p>
<p>Иже на земли Ангели/ и на Небеси́ челове́цы Божии,/ мира благое украшение/ и благих питателей,/ удобрение иноков и преподобных похвалу́/ великих отцев почтим,/ насажде́ни бо в дому Господни/ и процвето́ша праведно, яко ке́дри в пусты́ни,/ умножили есте́ стадо Христово словесных овец,/ в преподобии и правде.</p>
<p>
<red>Канон, глас 6</red>
</p>
<p>
<red>Песнь 1</red>
</p>
<p>
<red>Ирмос</red>: Яко по суху пешеше́ствовав Изра́иль,/ по бездне стопами,/ гонителя фараона,/ видя потопляема,/ Богу победную песнь поим, вопияше.</p>
<p>Сшедшаго с Небес и на Кресте ру́це Простершаго подражатели, блаже́ннии,/ тем распя́сте себе мирови, и мир вами распина́шеся,/ и сего ради всели́стеся во Царствие Небесное,/ чудотворцы яви́стеся воистину преди́внии.</p>
<p>Творца всех Бога возлюби́сте, преподобнии,/ мирску́ю мудрость всю отве́ргше, о земных неради́вше,/ Небесных благ наслади́вшеся со Ангельскими ли́ки,/ с нимиже молящеся, не забу́дите нас, чад своих.</p>
<p>Ревность духовную в сердца́х своих приемше,/ вслед Бога усердно потеко́сте и сего ради прославистеся в Божественней Того славе,/ у Него же обрести́ нам испроси́те велию милость.</p>
<p>
<red>Богородичен</red>:</p>
<p>Един от Святыя Троицы во двою естеству́/от чистых крове́й Твоих воплоти́ся, Боголепно про́йде,/ <red>ихже</red> от Ада́ма спасая, Пречистая, благостию Своею.</p>
<p>
<red>Песнь 3</red>
</p>
<p>
<red>Ирмос</red>: Несть свят,/ якоже Ты, Господи Боже мой,/ вознесы́й рог верных Твоих, Блаже,/ и утверди́вый нас на камени/ испове́дания Твоего.</p>
<p>Бысть в пустынях гнездя́щася Ангели, добродетельным житием своим мир озаряюща,/ Диони́сия блаженнаго обре́те, преподобне Амфило́хие,/ ему же после́дствовав, Спасу всех угодил еси.</p>
<p>Молением своим непрестанным и всенощны́м предстоянием,/ Пречистую Богородицу Помощницу иму́ще, бесовския полки́ от обители вашея прогони́ли есте́./ Тем и приходящим к вам подаваете скорое исцеление.</p>
<p>Се, мы оста́вихом вся,/ по Господню словеси́ сотвори́сте и вслед Того изыдо́сте,/ тем мзду сторичную прия́сте и Живот вечный насле́довасте со всеми святыми,/ с ними же молящеся о нас не престайте, отцы блаженнии.</p>
<p>
<red>Богородичен: </red>
</p>
<p>Просвещение мне испроси, Пречистая Владычице,/ рождшая Свет всему миру, омраче́нному грехи,/страстную мглу далече отжени, Едина Богоблаженная.</p>
<p>
<red>Седален, глас 4</red>:</p>
<p>Удивил еси, Владыко, преподобных отец наших,/ подав им чуде́с благодать и неду́ги различныя от человек отгоня́ти,/ им же молебно возопие́м:/ о, отцы досточу́днии, Диони́сие и Амфило́хие,/ непрестанно моли́те о нас Пречистую Богородицу,/ да, просте́рши длани, умоли́т Сына Своего и Бога,/ сохрани́ти град наш и люди от злых обстояний,/ подаст верным людем победу на враги/ и душам нашим грехов оставление.</p>
<p>
<red>Слава, и ныне, Богородичен</red>:</p>
<p>Пречи́стеи руце Твои, Богородице Дево, просте́рши,/ покры́й уповающих на Тя, Сыну Твоему зовущия,/ всем подай, иже милости Твоя.</p>
<p>
<red>Песнь 4</red>
</p>
<p>
<red>Ирмос</red>: Христос моя сила,/ Бог и Господь,/ Честна́я Церковь/ Боголепно поет, взывающи,/ от смысла чиста о Господе празднующи.</p>
<p>Руце просте́рше, о нас мольбу ко Владыце приношайте,/ стаду вашему от долг разрешение прося́ще, и́мате бо послушающаго Владыку всей твари,/ творит бо волю боящихся Его и молитву их послушает.</p>
<p>Сконча́сте течение, житие свое добре совершивше, блаженнии,/ приятелище бысте Пресвятыя Троицы,/ тем молитеся в мире сохраненным быти верным людем,/ правоверно вас почитающим.</p>
<p>Любовию Божиего распаля́стеся, святии,/ мир весь оставльше, пустыню достиго́сте,/ в ней же Ангельски пожили есте́ и ныне, в Чертозех Небесных со всеми святыми веселящеся,/ непрестанно о нас молитеся.</p>
<p>
<red>Богородичен</red>:</p>
<p>К Тебе упование мое возложих, Мати Божия Приснодево, спасения моего/ и Тя Предстательницу животу моему положих, тверду же и непоколебиму.</p>
<p>
<red>Песнь 5</red>
</p>
<p>
<red>Ирмос</red>: Божиим светом Твоим, Блаже,/ у́тренюющих ти ду́ши любовию озари́, молюся,/ Тя ведети, Слове Божий,/ Истиннаго Бога,/ от мрака греховнаго взывающа.</p>
<p>Смире́н помысл и ду́шу свою сокруше́нную иму́ще,/ вы́ну прилепляшеся Бо́гови и на Того упование о души́ своей возло́жше,/ толпы бесо́вския, яко прах, разгнасте,/ исцеляете неду́ги душевныя вку́пе и телесныя.</p>
<p>Юность телесную отвергше,/ посто́м и бдением удручи́ли есте́ плоти своя́,/ тем и святым житием своим весь мир просветили есте, Богоблаженнии.</p>
<p><red>егоже</red> ищущи, присно желаемаго вами блаженства Небеснаго Царствия,/ о нем бо подвизастеся в поще́ниих и бде́ниих,/ души свои изда́сте в руце Божии;/ сему и нам получи́ти молитеся присно, блаженнии.</p>
<p>
<red>Богородичен</red>:</p>
<p>Тебе, рождши Христа, всему Содетеля, взываем:/ радуйся, Иже Свет возсия́вше нам,/ радуйся, вместившая Бога невместимаго.</p>
<p>
<red>Песнь 6</red>
</p>
<p>
<red>Ирмос</red>: Житейское море,/ воздвиза́емое зря напастей бурею,/ к тихому пристанищу Твоему притек, вопию Ти:/ возведи от тли живот мой,/ Многомилостиве.</p>
<p>Возгремели быша до Небес молитвы ваша, святии,/ яко гром, Святым Духом гремя́ше,/ возду́шный же дух, яко дым, разгоняше,/ от недуг разрешение верным подавающи./ Тем яко заступники наша и к Богу хода́таи,/ непрестанно вас почитаем.</p>
<p>Вышняго прибежище положи́сте себе и упова́ние, в пустынях, да яко в черто́зех светлых, пребывающе,/ во а́лчбе и жа́жде жизнь свою провожда́юще,/ тем и обители себе во имя Пресвятыя Богородицы сотвори́сте, Еяже молитвами от зол нас изба́вите.</p>
<p>И́гу Господню вы́я прекло́нше, житейских молв избего́сте,/ тесным и прискорбным путем ше́ствовавше,/ пространства онаго Небеснаго достигли есте́,/ <red>егоже</red> и нам сподобленным бы́ти, святии, молитеся.</p>
<p>
<red>Богородичен</red>:</p>
<p>Пречистая Богородице Владычице, рождшая человеком Христа Спаса нашего,/ подаждь ми грехов оставление, да сподоблен буду избыти вечных мук нескончаемых,/ заступление Твое стяжавше, Богоневестная.</p>
<p>
<red>Кондак, глас 8</red>
</p>
<p>Яко светила незаходи́мая мысленнаго Солнца, просвети́сте вселенную,/ верным ду́ши и телеса́ лучами чудес ваших озаря́юще,/ незави́стно подава́ете от неду́г исцеление,/ темже, сошедшеся верою, вас в песнех восхва́лим,/ яко наши премудрыя наставники и к Богу хода́таи,/ и непрестанно вопием:/ радуйтеся, отцы Богомудрии Диони́сие и Амфило́хие.</p>
<p>
<red>Икос:    </red>
</p>
<p>Кто изрещи́ может ваша на ме́стех сих труды́ и страдания, отцы Богоноснии,/ или кто испове́сть прежде смерти и по смерти, яже ваше к Богу дерзновение,/ ибо во плоти Безплотный подо́бящеся, Ангельски пожи́сте,/ добродетельми своими весь мир просвети́ли есте́./ Но, а́ще и худосло́вен есмь,/ но убо воспою́ и, поя, не престаю Божию силу и премудрость/ и преподобных терпение и по́двизи, си́це реку́ще:/ радуйся, Диони́сие, великий отче наш,/ яко измла́да Богу послужил еси и к Нему достигл еси в Небесное Царствие;/ радуйся, целомудренный сто́лпе, Амфило́хие преподобне,/ имже попрася всякая кознь сопроти́вная;/ радуйся, чу́дный Диони́сие,/ ибо терпением своим, яко безплотен, Ангелы удиви́л еси, лукавых бесо́в победи́вый;/ радуйся, Амфило́хие блаженне,/ мысленнаго рая́ грозд пресладкий, услади́вший весь мир пресладким житием своим;/ радуйся, Диони́сие Богомудре,/ прекрасное жилище Пресвятаго Духа;/ радуйся, Амфило́хие всече́стне,/ яко на Небесе́х предстои́ши Пресвятей Троице с преподобным Диони́сием, о нас мо́лишися непрестанно;/ радуйтеся, отцы наши вселюбе́знии,/ наставницы иноком премудрии, и ко Христу сих приведосте преподобно и праведно;/ радуйтеся, отцы досточу́днии,/ свети́льницы пресве́тлии, весь мир в чудесех просветили есте́ и, просвещая, не престае́те./ Темже, вопиюще, вси рцем непрестанно:/ радуйтеся, отцы Богомудрии, Диони́сие и Амфило́хие.</p>
<p>
<red>Песнь 7</red>
</p>
<p>
<red>Ирмос</red>: Росодательну убо пещь/ соде́ла Ангел/преподобным отроко́м,/ халдеи же опаля́ющее/веление Божие мучителя увеща́ вопи́ти:/ благословен еси Боже отец наших. </p>
<p>Вмени́вше уме́ты вся, яже на земли́ сущая,/ всяко желание и тщание показа́сте, взыска́юще,/ да Христа приобря́щете,/ <red>егоже</red> обре́тше, посещайте шествующих путем вашим,/ <red>ихже</red> сниска́сте трудами своими, отцы блаженнии.</p>
<p>На Небеси́ пребывающе,/ неотступно с нами пребу́дите, назира́юще нас, чад своих,/ непрестанно молитву к Богу, отцы, о нас сотвори́те,/ яко да молением вашим от всех зол нас избавите.</p>
<p>Ни о́ны пустынная страши́лища устраши́ша вас,/ ни человек злых нахождения, ни лукавых бесо́в преще́ния,/ ни лет долгота́, ни скудость ме́стная,/ но вся преодоле́вше терпением,/ и сего ради со Христом царствуете в нескончаемыя веки.</p>
<p>
<red>Богородичен</red>:</p>
<p>Тя, Богомати, спасение позна́хом, земни́и,/ яко Творца плотию рождшая,/ темже спаси мене заблу́ждшаго,/ в пути правыя наста́ви мя,/ повелением Божественным грехов прощение подавая ми,/ яко Человеколюбива, Преблагая Помощнице.</p>
<p>
<red>Песнь 8</red>
</p>
<p>
<red>Ирмос</red>: Из пламене преподобным ро́су источи́л еси/ и праведнаго жертву водою попали́л еси:/ вся бо твори́ши, Христе, то́кмо<red>еже</red> хоте́ти,/ Тя превозно́сим во вся веки.</p>
<p>Светила великая, чудотворцы предивнии, Диони́сие со Амфило́хием,/ посетите нас в боле́знех наших,/ здравие всем притекающим к вам вскоре подавающе,/ разреши́те нас от греховных уз,/ ту́не прия́сте, ту́не и дади́те нам.</p>
<p>Якоже обеща́стеся спожи́ти неразлучно в жизни сей,/ сице и по смерти вашей изво́листе погребе́нным быти единым телесем вашим,/ от них же чудес изливаете требующим исцеление, и Христа непрестанно сла́вящим.</p>
<p>Нощь, яко день, вменя́шеся вами, преподобнии,/ не давше покоя телесе́м вашим, ни ве́ждома дрема́ния,/ но безпреста́ни течение творя́ще к Богу посто́м и молитвами,/ до́ндеже сподо́бистеся прияти праведных селение.</p>
<p>
<red>Богородичен: </red>
</p>
<p>В рождестве болезни избежала еси, Чистая,/ и, рождши, паки Девою пребыла еси,/ вся бо творит Иисус Бог и Человек,/ <red>егоже</red> превозносим во веки.</p>
<p>
<red>Песнь 9  </red>
</p>
<p>
<red>Ирмос</red>: Бога/ челове́ком невозможно видети,/ на Негоже не смеют чини Ангельстии взирати:/ Тобою бо, Всечи́стая, явися человеком/ Слово Воплоще́нно,/ <red>егоже</red> величающе,/ с Небесными вои Тя ублажаем.</p>
<p>Равно́ Ангелом житие стяжал еси, Диони́сие,/ тем равноа́нгельна в пусты́нях кры́ющася, обре́т тя блаженный Амфило́хий,/ и сего ради соревнова́ше ти в житии́ твоем,/ твоему внимающе нраву Боголюбезному.</p>
<p>Подобящеся Христу своему,/ кротко житие и смиренно в жизни сей стяжа́ли есте́./ Тем и покой обрето́сте душа́м вашим,/ <red>егоже</red> ради жизнь сию во слеза́х и в воздыха́ниих изнури́ли есте́.</p>
<p>Моление сие́ не пре́зрите, отцы досточу́днии,/ иже от недостойных уст моих вам приноси́мое,/ и, прия́в, сего донесите Творцу и Богу,/ прося́ще у Него обрести́ милость во вся веки.</p>
<p>
<red>Богородичен</red>:</p>
<p>Сына Безлетна от Отца Ты, во утробе несказа́нно заче́нши, родила́ еси, Богомати Пречистая Дево,/ моли непрестанно о рабе́х Твоих Того яко Человеколюбца Бога спасти род наш.</p>
<p>
<red>На хвалитех стихиры, глас 4</red>
</p>
<p>
<red>Подобен</red>: Дал еси знамение</p>
<p>Светлейше просия́вше, якоже солнце, преподобнии,/ всепра́зднственная память ваша луча́ми облиста́ема/ ваших добродетельных деяний, блаженнии,/ и озаряюще верных чу́вства светом чуде́с ваших./ Сию убо празднующе,/ радостно вас восхваляем и верно ублажаем.</p>
<p>Якоже друзи́и Ангели земни́и пожи́ли есте́,/ воздержанием тело свое удручи́вше, всеславнии;/ бдением и памятию смертною прилежно помышля́юще,/ Божественнии отцы, возраща́ху/ и великими восхожде́нии к желанию верховному./ Тем воистину прибли́жилися есте/ к Самому́ Христу, каменю краеугольному.</p>
<p>Страсти телесныя воздержанием утоли́ли есте́,/ и прилежным моле́нием/ змия льстиваго слезными потоки удавили есте́,/ отцы преподобнии,/ и угодили есте́ Богу паче и́нех, досточу́днии./ Тем вас укра́си Небесными дарованьми Иисус Человеколюбец/ и Спас душ наших.</p>
<p>
<red>Слава, глас 8</red>:</p>
<p>Преподобнии отцы,/ поучи́стеся день и нощь в законе Господни,/ достойни бысте древа Животнаго,/ са́дове бысте/ и плод ваш страданьми и венцы процвете́./ Дерзновение имуще к Подвигоположнику Христу Богу,/ и нам проси́те очищение и велию милость.</p>
<p>
<red>И ныне, Богородичен</red>:</p>
<p>Владычице, приими́ молитву раб Твоих/ и изба́ви нас/от всякия ну́жды и печали.</p>
<p>
<red>Крестобогородичен</red>:</p>
<p>Пречистая, яко узре Тя плотию висяща на Кресте/ и, сердцем растерзающеся, вопия́ше, слезя́щи:/ Слове, камо зайде, прелюбимый Иисусе,/ Сыне Мой, Господи,/ не остави Мене едину, Христе, Рождшую Тебе.</p>
<p>
<red><red>Аще</red> имать на стиховне Слава, и ты глаголи вечернюю. И ныне, Богородичен или Крестобогородичен</red>
</p>
<p>В той же день</p>
<p>
<red>Празднование Пресвяте́й Богоро́дице ради иконы Ея Иерусали́мския</red>
</p>
<p>
<red>Тропарь, глас 4</red>:</p>
<p>Богорадованная Владычице,/ препрославленная Мати щедрот и человеколюбия,/ всемилостивая о всем мире Ходатаице!/ Прилежно раби Твои ко Твоему предстательству прибегаем,/ и ко пречудному образу Твоему со умилением, припадающе, молимся:/ молитву теплую Сыну Твоему и Богу нашему сотвори,/ о Всепетая Царице Богородице,/ да от всяких болезней и печалей нас Тебе ради избавит,/ и от грехов всяких свободив,/ Царствия Своего Небеснаго наследники ны покажет:/ велие бо и неизреченное яко Мати к Нему дерзновение имаши/ и вся от Него испросити можеши,/ Едина во веки преблагословенная.</p>
<p>
<red>Ин тропарь, глас 3</red>:</p>
<p>Твоего предстательства уверение/ и милосердия Твоего явление/ икона Иерусалимская нам, Владычице, показася/ пред нею же души наша в молитве изливаем/ и верою Тебе вопием:/ воззри, Милосердая, на люди Твоя,/ вся скорби наша и печали утоли,/ утешение благое в сердца наша низпосли/ и спасение вечное душам нашим, Пречистая, испроси.</p>
<p>
<red>Кондак, глас 5</red>:</p>
<p>Не отрини, о Милосердая Мати,/ слез и воздыханий наших,/ но прошения наша милостивно приимши,/ пред Иерусалимскою иконою Твоею/ молящихся людей веру укрепи,/ умилением сердца́ их исполни,/ и крест земнаго жития нести им помози,/ елика бо хощеши можеши.</p>
<p>
<red> Сии припевы поются на Святой Афонской Горе в праздник Иерусалимския иконы Божия Матере</red>
</p>
<p>Величай, душе моя,/ Чистую Деву и Едину Богородицу.</p>
<p>Ангели, благодать к нам Пречистыя зряще, удивишася,/ како Дева вниде иконою Своею во храм сей святый.</p>
<p>Ангели дивятся величию Твоему, Всецарице,/ и мы, бреннии, чудесем, <red>ихже</red> иконою Твоею совершила еси.</p>
<p>Ангели радуются славе Твоей, Дево,/ веселимся и мы, довольнии, припа́дающе ко иконе Твоей.</p>
<p>Ангели на Небеси Тя, Богородице, воспевают,/ и мы славим зде, в дому́ Твоем, лобызающе дивную икону Твою.</p>
</section>
