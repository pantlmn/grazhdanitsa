<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца нашего Евфи́мия Но́ваго и святаго преподобномученика Лукиа́на, пресвитера Вели́кия Антиохи́и</p>
</title><p>
<red>На Го́споди, воззва́х: стихи́ры преподобнаго, глас 4</red>
</p>
<p>
<red>Подо́бен</red>: Я́ко до́бля</p>
<p>Тесный путь шествовал еси,/ исполненным духом/ к жизни веду́щим препла́вая:/ постников бо ты был еси хвала, Евфи́мие,/ терпеливно низложив демонская ловления,/ тем получил еси Небеснаго Царствия наследник быти/ и не престаю́щия наслаждаешися красоты́.</p>
<p>Пресветлое житие твое Ангелы удиви́/ и де́монская свире́пства я́ве устраши,/ верных же собрания све́тло украси́,/ к Небесному Христо́ву жилищу/ повелевая ше́ствовати всегда./ <red>егоже</red> моли от тли и бед избавитися/ верою творящим всечестную память твою.</p>
<p>Песнопение и хвалу/ Христу приносил еси на всяк день, отче,/ в пустыни жи́тельствуя,/ Единому Богу возложив душу и помышление,/ яко великий Моисей, в нехо́дная вшел еси:/ тем победив невидимаго врага,/ и был еси чистое приятелище/ и Божественнаго Духа орга́н.</p>
<p>
<red>Ины стихиры мученика, глас тойже</red>
</p>
<p>
<red>Подобен</red>: Дал еси зна́мение</p>
<p>Словом Божественнаго знания,/ обогате́в верою, верныя утвердил еси/ многоплете́нныя муки/ и ярость мучительскую терпе́ти дерзостно/ будущия ради жизни и нетленныя радости./ Тем тя ублажаем, Лукиа́не достославне,/ и Божественное твое <red>Днесь</red> совершаем торжество.</p>
<p>Темницу многовре́менную/ и ну́жнейшую смерть претерпел еси, преподобне,/ у́зами связу́ем, и острыми чрепи́нами стреца́ем, блаженне,/ и неяде́нием лютым, и долго́тною жаждею утомляемь;/ тем тя Небесная пища яве прия́ла есть,/ яко непобеди́ма мученика, страстотерпче до́блий.</p>
<p>Не́дро тя морское прие́м, славне,/ по три́десятих днех су́ши предае́т,/ якоже Ио́ну древле звере́й служением,/ к Богоче́стному погребе́нию,/ и исцелений Божественное источе́ние,/ мучеников начальное избрание, Церкве утвержде́ние,/ молитвенниче о душах наших,/ Богоносне пребогате.</p>
<p>
<red>Слава, глас 6</red>:</p>
<p>Преподобне отче,/ во всю землю изыде веща́ние исправле́ний твоих;/ тем на Небесе́х обрел еси мзду трудов твоих,/ де́монския погубил еси полки́/ Ангельския же пости́гл еси чи́ны,/ <red>ихже</red> житию непорочно подражал еси,/ дерзновение имея ко Христу Богу,/ мир испроси душам нашим.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Тридневен</p>
<p>Ви́дящи Тя распинаема, Христе,/ Тебе Рождшая вопияше:/ что стра́нное<red>еже</red> вижу та́инство, Сыне Мой?/ како на Древе умираеши, плотию пове́шен,/ Жизни Подателю?</p>
<p>
<red>На стиховне Октоиха. Слава, глас 5</red>:</p>
<p>Преподобне отче,/ не дал еси сна твоим очесе́м,/ ни ве́ждом твоим дрема́ния,/ до́ндеже душу и тело от страстей свободи́л еси/ и себе уготовал еси Духа жили́ще;/ пришед бо Христос со Отцем, оби́телище в тебе сотвори́,/ и Единосу́щней Троице угодник был еси,/ великопропове́дниче Евфимие, молися о душах наших.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Радуйся:</p>
<p>Агнца Своего Агница/ иногда́ зрящи, к заколе́нию тща́щася,/ усердно последоваше, сия вопиющи Ему:/ ка́мо и́деши, Чадо Мое Сладчайшее, Христе?/ чесо́ ра́ди скорое течение сие, Долготерпели́ве, тече́ши неле́ностно?/ Иисусе Возжеле́ннейший Безгрешне, Многомилостиве Господи,/ даждь Ми слово, Рабе́ Твоей,/ Сыне Мой Вселюбезнейший,/ не пре́зри, Щедре, молча́,/ Тя стра́нно Рождшую, Боже Всещедре,/ даруяй мирови велию милость.</p>
<p>
<red>Тропарь, глас 8</red>:</p>
<p>В тебе, отче, известно спасеся, еже по о́бразу:/ прии́м бо крест, последовал еси Христу,/ и, действуя, учил еси презира́ти убо плоть, прехо́дит бо,/ прилежа́ти же о души́, ве́щи безсме́ртней;/ темже и со Ангелы срадуется, преподобне Евфи́мие, дух твой.</p>
<p>
<red>Слава, мученика, глас 4</red>:</p>
<p>Воздержа́нием постничества и муче́ния кро́вию/ ты, стяжа́в венец неувяда́емый, священномучениче Лукиа́не,/ Антиохи́йская похвале́,/ о нас моли Христа Бога,/ творящих святую память твою.</p>
<p>
<red>И ныне, Богородичен</red>
</p>
<p>
<red>На утрени</red>
</p>
<p>
<red>Канон Октоиха един и святых два</red>
</p>
<p>
<red>Канон преподобнаго, глас 2, <red>егоже</red> краегранесие: </red>Радуйся, Божественная монашествующих славо.</p>
<p>
<red>Песнь 1</red>
</p>
<p>
<red>Ирмос</red>: Грядите, людие, пои́м песнь Христу Богу,/ разде́льшему море и наставльшему люди,/ яже изведе́ из работы египетския,/ яко просла́вися.</p>
<p>Радуйся, источниче, кипящий струю спасительную,/ от неяже почерпаем вси целебную благодать прегрешений,/ любовию приходящим тебе, приснопамятне.</p>
<p>Святыню прие́м от Христа Бога, от утробы, славне,/ и явился еси избра́нный сосуд,/ Духа благодать всю прие́мый, отче Евфимие.</p>
<p>Да жизни причастник нетленныя яви́шися,/ временныя, отче премудре, небрегл еси:/ и Богу присту́пль, непрестанно мо́лиши спастися всем нам.</p>
<p>
<red>Богородичен</red>:</p>
<p>Глаголу мудрому Твоих усте́н после́дующе,/ радующеся, Пренепорочная, Тя ублажаем,/ бывшую нам вину неизреченнаго блаженства.</p>
<p>
<red>Ин канон мученика, глас 4, <red>егоже</red> краегранесие</red>: Твою, Лукиане всеблаженне, пою славу. Творение Иосифово.</p>
<p>
<red>Песнь 1</red>
</p>
<p>
<red>Ирмос</red>: Воспою Тебе, Господи Боже мой,/ яко извел еси люди из работы египетския,/ покры́л же еси колесницы фараоновы и силу.</p>
<p>Мудростию, и благодатию, и силою духовною, Лукиане, возсияв,/ просветил еси люди:/ и к познанию Христову, мучениче, наставил еси.</p>
<p>Оружием благоверия тя защити́в,/ иже немощь нашу Понесый яко благоутробен,/ непобедима соде́я тя, врагов, мучениче, боре́нием.</p>
<p>На высоту Небесную во глубину́ зловерия, страдальче,/ па́дших возвлекл еси/ мре́жами Божественных твоих глагол, досточу́дне.</p>
<p>
<red>Богородичен</red>:</p>
<p>Слово Присносущное Отчее/ словом, паче вины и слова, без Семене зачала еси, Чистая,/ и родила еси в наше избавление.</p>
<p>
<red>Песнь 3</red>
</p>
<p>
<red>Ирмос</red>: На камени мя веры утверди́в,/ разшири́л еси уста моя на враги моя./ Возвесели бо ся дух мой, внегда́ пети:/ несть свят, якоже Бог наш,/ и несть пра́веден, паче Тебе, Господи.</p>
<p>Всесветлый показался еси, Богомудре, столп,/ наставляя чи́ны монашествующих,/ облак же, осеня́ющь жребий Божий,/ ли́ца невидимых врагов помрачающь благодатию Всецаря.</p>
<p>Стои́ши пред лицем твоего Владыки, неосла́бным мановением моляся/ избавитися стаду твоему от работы тьмы, преподобне, и мучи́тельства страстей,/ и твоих молитв послу́шает Бог.</p>
<p>Плоти твоея двиза́ния умертви́в крепким поще́нием, Богоглаго́льниче,/ был еси оби́телище Владыки./ <red>егоже</red> умоли избавитися скорбей и страстей смущения к тебе прибегающим.</p>
<p>
<red>Богородичен</red>
</p>
<p>Сви́ток Тя прови́де Исаия, в немже пло́тски Слово зна́менася,/ раздрав начерта́ние первозда́ннаго, еже преступлением подписа́,/ и подаде́ оставление рабо́ты нам.</p>
<p>
<red>Ин</red>
</p>
<p>
<red>Ирмос</red>: Лук сильных изнемо́же/ и немощству́ющии препоя́сашася силою;/ сего ра́ди утверди́ся в Господе сердце мое.</p>
<p>Дом добродетелей све́тлостию, му́чениче,/ ду́шу твою Богу совершил еси/ и и́дольския храмы молитвою твоею разори́л еси.</p>
<p>Воспевал еси, напа́стьми окружаем, муче́ниче,/ и мучений боле́зньми оскорбляем,/ таковых яко Благодетеля благи́х сподобльшаго тя.</p>
<p>Тело му́кам преда́в, мучениче,/ душу твою небла́зненно соблю́л еси:/ жертву непоро́чну Владыце, тя сама́го, принесл еси, всече́стне.</p>
<p>
<red>Богородичен</red>:</p>
<p>От Девы Младенец ражда́ется, соде́тельствовавый ве́ки хоте́нием,/ Юже воспеваем яко Богородицу и праведно ублажаем.</p>
<p>
<red>Кондак мученика, глас 2</red>
</p>
<p>
<red>Подобен</red>: В молитвах</p>
<p>В поще́нии пе́рвее просиявшего,/ и во страдании второ́е светя́ща,/ вси, яко свети́ло пресве́тлейшее,/ Лукиана песньми славно почти́м,/ молящаго непрестанно о всех нас.</p>
<p>
<red>Ин кондак мученика, глас 4</red>
</p>
<p>
<red>Подобен</red>: Вознесы́йся</p>
<p>Яко святитель благочестно пожи́в/ и священномуче́ния венец прия́т,/ и́дольския жертвы погасил еси,/ добрый пастырь Христову стаду бысть, премудре Лукиане./ Сего ради тя почитаем, песньми вопиюще:/ от бед избави нас присно молитвами своими.</p>
<p>
<red>Седален преподобнаго, глас 8</red>
</p>
<p>
<red>Подобен</red>: Премудрости</p>
<p>Отре́кся пло́ти Христа ра́ди/ и духовный явився народоводи́тель,/ услышал еси словеса тайных учений;/ монахов же явился еси правило пра́вости/ и стра́сти вся крепко попра́л еси./</p>
<p>Тем и демонов коварство до конца испепели́л еси;/ к Нему зря всегда, Богоносе Евфимие,/ моли Христа Бога грехов оставление даровати/ чтущим любовию святую память твою.</p>
<p>
<red>Слава, седален мученика, глас тойже</red>:</p>
<p>Благодати словом верных умаща́я сердца́, мучениче Лукиане,/ страда́ти устро́ил еси и побеждати мучителя:/ и добре совершив течение Божественное,/ и по конце славы мучеников сподобился еси./ Тем сошедшеся, святое твое вси почитаем скончание,/ Спаса прославляюще:/ страстотерпче прехвальне,/ моли Христа Бога прегрешений оставление подати/ чтущим любовию святую память твою.</p>
<p>
<red>И ныне, Богородичен</red>
</p>
<p>Солнца о́блаче разумнаго,/ Божественнаго Света, светильниче златокова́нный, Нескве́рная, Небла́зная, Всенепорочная Владычице,/ омраче́нную душу мою ослепле́нием страстей,/ безстрастна зарею просвети́, молюся,/ и оскверне́нное мое сердце омы́й пото́ки умиления, покаяния же слезами/ и от тиме́ния мя очисти дел моих, да любовию зову Ти:/ Богородице Приснодево, моли Христа Бога прегрешений оставление подати ми,/ Тебе бо имею надежду, раб Твой.</p>
<p>
<red>Крестобогородичен</red>:</p>
<p>Агнца, и Пастыря, и Избавителя/ Агница зря́щи на Кресте, восклица́ше, плачущи,/ и, горько рыдающи, вопия́ше:/ мир убо радуется, прие́мляй Тобою избавление,/ утро́ба же Моя гори́т, зрящи Твое распятие,/ еже терпи́ши за милосердие милости./ Долготерпели́ве Господи, милости бе́здно и источниче неисчерпа́емый,/ умилосердися и даруй согрешений оставление/ верою поющим Божественныя Страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Пою́ Тя, слу́хом бо, Господи, услы́шах и ужасо́хся,/ до мене́ бо и́деши, мене ища заблу́ждшаго./ Тем многое Твое снизхожде́ние, еже на мя,/ прославляю, Многоми́лостиве.</p>
<p>Желание Божественное тя распали́, разгре́яв твое сердце,/ и желанная пости́гл еси до конца, Богому́дре отче,/ оста́вль земных пристра́стие,/ единосе́льник Вышних быв служи́телей.</p>
<p>Ласка́ния сопру́жницы, преподобне, попра́л еси всеобра́зно;/ вни́де бо раче́ние Содетеля в тя, Богомудре, тепле,/ и соде́янных мрачная желания до конца отри́ну.</p>
<p>На па́жить чи́сту возгна́л еси воздержания стадо твое, отче,/ и ко источнику привел еси то́е нему́тному безстрастия,/ мысленныя зве́ри побеждая,/ еже и ныне молитвами твоими спаса́й.</p>
<p>
<red>Богородичен</red>:</p>
<p>Се Тебе роди славят родов, якоже прорекла еси, Отроковице:/ Создателя бо была еси палата и Божественный храм,/ в немже вселися Высочайший, плотию обложен,/ да спасет нас.</p>
<p>
<red>Ин</red>
</p>
<p>
<red>Ирмос</red>: Седяй в славе на Престоле Божества,/ во о́блаце ле́гце,/ прии́де Иисус Пребожественный/ нетле́нною дла́нию и спасе́ зовущия:/ слава, Христе, силе Твоей.</p>
<p>Кре́пок на пре́лесть явился еси, блаженне,/ и многим обучи́тель к Божественным подвиго́м всегда́;/ терпением же мук некрепкую смирил еси, мучениче, крепость гордаго.</p>
<p>Распросте́рт на древе, и реме́нием растяга́емь,/ и гладом и жа́ждею многовре́менно умуча́емь,/ и тонкими чрепи́нами настрека́емь,/ претерпел еси, мучениче Христов достославне.</p>
<p>Закон Божественный пропове́дан, беззако́ннующих обрати́л еси/ и испи́ти усердно чашу мучения показал еси;/ с нимиже в Божественныя дворы́ вселился еси, насыща́яся древа жизни,/ всеприснопамятне.</p>
<p>
<red>Богородичен</red>:</p>
<p>Из утробы Твоея возсия́в Божественное Солнце,/ яже во тме многобожия, Отроковице, просвети́/ и в се́ни сме́ртней сущия осия́./ Емуже взываем: слава, Христе, силе Твоей.</p>
<p>
<red>Песнь 5</red>
</p>
<p>
<red>Ирмос</red>: Просвеще́ние во тьме лежа́щих,/ спасение отчаянных, Христе Спасе мой;/ к Тебе у́тренюю, Царю мира,/ просвети́ мя сиянием Твоим;/ иного бо, разве Тебе, бога не знаю.</p>
<p>Весь Богу прилежа́, отче,/ в пустынях мраз нощны́й претерпел еси до́блественне,/ и дневный нося́ вар;/ и был еси дом мудрости Божия/ добродетельным сия́нием многообра́зно украшаем.</p>
<p>Юношески наступи́в на поще́ние,/ чревонеи́стовства зми́я не прие́м советника, отче,/ но а́лчбою, и молитвами непреста́нными,/ и чистото́ю соедини́вся Богу,/ причастник был еси сла́дости лучшия.</p>
<p>Добродетелей возше́д на о́блаки,/ скрижа́ли прия́л еси, блаженне, написанныя рукою Божиею,/ и монашествующих множества научил еси/ вещественных всех оша́ятися,/ возводя́ на го́ру Божественнаго познания.</p>
<p>
<red>Богородичен: </red>
</p>
<p>Явилася еси, Чистая, Богопра́отцу лествица небесе́ высоча́е,/ имущи Создателя седяща./ Из Тебе бо Бог, воплощся, показася и совокупи́ разстоя́щаяся пре́жде./ Тем Тя Богородицу вернии славим.</p>
<p>
<red>Ин</red>
</p>
<p>
<red>Ирмос</red>: Нечести́вии не у́зрят славы Твоея, Христе,/ но мы Тя, Единоро́дне,/ Отеческия славы сияние Божества,/ от но́щи у́тренююще,/ воспеваем Тя, Человеколюбче.</p>
<p>Поже́г, преподобне, те́рние страстей по́том поще́ний,/ струя́ми погасил еси трудов твоих/ нечестия пещь доблемы́сленне,/ всеблаженне.</p>
<p>Непрекло́нен, облага́ем частыми боле́зньми, пребыл еси,/ к Богу взирая, свя́те, спасти могущему,/ Емуже в ру́це преложил еси духа твоего, веселя́ся.</p>
<p>Удали́вшияся Бога обличал еси злове́рныя,/ и, долгими болезньми и лю́тыми, славне, окружаемь, Христу прибли́жился еси,/ <red>егоже</red> страсть изобрази́л еси.</p>
<p>
<red>Богородичен</red>
</p>
<p>По рождестве нетле́нна пребыла́ еси, Чистая,/ и тления род человеческий, яко Бога Рождшая, свободи́ла еси;/ сего ра́ди верою Тя православно ублажаем.</p>
<p>
<red>Песнь 6</red>
</p>
<p>
<red>Ирмос</red>: Ко Господу от ки́та Ио́на возопи́:/ Ты ня возведи́ из глубины́ ада, молюся;/ да яко Изба́вителю, во гласе хвале́ния,/ и́стины же духом пожру́ Тебе.</p>
<p>Пострека́емь Владычнею любовию,/ оставил еси вся чу́вственная/ и Тому последовал еси,/ на ра́мена иго легкое взем мужески благоду́шия,/ тезоимените.</p>
<p>Нака́зан неизреченных знанию, блаженне,/ научил еси твое стадо Небесная му́дрствовати/ и страсте́й нашествия отгони́ твоими поуче́ньми.</p>
<p>Житие твое подобно Вышних сил, отче, бысть,/ дерзновение тебе даде́, еже держал еси всегда,/ страстей избавите твое стадо Христа умоли.</p>
<p>
<red>Богородичен</red>
</p>
<p>Разумев Твое неизреченное, Чистая, та́инство,/ го́ру приосене́нную Авваку́м Тя провозвести́;/ из Тебе бо Соде́тель за милосердие вопло́щся,/ древнее отъят изрече́ние.</p>
<p>
<red>Ин</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопиет Ти,/ от бесо́вския кро́ве очи́щшися,/ ра́ди милости от ребр Твоих/ исте́кшею Кровию.</p>
<p>Немо́кренно мучений преше́л еси пучи́ну;/ Всесильною же десни́цею/ от глубины́ тело твое спасе́но бысть,/ лю́бящими тя, невре́дно, Богоблаженне, ви́димо.</p>
<p>От ки́това чрева Иону Изба́вивый тридне́вновавша,/ спасает и тя глубины́ морския,/ служа́щим морски́м звере́м,/ по днех три́десятих.</p>
<p>Любовию Христовою распаля́ем, славне,/ до смерти противоста́л еси мучи́телей, всемудре;/ сего ра́ди Царствия Небеснаго сподобился еси, веселяся.</p>
<p>
<red>Богородичен</red>:</p>
<p>Чи́стую Тя Голубицу и Едину Нескве́рную/ Пречистое обре́те Слово/ и от <red>Тебе</red> родитися благоволи́, Пресвятая Богомати,/ Всенепорочная Дево.</p>
<p>
<red>Кондак, глас 2,</red>
</p>
<p>
<red>Подобен</red>: Вышних ища</p>
<p>Волне́ний множества невла́жно преходя́,/ безплотныя враги́ струя́ми слез твоих/ крепко погрузи́л еси,/ Богомудре Евфимие преподобне:/ и, чудес дар при́ем,/ исцеляеши страсти всякия,/ моли непрестанно о всех нас.</p>
<p>
<red>Икос</red>:</p>
<p>Отве́рзи моя уста, треблаженне,/ благоприя́тными твоими молитвами предстоя́ Богу, всеславне Евфимие:/ да воспою Божественное твое житие́ и возглаголю достойно добродетели твоя,/ яже на земли Христа ра́ди Бога совершил еси преподо́бно./ Столп бо явился еси и правило монахов светлейшее, равно ангельное стяжав житие́,/ в нехо́дная истинно всели́вся, моли непрестанно о всех нас.</p>
<p>
<red>Песнь 7</red>
</p>
<p>
<red>Ирмос</red>: Купина́ в горе́ огненеопа́льная/ и росоно́сная пещь халде́йская,/ яве предписа́ Тя, Богоневесто;/ Божественный бо Невеще́ственный/ в веще́ственней чреве Огнь неопа́льно прия́ла еси./ Темже из Тебе Рождшемуся/ поем: благословен еси, Боже отец наших.</p>
<p>Авраамский стяжа́в нрав, премудре,/ от земли твоея пресе́льник быв,/ и Бога узре́л еси, обещава́юща ти воздаяние бога́тно./ Тем, веселяся, усердно пел еси:/ благословен еси, Боже отец наших.</p>
<p>Распаля́ем духом, преподобне,/ ко́зни вражия разорил еси/ и победы одоле́ния взял еси,/ оружием огражде́н нас ради пригвозди́вшагося на Кресте Владыки./ Тем, веселяся, усердно пел еси:/ благословен еси, Боже отец наших.</p>
<p>К горе́ молитвы приступи́л еси,/ и, вшед во о́блак Духа, Божия за́дняя видел еси,/ и, славу прием разсужде́ния, быв, отче, столп непоколеби́м./ Тем прилежно моли избавитися искушения вражия поющим тя.</p>
<p>
<red>Богородичен</red>:</p>
<p>Закона Исполнителя родила́ еси,/ прежде век Господа всяческих,/ Сына, Мудрость же и Силу,/ напосле́док, Пречистая, преесте́ственно пло́тию на обновление земны́м./ Тем благоче́стно, Дево Чистая,/ благословен, из Тебе Рождшемуся зовем, Боже отец наших.</p>
<p>
<red>Ин</red>
</p>
<p>
<red>Ирмос:</red> Спасы́й во огни́ Авраа́мския Твоя о́троки,/ и халде́и уби́в,/ яже пра́вда праведно уловля́ше;/ препе́тый Господи,/ Боже отец наших, благословен еси.</p>
<p>Стремле́ния глагол твоих мудрых, му́чениче,/ гони́тель, не терпя́,/ умерщвляет тя,/ и во глубину́ морскую помета́ет,/ Го́рнее хода́тайствуя тебе, яко недоумева́я, Царствие, доблему́дре,/ и Божественную славу.</p>
<p>Не поклони́вся истука́нным, колена же не поклони́в и́долом,/ во огнь вве́ржен скорбе́й, в пещь мучительную вшел еси,/ орошаемь Духом, росода́тельною силою,/ Богомудре мучениче.</p>
<p>Умерщвле́нныя и во глубине́ е́ллинскаго безбожия пожре́нныя люди,/ живоно́сными твоими словесы́ извле́кл еси, песнопоя́, досточу́дне:/ препе́тый Господи, Боже отец наших, благословен еси.</p>
<p>
<red>Богородичен</red>
</p>
<p>Благословен Плод благослове́ннаго чрева Твоего,/ <red>егоже</red> благословя́т Небесныя силы и земных собо́ри,/ нас Избавльшаго клятвы дре́вния, Благословенная.</p>
<p>
<red>Песнь 8</red>
</p>
<p>
<red>Ирмос</red>: В пещь о́гненную, ко отроко́м евре́йским снизше́дшаго/ и пламень в ро́су прело́жшаго Бога,/ пойте дела́ яко Господа/ и превозноси́те во вся веки.</p>
<p>Слез твоих тече́ньми огнепа́льныя сласти испепели́л еси,/ гее́нскаго пламене страх отгнал еси, отче мудре,/ совершенною любовию Создателя твоего сраствори́вся страхом,/ во вся веки.</p>
<p>Якоже Ено́х к Богу преста́влься, от Него прия́т был еси, отче,/ и, с Вы́шними ли́ки водворя́яся, пое́ши:/ вся дела Господа пойте/ и превозносите во вся веки.</p>
<p>Ныне нетленных даро́в наслажда́яся и трисолнечныя све́тлости исполня́яся, блаженне,/ певцы́ твоя страсте́й и тьмы молитвами изба́ви,/ да достойно Христа славословим.</p>
<p>
<red>Богородичен</red>:</p>
<p>Клятву разреши́ла еси древнюю, Пречистая, земных,/ неизрече́нным словом Бога заче́нши,/ воплоще́нна из Тебе за милосердие, Пренепорочная Владычице./ <red>егоже</red> превозносим во веки.</p>
<p>
<red>Ин </red>
</p>
<p>
<red>Ирмос</red>: О́троки благочести́выя в пещи́/ Рождество́ Богоро́дичо спасло́ есть;/ тогда убо образу́емое,/ ныне же де́йствуемое,/ вселенную всю воздвиза́ет пети Тебе:/ Господа пойте дела/ и превозноси́те Его во вся веки.</p>
<p>Гла́дом мысленным иста́явшия хлебом словес твоих утверди́л еси/ Единаго чествова́ти Господа, Хлеб жизни нашея, наказа́в, славне./ Емуже вси поим;/ Господа воспевайте дела/ и превозноси́те во вся веки.</p>
<p>Попра́в лю́тая козноде́йства врага преле́стника страданием твоим,/ взялся еси на пресла́вную высоту́, достославне,/ и Ангельская достигл еси чи́ны, вопия́:/ Господа воспевайте дела/ и превозноси́те Его во вся веки.</p>
<p>О, стра́нных веще́й совершившихся на тебе, Лукиане терпели́вейше;/ не́дро бо морское тело твое святое на дово́льно прие́мь, не вреди́ е,/ су́ши же предае́т це́ло,/ струи́ исцелений точа́ще любящим тя.</p>
<p>
<red>Богородичен</red>:</p>
<p>И язы́ком, Дево, и сердцем Чистую Богородицу Тя пропове́даем,/ Господа бо родила еси, плотию обложе́на и во дву естеству́ разумева́ема;/ <red>егоже</red> вся силы Небесныя славосло́вят во вся веки.</p>
<p>
<red>Песнь 9</red>
</p>
<p>
<red>Ирмос</red>: От Бога Бога Сло́ва/ неизрече́нною му́дростию пришедшаго обнови́ти Адама,/ я́дию в тление па́дшаго лю́те,/ от Святы́я Девы неизрече́нно воплоти́вшагося нас ра́ди,/ ве́рнии единому́дренно песньми величаем.</p>
<p>Просвеще́н добро́тою постничества, отче,/ и оде́ян ризою нетления, Евфимие,/ и увязе́н венцем даров паче ума,/ Владыце всех предстои́ши, радуяся.</p>
<p>В пребыва́лища присноживу́щая вселился еси, блаженне,/ иде́же апостол собор и множество му́ченик, преподобных собрание, пророков ли́цы,/ болезней воздаяния от Бога прием достойно,/ Богомудре достославне.</p>
<p>Всесве́тел, Богоглаго́льниче, был еси,/ заря́ми Света Трисолнечнаго све́тло озаряемь,/ испроси прегрешений разрешение,/ лютых избавление и злых отчуждение/ всем, любовию к тебе притекающим.</p>
<p>
<red>Богородичен: </red>
</p>
<p>Воплоти́вся неизрече́нно Владыка всех из Тебе, Богороди́тельнице Марие,/ совершен бысть Человек,/ и, роди́вся, якоже прежде рождества Деву сохрани Тя Чи́сту./ <red>егоже</red> моли спасти от бед души наша.</p>
<p>
<red>Ин</red>
</p>
<p>
<red>Ирмос</red>: Ева убо неду́гом преслуша́ния/ клятву всели́ла есть;/ Ты же, Дево Богородице,/ прозябе́нием чревоноше́ния ми́рови благословение процвела́ еси;/ тем Тя вси величаем.</p>
<p>Све́тится, мудре, священная твоя память,/ зарями Духа о́блак страстей разгоня́щи,/ просвещающи же верных собрания и пожига́ющи де́монская воинства;/ юже совершающия ны сохраняй.</p>
<p>Разреши́лся еси от телесных уз, блаженне,/ и к высоте́ небесней, радуяся, возлете́л еси,/ и явился еси красе́н язв удобре́ньми Богу Творцу;/ Емуже предстои́ши с мученики, веселяся.</p>
<p>Мученик нас Лукиан совокупи́/ похвалити того стра́сти <red>Днесь</red>, и светлыя подвиги,/ и<red>еже</red> до конца доблесть, чудес же благодать обильную./ Сего вси согласно ублажаем.</p>
<p>
<red>Богородичен</red>
</p>
<p>Мудрости вмести́лище, паче ума лу́чшия, явилася еси,/ Отроковице Чистая, одушевленный Престол же и дверь;/ тем Тя челове́честии собо́ри и Ангельская славят вои́нства,/ Едина всех преиму́щая.</p>
<p>
<red>Светилен</red>
</p>
<p>
<red>Подобен</red>: Жены́ услышите</p>
<p>Мирска́го пристра́стия яко тру́дна избе́гл еси/ и неяде́нием плоть увяди́л еси;/ обнови́в же душевную крепость, преподобне,/ и славою обогати́лся еси Небесною, приснопа́мятне./ Тем моля́ся не преста́й о нас ко Господу.</p>
<p>
<red>Слава, и ныне, Богородичен</red>:</p>
<p>Ужа́сно Твое предстательство, Марие Богоукра́шенная,/ и стра́шная Твоя слава всей земли, Богородице;/ в Тебе бо ныне хва́лимся и Тя Ходатаицу иму́ще к Сыну и Создателю Твоему,/ неусыпною Твоею молитвою да спасемся вси.</p>
<p>
<red>На стиховне Октоиха. Слава, глас 2</red>:</p>
<p>Преподобне отче,/ из младе́нства добродетель прилежно испра́вив,/ орга́н был еси Святаго Духа;/ и от Того прие́м чудес де́йство,/ увеща́л еси человеки преоби́дети сла́дкая;/ ныне же Божественным светом чисте́е облиста́ем,/ просвети и наша помышления,/ отче Евфимие.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Егда от Древа</p>
<p>Дре́ву Кре́стному Тя, Иисусе,/ пригвождена, зрящи, Неискусобрачная,/ плачущи, глаголаше:/ Чадо Сладчайшее,/ почто́ оставил еси Мене, Рождшую Тя, еди́ну,/ Свете неприступный Пребезначальнаго Отца?/ Потщи́ся и просла́вися,/ яко да славу получа́т Божественную,/ иже Божественныя Стра́сти Твоя славящии.</p>
<p>В той же день</p>
<p>
<red>Святителя Иоа́нна, епископа Су́ждальскаго</red>
</p>
<p>
<red>На малой вечерни</red>
</p>
<p>
<red>Стихиры, глас 1</red>
</p>
<p>
<red>Подобен</red>: Прехвальнии мученицы</p>
<p>Святителю отче Иоа́нне,/ твоя священная память верных собрание весели́т,/ и с теплою верою взывати к тебе научает:/ Христа Бога моли даровати душам нашим мир и велию милость.</p>
<p>Святителю отче Иоа́нне,/ добрая исправле́ния жития твоего поминающих нас,/ и та хвалебно воспевающих не пре́зри, егда взываем ти:/ Христа моли даровати душам нашим мир и велию милость.</p>
<p>Святителю отче Иоа́нне,/ смирением стяжа́в высокая,/ и в Небесных вселя́яся обителех, приими наше усердное тебе чествова́ние,/ и Христа Бога умоли даровати душам нашим мир и велию милость.</p>
<p>
<red>Слава, глас 8</red>:</p>
<p>Образ благочестия в житии твоем явил еси нам,/ по преставлении же источник исцеления в честны́х мощах твоих открыл еси нам,/ преблаженне святителю Иоанне./ Темже житию твоему подража́ти ревну́юще, молим тя:/ Христа Бога моли спасти души наша.</p>
<p>
<red>На стиховне стихиры, глас 4</red>:</p>
<p>Презира́тель до́льних и рачи́тель го́рних,/ земный Ангел и Небесный гражданин, Иоанне Богомудрый/ всех нас праздновати призывает спасительный день к Богу отше́ствия своего.</p>
<p>
<red>Стих</red>: Уста моя возглаголют премудрость/ и поучение сердца моего разум.</p>
<p>Божественнаго Духа испо́лнен,/ Евангельски возлюбил еси люди своя,/ милость и благоутробие всем скорбящим отверза́я,/ и нищим заступник бывая;/ тем молимся ти, отче Иоанне,/ моли Христа Бога спастися душам нашим.</p>
<p>
<red>Стих</red>: Священницы Твои облекутся в правду/ и преподобнии Твои возрадуются.</p>
<p>Преми́рнаго возжелав Живота́,/ житие́ благочестно на земли совершил еси,/ <red>егоже</red> ра́ди и Града Небеснаго гражданин соделался еси;/ в нем же помяни, святителю Иоанне, и нас,/ совершающих память твою.</p>
<p>
<red>Слава, глас 6</red>:</p>
<p>Человече Божий и верный слуго́ Господень,/ сосуде избра́нный и Царствия насле́дниче,/ не премолчи́ вопия за ны ко Господу.</p>
<p>
<red>И ныне, Богородичен:</red> Богородице, Ты еси лоза</p>
<p>
<red>На велицей вечерни</red>
</p>
<p>На Господи, воззвах<red>, стихиры, глас 6</red>:</p>
<p><red>Днесь</red> светло красу́ется благоверный град Суждаль,/ торжественно совершающе память твою, чудотворче святителю Иоанне;/ темже пречестну́ю твою икону любезно лобызаем,/ и тя песненно восхваляем,/ ча́юще скорое спасение улучи́ти твоими к Богу молитвами.</p>
<p>Евангельски Бога возлюбив,/ и Тому́ всячески добродетельми благоугодити возревнова́в,/ безконечныя Жизни сподобился еси, блаженне./ Темже с Небесными ныне веселя́ся, святителю Иоанне,/ молися Спасу всех избавити нас от всякаго обстояния,/ верою совершающих присночестну́ю и святую память твою.</p>
<p>Смирен, незлобив, кро́ток,/ милостив и чист в житии твоем был еси, блаженне;/ темже сосуд избра́н явился еси по достоянию,/ и великих дарований от Щедродавца Бога сподобился еси,/ имиже и нас обогати́,/ память твою честно совершающих.</p>
<p><red>Днесь</red> любовию сошедшеся духовная чада твоя, святителю Иоанне,/ преславную память твою светло торжествуем;/ просиял бо еси яко солнце све́тло, светом твоего жития,/ и скорый нам помощник явился еси,/ избавляя нас от бед и скорбей молитвами твоими.</p>
<p>
<red>Слава, глас 8</red>:</p>
<p>Це́ркве Христовы был еси украше́ние, пречу́дне,/ учением и житием;/ ныне же с Го́рними силами радостно ликуя/ и дерзновение стяжа́в ко Господу,/ Того прилежно моли спастися душам нашим.</p>
<p>
<red>И ныне, Богородичен</red>: Царь Небесный: <red>Таже вход. Прокимен дне. Паримии святительская (зри страницы 135-138) </red>
</p>
<p>
<red>На литии стихиры, глас 5</red>:</p>
<p>Святителю Иоанне,/ преславное житие твое/ и учение, апостольскаго духа испо́лненное,/ благочестие теплое,/ кротость же и милосердие славным соде́яша тя на земли/ и Небеснаго сподо́биша прославления;/ сего ра́ди почитаем тя/ и светоносную память твою празднуем благолепно.</p>
<p>
<red>Глас 4</red>:</p>
<p>Иоанне преславне, пастырю наш добрый,/ утешение скорбящих и неду́жных врач,/ не отвраща́йся от нас,/ но молися за ны, поющия тя.</p>
<p>
<red>Глас 5</red>:</p>
<p>Житие совершив непоро́чно, отче Иоанне,/ и ныне Престолу Господню предстоя́ со дерзновением,/ ду́ши верных,приходящих ко святому твоему гробу, просвеща́й,/ и проси у Господа даровати нам велию милость.</p>
<p>
<red>Слава, глас 8</red>:</p>
<p>Образ благочестия в житии́ твоем яви́л еси,/ по преставлении же, источник исцелений в честны́х мощах твоих открыл еси нам,/ преблаженне святителю Иоанне./ Темже житию твоему подража́ти ревну́юще, молим тя:/ моли Христа Бога спасти души наши.</p>
<p>
<red>И ныне, Богородичен: </red>Безневестная Дево<strong/>:</p>
<p>
<red>На стиховне стихиры, глас 5</red>:</p>
<p>Радуйся, святителю Иоанне,/ светильниче многосветлый граду Суждалю,/ и всей стране Российстей похвало́ и утверждение;/ святую память твою ныне празднующе,/ пречестную икону твою любезно лобыза́ем,/ и оставления грехов просим получити, твоими к Богу молитвами.</p>
<p>
<red>Стих</red>: Уста моя возглаголют премудрость/ и поучение сердца моего разум.</p>
<p>Радуйся, святителю Иоанне,/ красота́ церковная и благочестия образ!/ В незлобии и кротости,/ милосердии и чистоте житие твое скончав славно,/ на Небеса восте́кл еси радуяся;/ иде́же ликуя со Ангелы в Свете невечернем,/ моли Христа Бога, мир миру даровати,/ и душам нашим велию милость.</p>
<p>
<red>Стих</red>: Священницы Твои облеку́тся в правду,/ и преподобнии Твои возрадуются.</p>
<p>Радуйся, му́дре Иоанне,/ святителей украшение, иноков похвала,/ обидимых защищение, сирых отец,/ скорбя́щих утешение!/ Светоносную память твою ныне празднующе, молимся тебе:/ моли Христа Бога мир миру даровати/ и душам нашим велию милость.</p>
<p>
<red>Слава, глас 6</red>:</p>
<p>Срадуйтеся ныне благоверному граду нашему всяк град и страна;/ се бо наш предивный врач и заступник, Иоанн великоимени́тый,/ Небеснаго врачества цельбы́ предлагает всем,/ душевное и телесное исцеление подавая паче естества:/ <red>егоже</red> приемлюще, славим Христа Бога нашего,/ подающаго его ра́ди нам велию милость.</p>
<p>
<red>И ныне, Богородичен</red>: Творец и Избавитель</p>
<p>
<red>Тропарь, глас 8</red>:</p>
<p>Православия наста́вниче,/ благочестия учителю и чистоты́,/ Суждалю пресветлый светильниче,/ святителем Богодухновенное удобре́ние, Иоанне премудре,/ учением твоим паству твою просветил еси;/ святителю блаженне, моли Христа Бога спастися душам нашим.</p>
<p>
<red>Ин тропарь, глас 8</red>:</p>
<p>Управляя Церковь Божию Соборную и Апостольскую,/ соблюдая заповеди Божия,/ вельми́ до́бре упас стадо словесных овец;/ зломы́сленным церковником молитвою своею прозре́ти повеле́,/ и научи́, якоже прежде святы́й Леонтий,/ поспе́шник спасению Русския земли, учитель Ростовский,/ пре́жде связа́ и паки благослови;/ тако святый епископ Суждальский,/ напа́стем, притекающим к тебе, изба́вниче, чудотворче Иоанне,/ моли Христа Бога спастися душам нашим.</p>
<p>
<red>На утрени</red>
</p>
<p>На Бог Господь: <red>тропарь святому. Слава, и ныне, Богородичен</red>.</p>
<p>
<red>По первом стихословии, седален, глас 8</red>:</p>
<p>Премудростию Сло́ва обогате́в,/ источил еси учения реки спасительнаго,/ и тем благочестивых души напои́л еси;/ па́лицею же Божественнаго разума упасл еси стадо твое./ Темже, яко пастыря и учителя вели́ка, восхваляем тя, Иоанне;/ моли Христа Бога, грехов оставление подати/ чтущим святую память твою.</p>
<p>
<red>Слава, и ныне, Богородичен</red>:</p>
<p>О Пречу́дная Дево Богородице,/ Огнь Божества во чреве Твоем прия́ла еси,/ и яко Младенца млеко́м питала еси Зижди́теля и Господа./ Тем достойно славим пречистое рождество Твое, и согласно вопием Ти:/ моли Христа Бога грехов оставление даровати,/ воспевающим достойно славу Твою.</p>
<p>
<red>По втором стихословии, седален, глас 5</red>:</p>
<p>Плоды Богоразумия возде́лав труды своими, Иоанне блаженне,/ услышал еси словеса тайных учений,/ и́ноком же и мирян ом образ жития явился еси/ и, стра́сти вся крепко поправ, ко Господу преставился еси;/ Его же моли даровати нам велию милость.</p>
<p>
<red>Слава, и ныне, Богородичен</red>
</p>
<p>Жезл из корене Иессеова/ возрасти́ла еси, Дево, Христа Бога;/ <red>егоже</red> моли, Пречистая, с блаженным святителем Иоанном,/ даровати спасение душам нашим и велию милость.</p>
<p>
<red>По полиелеи, седален, глас 4</red>:</p>
<p>Постом и молитвою, кротостию и смирением,/ терпением и благотворением Небесная обетова́ния улучи́л еси, Иоанне святителю блаженне./ Тем твой святый и светоносный день верою совершающе, благочестно вопием:/ яко имея дерзновение ко Господу, моли спастися нам.</p>
<p>
<red>Слава, и ныне, Богородичен</red>:</p>
<p>Обновила еси, Пречистая,/ Божественным рождеством Твоим растлевшее страстьми естество наше/ и всем путь к блаженному безстрастию и чистоте открыла еси;/ темже вси по долгу Тя ублажаем, Дево Преславная.</p>
<p>
<red>Степенна 4-го гласа. Антифон 1. Прокимен</red>: Честна́ пред Господем смерть преподобных Его. <red>Стих</red>: Что воздам Господеви о всех, яже воздаде ми. Всякое дыхание: <red>Евангелие от Луки, зачало 24. По 50-м псалме, стихира, глас 6</red>: <red>Днесь</red> любовию сошедшеся: <red>писана на велицей вечерни</red>.</p>
<p>
<red>Канон Богородицы с ирмосом, на 6, глас 8</red>: Многими содержим напастьми: <red>И святителю на 8, емуже краегранесие</red>: Тя, Богомудраго святителя, молебно пою.</p>
<p>
<red>Канон святителю, глас 6</red>
</p>
<p>
<red>Песнь 1</red>
</p>
<p>
<red>Ирмос</red>: Яко по су́ху пешеше́ствовав Израиль,/ по бездне стопами,/ гонителя фараона/ ви́дя потопляема,/ Богу победную песнь/ поим, вопияше.</p>
<p>Твою священную творящим память, святителю Иоанне,/ даровати согрешений оставление, жития исправление и Небеснаго Царствия наследие,/ не престай молити Христа Бога.</p>
<p>Яко отец милосерд к сирым был еси,/ вдовиц же питатель, скорбящим утешитель, обидимым заступник,/ граду Суждалю пастырь и хранитель, святителю Иоанне./ Темже и ныне прилежно молися Владыце Христу о чтущих память твою.</p>
<p>Божественным осия́емь светом/ и со Ангелы ныне на Небесех водворяяся,/ поминай верою чтущих память твою, святителю Иоанне приснопамятне.</p>
<p>
<red>Богородичен</red>:</p>
<p>Око сердца моего устремляю к Тебе, Чистая,/ не презри теплое к Тебе воздыхание,/ и буди ми покров и Помощница.</p>
<p>
<red>Песнь 3</red>
</p>
<p>
<red>Ирмос</red>: Несть свят,/ якоже Ты, Господи Боже мой,/ вознесы́й рог верных Твоих, Блаже,/ и утвердивый нас на камени/ исповедания Твоего.</p>
<p>Горько стеня́ припа́даем ти, святителю, грешнии раби твои:/ молися о нас ко Христу Богу помиловати рабы твоя,/ да не хва́лится враг, ви́дя нас погибающих.</p>
<p>Образ Божий сохраняя невреди́мым, преподобне,/ чистотою и смиренномудрием украси́лся еси,/ житие же нескверно и нрав ми́лостивен стяжа́л еси, досточу́дне.</p>
<p>Мудростию и добродетелию украси́в житие свое,/ великое дерзновение стяжал еси ко Господу;/ темже молитвами твоими сохраняй град и люди от всякия беды́ и ну́жды.</p>
<p>
<red>Богородичен</red>:</p>
<p>Умная вся чиноначалия превозшла́ еси, Пречистая,/ яко Единаго от Пресвятыя Троицы родила́ еси нам Спасителя и Господа,/ <red>егоже</red> моли, Приснодево, спастися душам нашим.</p>
<p>
<red>Ин кондак, глас 8</red>:</p>
<p>Незаходимое солнце возсия́ <red>Днесь</red>/ преславная память твоя, святителю Христов Иоанне,/ созывающе нас к похвале́нию Христа Бога нашего./ Темже, притекающе к тебе, исцеления да́ры прие́млем/ молитвами твоими.</p>
<p>
<red>Ин икос</red>:</p>
<p>Преподобне и всеблаженне святителю Иоанне,/ поучи́вся во дни и нощи в заповедех Господних,/ и сподобился еси обрести́ ле́ствицу Небесную,/ еюже взы́де на высоту Горняго Иерусалима./ Небесный человече и земны́й Ангеле,/ светило неугасаемое всея Руси,/ моли спастися граду твоему и людей любовию тя почитающим,/ молитвами твоими.</p>
<p>
<red>Седален, глас 1</red>:</p>
<p>Премудростию Сло́ва обогате́в,/ источи́л еси учения реки живо́тны,/ и тем благочестивых души напои́л еси,/ па́лицею же Божественнаго разума упасл еси стадо твое;/ темже, яко пастыря и учителя вели́ка, восхваляем тя, Иоанне, святителю блаженне./ Моли Христа Бога грехов оставление даровати/ чтущим святую память твою .</p>
<p>
<red>Слава, и ныне, Богородичен</red>:</p>
<p>О Пречудная Дево Богородице,/ Огнь Божества во чреве Твоем прия́ла еси,/ и яко Младенца млеко́м питала еси Зиждителя и Господа./ Темже достойно славим пречестное Рождество Твое, и согласно вопием Ти:/ моли Христа Бога, согрешений оставление даровати воспевающим достойно славу Твою.</p>
<p>
<red>Песнь 4</red>
</p>
<p>
<red>Ирмос</red>: Христос моя сила,/ Бог и Господь,/ Честна́я Церковь/ Боголепно поет, взывающи,/ от смысла чиста о Господе празднующи.</p>
<p>Духом уныния одержимь,/ к тебе очи сердца моего возвожу́,/ Иоанне святителю,/ и вопию ти прилежно:/ молитвами твоими спаси душу мою погибающую,/ и научи́ мя ко Христу взывати:/ слава силе Твоей, Господи.</p>
<p>Разсла́блен есмь волею,/ слепотству́ю же разумом;/ темже, святителю, молися ко Христу,/ помиловати душу мою,/ злыми неду́гами сими люте уя́звленну.</p>
<p>Аз, яко кровоточивая,/ то́ки нечистых помышлений источаю непрестанно,/ яко хананея же, к тебе взываю:/ святителю, молитвами твоими помози́ ми,/ и исцели неду́ги души моея,/ моляся ко Христу Человеколюбцу.</p>
<p>
<red>Богородичен</red>:</p>
<p>Господа Милосердаго нам рождшая, Пречистая,/ не предаждь нас врагом нашим,/ наша Заступница и наша надеждо,/ но покрый нас ризою Своею.</p>
<p>
<red>Песнь 5</red>
</p>
<p>
<red>Ирмос</red>: Божиим светом Твоим, Блаже,/ утренюющих Ти ду́ши любовию озари, молюся,/ Тя ве́дети, Слове Божий,/ Истиннаго Бога,/ от мрака греховнаго взывающа.</p>
<p>О Тебе радуется и веселится град Суждаль, святителю Иоанне,/ веселится и радуется и храм Божия Матере,/ имея тя светильника великаго,/ нашего па́стыря преизряднаго.</p>
<p>Светило неугаси́мое, преподобне, угодниче Христов всече́стне,/ Суждалю слава и всея России похвала;/ моли спастися граду твоему/ от всяких бед и скорбей.</p>
<p>Возсияв, яко солнце, в стране нашей,/ люди твоя уче́нии твоими просветил еси, блаженне;/ темже тя почитаем яко Божественнаго наставника/ и Богомудраго учителя.</p>
<p>
<red>Богородичен</red>:</p>
<p>Яко грешнейший всех,/ на Небо взирати не смея, к Тебе прибегаю и вопию:/ Мати Божия Пречистая, умилосердися на мя/ и избави мя вечнаго осуждения.</p>
<p>
<red>Песнь 6</red>
</p>
<p>
<red>Ирмос</red>: Житейское море,/ воздвигаемое зря напа́стей бурею,/ к тихому пристанищу Твоему притек, вопию́ Ти:/ возведи́ от тли живот мой,/ Многомилостиве.</p>
<p>Тя иму́ще те́пла заступника раби твои,/ да не будем посра́млени от наветов вражиих,/ но да побеждаем их,/ молитвами твоими укрепляеми.</p>
<p>Избави от внезапныя смерти люди твоя, блаженне Иоанне,/ страсти угаси́, бе́ды отврати,/ и всякую скорбь и лишение отжени́/ молитвами твоими.</p>
<p>Терпение твердое, и благодушие невозмуще́нное/ явил еси, блаженне Иоанне,/ клеветою и зло́бою изгна́н быв из града;/ яже отврати́ от нас молитвами твоими,/ да радостно воспеваем тя.</p>
<p>
<red>Богородичен</red>
</p>
<p>Едино предстательство верных,/ и обуреваемых оти́шие, Дево Богородице,/ страстей моих непостоянную бурю утиши́,/ и из бездны греховной исхити́ мя,/ молитвами Твоими, Пречистая.</p>
<p>
<red>Кондак, глас 8</red>:</p>
<p>Богомудрым учением и святым житием,/ яко светильник, сиял еси в Церкви Божией;/ темже Божественнаго заступления сподобился еси,/ внегда осле́пнути очесе́м злоумышленных клеветнико́в твоих,/ <red>ихже</red> прозре́ти сотвори́в молитвою твоею,/ вспять возвратился еси во град твой,/ и добре упасл еси стадо словесных овец;/ <red>ихже</red> ча́дом помогай и нам, молитвами твоими,/ святителю Христов Иоанне.</p>
<p>
<red>Икос: </red>
</p>
<p>Преподобне всеблаженне святителю Иоанне,/ кто, слыша мудрыя речи твоя, не умили́ся от сладости словес твоих;/ или кто, зря светоле́пное лице твое, благоговения не испо́лнися;/ или кто, видя святое житие твое, не покаялся;/ или кто, сребролюби́в сый, видя нищету твою, Христа ради обнищати не возжела́;/ или кто, гордостию превознося́ся, видя смирение твое, нищ духом не соделася;/ или кто, гневлив и напра́слив сый, ти́хостию нрава твоего на кротость не преложи́ся;/ темже священную память твою празднующе, молимся тебе:/ заповеди Божия исполнити нам помоги,/и в Царствие вечное приведи молитвами твоими.</p>
<p>
<red>Песнь 7</red>
</p>
<p>
<red>Ирмос</red>: Росодательну убо пещь/ содела Ангел/ преподобным отроко́м,/ халдеи же опаляющее веление Божие мучителя увеща вопити:/ благословен еси, Боже отец наших.</p>
<p>Любовию влеко́ми, взываем ти, святителю Христов:/ буди нам скорый помощник,/ избави нас от всякаго зла, и от всяких бед соблюди́.</p>
<p>Яко скоропослушнаго предстателя нашего/ молим тя, святителю Христов,/ от всякия бра́ни страсте́й, востания плоти/ и всех наветов вражеских свободи нас, вопиющих ти:/ радуйся, отче треблаженне.</p>
<p>Моли, святителю Иоанне,/ от бед избавитися, любовию тя почитающим,/ и научи вопити:/ благословен Бог отец наших.</p>
<p>
<red>Богородичен</red>
</p>
<p>Ограждение напа́ствуемых, утешение скорбящих,/ спасение бедствующих, Богородице всехва́льная,/ моли Сына Твоего и Бога, изба́витися нам от бед и зол.</p>
<p>
<red>Песнь 8</red>
</p>
<p>
<red>Ирмос</red>: Из пламене преподобным рбсу источи́л еси,/ и праведнаго жертву водою попали́л еси;/ вся бо твори́ши, Христе, то́кмо<red>еже</red> хотети./ Тя превозносим во вся веки.</p>
<p>Людем твоим, прибегающим к покрову твоему, Иоанне всехвальне,/ моли спастися от искушений молитвами твоими.</p>
<p>Еже ко Господу восхождение в сердце твоем полага́я, о душе́,/ возопи́й к Человеколюбцу:/ Спасе, помилуй мя окаяннаго,/ молитвами святителя Твоего.</p>
<p>Боюся Суда Стра́шнаго и огня геенскаго;/ но виждь сокрушение сердца моего, святителю,/ и испроси мне прощение безмерных моих прегрешений.</p>
<p>
<red>Богородичен</red>
</p>
<p>Нощь греховная покры́ла мя есть:/ но озари мя, Человеколюбче, молитвами Пречистыя Твоея Матере,/ и спаси мя.</p>
<p>
<red>Песнь 9</red>
</p>
<p>
<red>Ирмос</red>: Бога/ человеком невозможно ви́дети,/ на Него́же не смеют чи́ни Ангельстии взирати;/ Тобою бо, Всечистая, явися человеком/ Слово Воплоще́нно,/ <red>егоже</red> величающе,/ с Небесными во́и/ Тя ублажаем.</p>
<p>Отцу, и Сыну, и Святому Духу/ до́бре послужи́в во плоти, святителю Иоанне,/ Пресу́щныя Троицы предстояти Престолу с Безплотными сподо́бился еси;/ иде́же Христа Бога моли, просветити души наша омраче́нныя.</p>
<p>Поем твою священную память, святителю Иоанне,/ и, благонаде́жно к тебе прибегая, вопием:/ спаси нас заступлением твоим.</p>
<p>О пречу́дный святителю Христов Иоанне,/ святительским житием украси́лся еси;/ и ныне на Небесех всели́лся еси,/ идеже ликуют Ангели, светом Боже́ственным осиява́еми.</p>
<p>
<red>Богородичен</red>
</p>
<p>Юже иногда Иаков ви́де чу́дную лестницу, от земли просте́рту к Небесной высоте́,/ исповедуем Тя, Пречистая Богородице:/ Тобою бо Небесная земным, и земная Небесным совокупи́шася.</p>
<p>
<red>Светилен, глас 2</red>:</p>
<p>На Небесех ныне со Ангелы водворя́яся,/ во свете Присносу́щныя Троицы, святителю отче Иоанне,/ о нас молися Человеколюбцу Богу,/ сохрани́тися нам от сети лукаваго.</p>
<p>
<red>Слава, и ныне, Богородичен</red>
</p>
<p>Сподоби, нас, Пречистая,/ Твоими молитвами избавитися от всех напа́стей,/ яко к Тебе прибега́ем, и ангельски вопием Ти:/ радуйся, Богоблагодатная Пречистая.</p>
<p>
<red>На хвалитех стихиры, глас 1, писаны на малой вечерни. Слава, глас 8:</red> Образ благочестия; <red>писан на малой вечерни</red>
</p>
<p>
<red>На Литургии: Блаженны от канона, песни 3 и 6. Прокимен, Апостол святителю общий, зачало 318. Евангелие от Иоанна, зачало 36. Причастен</red>: В память вечную будет праведник, от слуха зла не убоится.</p>
<p>
<red>Молитва святителю Христову Иоанну,</red>
</p>
<p>
<red>епископу Су́ждальскому, чудотворцу </red>
</p>
<p>О святый великий архиере́ю Божий Иоанне чудотво́рче, угодниче Христов и заступниче нам теплый, граду Суждалю и всей Российстей стране похвало и утверждение, церковная красота́, сирым отец, вдовам теплый заступник, скорбящим утеше́ние, болящим исцеление, Православию наставник, благочестию учитель и чистоте́, за́поведей апостольских и отеческих верный хранитель, ста́да словесных овец бо́дренный блюсти́тель, и всем христолюбивым людем скорый предстатель! Помилуй нас, и услыши в час сей моление наше, и помяни нас у Престола Владыки Христа Царя, и помолися о нас, яко да избавит нас от всех бед, и зол, и от всякия неправды, души наша да очистит от всякия скверны греховныя, ум да просвети́т ве́дением суде́б Своих, сердце же да утвердит во всякой добродетели, и тако сотворит нас наследниками Царствия Своего Небеснаго; яко да твоим заступлением и помощию спаса́еми, славу, хвалу, благодарение и поклонение возсылаем Отцу, и Сыну, и Святому Духу, ныне и присно, и во веки веков. Аминь.</p>
<p>
<red>Преподобнаго Лукиа́на священномученика,</red>
</p>
<p>
<red>в Дальних пещерах почивающаго</red>
</p>
<p>
<red>Тропарь, глас 4</red>:</p>
<p>
<red>Подобен</red>:Вознесыйся на Крест</p>
<p>И нравом причастник, и престолом наместник апо́столом быв,/ дея́ние обрел еси, Богодухнове́нне, в видения восхо́д./ Сего ради, Сло́во Истины исправляя,/ и веры ради пострадал еси даже до крове,/ священному́чениче Лукиа́не,/ моли Христа́ Бо́га спастися душа́м нашим.</p>
<p>
<red>Кондак, глас 4: </red>
</p>
<p>Во священстве и иночестве благочестно пожи́в/ и мучения путь проше́д,/ мучителя и бесовская полчища посрами́л еси,/ темже, почитающе тя, тако вопием ти:/ от бед избави ны присно твоими мольбами, отче наш Лукиане.</p>
</section>
