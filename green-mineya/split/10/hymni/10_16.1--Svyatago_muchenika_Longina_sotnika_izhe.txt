<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго мученика Ло́нгина со́тника, иже при Кресте́ Госпо́дни</p>
</title><p>
<red>На Го́споди, воззва́х: стихиры, глас 8</red>
</p>
<p>
<red>Подо́бен</red>: О преславнаго чудесе</p>
<p>Мучениче Ло́нгине всехвальне,/ крове́й очервле́ни и спасительную себе ри́зу обагрил еси,/ болезненными страдании обнажи́в многоко́зненнаго./ И ныне в Вышнем живеши Царствии,/ венцем неувя́дным увенчався, яко победитель,/ тем твою славную память почитаем.</p>
<p>Мучениче Ло́нгине всехвальне,/ на Кресте Сына Божия узре́в,/ страждуща волею/ и смерти вкушающа,/ егда и солнце видел еси, свет свой омрачи́вшее,/ и горы трепе́щущия,/ тогда взывал еси иудейскому соборищу:/ истинно Сын Божий Сей есть и Господь и Царь всех.</p>
<p>Мечем главу́ твою отсекоша еврейстии людие,/ пребеззаконный сонм, народ неблагодарный,/ в гнои́ повергше,/ и убо жена невидящая притекши,/ и сию вземши, свет приемлет./ О всеблаженне Ло́нгине всехвальне,/ за ны молися ко Господу, еже спастися нам.</p>
<p>
<red>Слава, глас 6. Иоа́нна монаха</red>:</p>
<p>В стра́сти Твоей, Христе,/ храм узре́в, разсе́дшся Ло́нгин стоначальник,/ Сына Божия Тя быти иудеем проповедаше./ Тем лю́тии Божественную главу́ его/ отсе́кше мечем, в гнои поверго́ша,/ жена же, сию обретши,/ затворенныя зеницы оче́с своих отверзе./ С неюже и мы вопием Ти:/ Иже сего венчавый, за Тя пострадавша,/ того молитвами и наша очеса́ сердечная просвети́/ сла́вити Тя Бога, на Кресте пригвожденнаго плотию,/ во<red>еже</red> спасти нас.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Все отло́жше</p>
<p>А́гнца Своего А́гница Нескверная древле/ и Непорочная Владычица/ на Древе Крестнем яко узре, матерски восклица́ше/ и, дивящися, вопияше:/ Чадо Сладчайшее,/ что зрение сие новое и преславное?/ како сонм безблагодатный/ суди́щу Пила́тову предаде́ Тя/ и осуждает на смерть Живота всяческих?/ но воспеваю Твое неизреченное, Слове, снизхожде́ние.</p>
<p>
<red>На стиховне Октоиха</red>
</p>
<p>
<red>Слава мученика, глас 6. Иоанна монаха</red>
</p>
<p>При Кресте́ предстоя́ и бывающая смотря́я,/ распинаема на Древе Бога и Человека видев,/ вопия́л еси к Нему:/ во Царствии Твоем помяни мя, Господи./ Тем и Спас приглаша́ше тебе:/ блажен еси, Ло́нгине,/ и память твоя в род и род.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Тридневен</p>
<p>Видящи Тя распинаема, Христе,/ Тебе Рождшая вопияше:/ что странное<red>еже</red> вижу таинство, Сыне Мой?/ како на Древе умираеши плотию повешен,/ Жизни Подателю.</p>
<p>
<red>Тропарь, глас 4</red>:</p>
<p>Мученик Твой, Господи, Ло́нгин,/ во страдании своем венец прият нетленный от <red>Тебе</red>, Бога нашего:/ име́яй бо крепость Твою,/ мучителей низложи́,/ сокруши́ и демонов немощныя дерзости./ Того молитвами/ спаси души наша.</p>
<p>
<red>На утрени</red>
</p>
<p>
<red>Оба канона октоиха и святаго канон, <red>егоже</red> краегране́сие</red>: Ло́нгинову великую воспою славу. <red>Иосиф. Глас 4</red>.</p>
<p>
<red>Песнь 1</red>
</p>
<p>
<red>Ирмос</red>: Моря чермну́ю пучину/ невлажными стопами/ древний пешешествовав Израиль,/ крестообразными Моисеевыми рукама/ Амаликову силу в пустыни победил есть.</p>
<p>Божественными светоли́тии, славне, просвеща́емь/ и со Ангельскими чи́нми Христу Богу предстоя́,/ светоносную память твою совершающия просвети́.</p>
<p>Ничто́же тебе к Богу единения, мучениче, разлучи́,/ отлуче́на всякия плотския сласти верою,/ и чисто желания кра́йнейшаго наслаждаешися.</p>
<p>Служа Богу Живому, всемудре, ума чистото́ю,/ мертвым куми́ром, блаженне, никакоже службы принесл еси./ Тем к безконечней жизни, умерщвлен, прешел еси.</p>
<p>
<red>Богородичен</red>:</p>
<p>Слово Отчее во утро́бе Твоей словом зачала́ еси,/ безелове́сия изба́вити земныя восхоте́в благосты́нею,/ Дево Мати Пречистая, Благословенная, Всенепорочная.</p>
<p>
<red>Песнь 3</red>
</p>
<p>
<red>Ирмос</red>: Веселится о Тебе Церковь Твоя, Христе, зовущи:/ Ты моя крепость, Господи,/ и прибежище, и утверждение.</p>
<p>Позна́в на Кресте́ Сына Божия,/ Истиннаго Господа, за ны стра́ждуща,/ в Того вседу́шно веровал еси.</p>
<p>Земля, якоже напоена́, прии́мши слове́сная се́мена,/ твоя душа клас, мудре, зрел/ Божественнаго благочестия возраста́ла есть.</p>
<p>Ве́трилом Креста́/ мук стра́стную преплы́в пучи́ну,/ тихая приста́нища постигл еси, славне, веселяся.</p>
<p>
<red>Богородичен</red>
</p>
<p>Неду́гующую мою ду́шу страсте́й нанесе́ньми исцели́,/ Мати Божия Пречистая,/ и ко спасению напра́ви.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Распина́ема видел еси Изба́вителя,/ и Того заря́ми освети́вся,/ тьмы избегл еси неразумия глубочайшия/ и к Божественному разуму себе сочетал еси,/ веровав, яко есть Бог Видимый./ Тем и пострада́в, лико́м причислился еси,/ Ло́нгине блаженне, мученическим, радуяся./ С нимиже всегда, славне, молися Христу Богу/ согрешений оставление подати/ чтущим любовию святую память твою.</p>
<p>
<red>Слава, и ныне, Богородичен</red>:</p>
<p>В напа́сти многоплете́нныя впад от враг видимых и невидимых,/ бу́рею одержимь безчисленных согрешений моих,/ и, яко к теплому заступле́нию и покро́ву моему, Чистая,/ ко пристанищу притекаю Твоея благости./ Темже, Пречистая, из Тебе Воплоще́нному безсе́менно/ моли́ся прилежно о всех рабех Твоих,/ непрестанно моля́щихтися, Богородице Пречистая,/ моля́щи Его присно согрешений оставление дарова́ти/ воспевающим достойно славу Твою.</p>
<p>
<red>Крестобогородичен</red>:</p>
<p>А́гнца и Пастыря, и Изба́вителя/ А́гница зря́щи на Кресте, восклицаше, пла́чущи,/ и, горько рыдающи, вопияше:/ мир убо радуется, прие́мляй Тобою избавле́ние,/ утроба же Моя горит, зря́щи Твое распятие,/ еже терпи́ши за милосердие милости./ Долготерпеливе Господи,/ милости бездно и источниче неисчерпаемый,/ умилосердися и да́руй согрешений оставле́ние/ верою поющим Божественныя Страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Вознесе́на Тя видевши Церковь на Кресте,/ Солнце праведное,/ ста в чи́не своем,/ достойно взывающи:/ слава силе Твоей, Господи.</p>
<p>Крепча́йший стяжа́в в вере смысл, блаженне,/ некре́пкую пре́лести разруши́л еси твердость/ и, радуяся, взывал еси:/ слава силе Твоей, Господи.</p>
<p>Возвыше́на и к Древу пригвожде́на/ Безстра́стнаго зря Господа славы,/ Того исповедал еси Сына Божия, славне,/ стра́ждуща Своею волею.</p>
<p>Увяда́ему смерть смертию Безсмертнаго видев,/ потща́лся еси, Ло́нгине, Его ради умре́ти/ и жа́ти по смерти со благославно пострада́вшими.</p>
<p>
<red>Богородичен: </red>
</p>
<p>Уедини́вшася по Ипоста́си во чре́ве Твоем/ и бывша Человека, Пречистая,/ Сло́ва, па́че сло́ва, родила́ еси,/ сугу́ба хоте́ньми и де́йствы являемаго.</p>
<p>
<red>Песнь 5</red>
</p>
<p>
<red>Ирмос</red>: Ты, Господи, мой свет,/ в мир пришел еси,/ Свет Святый, обращали из мра́чна неведения/ верою воспевающия Тя.</p>
<p>Земли́ всякия воистинну быв пришле́ц,/ в я́звах страстоте́рпческих украси́лся еси, Ло́нгине,/ и на земли́ кротких вселился еси.</p>
<p>Возмогл еси, Креста силою укрепляем,/ немощно́е мучителей, страстотерпче Ло́нгине, победи́ти безумие.</p>
<p>Поста́вив на тве́рдем основании сердце твое, всехвальне,/ колебания искушений волнением неколе́блен пребыл еси.</p>
<p>
<red>Богородичен</red>:</p>
<p>Едину, Бога Рождшую неискусомужно, воспои́м Деву,/ Еюже спасе́ни бывше, и верою ублажи́м.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хваления, Господи,/ Церковь вопиет Ти,/ от бесовския кро́ве очи́щшися,/ ради милости от ребр Твоих/ истекшею Кровию.</p>
<p>Го́ры же и зе́млю колеба́вшуюся видев в Стра́сти день,/ неверствием стоя́ния поколебался еси/ и верою утверди́лся еси, Ло́нгине, Страждущаго.</p>
<p>Разум истинный и соверше́н, и смы́слен восприя́ти возмогл еси,/ видя тварь изменяющуся,/ и к Божественному изменился еси, Ло́нгине, познанию.</p>
<p>Претерпел еси лю́тую му́ку, радуяся,/ и выю мечу́ несомненною мыслию преклонил еси,/ усекая главы́ врагов верою.</p>
<p>
<red>Богородичен</red>
</p>
<p>Изсуши́ и из ко́рене, Всенепорочная, исто́ргни терно́вныя по́мыслы сердца моего,/ и плодоносно сие́ покажи́ хода́тайством Твоим,/ Отрокови́це Всечистая.</p>
<p>
<red>Кондак, глас 4</red>
</p>
<p>
<red>Подобен</red>: Явился еси</p>
<p>Весело возрадовася Церковь/ в памяти <red>Днесь</red> приснопамятнаго страдальца Ло́нгина, взывающие/ Ты моя держава, Христе, и утверждение.</p>
<p>
<red>Икос</red>:</p>
<p>Небо, тьмою многою омрача́емо, и землю трясу́щуся,/ и ка́мение разседа́ющеся, храма же катапета́сму раздирающуся на дво́е видев,/ в Божественней Страсти Христове Ло́нгин Божия Сына позна́,/ страждуща Своим благоутробием, безстра́стна же су́ща Божеством,/ и Славою со Отцем и Духом Святым содержащаго все и объемлюща,/ яко Бога Истинна и Царя./ Тем радостно страдалец зовяше:/ Ты моя держава, Христе, и утверждение.</p>
<p>
<red>Песнь 7</red>
</p>
<p>
<red>Ирмос</red>: В пещи́ Авраа́мстии о́троцы перси́дстей,/ любовию благочестия па́че,/ не́жели пламенем, опаля́еми, взываху:/ благословен еси в храме славы Твоея, Господи.</p>
<p>Законно пострада́в, мучениче,/ мужеским нра́вом души́ вся беззако́ннующих посрами́л еси советы/ и законно венчался еси:/ благословен еси, вопия, в храме славы Твоея, Господи.</p>
<p>Божественная благодать, нашедши мощем твоим,/ всяку болезнь реши́т благочести́во приходящих к тебе, блаженне,/ и проповедающих тя, истины непобеди́маго свидетеля.</p>
<p>Плоти умирающия не пощади́л еси, Ло́нгине, за Христа,/ жре́ти отреклся еси де́моном/ и тебе само́го Богу жертву непорочну, радуяся, принесл еси,/ мече́м посе́чен, досточудне.</p>
<p>
<red>Богородичен</red>:</p>
<p>Яко Чистую Тя, Чистое Слово обре́т, всели́ся, Дево,/ Тобою очи́стити скве́рны человеков изво́лив:/ благословен бо Плод чре́ва Твоего.</p>
<p>
<red>Песнь 8</red>
</p>
<p>
<red>Ирмос</red>: Ру́це распросте́р Даниил,/ львов зия́ния в рове затче́:/ о́гненную же силу угаси́ша,/ добродетелию препоя́савшеся,/ благочестия рачи́тели, о́троцы взывающе:/ благословите вся дела Господня Господа.</p>
<p>Успи́в прежде плотска́я двиза́ния, славне, бде́ньми, су́щими ко Господу,/ усну́л еси сладким сном, блаженне, умертвився Христа ради,/ на Древе Крестнем сном Божественным мертвым Жизнь источившаго.</p>
<p>Копие́м прободе́на в ре́бра, блаженнейше, яко видел еси,/ и, Кровь и во́ду источи́вша, Христа Человека, за милосердие, бывша,/ и уя́звен был еси Того сладким желанием, воспевая:/ благословите вся дела Господня Господа.</p>
<p>Погаси́л еси огни́ще и́дольское крове́й теченьми, Ло́нгине веемудре,/ и поже́гл еси кумиры, и нетве́рдая чти́лища,/ Божественною ревностию ду́шу возпали́в и взывая:/ благословите вся дела Господня Господа.</p>
<p>Очи сердечныя просвети́в Божественными сия́ньми, омрачившагося Солнца всесветлое сияние,/ мрак усердно оставил еси злочестия и звезда яви́лся еси, мудре, просвещающая вопиющия:/ благословите вся дела Господня Господа.</p>
<p>
<red>Богородичен</red>:</p>
<p>Усты́ и язы́ком, и душе́ю проповедаю Тя, Богородительницу, и молю Тя, Пречистая:/ сердце мое озари светом Твоим и лютыя мя тьмы свободи́, вопиюща:/ благословите вся дела Господня Господа.</p>
<p>
<red>Песнь 9</red>
</p>
<p>
<red>Ирмос</red>: Камень нерукосечный/ от несекомыя горы Тебе, Дево,/ краеугольный отсече́ся, Христос, совокупивый разстоящаяся естества:/ тем, веселящеся, Тя, Богородице, величаем.</p>
<p>Крепость моя и пение - Слово, Иже на Кресте ру́це распрострый,/ мучениче, беззаконным вопиял еси:/ Того страсть всеблаженную изобразу́я, смерть волею приемлю.</p>
<p>Яко предобрый страстоте́рпец обда́рствован страстьми́ Божественными,/ весь красне́йш яви́лся еси и красному Слову предстои́ши,/ воздая́ния боле́зней твоих богате́йте восприе́мля.</p>
<p>Тя, сиянием страсте́й солнце незаходимое явльшася/ и заря́ми исцелений вселенную всю просветившаго,/ и мрак разгна́вша неразумия, ублажаем.</p>
<p>Взялся еси ко обителем вечным и лико́м сочи́слился еси всех святых мучеников:/ с нимиже, мучениче Ло́нгине, нас поминай,/ благочестно память твою празднующих, всеблаженне.</p>
<p>
<red>Богородичен</red>
</p>
<p>Света невечерняго явилася еси жили́ще, Богородице,/ Имже во тьме сущии и се́ни греха свет узре́ша:/ тем и моя просвети сердечная чувствия.</p>
<p>
<red>Светилен</red>
</p>
<p>На Кресте висяща яко узре́л еси вся Содержащаго ма́нием и советом неизреченным,/ удиви́лся еси чудеси́/ и Сына нарицал еси Бога Небеснаго:/ <red>егоже</red> славы достойно по подобию истинно причастник был еси.</p>
<p>
<red>Богородичен</red>
</p>
<p>Да славлю, Пречистая, Твою нератную благодать, многими прегреше́ньми впа́дшийся безумно:/ постигни ско́ростию Твоею и Твоею мя крепостию исхити́ грехопадений,/ яко спасаеши, яже хо́щеши, от всяческих скорбе́й силою Твоею непобори́мою.</p>
<p>
<red>На Литургии: Прокимен, глас 7:</red> Возвеселится праведник о Господе: <red>Апостол к Тимофею, зачало 292</red>. Аллилуия, глас 4. <red>Стих</red>: Праведник, яко фи́никс: <red>Евангелие от Матфея, зачало 113. Причастен</red>: В память вечную:</p>
<p>В тойже день</p>
<p>
<red>Преподобнаго Ло́нгина, игумена Коряжемскаго, чудотворца</red>
</p>
<p>
<red>Службу зри 10 февраля</red>
</p>
<p>
<red>Тропарь, глас 1</red>:</p>
<p>От мяте́жа мирска́го удали́вся,/ к немерца́ющему Свету притекл еси, преподобне отче Ло́нгине,/ и ныне чи́сте зриши Святу́ю Тро́ицу,/ Юже моли за ны недостойныя,/ да спасет души наша.</p>
<p>
<red>Кондак, глас 8</red>:</p>
<p>По словеси́ Учителя Христа́, крест на рамо твое приял еси,/ вся жите́йская отри́нув,/ и образ Животворящаго Древа в пусты́ню принесл еси,/ идеже доныне изцеле́ния неоскудно источа́ются/ с верою приходящим к тебе.</p>
<p>В той же день</p>
<p>
<red>Преподобнаго Ло́нгина Я́ренгскаго</red>
</p>
<p>
<red>Общую службу ему с преподобным Иоа́нном Я́ренгским </red>
</p>
<p>
<red>зри 3 июля</red>
</p>
<p>
<red>Тропарь, глас 1</red>:</p>
<p>Свы́ше Боже́ственною благода́тию просвети́вся Богому́дре,/ мно́гим терпе́нием во вре́менней жи́зни тече́ние соверши́л есй,/ те́мже и по успе́нии источа́еши чудесе́м благода́ть,/ и́же с ве́рою приходя́щим к тебе, Ло́нгине всебла́женне./ Сла́ва Да́вшему ти кре́пость,/ сла́ва Просла́вльшему тя в чудеса́х,/ сла́ва Де́йствующему тобо́ю всем исцеле́ние.</p>
<p>
<red>Кондак, глас 2</red>:</p>
<p>Вы́шних улучи́ти, прему́дре, жела́я,/ до́лу кра́сных, му́дре, преоби́дел еси́,/ и Христо́ви обнища́вшему, сообнища́,/ радуяся, последовал еси, Лонгине,/ к Нему же прилежно непрестай моляся о всех нас.</p>
<p>В той же день</p>
<p>
<red>Преподобнаго Ло́нгина, вра́таря Печерскаго,</red>
</p>
<p>
<red>в Дальних пещерах почивающаго</red>
</p>
<p>
<red>Тропарь, глас 1</red>:</p>
<p>Преподобне и Богоблаженне отче Ло́нгине,/ врат монастырских опасный хранителю,/ опаснейший же и неусыпный своих чу́вствий/ от всякаго мирскаго суетствия затворителю,/ моли нарекшаго Себе дверь Господа Славы,/ да отверзет нам дверь милости Своея.</p>
<p>
<red>Кондак, глас 8</red>:</p>
<p>Врато́м земным приседя и оным с послушания внешними очима наблюдая,/ Небесная врата присно умныма своими очи́ма наблюдал еси, преподобне Ло́нгине,/ в няже уже вшед и тамошняя красоты сподобився, молися Господеви,/ да и мы получим вход Царствия Небеснаго.</p>
</section>
