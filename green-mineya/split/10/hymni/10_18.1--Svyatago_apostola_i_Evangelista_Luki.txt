<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го апостола и Евангелиста Луки́</p>
</title><p>
<red>На вечерни</red>
</p>
<p>Блажен муж: <red>1 антифон </red>
</p>
<p>
<red>На Го́споди, воззва́х: </red>стихиры на 8, глас 8.</p>
<p>
<red>Подобен</red>: Что вас наречем</p>
<p>Что тя ныне нареку, апостоле:/ небо, яко Славу Божию поведал еси,/ блистание, яко мир озаряеши светом,/ облак, одождя́ющь Божественныя воды,/ чашу мудрости Божественнейшую,/ вино нам источающую, сердца веселящее./ Моли спастися душам нашим.</p>
<p>Что тя ныне нареку, Богоприятне,/ кивот златый Завета, <red>егоже</red> завеща́ Христос,/ реку́, из рая́ истекающую нам,/ свети́ло, умный свет просиява́ющее,/ светильник, Церковь всю осиявающий,/ хлеб жизни Божественныя трапезы,/ крати́р<a type="note" xlink:href="#note25">25</a> духовнаго пива./ Моли спастися душам нашим.</p>
<p>Что тя ныне, Боговидче, наречем,/ служителя тайн де́лательнейшаго Христовых,/ Скинии мысленныя началохудо́жника му́дра,/ скрижа́ли изсекающаго благодати,/ закон написавшаго новейший,/ от Сиона происходящий/ и тобою проповедуемый./ Моли спастися душам нашим.</p>
<p>Что тя ныне наречем, славне,/ сокровище Небесных даров твердое,/ врача душ и телес изве́стна,/ Павлова содейственника и сошественника,/ дея́ния апостольская излага́юща./ Многая, Луко́, имена добродетель тебе сотвори́./ Моли спастися душам нашим.</p>
<p>Что тя ныне, Богоглаголиве, провеща́ю,/ ученика, яко нам благовествовал еси Христа,/ врача, яко стра́сти исцеляеши душевныя,/ светильника, умный свет облиста́вшаго,/ степень и основание веры,/ ты бо нам написал еси всечестное Евангелие./ Моли спастися душам нашим.</p>
<p>Что тя ныне нареку́, чу́дне,/ зрителя мудрости учений нелжи́ва,/ списа́теля Деяний апостольских учений,/ или столпа́ благочестия непоколеби́ма,/   или    сте́ну Церкве неразруши́мую./ Многая твоя, Луко́, имена/ и бо́льшая дарования./ Моли спастися душам нашим.</p>
<p>
<red>Слава, глас 6. Анатолия</red>:</p>
<p>Апостоле Христов, и Божественных догма́т спаса́телю,/ и церковное утверждение:/ ты яко истинно сущия во мра́це неве́дения сердца́,/ зашедшая во глубину́ отчаяния, уврачил еси Боговещаньми/ и спасл еси яко от бури треволне́ния,/ последователь быв сосуда избра́ннаго, Павла, и ученик./ Тем молим тя, Луко́ досточудне, Антиохи́аном удобре́ние,/ молися Спасу и Богу/ о иже верою совершающих присно честную память твою.</p>
<p>
<red>И ныне, Богородичен</red>: Кто Тебе не ублажи́т</p>
<p>
<red>Вход. Прокимен дне и чтения три, и лития (зри сего месяца в 6-й день)</red>
</p>
<p>
<red>На стиховне стихиры, глас 5</red>
</p>
<p>
<red>Подобен</red>: Радуйся, постников:</p>
<p>Благодать устна́м твоим, Луко́,/ о́гненным язы́ком излия́ся, апостоле,/ и язык огненный показался еси,/ словеса испущая света,/ света достойным проповеданием;/ стре́лы же паля́щия тьмы желающим,/ пиша́ и уча́ честне́е Евангелие,/ и воня́ жизненная Жизни воистинну хотящим явился еси,/ якоже Павел рече́, <red>егоже</red> имел еси учителя:/ воня́ же смерти паки Жизнь не возлюби́вшим./ Но нам мир, и Жизнь, и свет подаждь, и велию милость. </p>
<p>
<red>Стих</red>. Небеса́ пове́дают славу Божию,/ творение же руку́ Его возвещает твердь.</p>
<p>Позна́хом от словес твоих,/ якоже рекл еси, словес утверждение,/ яже рекл еси, Божественне таи́нниче,/ поне́же писати нам о ве́щех начал еси,/ о <red>нихже</red> извеще́н был еси,/ и якоже тебе преда́ша, иже испе́рва самовидцы;/ имже и ты равен был еси, служитель Слова воплоще́ния,/ <red>егоже</red> по востании во Еммау́се видел еси/ и горя́щим сердцем с Клео́пою хлеб ял еси./ Того Божественныя теплоты́/ и наша чтущих тя ду́ши исполни.</p>
<p>
<red>Стих</red>: Во всю землю изы́де вещание их/ и в концы вселенныя глаголы их.</p>
<p>Радуйся, един, написавый нам, еже радуйся,/ радуяся, Чистыя Благове́щение/ и Сию Го́сподороди́тельницу,/ рекша Крестителя из чрева,/ <red>егоже</red> написав, и зачатие, и Слова воплощение,/ искушения же и чудеса, словеса и Страсти,/ Крест и смерть, и Востание,/ еже видел еси, и Восход,/ Духа же Сошествие,/ проповедник же дея́ния,/ и изряднее же Павлова,/ <red>егоже</red> показался еси соше́ственник,/ врач же и таинник,/ и светильник Церкве, юже соблюда́й всегда.</p>
<p>
<red>Слава, глас 6</red>:</p>
<p>Всемудрый ло́вче, святый учениче́,/ де́лателю Спасов и проповедниче Того Страсте́й,/ иже тварь верою претекий/ и от пре́лести язы́ки собра́в,/ и Богу приве́д, яко воню́ добру́,/ на Небеса пости́гл еси./ Тем, предстоя́ Судии всех, молися/ изба́вити ны от беззаконий наших/ и в день Суда свободи́тися от му́ки,</p>
<p>
<red>И ныне, Богородичен воскресен: </red>Творец и Избавитель</p>
<p>
<red>Тропарь, глас 5</red>:</p>
<p>Апостольских деяний сказа́теля/ и Евангелия Христова све́тла списателя,/ Луку́ препетаго, славна су́ща Христове Церкви,/ песньми священными святаго апостола похва́лим,/ яко врача́ су́ща, человеческия не́мощи,/ естества неду́ги и я́зи душ исцеляюща/ и моля́щася непрестанно за ду́ши наша.</p>
<p>
<red>Слава, и ныне, Богородичен воскресен</red>
</p>
<p>
<red>На утрени</red>
</p>
<p>На Бог Господь<red>: тропарь дважды</red>
</p>
<p>
<red>Слава, и ныне, Богородичен</red>
</p>
<p>
<red>По 1-й стихоло́гии, сед а лен, глас 3</red>:</p>
<p>Прииди́те вси, апостола Луку́ восхва́лим, яко кормчия,/ и́дольскую бо лесть упраздни́ и к Свету жизни возведе́,/ и в Троицу ве́ровати научи́./ Темже <red>Днесь</red> благочестно того почитающе вернии,/ славим Христа Бога нашего.</p>
<p>
<red>Слава, и ныне, Богородичен</red>:</p>
<p>Радуйся, Марие, Дево Мати,/ горо́ святая, Едемский раю́,/ из Неяже роди́ся Христос Бог,/ Безсемейное Слово,/ Имже Жизнь мирови прозябе́.</p>
<p>
<red>По 2-й стихоло́гии, седален, глас 3</red>
</p>
<p>
<red>Подобен</red>: Красоте девства</p>
<p>Путешествовав ты по востании, Луко́ всесвященне,/ с Клео́пою про́чее во град Еммау́с,/ вопроше́ние творя́щу ти, предста́ Господь о́бразом прикрове́н,/ а́бие же прием хле́ба пода́ние, познал еси Спаса:/ <red>егоже</red> моли даровати нам велию милость.</p>
<p>
<red>Слава, и ныне, Богородичен</red>:</p>
<p>Яко невозделанная, Дево, лоза, красне́йший Гроздь прозябла еси,/ источающ нам Вино спасения,/ всех веселящее ду́ши же и телеса./ Темже яко вину Тя добрых блажа́ще присно,/ со Ангелом вопием Ти:/ радуйся, Обра́дованная.</p>
<p>
<red>По полиеле́и седален, глас 4</red>:</p>
<p>Премудрости лови́тельною тро́стию, умнаго моря глубину возчерпа́я,/ из смертоносныя глубины́ верных души живоуловил еси, Луко́ всеблаженне./ Темже от Павла науче́н, все очистил еси твое сердце осия́нием Духа/ и догма́тами твоими язы́ки просветил еси,/ страсте́й неду́гования чудесы́ исцелил еси,/ Христа Бога за ны присно моля́/ спастися душам нашим.</p>
<p>
<red>Слава, и ныне, Богородичен</red>:</p>
<p>Иму́ще Тя,  Богородице, упование и предстательство,/ вра́жиих наве́т не убоимся,/ яко спасаеши души наша.</p>
<p>
<red>Степенна, 1-й антифон 4-го гласа. Прокимен, глас 4:</red> Во всю землю: <red>Стих</red>: Небеса поведают: Всякое дыхание: <red>Евангелие от Иоанна, зачало 67</red>
</p>
<p>
<red>По 50-м псалме стихира, глас 3</red>
</p>
<p>Путеходи́в ты по Востании,/ Луко́ всесвященне, со Клео́пою/ во град убо Еммау́с,/ совопроше́ние творя́щу ти предста́ Господь,/ зра́ком непознаваемый,/  а́бие же, прием хле́ба подая́ние,/ познал еси Спасителя,/ Емуже молися даровати нам велию милость.</p>
<p>
<red>Канон Богородицы со ирмосом на 6 и апостола на 8, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Песнь возслем, людие,/ Чу́дному Богу нашему,/ свободившему Израиля от работы,/ песнь победную поюще и вопиюще,/ пои́м Тебе, Единому Владыце. </p>
<p>Колесница Божия пресветлая был еси,/ Всесвятое нося́ Имя пред человеки, Луко́ всече́стне,/ колесницы и триста́ты пре́лести погружая крепко.</p>
<p>Струю́ прии́м жизни, зно́ем изсыхаемый безбожия, напоил еси мир, Луко́ всеблаженне,/ тучами Богоразумия,/ из чрева твоего изска́чущими.</p>
<p>Блистанием Духа, Луко́, и жития́ чистотою озаря́ем,/ яко молния, треблаженне, Богоданно сиял еси всей вселенней, просвещая верных сердца́.</p>
<p>
<red>Богородичен:  </red>
</p>
<p>Радуйся, всесвятый хра́ме, руно́ Богоро́сное,/ запеча́танный источниче безсмертныя Струи́,/ стадо Твое, Владычице, сохраняй от всех ра́тных неплени́мо.</p>
<p>
<red>Катава́сия</red>: Отве́рзу уста́ моя</p>
<p>
<red>Песнь 3</red>
</p>
<p>
<red>Ирмос</red>: Несть свят, яко Господь,/ и несть праведен, яко Бог наш,/ <red>егоже</red> поет вся тварь:/ несть праведен, паче Тебе, Господи.</p>
<p>Возсияв, яко солнце, проповеданием,/ Церкве укра́сил еси, Луко́, утверждение,/ прелести мглу теплотою веры иста́ив, всеблаженне.</p>
<p>Скрижа́ли изсекл еси Боголепныя от ка́мене, пребогате, Божия воплощения,/ оско́рд<a type="note" xlink:href="#note26">26</a> имея Божественный язык твой и уста́ Богодухновенная.</p>
<p>Во о́блак всесветлый входя́й/ и о́блаком покрываемь,/ приял еси, премудре, Новый Закон,/ пе́рстом Духа пи́санный на сердцы твоем.</p>
<p>
<red>Богородичен</red>
</p>
<p>Несть непоро́чны, яко Ты, Владычице,/ и несть пречисты, паче Тебе, Всенепоро́чная:/ во чре́ве бо Бога Слова вместила еси,/ Единаго Многомилостиваго.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Яко соше́ственник Павлов явився,/ различныя беды́ терпеливне претерпел еси,/ всехвальне Господень апостоле,/ и течение страданием совершив веры,/ с ним в вышних веселишися, блаженне./ Тем и миру Христово Евангелие проповедав,/ просветил еси подсолнечную всю, Луко́ всечестне./ Моли Христа Бога грехов оставление пода́ти празднующим любовию святую память твою.</p>
<p>
<red>Слава, и ныне, Богородичен</red>:</p>
<p>Солнца о́блаче разумнаго,/ Божественнаго Света свети́льниче златокова́нный,/ Нескверная, Небла́зная, Всенепорочная Владычице,/ омраче́нную ду́шу мою ослеплением страсте́й/ безстрастна зарею просвети, молюся,/ и оскверне́нное мое сердце омы́й пото́ки умиления,/ покаяния же слезами,/ и от тиме́ния<a type="note" xlink:href="#note27">27</a> мя очи́сти дел моих, да любовию зову Ти:/ Богородице Приснодево, моли Христа Бога/ прегрешений оставление подати ми,/ Тебе бо имею надежду, раб Твой.</p>
<p>
<red>Песнь 4</red>
</p>
<p>
<red>Ирмос</red>: Из горы́ приосене́нныя, Слове, пророк,/ Единыя Богородицы,/ хотя́ща воплотитися, Боговидно усмотри́/ и со страхом славословите силу Твою.</p>
<p>Море язы́ков смутил еси, Богомудре,/ конь быв Всецаря́,/ сла́ное<a type="note" xlink:href="#note28">28</a> неве́рствие со́лию Божественною ослажда́я, приснославне.</p>
<p>Лук Христос напря́г,/ пусти́ стрелу́ тя, Луко́, све́тло обощре́ну,/ лучами сияюща благочестия и просвещающа наша души.</p>
<p>Стра́сти душ ку́пно и телес твоих певцев уврачи́, всеблаженне,/ та́инственным рукоде́ланием,/ греха́ гни́лость изрезуя, всемудре.</p>
<p>
<red>Богородичен</red>:</p>
<p>Невесто Божия, Марие Богороди́тельнице,/ избави мя лютых прегрешений и бед/ и к тишины́ пристанищу и спасения Твоими молитвами направи.</p>
<p>
<red>Песнь 5</red>
</p>
<p>
<red>Ирмос</red>: Утренююще вопием Ти,/ Господи, спаси ны,/ Ты бо еси Бог наш,/ разве Тебе ино́го не ве́мы.</p>
<p>Яко роса с Небес спа́дающи, явился еси,/ пре́лести зной разоряя словесы́ твоими.</p>
<p>Страх во чреве твоем Божественный заче́н,/ спасение породи́л еси заблу́ждшим, апостоле.</p>
<p>На гору возшед, всеблаженне, добродетелей,/ всем Евангелие Царствия проповедал еси.</p>
<p>
<red>Богородичен</red>:</p>
<p>Марие, Богородице Безневестная,/ надежды врагов су́етны сотвори/ и поющия Тя возвесели.</p>
<p>
<red>Песнь 6</red>
</p>
<p>
<red>Ирмос</red>: Ризу мне подаждь све́тлу,/ одеяйся Светом, яко ризою,/ Многомилостиве Христе Боже наш.</p>
<p>Мудрости чашу испи́в,/ напои́л еси всех познания Спаса Христа,/ Луко́ всемудре.</p>
<p>Павлу соисхо́дник избрався, Луко́ всеблаженне,/ язы́ки уловил еси мре́жею, Богоглагольниче,/ догма́тов твоих.</p>
<p>Облак, тучу жизни нам одождя́ющь, явился еси, апостоле,/ от исто́чник спасения истекающую.</p>
<p>
<red>Богородичен</red>:</p>
<p>Куми́ров Разрушитель яко Бог/ бывшее Рождество Твое, Марие Богоневесто,/ покланяемо есть со Отцем и Духом.</p>
<p>
<red>Кондак, глас 2</red>
</p>
<p>
<red>Подобен:</red> Твердыя</p>
<p>Истиннаго благочестия проповедника/ и тайн неизреченных ри́тора,/ звезду церковную, Луку́ Божественнаго восхва́лим:/ Слово бо его избра́, с Павлом мудрым язы́ков учителя,/ Един ведый сердечная.</p>
<p>
<red>Икос</red>:</p>
<p>Знанием обогати́вся Го́рнейшим от руки́ Владычни,/ вруче́н был еси язы́ков жребиоиму́ществу, всехвальне./ Тем, житие распали́в Словом, страна́м законоположник, Луко́, явился еси, паче Моисея:/ перстом Божиим, яко скрижа́ли Богоначертанныя, тобою сложи́вшася Духом, Божественную уяснил еси веру./ Тем и Христос тя прослави, Един ведый сердечная.</p>
<p>
<red>Песнь 7</red>
</p>
<p>
<red>Ирмос</red>: Отроцы Богочестивии в Вавилоне/ о́бразу злато́му не поклони́шася,/ но посреде́ пещи огненныя ороша́еми,/ песнь воспеваху, глаголюще:/ превозносимый отцев и нас Боже, благословен еси.</p>
<p>Ученик неизрече́нных та́йн Христа Бога ве́рен быв,/ Евангелие Сего Божественное проповедал еси верным, всемудре, глаголющим:/ превозносимый отцев и нас Боже, благословен еси.</p>
<p>Утворе́нии добродетелей укра́шен явился еси, Луко́ всеблаженне,/ Божественнаго благолепия заря́ми просвещаемь,/ и вопия́ непрестанно Творцу твоему:/ превозносимый отцев и нас Боже, благословен еси.</p>
<p>Испуща́я светоносныя лучи́, якоже в нощи́ заря являемь,/ пре́лести тьму сиянием слове́с твоих,/ благочестно взывая, отгнал еси:/ превозносимый отцев и нас Боже, благословен еси.</p>
<p>
<red>Богородичен</red>:</p>
<p>Имея житие́, словом, Боговидче, мудрости просвеще́но, Луко́,/ Девы Рождество я́вственно исписал еси и иконами любезно вообразил еси:/ Ейже покланяемся верно, Христа славяще.</p>
<p>
<red>Песнь 8</red>
</p>
<p>
<red>Ирмос</red>: На горе святей прославльшася/ и в купине́ огне́м/ Приснодевы Моисеови тайну явльшаго,/ Господа пойте/ и превозносите во вся веки.</p>
<p>Росодательною мудростию слове́с твоих/ и ту́чами благодати Божественныя прелести пещь погаси́л еси,/ вестник Господень и священнопропове́дник, Богомудре, быв.</p>
<p>Яко красныя но́ги твоя, всеблаженне,/ мир благовествующаго,/ всяк ум преизвестно преиму́щь,/ <red>егоже</red> превозно́сим и славосло́вим во веки вся.</p>
<p>Свет мира просвеща́ти во тьме седя́щия/ яви́ тя Христос, о́тча Существа Сияние, Господь Славы,/ <red>егоже</red> превозносим во веки.</p>
<p>
<red>Богородичен</red>:</p>
<p>Во утробе вселившагося Девы/ и от Нея страшно и паче сло́ва/ древняго Адама обновившаго Господа поем и славословим во веки.</p>
<p>
<red>Песнь 9</red>
</p>
<p>
<red>Ирмос</red>: Тя, Неискусобрачную Матерь Бога Вышняго,/ Тя, паче ума́ рождшую Сло́вом воистину Бога,/ вышшую Пречистых сил,/ немо́лчными славословле́нии величаем.</p>
<p>Проповедник был еси всемирнаго спасения Евангельским пропове́данием,/ священная же и благознамени́тая труба́,/ вдохновением ды́шущи Духа, показался еси,/ священноглаго́льниче всече́стне.</p>
<p>Деянии украша́емь Спасовых апостолов,/ сия от Бога подви́жим, верным написал еси,/ якоже образ одушевленный, присно пребывающь, объяви́в,/ священнопроповедниче всеславне.</p>
<p>Стал еси убо, Луко́, якоже пости́г, Богоначальниче, желаний кра́йнейшее,/ Христу бо предстал еси,/ подае́маго от Него насыщался Боговидения./ Темже тя вси ублажаем.</p>
<p>
<red>Богородичен</red>
</p>
<p>Тя, Неприступнаго Бога носившую на объя́тиих,/ на Небесех поемаго от всякия силы/ и Тобою нам да́рующа всегда спасение,/ Богомати, величаем.</p>
<p>
<red>Светилен</red>
</p>
<p>
<red>Подобен</red>: Со ученики</p>
<p>Луко́, Христов апостоле, таи́нниче неизрече́нных и язы́ков учителю/ с Павлом Божественным и Пречистою Богородицею,/ Еяже Божественную икону от любве́ изобрази́л еси,/ моли, Боговидче, о нас, блажа́щих тя/ и совершающих священное твое успе́ние, всемудре тайноглаго́льниче.</p>
<p>
<red>Слава, ин</red>
</p>
<p>
<red>Подобен</red>: Духом во святи́лищи</p>
<p>Яко ученика благодати и спосле́дователя Павлова,/ и словопи́сца изя́щнейша Божественнаго Евангелия похва́лим;/ Слова бо воплоще́ние и вочелове́чение, и Стра́сти, блаженне, пропове́дал еси./ Тем сошедшеся верно, Луко́, достойно тя почита́ем.</p>
<p>
<red>И ныне, Богородичен</red>:</p>
<p>Неизрече́нно бысть рождение Пренепорочныя Невесты,/ яко бывши чисте́йший храм, Богородице,/ Советом бо Преве́чным в Тя Все́льшася,/ родила́ еси Бога Сло́ва./ Тем поюще Рождество Твое,/ величаем достойно, Всенепорочная.</p>
<p>
<red>На хвалитех стихиры, на 4, глас 1</red>
</p>
<p>
<red>Подобен</red>: Облак Тя света</p>
<p>Христова ученика, Евангелия списа́теля мудре́йша,/ сосуда избра́нна кра́сна,/ образ одушевле́н, вернии,/ <red>егоже</red> во всех це́рквах похвала́,/ Луку́ апостола в пе́снех почтим,/ той бо пропове́да Божия преславная чудеса,/ просвети́в яже на земли́ Богословия луча́ми,/ благости ра́ди.</p>
<p>Душ врачевству́, паче теле́с научи́вся хитрости, мудре,/ и обою́ду вседо́бр показался еси,/ Божиего мудростию вдохнове́н;/ <red>егоже</red> врачу́я ду́ши же и телеса, Луко́ всеблаженне,/ призываеши к познанию, восперя́еши к желанию Божию,/ человеки всегда возво́диши на Небо,/ и о всех мо́лишися, восхваляющих тя.</p>
<p>Удицею слове́сною,/ яже во глубине́ неве́дения,/ яко ры́бы, внутрь вше́дшия,/ привлекл еси к познанию Божию;/ Христу пищу добру́ принесл еси, всеблаженне,/ честь достодо́лжную,  жизнь нетле́нную, Луко́ священнейший./ Тем и апостол Христов был еси, мудрый благовестник,/ сказа́тель де́ятельных дел благодати.</p>
<p>
<red>Глас 8. Лео́нта маги́стра</red>:</p>
<p>Прииди́те, вся тварь,/ истинно врача́ духовнаго/ и Спасова ученика, Луку́ приснопамятнаго,/ песньми похва́лим:/ сей бо безбожия неду́г/ пома́занием Христовы купе́ли уврачева́,/ и река́ми Боготочных вод от уст,/ одушевле́нная се́ла Евангелия напои́./ Тем изы́де пророчески веща́ние его во вселенную,/ и молится спасти́ся душа́м нашим.</p>
<p>
<red>Слава, глас тойже</red>:</p>
<p>Дави́дски, соше́дшеся, вернии,/ в пе́снех тайному вити́и Сло́ва, Луце́ воззовем:/ язык твой трость пи́сменника яви́ся,/ Христа Скорописца украша́я зра́ки,/ к разуму язы́ков Божественнаго позна́ния;/ в немже пропове́дал еси Евангелие/ и ку́пно апостолов Деяния списа́в./ Тем, предстоя Троице и Богу,/ молися о душах наших.</p>
<p>
<red>И ныне, Богородичен</red>
</p>
<p>Владычице, приими́ молитвы раб Твоих/ и изба́ви нас/ от всякия ну́жды и печали.</p>
<p>
<red>Славословие великое и отпуст</red>.</p>
<p>
<red>На Литургии: Блаженны, от канона апостола песни 3-я и 6-я. Прокимен, глас 8:</red> Во всю землю изы́де веща́ние их и в концы вселенныя глаголы их. <red>Стих</red>: Небеса пове́дают славу Божию<red>: Апостол к Колосса́ем, зачало 260. от полу́. </red>Аллилуия, <red>глас 1</red>: Испове́дят Небеса чудеса Твоя, Господи: <red>Евангелие от Луки, зачало 51. Причастен</red>: Во всю землю изы́де вещание их</p>
<p>В той же день</p>
<p>
<red>Преподобнаго Ио́сифа Волоцкаго</red>
</p>
<p>
<red>Службу зри 9 сентября</red>
</p>
<p>
<red>Тропарь, глас 5</red>:</p>
<p>Яко постников удобрение и отцев красоту,/ милости подателя, разсуждения светильника,/ вси вернии, сошедшеся, восхвалим/ кротости учителя и ересей посрамителя,/ премудраго Иосифа, Российскую звезду,/ молящася Господу/ помиловатися душам нашим.</p>
<p>
<red>Кондак, глас 8</red>
</p>
<p>
<red>Подобен:</red> Избранной</p>
<p>Жития треволнения, и мятеж мирский,/ и страстная взыграния в ничтоже вменив,/ пустынный гражданин показался еси,/ многих быв наставник, Иосифе преподобне:/ монахов собратель и молебник верен,/ чистоты рачитель,/ моли Христа Бога спастися душам нашим.</p>
<p>
<red>Молитва </red>
</p>
<p>О преблаженне и приснославне отче наш Иосифе! Ве́дуще твое великое к Богу дерзновение и ко твоему твердому заступлению прибегающе, в сокрушении сердца молим тя: озари нас светом дарованныя тебе благодати и молитвами твоими помози нам бурное море жития сего безмятежно прейти и пристанища спасения неблазненно достигнута. Се бо, суетными порабощени суще, грехолюбиви же и немощни от обышедших нас зол возникнути являющеся, к кому прибегнем, <red>Аще</red> не к тебе, явившему неоскудеваемое богатство милости в земнем житии твоем. Веруем же, яко и по отшествии твоем множа́йшее стяжал еси дарование, еже о бедствующих милосердовати. Темже убо ныне, к тебе прибегающе, умиленно просим тя, святче Божий: сам искушен быв, помози и нам искушаемым; постом и бдением поправый силу демонскую, и нас от нападений вражиих защити; препитавый гладом погибающия, и нам испроси у Господа изобилие плодов земных и вся ко спасению потребная; посрамивый еретическая мудрования, Церковь Святую от ересей и расколов и смущений молитвами твоими огради, да тожде мудрствуем вси, единым сердцем славяще Святую, Единосущную, Животворящую и Нераздельную Троицу, Отца, и Сына, и Святаго Духа во веки веков. Аминь.</p>
</section>
