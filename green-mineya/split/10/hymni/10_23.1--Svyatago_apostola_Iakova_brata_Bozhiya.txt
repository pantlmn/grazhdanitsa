<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго апостола Иа́кова, брата Бо́жия</p>
</title><p>
<red> </red>
</p>
<p>
<red>На Господи, воззвах: стихиры на 6, глас 4</red>
</p>
<p>
<red>Подобен</red>: Дал еси знамение:</p>
<p>Приидите, память Богобрата почтим священно, о Богомудрии./ Иго бо взем Христово усердно,/ Евангелия благости Его и Царствия проповедник показался,/ и Того неизреченное строение уверяет./ Темже им, Всесильне, очищение нам даруй.</p>
<p>Вся огласи́ вселенныя концы глагол твоих вещание,/ имиже просвещаемся добродетелей Божественная ко всякому виду/ и наставляеми верно Святыя Троицы к познанию./ Тем молим тя яко иерарха:/ молися Иисусу Человеколюбцу спасти души наша.</p>
<p>Издале́ча прозри́ твое жительство, Иакове,/ брата тя прия Христос Человеколюбец, премудрый провидец,/ Иерусалима священноявле́нника верна/ и пастыреначальника поставляет,/ и таи́нника неизреченная священноде́йствующа та́инства./ <red>егоже</red> и ныне моли спастися душам нашим.</p>
<p>
<red>Слава, глас 6. Самогласен</red>:</p>
<p>Кровию мучения священство украси́л еси, священномучениче апостоле:/ на криле́ бо святи́лища представ,/ Бога Слова проповедал еси, Творца су́ща всего./ Тем от иудей све́ржен,/ Небесных чертогов сподобился еси, Богобрате Иакове,/ Христа Бога моли спастися душам нашим.</p>
<p>
<red>И ныне, Богородичен: Кто Тебе не ублажит</red>:</p>
<p>
<red>На стиховне стихиры, глас 1</red>
</p>
<p>
<red>Подобен</red>: Небесных чинов</p>
<p>Благоче́ствующих множества,/ ныне священный праздник радостно совершающе,/ воскликнем вси, верно восхваля́юще во псалме́х и пениих,/ Богобрата <red>Днесь</red> и ученика Господня:/ присно бо молит спастися нам.</p>
<p>
<red>Стих</red>: Во всю землю изыде вещание их/ и в концы вселенныя глаголы их.</p>
<p>Еже по плоти Господня желания, мудре,/ брат показался еси,/ ученик и самовидец Божественных тайн,/ бе́гаяй с Ним и в Египте быв со Иосифом,/ Материю же Иисусовою:/ с Нимиже моли спастися нам.</p>
<p>
<red>Стих</red>: Небеса поведают славу Божию,/ творение же руку́ Его возвещает твердь.</p>
<p>Апостольский лик тебе избра́/ священствовати пе́рвее в Сионе святе́м/ Христу Благодетелю,/ яко суща Того по плоти сро́дством и брата,/ спутешественника и наследника следо́в Того, Иакове.</p>
<p>
<red>Слава, глас 8</red>:</p>
<p>Началопастыря Христа брат был еси и преемник/ и во апостолех знамени́т,/ еже за Того умре́ти возлюбил еси/ и мучения не устыде́лся еси,/ Иакове славне:/ Того моли непрестанно спасти души наша.</p>
<p>
<red>И ныне, Богородичен</red>:</p>
<p>Влады́чице, приими́ молитвы раб Твоих/ и изба́ви нас/ от вся́кия ну́жды и печа́ли.</p>
<p>
<red>Тропарь, глас 2</red>:</p>
<p>Яко Господень ученик восприял еси, праведне, Евангелие,/ яко мученик и́маши<red>еже</red> неопи́санное,/ дерзновение яко брат Божий,/ еже моли́тися яко иерарх:/ моли Христа Бога спастися душам нашим.</p>
<p>
<red>Слава, и ныне: Вся паче смысла</red>:</p>
<p>
<red>На утрени</red>
</p>
<p>На Бог Господь<red>: тропарь дважды</red>
</p>
<p>
<red>Слава и ныне, Богородичен</red>
</p>
<p>
<red>По 1-й стихологии седален, глас 1</red>
</p>
<p>
<red>Подобен</red>: Гроб твой</p>
<p>Апостоле Христов, и самовидче, и мучениче,/ Иакове премудре, брате Божий блаженне,/ верою празднующий честну́ю твою память/ свобода от об держащих прегрешений молитвами твоими,/ Небеса насле́дуяй силою духа.</p>
<p>
<red>Слава, и ныне, Богородичен</red>:</p>
<p>Купину́, юже Моисей неопа́льну виде,/ го́ру Божию, святый облак, сень нескверную,/ Богоприятную трапе́зу, палату Высокаго Царя,/ всесветлую и непроходимую дверь,/ Дево, поем Тя.</p>
<p>
<red>По 2-й стихологии седален, глас 5</red>
</p>
<p>
<red>Подобен</red>: Собезначальное</p>
<p>Ученик Словесе́, Истины проповедник,/ яко стрела по́слан был еси,/ просвещая сущия во тьме лю́тей, святе апостоле,/ и безбожия мглу отгоня́ от земли,/ вся благове́рующия сы́ны дне показал еси,/ Христов ви́дче, святе Иакове.</p>
<p>
<red>Слава, и ныне, Богородичен</red>
</p>
<p>Иже упование на Тя, Дево Пречистая,/ непреткнове́нное иму́ще,/ покров су́щи от различных напастей и обстояний,/ и бед лютых свободи́ ны,/ моля́щи Сына Твоего со апостолы Его,/ и спаси вся, воспевающия Тя.</p>
<p>
<red>Оба канона Окто́иха, без му́ченичнов. И апостола канон на 6. Феофа́ново. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Моря чермну́ю пучи́ну/ невлажными стопами,/ древний пешеше́ствовав Изра́иль,/ крестообра́зныма Моисе́овыма рука́ма/ Амали́кову силу в пусты́ни победил есть.</p>
<p>Дая́нию благо́му, Иакове,/ и дару соверше́нну от Отца светов человеком подая́тися, учи́ши я́ве,/ Емуже причасти́тися, апостоле, тя поющим помолися.</p>
<p>Светом просвеще́н, до́блий, Божественнаго Духа/ и с Ним законы изложи́в,/ Церкви управляеши язы́ков, яко Христов апостол, священнотаи́нниче всеблаженые.</p>
<p>Лик апостольский, всемудре, я́ве украси́л еси,/ яко первый иерарх быв, само действом Слова пома́зан яко ученик и брат Божий,/ священнопроповедник свяще́ннейший.</p>
<p>
<red>Богородичен</red>:</p>
<p>Источник Тя исцелений иму́ще,/ почерпа́ем, яко Источник рождшую жизни, Богородице Дево Чистая,/ и душ врачевство́, и телес обновле́ние.</p>
<p>
<red>Катавасия: </red>Отве́рзу уста моя</p>
<p>
<red>Песнь 3</red>
</p>
<p>
<red>Ирмос</red>: Веселится о Тебе Церковь Твоя, Христе, зову́щи:/ Ты моя крепость, Господи,/ и прибежище, и утверждение.</p>
<p>Веселится о тебе колено Иудово <red>Днесь</red>,/ Христовыми светлостьми́ ви́де тя све́тло облистаюша.</p>
<p>Звезду Богосия́нну Церковь язы́чная иму́щи тя,/ благославнаго проповедателя,/ и Божественным Светом озаряется.</p>
<p>Закон ты жизни Церкви Христове положил еси,/ Жизнодательным Духом ты законополагая и вещая.</p>
<p>
<red>Богородичен</red>:</p>
<p><red>егоже</red> родила еси плотию, о Богомати,/ из Отца Возсиявшаго,/ Того, Чистая, Иаков яко Бога всех пропове́да.</p>
<p>
<red>Седален, глас 8</red>
</p>
<p>
<red>Подобен:</red> Премудрости</p>
<p>Сродник по плоти Иисусов был еси,/ и от Него, апостоле, благодать многу приял еси/ и всем препо́дал еси просвещение и разум, всемудре Иакове,/    и и́дольскую лесть из корене исто́ргнув./ Тем, и́же тьмы предстатели и лестцы́, неправедно тя убивают, Спаса пропове́дающа./ Сего ра́ди вопием ти:/ моли Христа Бога грехов оставление дарова́ти чтущим любовию святую память твою.</p>
<p>
<red>Слава, и ныне, Богородичен</red>:</p>
<p>Солнца о́блаче разу́мнаго,/ Божественнаго Света свети́льниче златокова́нный,/ Нескверная, Небла́зная, Всенепорочная Владычице,/ омраче́нную душу мою ослеплением страстей,/ безстрастна заре́ю просвети, молюся,/ и оскверне́нное мое сердце омы́й потоки умиления,/ покаяния же слезами и от тиме́ния мя очисти дел моих,/ да любовию зову Ти:/ Богородице Приснодево, моли Христа Бога прегрешений оставление пода́ти ми,/ Тебе бо имею надежду, раб Твой.</p>
<p>
<red>Песнь 4</red>
</p>
<p>
<red>Ирмос</red>: Любве́ ра́ди, Ще́дре, Твоего о́браза,/ на Кресте Твоем стал еси,/ и раста́яшася язы́цы:/ Ты бо еси, Человеколюбче,/ крепость моя и хваление.</p>
<p>Ввел еси в море Твоя ко́ни, апостолы, Спасе,/ и просвети́ша язы́ки, к Твоему познанию привле́кше, Владыко.</p>
<p>Нескверно, яко зерца́ло, я́влься,/ и перводетельныя лучи Несозда́нныя Троицы известно прие́м,/ всем возсиял еси.</p>
<p>Валяемаго тя ка́меня пророчество освященное зрит/ и сокрушающа прелести гнилое су́етство/ силою Духа.</p>
<p>
<red>Богородичен</red>:</p>
<p>Вшед, о Богомати, во чрево Твое Превечное Слово,/ родивыйся из Отца неизреченно,/ Иакова апостола являет.</p>
<p>
<red>Песнь 5</red>
</p>
<p>
<red>Ирмос</red>: Ты, Господи, мой свет,/ в мир пришел еси,/ Свет Святый, обраща́яй из мра́чна неве́дения/ верою воспевающия Тя.</p>
<p>Ты, Господи, Свет,/ блистание Иакова яви́л еси светя́ща/ и земны́я неве́дения и тьмы изменя́юща.</p>
<p>Тя, Господи, гласом свобо́дным пропове́да/ праведный брат Твой,/ подражатель же страсти бысть, убиваем.</p>
<p>Кий земны́й ум похвал пения тебе принести может,/ добродетелей просвеще́нному благодатьми, Иакове.</p>
<p>
<red>Богородичен</red>
</p>
<p>Тя истинно Божественное обре́т жили́ще,/ вселися, о Дево, наше спасение, Слово, промышля́я.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хваления, Господи,/ Церковь вопие́т Ти,/ от бесо́вския кро́ве очи́щшися,/ ради милости от ребр Твоих/ истекшею Кровию.</p>
<p>Одеждею законною облече́ тя лучшею/ и иерарха являет, Аарона древняго честне́йша,/ и́же милости ра́ди в братство прие́мый тя.</p>
<p>Орга́н, де́йствы ударяемь Духа,/ все помышление наслаждая и Богу привед спасаемыя от работы люте́йшия,/ был еси изря́днейший.</p>
<p>Возжажда́в, жи́зненныя испил еси воды́,/ и ре́ки источаеши Богоглаголиваго твоего чрева,/ текущия вселенней Божественным Духом.</p>
<p>
<red>Богородичен</red>:</p>
<p>Ева убо преслуша́нием смерть роди́,/ Богородица же, Жизнь заче́нши, роди́ Нестаре́ющуюся/ и древний за всех отдаде́ долг.</p>
<p>
<red>Кондак, глас 4</red>
</p>
<p>
<red>Подобен</red>: Вознесы́йся</p>
<p>Отчее Единородное Бог Слово,/ пришедшее к нам в последняя дни,/ Иакове Божественне,/ пе́рваго тя показа́ Иерусали́млян пастыря и учителя,/ и вернаго строителя та́инств духовных:/ темже тя вси чтим, апостоле.</p>
<p>
<red>Икос</red>:</p>
<p>Рождение тя Ио́сифово, Иерусалима перваго иерарха, Иакове Боговидче, и Господня брата/ песньми похвальными воспое́м верно и к тебе возопие́м:/ да́руй нам дар соверше́н от Отца све́тов/ и отжени скорбь, настоящую от множества прегрешений,/ поднесо́ша бо врази на ны пя́ту и обступи́ша нас исма́ильтяне,/ <red>ихже</red> сокруши́ вскоре лу́ки, священноявле́нне, яко да тя вси почитаем, апостоле.</p>
<p>
<red>Песнь 7</red>
</p>
<p>
<red>Ирмос</red>: В пещй Авраа́мстии о́троцы перси́дстей,/ любовию благочестия па́че,/ нежели пла́менем опаляеми, взыва́ху:/ благословен еси в храме славы Твоея, Господи.</p>
<p>Яко в пещи́, на го́рнице просвещаемь Божественным пришествием Духа, та́инственно,/ Богоглаголиве, возопил еси:/ благословен еси в храме славы Твоея, Господи.</p>
<p>Свыше дыхание зе́льное/ апостола язы́ком огнеобра́зным веща́ти Божия величествия устро́й:/ благословен еси в храме славы Твоея, Господи.</p>
<p>Виде́ния деятельнаго излагая дщи́цу,/ от скрижа́ли же, яко духовныя, человеки научи́л еси:/ благословен еси, Боже мой, зовый, Господи.</p>
<p>
<red>Богородичен: </red>
</p>
<p>Возсозда́вый мир во утро́бе Твоей, Богоневесто,/ Божественнаго служения показует соверши́теля Иакова, взывающа:/ благословена Ты в женах, Всенепорочная Владычице.</p>
<p>
<red>Песнь 8 </red>
</p>
<p>
<red>Ирмос</red>: Руце распросте́р Даниил,/ львов зия́ния в ро́ве затче́,/ огненную же силу угаси́ша,/ добродетелию препоя́савшеся,/ благочестия рачи́тели,/ о́троцы, взыва́юще:/ благословите вся дела Господня Господа.</p>
<p>Ру́це распростер крепкия,/ апостолы Твоя, Спа́се, благословил еси, восходя, Владыко, к Безначальному Отцу Твоему,/ и устроил еси ты́я с веселием вопи́ти:/ благословите вся дела Господня Господа.</p>
<p>Якоже обещался еси, нело́жно апостолом Твоим Духа послал еси,/ Сего Иаков, Владыко, све́тлостию просвеща́ем,/ вселенную молниями просвещает я́ве и вопие́т Тебе:/ благословите вся дела Господня Господа.</p>
<p>Мудрость, Иакове му́дре, Ипоста́сную имел еси Учи́теля,/ уча́щу тя неизреченным и неизглаго́ланным тайнам,/ и к благочестию люди зва́ти воздвигл еси:/ благословите вся дела Господня Господа.</p>
<p>
<red>Богородичен</red>
</p>
<p>Го́ру явле́нну мысленную, Дево Чистая, пророк виде Тя,/ из Тебе бо пречестны́й Камень отсече́ся,/ спасая вселенную воистину, Божественно поющую:/ благословите вся дела Господня Господа.</p>
<p>
<red>Песнь 9</red>
</p>
<p>
<red>Ирмос</red>: Камень нерукосечный/ от несеко́мыя горы Тебе, Дево,/ краеугольный отсече́ся,/ Христос, совокупи́вый разстоя́щаяся естества:/ тем, веселя́щеся, Тя, Богородице, величаем.</p>
<p>Приидите, первопрестольника вси, Це́ркве свети́льника,/ священными, Иакова, пе́сньми, яко иерарха и Христопроповедника,/ тезоименне праведнаго именова́нна, величаем.</p>
<p>Божественнаго о́бщника, яко я́вльшася Безконечнаго Царствия,/ и Божия нарече́нна брата,/ и житие́м и́стинствующа, именова́ние прие́мша,/ священнотаи́нника тя величаем, Иакове.</p>
<p>Престолу предстоя́, блаже́нне, венценосец Троицы,/ верою почитающих твою память, нетлеющих наслади́тися че́стей,/ яко иерарх, Иакове, благоприятен,/ твоего Владыку умоли.</p>
<p>
<red>Богородичен</red>
</p>
<p>Ты, от Девы Рожде́ннаго неискусобра́чно, Богоявле́ние,/ учении твоими я́ве чести́ Бога научаеши, Воплощенное Слово,/ в Негоже мы верующе ныне, достойно величаем. </p>
<p>
<red>Светилен</red>
</p>
<p>
<red>Подобен</red>: Духом во святи́лищи</p>
<p>Яко Господня брата бывша, блаженне Иакове Богодохновенне,/ вернии по долгу хвалим тя,/ сла́вяще светлую и всечестную, и светоносную твою память:/ молися прилежно за чтущих тя.</p>
<p>
<red>Слава, и ныне, Богородичен</red>
</p>
<p>Молитвенницу Тебе приводим и теплую Предстательницу,/ Чистую Матерь Твою, ве́рнии, по до́лгу:/ сподоби рабы Твоя причаститися славы Твоея́, и праведных ча́сти,/ и сладости райския, и улучи́ти нам Небесное Царствие.</p>
<p>
<red>На хвалитех стихиры на 4, глас 8</red>
</p>
<p>
<red>Подобен</red>: Господи, <red>Аще</red> и на судищи</p>
<p>Господи, а́ще и на криле́ предста́ святи́лища Иаков,/ но, дерзновением возопив, Бога Слова Тя      пропове́да,/ Соде́теля всех, в мир пришедшаго:/ <red>егоже</red> молитвами и ныне подаждь просвещение душам нашим.</p>
<p>Господи, <red>Аще</red> и дре́вом глава́ апостолова сокруше́на бысть,/ но в раи́ древо жизненное ему даде́ся/ и, от привременных отреши́вся, вечно веселится:/ <red>егоже</red> молитвами Це́рквам мир Твой низпосли́.</p>
<p>Господи, Тя испове́дав на земли́ до́блественне, брат Божий,/ Сына Бога Вышняго, искренно приснопамятный,/ злославныя враги посрами́ и укроти́:/ сего ради и пострадав, Тебе предстои́т, радуяся.</p>
<p>Господи, <red>Аще</red> и сверго́ша иудеи с высоты́ праведнаго,/ но Небесных черто́гов с веселием сподо́бися,/ и в пи́щи наслаждения достойно весели́тся:/ тем у́бо подае́ши мир душа́м на́шим.</p>
<p>
<red>Слава, глас 1. Византи́ево</red>:</p>
<p>Во о́гненней зари́ Божественнаго Духа просвети́вся,/ благочестия яви́лся еси Божественный ревни́тель,/ бра́те Божий Иакове./ Тем и оде́ждею тя законнаго священства,/ яко Аарона древняго, честнейшею оде́я,/ и́же милосердия ради в братство тя прие́мый./ Того моли, апостолов похвало́,/ спастися душа́м на́шим.  </p>
<p>
<red>И ныне, Богородичен. Славосло́вие великое, и отпу́ст</red>.</p>
<p>
<red>На Литургии: Блаженна от канона апостола, песнь 3 и 6. Прокимен, глас 8:</red> Во всю землю изыде вещание их. <red>Стих</red>: Небеса поведают славу Божию: <red>Апостол к Галатом, зачало 200. Аллилуия, глас 1: </red>Исповедят Небеса чудеса Твоя, Господи. <red>Евангелие от Матфея, зачало 56. Причастен</red>: Во всю землю изыде вещание их</p>
<p>
<red>В той же день</red>
</p>
<p>
<red>Святаго праведнаго Иа́кова Борови́тскаго, </red>
</p>
<p>
<red>чудотворца, пренесение мощей</red>
</p>
<p>
<red>Вечер</red>
</p>
<p>Блажен муж: На Господи, воззвах: <red>стихиры, глас 5</red>
</p>
<p>
<red>Подобен:</red> Радуйся</p>
<p>Радуйся, Великий Но́вграде,/ красу́йся и лику́й, Церковь Божия,/ <red>Днесь</red> бо свети́ло великое нам явися,/ многоцеле́бныя мо́щи блаженнаго Иакова,/ и мир весь просвеща́ют Богодарованными чудесы́,/ яко источник неисчерпаемый показа́шася,/ и яко струи́ точа́т исцеления/ верою приходя́щим к блаженным моще́м его:/ да́рует бо здра́вие неоску́дно,/ боля́щим во гресе́х великое врачева́ние,/ и Христа мо́лит дарова́ти душа́м нашим мир и ве́лию милость.</p>
<p>Радуйся, Богому́дре отче Иакове,/ твоя бо мо́щи всечестны́я и святыя/ оби́льно всегда источа́ют исцеления верно приходя́щим,/ благоуха́ния всех исполня́юще духовнаго/ и тьму демонскую далече отгоня́юще./ Темже мо́лим тя, раби́ твои,/ всякаго наве́та вра́жия нас изба́вити:/ яко  да радостною душею и чистым сердцем,/ святое твое пренесе́ние духовно пра́зднующе,/ мо́лимся дарова́ти душа́м нашим мир и ве́лию милость.</p>
<p>Радуйся, премудре отче Иакове,/ Ангельское на земли житие́ пожи́л еси,/ ду́хови плоть повину́л еси,/ пощением же и воздержанием свет ми́рови яви́лся еси,/ украси́лся бо еси, блаженне,/ и Святей Троице обитель себе соде́лал еси,/ и дарова́ния чуде́с от Нея сподо́бися/ исцели́ти различныя неду́ги/ приходящим с верою к моще́м твоим, и пра́зднующим святое пренесе́ние./ Моли́ дарова́ти душа́м нашим мир и ве́лию милость.</p>
<p>
<red>Слава, глас 4</red>:</p>
<p>Преблаженне отче наш Иакове,/ благодатию Божественнаго Духа/ обильно всегда источа́еши исцеления/ с верою приходя́щим к мощем твоим,/ ю́же прия́л еси от всех Царя Христа Бога./ <red>егоже</red> де́телию ду́хи лукавыя от человек отгоня́еши,/ исцеля́еши стра́сти неисце́льныя/ и просвещаеши верных сердца́ блистанием чудес твоих./ С Вы́шними же ли́ки ныне на Небесех водворя́ешися, Богому́дре,/ и ра́дости неизрече́нныя наслажда́ешися./ Темже <red>Днесь</red> пра́зднующе пренесение твое,/ моли, мо́лим тя, молитвами твоими/ дарова́ти нам пособие на враги/ и мир ми́рови испроси́,/ належа́щих нам скорбе́й душевных и телесных страсте́й/ свободи́ молитвами твоими.</p>
<p>
<red>И ныне, Богородичен: Иже Тебе ради</red>:</p>
<p>
<red>Вход. Прокимен дне. И чтения три преподобническая (зри страницы 791- 792)</red>
</p>
<p>
<red>На литии стихиры, глас 4. Самогласны</red>:</p>
<p>Приидите, вернии, хвала́ми, соше́дшеся,/ ныне соста́вим торжество в честне́й пра́зднице/ честна́го пренесения блаженнаго Иакова,/ духовно пра́зднующе,/ к нему возопие́м:/ моли́, мо́лимся, нам победите́льная на враги дарова́ти,/ тебе бо молитвенника ко Владыце те́пла стяжа́хом,/ подающаго мирови ве́лию милость.</p>
<p>Возсия́ <red>Днесь</red> пресветлая память твоя, Богомудре Иакове,/ созыва́ющи ны празднолю́бцы к похвале́нию/ и славе Христа Бога нашего./ Тем, притека́юще к моще́м твоим,/ исцеления дар прие́млем,/ и тебе, прославльшаго Спаса Христа, воспевае́м во веки,/ непрестанно сла́вяще.</p>
<p>Отче преблаже́нне Иакове,/ <red>Днесь</red> любовию соше́дшеся к тебе,/ све́тло торжеству́юще гла́сы пе́сненными,/ псаломски вопию́ще, глаголем:/ блажен муж, бояйся Господа,/ непоро́чно бо в за́поведех Господних ходи́л еси,/ темже ныне с пра́ведными на Небесех водворя́ешися,/ с ни́миже моли́ся Господеви спасти́ся душа́м на́шим.</p>
<p>
<red>Слава, глас 4</red>:</p>
<p>Духовною благодатию отъе́млеши неду́ги страсте́й/ и отго́ниши ду́хи лука́выя,/ и исцеля́еши стра́сти неисце́льныя, Иакове всеславне,/ и просвещаеши сердца́ верных блиста́нии чудес твоих./ Темже <red>Днесь</red> гла́сы немо́лчными воспева́ем/ пресве́тлую и светоносную память твою.</p>
<p>
<red>И ныне, Богородичен: </red>При́зри на моления<strong/>:</p>
<p>
<red>На стиховне стихиры, глас 8</red>
</p>
<p>
<red>Подобен</red>: О, преславнаго чудеса́!</p>
<p>О, преславное чудо!/ Божиим манове́нием рака твоя, блаженне,/ на кре<a type="note" xlink:href="#note43">43</a> пришедши, ста недви́жимо,/ вернии же людие, обретше тя, радостию и любовию прие́мляху./ Молитвами Твоего угодника, Христе Боже,/ спаси́ ду́ши наша яко Милосерд.</p>
<p>
<red>Стих</red>: Честна пред Господем/ смерть преподобных Его.</p>
<p>О, пресла́вное чудо!/ Сиянием Духа Пресвятаго просвещаеши весь мир,/ притекающих к моще́м твоим Богомудре Иакове./ Темже, вернии, сошедшеся в твое пренесение, Го́сподеви вопие́м:/ Иисусе Царю, спаси́ ду́ши наша яко Милосерд.</p>
<p>
<red>Стих</red>: Блаже́н муж, боя́йся Господа,/ в за́поведех Его восхо́щет зело́.</p>
<p>О, пресла́вная и́стинная чудеса́ блаженнаго Иакова!/ Како возмо́жем похвали́ти или ясно изглаго́лати,/ подае́т бо различная исцеле́ния/ не то́кмо притека́ющим к мощем его,/ но и везде́ призывающим имя его,/ никогда́же ску́дны своих чуде́с оставля́ет./ И ныне моли́ся, блаженне Иакове,/ дарова́ти нам ве́лию милость.</p>
<p>
<red>Слава, глас 6</red>:</p>
<p>Возсия́ <red>Днесь</red> пресветлое торжество́,/ отче Богомудре Иакове,/ ты бо от младе́нства Богу прилепи́лся/ и Того стопа́м последовал еси,/ мирски́й мяте́ж, а́ки ну́ждное волне́ние, преплы́л еси,/ и ныне на Небесех царствуеши./ Мы же, покланя́ющеся моще́м твоим,/ верно от души Христа славосло́вим,/ давшаго нам тебе, те́пла молитвенника к Богу:/ к Немуже о нас моли́ся,/ чтущих и верно пра́зднующих твое пренесе́ние,/ спастися душа́м нашим.</p>
<p>
<red>И ныне, Богородичен: Творец и Избавитель мой</red>:</p>
<p>
<red>Тропарь, глас 1</red>:</p>
<p>Боже́ственною благодатию просвети́вся,/ и по смерти да́руеши исцеление/ притека́ющим к тебе, премудре Иакове:/ те́мже и мы ныне чтим честны́х моще́й твоих пренесе́ние,/ веселяще вку́пе ду́ши и телеса́./ Тем вси вопие́м:/ Слава Давшему ти крепость!/ Слава Венчавшему тя!/ Слава Де́йствующему тобою всем исцеления!</p>
<p>
<red>Слава, и ныне. Богородичен</red>: Гавриилу вещавшу</p>
<p>
<red>На утрени</red>
</p>
<p>
<red>По 1-м стихословии седален, глас 4</red>
</p>
<p>
<red>Подобен</red>: Явился еси</p>
<p>Пресветлую твою память <red>Днесь</red> торжествующе,/ Спаса и Господа моли́ти прилежно/ тя молим, отче Иакове,/ всем пода́ти согрешений прощение.</p>
<p>
<red>Слава, и ныне, Богородичен</red>:</p>
<p>Теплое заступление сущим в беда́х, и Помощницу нашу, и к Богу пременение,/ Еюже тли изба́вихомся,/ Богородицу вернии ублажаем.</p>
<p>
<red>По 2-м стихословии седален, глас 1</red>
</p>
<p>
<red>Подобен</red>: Лик Ангельский</p>
<p>Житие́ на земли благоче́стно скончав,/ прия́телище Духа Святаго явился еси,/ просвещая к тебе верою притека́ющия, блаженне./ Темже моли Владыку и Господа/ просвети́ти ду́ши наша, воспевающих тя,/ Иакове Богоблаженне, отче наш.</p>
<p>
<red>Слава и ныне, Богородичен</red>:</p>
<p>Всех Творца и Господа, и Зижди́теля,/ Всенепорочная, Чистая,/ Духом Божественным в ложесна́х заче́нши,/ без нетления родила́ еси,/ <red>егоже</red> славяще, Тя воспеваем, Дево,/ яко палату всех Царя и ми́рови спасение.</p>
<p>По Хвали́те Имя Господне: <red>припев</red>:</p>
<p>Ублажаем тя,/ святый праведный Иакове,/ и чтим святую память твою,/ ты бо молиши за нас/ Христа Бога нашего.</p>
<p>
<red>Псалом избранный</red>: Терпя потерпех Господа</p>
<p>
<red>По полиелеи седален, глас 8</red>
</p>
<p>
<red>Подобен:</red> Премудрости</p>
<p>Плотски́я страсти воздержанием, отче, увяди́л еси/ и благодать духовную восприя́л еси,/ тем и сосуд достоин был еси,/ и по кончине явился еси, страсти очищая,/ отче Иакове, моли Христа Бога,/ грехо́в оставле́ние дарова́ти,/ честву́ющим любовию святое твое пренесе́ние.</p>
<p>
<red>Слава, и ныне, Богородичен</red>:</p>
<p>Яко Деву и Едину в жена́х,/ Тя, без Се́мене ро́ждшую Бога плотию,/ вси ублажа́ем, роди человече́стии,/ Огнь бо вселися в Тя Божества́,/ и яко Младенца дои́ши Зижди́теля и Господа./ Тем Ангельский и человеческий род/ достойно славим пресвятое Рождество Твое и согласно вопие́м Ти:/ моли́ Христа Бога/ согрешений оставле́ние дарова́ти покланя́ющимся верою пресвято́му Рождеству Твоему.</p>
<p>
<red>Таже степенна, 1-й антифон 4-го гласа. Прокимен</red>: Честна́ пред Господем: <red>Стих</red>: Что возда́м Господеви: Всякое дыхание: <red>Евангелие от Матфея, зачало 43</red>
</p>
<p>
<red>По 50-м псалме стихира, глас 6</red>:</p>
<p>Прииди́те, вси людие,/ хвалу́ принесем блаженному, вопию́ще:/ радуйся, пресветлый сто́лпе,/ просвеща́яй нас чудес светлостьми́./ Радуйся, росоно́сный облаче,/ пла́мень погашающь страсте́й и орошающь верных мысли./ Радуйся, моляйся Христу,/ еже пода́ти воинству нашему победы на пога́ныя враги/ и умири́ти мир, и спасти ду́ши наша.</p>
<p>
<red>Канон Богородицы, со ирмосом на 6. И святаго канон на 8. <red>егоже</red> краегранесие по алфавиту до девятыя песни</red>: Совершен же списавшаго именем. <red>Глас 5</red>
</p>
<p>
<red>Песнь 1</red>
</p>
<p>
<red>Ирмос</red>: Спасителю Богу,/ в мо́ри люди немо́крыми ногами наста́вльшему/ и фараона со всево́инством пото́пльшему,/ Тому Единому пои́м, яко просла́вися.</p>
<p>Агнче Божий, Слове, даждь ми слово недостойному Твоему рабу,/ да возмогу́ воспе́ти в память пренесения моще́й блаженнаго Иакова торжество, взывая:/ Тому Единому воспоим, яко прославися.</p>
<p>Безвестная и тайная последнему роду явле́на быша честныя мо́щи твоя́, премудре Иакове,/ к нимже прикасающеся, освящение прие́млем, Господеви поюще:/ Того Единаго воспоим, яко прославися.</p>
<p>Всесвятая твоя память возсия́ ми́рови, яко солнце, просвещая ду́ши благочестно поющих тя,/ в <red>нейже</red> моли́ся,блаженне, пода́ти очищение грехов Го́сподеви зовущим:/ Того Единаго воспоим, яко прославися.</p>
<p>
<red>Богородичен</red>:</p>
<p>Господороди́тельнице Чистая, Небесный вхо́де,/ горо́ несеко́мая, дверь непроходи́мая,/ апостолом слава, мучеником веселие, преподобным красота,/ приими моление наше, еже Ти приносим/ в память блаженнаго Иакова, Господеви поюще:/ Того Единаго воспоим, яко прославися.</p>
<p>
<red>Катавасия: Отверзу уста моя</red>:</p>
<p>
<red>Песнь 3</red>
</p>
<p>
<red>Ирмос</red>: Водрузи́вый на ничесо́мже зе́млю повелением Твоим/ и пове́сивый неодержи́мо тяготе́ющую/ на недви́жимем, Христе, ка́мени заповедей Твоих,/ Церковь Твою утверди, Едине Блаже и Человеколюбче.</p>
<p>День пра́зднственный <red>Днесь</red> празднуют наро́ди Великаго Нова́гра́да,/ обрето́ша бо мощи блаженнаго Иакова, яко некое сокровище бога́тно,/ непрестанно Христу зовуще:/ Церковь Твою утверди, Едине Блаже и Человеколюбче.</p>
<p>Естество́ тле́нное нивочто́же вмени́в,/ житие чистое на земли пожи́л еси/ и сего ради наследовал еси Небесное селение./ Моли и нам получити та́мошнее блаженство, празднующим твое пренесение,/ да непрестанно Христу зовем:/ Церковь Твою утверди, Едине Блаже и Человеколюбче.</p>
<p>Житие твое, яко солнце, в сердца́ верных возсия́, зарю́ чуде́с испуща́я,/ темже и нас невечерним Светом озари́, всечестное твое пренесение почитающих,/ да непрестанно Христу зовем:/ Церковь Твою утверди, Едине Блаже и Человеколюбче.</p>
<p>
<red>Богородичен</red>:</p>
<p>Зело́ лю́те погружа́емую ду́шу мою в пучи́не житейских страстей/ и бу́рею одержи́мую безме́рных согрешений,/ спасения ми простри́ ру́ку, Пречистая, и изведи из глубины́ зол моих,/ да, радуяся, славлю Тя, Всенепорочную.</p>
<p>
<red>Седален, глас 5</red>
</p>
<p>Пресветлая и светоносная, отче Богомудре Иакове,/ приспе́ твоя память, созывающи верных множество/ прославити и пети твое честно́е пренесение,/ просим от Христа прияти велию милость.</p>
<p>
<red>Слава и ныне, Богородичен</red>
</p>
<p>Явилася еси вы́шши Небесных сил,/ Владыку и Господа рождши, Богородице:/ земны́х естество возвела еси, Богоневестная./ Темже Тя, воистинну, Богородительнице,/ сердцем и душе́ю вернии славим.</p>
<p>
<red>Песнь 4</red>
</p>
<p>
<red>Ирмос</red>: Дела́ смотре́ния Твоего, Господи,/ ужаси́ша пророка Аввакума:/ изше́л бо еси на спасение людей Твоих,/ спасти пома́занныя Твоя́ пришел еси.</p>
<p>Зе́млени бо есмы́ и пе́рстни челове́цы,/ верно припа́даем к пречестны́м моще́м твоим, блаженне Иакове, прося́ще отпуще́ния грехов:/ молися о верно празднующих твое честно́е пренесение.</p>
<p>Иже крест взем, блаженне, и желаемаго ти отечества достиг, Горняго Иерусалима,/ и в нем со Ангелы лику́еши, Иакове премудре:/ молися о чтущих твое честно́е пренесение.</p>
<p>Ныне на Небесе́х с праведными весели́шися, преблаженне Иакове,/ с нимиже молися, Христу предстоя́, мир ми́рови дарова́ти/ и благочестивому народу нашему здравие, и на враги побеждение,/ и всем скорбя́щим утеше́ние.</p>
<p>
<red>Богородичен</red>
</p>
<p>Кто не удиви́тся или кто не почуди́тся человеколюбию Божию,/ сшед бо с Небесе́ и воплоти́ся нас ради из Тебе без Отца, Едина Всепетая:/ <red>егоже</red> моли изба́витися рабо́м Твоим от всякия скорби.</p>
<p>
<red>Песнь 5</red>
</p>
<p>
<red>Ирмос</red>: Окая́нную душу мою, нощеборю́щуюся со тьмою страсте́й,/ предвари́в, уще́дри/ и возсияй, мысленное Солнце, днесве́тлыя звезды́ во мне,/ во<red>еже</red> раздели́ти нощь от света.</p>
<p>Любовию чту́ще твое пренесение, прилежно тя молим, премудре Иакове,/ не преста́й моли́ся Христу Богу,/ да прии́мем грехов просты́ню и да озари́т нас в нощи́ свет.</p>
<p>Множество народа Великаго Нова́гра́да, сошедшеся <red>Днесь</red> в твое пренесение, блаженне Иакове,/ и прикаса́ющеся честны́м моще́м твоим, от них исцеления почерпа́ем, непрестанно зову́ще:/ да озарит нас в нощи́ свет.</p>
<p>Не то́кмо в житии сый, но и по смерти мно́га чудеса/ от честныя ти раки содева́ются приходящим с верою, всеблаженне Иакове,/ недуги прогоняеши и от бед избавляеши силою Христовою./ К Немуже непрестанно зовем:/ да озарит нас в нощи́ свет.</p>
<p>
<red>Богородичен</red>
</p>
<p>Он, вселукавый, по <red>вся</red> дни к го́ршим влече́т мя,/ и в ров погибели влага́ет, и во отчаяние мя влече́т;/ но того мя ловле́ния, Чистая, исхи́ти,/ и творити волю Божественную Сына Твоего и Бога нашего настави,/ и в час страшнаго пришествия Его избави мя всякаго осуждения.</p>
<p>
<red>Песнь 6</red>
</p>
<p>
<red>Ирмос</red>: Обы́де мя бездна,/ гроб мне кит бысть:/ аз же возопих к Тебе, Человеколюбцу,/ и спасе́ мя десни́ца Твоя, Господи.</p>
<p>Прииди́те, соберитеся, Великаго Нова́гра́да народи,/ све́тло празднуем пренесение моще́й блаженнаго Иакова,/ мо́лится бо ко Владыце и Богу нашему, да избавит нас от всякаго озлобле́ния,/ к Немуже, воспевающе, глаголем:/ спасе́ нас десни́ца Твоя, Господи.</p>
<p>Ра́ка мощей твоих, премудре Иакове, дража́йши сапфира показася,/ чудотвори́ва бо бе, исцеле́ния источа́ющи./ Тя ублажающе́, вернии радостно от души Христу зове́м:/ спасе́ нас десни́ца Твоя, Господи.</p>
<p>Светлыми сиянии обрето́шася на кре честныя твоя мо́щи, Иакове пречудне,/ ныне, аки заря пресветлая, просвещают и освещают чтущих тя верно/ и радостно от души Христу зову́щих:/ спасе́ нас десни́ца Твоя, Господи.</p>
<p>
<red>Богородичен</red>
</p>
<p>Тебе, Чистую Деву Нескве́рную,/ Едину и́мам сте́ну непреобори́му,/ прибежище и покров кре́пок и оружие спасения,/ да мя не пре́зриши окаяннаго,/ надежда ненадежным, скорбя́щим радость и заступление.</p>
<p>
<red>Кондак, глас 8</red>
</p>
<p>
<red>Подобен</red>: Взбранной</p>
<p>Верою и любовию/ твое честно́е пренесение пра́зднующих, блаженне,/ сохрани и соблюди от всякия зло́бы и соблазна змии́на,/ и́маши бо дерзновение ко Владыце всех, Христу Богу./ <red>егоже</red> моли спасти православныя люди,/ молящия тя, да вси вопие́м ти:/ радуйся, отче Иакове,/ всея Российския земли удобрение.</p>
<p>
<red>Икос</red>:</p>
<p>Ангел на земли житием показався,/ Ангелы удивил еси, бесы же устраши́л еси,/ и человеки просветил еси заря́ми чудес твоих, Богоносе и преблаженне, отче наш Иакове./ И ныне нас вразуми́ воспевати песнь к твоему хвалению,/ радостным гла́сом си́це глаго́лющих:/ радуйся, оста́вивый тле́нное мудрова́ние и прие́мый нетленный венец;/ радуйся, терпеливый душею, иже злокозненнаго врага под нога́ми стерл еси;/ радуйся, ни́жнее мудрование оставль и Вышняго Царствия достиг;/ радуйся, цели́телю болезней и отгони́телю страсте́й;/ радуйся, отче Иакове, всея Российския земли удобрение.</p>
<p>
<red>Песнь 7</red>
</p>
<p>
<red>Ирмос</red>: Огня гаси́лище, отроко́в молитва,/ орошающая пещь проповедница чудесе́,/ не опаля́ющи, ниже́ сожига́ющи/ песносло́вцы Бога отец наших.</p>
<p>Уста́ви нынешнюю бурю, обдержащую нас, блаженне,/ и укроти́ молитвами твоими,/ и варварское нахождение низложи́,/ и нас, раб твоих, на сопостаты укрепи, да, радующеся, поем:/ Боже, благосло́вен еси.</p>
<p>Фарисейски не лицеме́руем, но, со смирением и радостию прикасающеся к мощем твоим, премудре Иакове,/ просим прощения грехов, Христу от души вопиюще:/ Боже, благословен еси.</p>
<p>Храни́тель бу́ди великия России, христолюби́вому народу нашему, Богомудре Иакове,/ сохраняяй от пога́ных нашествия и междоусобныя бра́ни, гла́да же и па́губы,/ да молитвами твоими изба́вльшеся, радостно от души Христу зове́м:/ Боже, благословен еси.</p>
<p>
<red>Богородичен</red>
</p>
<p>Отчаявшимся еси ве́лие прибежище, обуреваемым тихое пристанице еси, Богородице./ Темже и мы, припа́дающим, да не постыдимся, Мати Истиннаго Живота, Тебе благодаря́ще и пою́ще:/ благословенна Ты в жена́х, Всенепорочная Владычице</p>
<p>
<red>Песнь 8</red>
</p>
<p>
<red>Ирмос</red>: Ороси́вшаго пещь и отроки сохра́ншаго посреде́ горящаго пла́мене,/ о́троцы, славосло́вите,/ священницы, благослови́те,/ людие, превозноси́те во вся веки.</p>
<p>Молитвенника тя тепла стяжавше и скораго помощника,/ и яко сте́ну тве́рду, и забра́ло недвижи́мо и необурева́емо,/ не забу́ди молитвенник твоих, избавляй нас от всякия ну́жды и печали, да, радующеся, Христу зове́м:/ людие, превозносите Его во веки.</p>
<p>Чудес источник мо́щи твоя явися, Иакове преблаженне,/ от <red>нихже</red> обильно вси притекающии приемлют телесе́м здравие и душа́м спасение твоими молитвами,/ да, радующеся, Христу зовем:/ людие, превозноси́те Его во веки.</p>
<p>Шествие твое до́бре скончал еси и мирски́й мяте́ж, аки безбурное пристанище, преплы́л еси,/ и Ангельски на земли пожи́л еси, плоть твою ду́хови повину́л еси./ И ныне на Небесех предстоя всех Царю Христу,/ поминай чтущих твое пренесение, Емуже зовем:/ людие, превозноси́те Его во веки.</p>
<p>
<red>Богородичен</red>
</p>
<p>Щедраго и Человеколюби́ваго Спаса рождши, Чистая,/ Того моли уще́дрити раба Твоего и к пока́яния пути́ настави,/ лукаваго соблазны от се́рдца моего отжени́, и того́ изба́ви ловле́ния,/ и огня́ вечнаго исхити́,/ яко да непрестанно пою Тя, Чистую, во вся веки.</p>
<p>
<red>Песнь 9</red>
</p>
<p>
<red>Ирмос</red>: Иса́йе, лику́й,/ Дева име́ во чреве и роди́ Сына Емману́ила,/ Бога же и Человека, Восток Имя Ему,/ <red>егоже</red> величающе, Деву ублажаем.</p>
<p>Источник исцеления испуща́я, врачевание же безме́здно,/ ковчег священия твоих мо́щей рака явися:/ от <red>нихже</red> почерпа́ем здравие присноживо́тное, притека́ющии верно, блаженне Иакове,/ и тебе Даровавшаго в пе́снех величаем.</p>
<p>Возвели́чил еси на земли́ твоего Владыку,/ тем и в твое пренесение глубину́ чудес показа́ и струю́ неоскудева́ему, раку моще́й твоих, Иакове премудре,/ слепым<red>еже</red> ви́дети дарова́ся, прокаженным очище́ние/ и одержи́мыя нечистыми ду́хи целому́дренны твори́ши./ Темже тя величаем.</p>
<p>Недостойною моею рукою принесо́х ти таковое сло́ва изви́тие, Богомудрый Иакове,/ не пре́зри, но приими́ сие́ с любовию и моли́ за мя Творца, твоего Владыку и Господа/ та́мошняго мя изба́вити мучения и милость обрести́ в день страшнаго испыта́ния.</p>
<p>
<red>Богородичен</red>:</p>
<p>Владычице мира, Богородице,/ во глубине́ зол поги́бели мене, погруже́ннаго злоу́мно сластьми́ плотски́ми,/ и пристра́стием вещьми́ жития́,/ изведи́, Пресвятая Дево, Твоим милосердием,/ ибо не и́мам надежды:/ весь бо есмь, Чистая, во отчаянии, да Тя непрестанно величаю.</p>
<p>
<red>Светилен</red>
</p>
<p>
<red>Подобен</red>: Жены́, услышите</p>
<p>Якоже солнце облиста́я, чудеса испуща́еши, просвещая верных сердца́,/ твое славное пренесение верно творя́щия спасай, Богомудре Иакове, отче наш.</p>
<p>
<red>Слава, и ныне, Богородичен</red>:</p>
<p>Тя Предстательницу и́мамы грешнии, о Пресвятая Дево!/ Ты благопреме́нна сотвори Сына Твоего и Бога нашего/ Ма́терними Твоими молитвами.</p>
<p>
<red>На хвалитех стихиры на 4, глас 4</red>
</p>
<p>
<red>Подобен</red>: Яко добля</p>
<p>Прииди́те, вернии, хвала́ми соше́дшеся,/ ныне составим торжество,/ в честно́м пра́зднице честно́го пренесения блаженнаго Иакова/ духовно пра́зднующе, к нему возопиим:/ моли, молимся, нам победительная на враги дарова́ти,/ тебе бо ко Владыце те́пла молитвенника стяжа́хом,/ подаю́щему миру ве́лию милость.</p>
<p>Возсия́ <red>Днесь</red> пресветлая память твоя,/ Богомудре Иакове,/ созывающи ны, празднолю́бцы,/ к похвалению и славе Христа Бога нашего./ Тем притека́юще к моще́м твоим исцеления дар прие́млем/ и тебе прославльшаго Спаса Христа воспеваем во веки,/ непрестанно сла́вяще.</p>
<p>Отче преблаженне Иакове,/ <red>Днесь</red> любовию сошедшеся к тебе чудотворцу,/ све́тло торжеству́юще,/ гла́сы пе́сненными псаломски вопию́ще, глаголем:/ блажен муж, бояйся Господа,/ непорочно бо в заповедех Господних ходил еси./ Темже ныне с праведными на Небесех водворя́ешися;/ с нимиже молися Господеви/ спастися душа́м нашим.</p>
<p>
<red>Слава, глас 6:  </red>
</p>
<p>Прииди́те, вси Великаго Нова́гра́да народи,/ сошедшеся, возвеличим Христова рачи́теля:/ сей бо измла́да покори́ плоть духу/ и по Господним стопа́м изво́ли ходити,/ на земли́ жесто́ко житие показа́./ Ангелы убо удиви́, демоны же устраши́ и человеки просвети́./ К немуже си́це рцем:/ радуйся, терпеливый душе́ю,/ иже оставив тленное мудрова́ние и прием нетленный венец./ Радуйся, светильниче многосветлый и к Богу молитвенниче теплый,/ иже злоко́зненнаго врага до конца под нога́ми стерл еси;/ радуйся, Иакове предивный, Небесный человече, земный Ангеле,/ и ныне на Небесех у Престола предстои́ши Всецаря Христа,/ к Немуже за ны молися,/ верою и любовию пра́зднующия твое честно́е пренесение,/ спастися душа́м нашим.</p>
</section>
