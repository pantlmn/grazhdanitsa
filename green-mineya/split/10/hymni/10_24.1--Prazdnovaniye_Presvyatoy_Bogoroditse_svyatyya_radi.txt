<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Празднование Пресвято́й Богоро́дице святыя ради иконы Ея, именуемыя «Всех скорбящих Радости»</p>
</title><p>
<red>На малой вечерни</red>
</p>
<p>На Господи, воззвах<red>: стихиры, глас 4</red>
</p>
<p>Необоримую сте́ну стяжавше, вернии, Богородицу Марию,/ приидите, поклонимся и припадем к Ней:/ дерзновение бо и́мать к Ро́ждшемуся из Нея/ и мо́лится, и спасает от гнева и смерти души наша.</p>
<p>Ве́лия сила чудес Твоих, Чистая:/ избавляеши бо от бед, и спасаеши от смерти,/ и восхища́еши от напастей неча́емых, и скорби разрешаеши,/ и согрешения человеков отъе́млеши.</p>
<p>Тебе верным покров показа Иже всяческих Бог,/ вопло́щься от крове́й Твоих, Пречистая,/ и Предстательницу и Побо́рницу сущим в ну́ждах и обстояниих,/ и в бури пристанище благоути́шное./ Ты убо спаси от всякия ско́рби и туги́/ вся притекающия к Божественному покрову Твоему.</p>
<p>Изба́ви нас от нужд наших,/ Мати Христа Бога, рождшая всех Творца,/ да вси вопием Ти:/ радуйся, еди́но предстательство душ наших.</p>
<p>
<red>Слава, и ныне, глас 5</red>:</p>
<p>Святейшую Херувим и вышшую Серафим, Пречистая,/ Богородицу Тя испове́дающе,/ и́мамы, грешнии, Заступницу/ и обрета́ем во время напастей спасение./ Темже не преста́й о нас моля́щи,/ державо и прибежище душам нашим.</p>
<p>Свете Тихий</p>
<p>
<red>Прокимен дне</red>. Сподоби, Господи</p>
<p>
<red>На стиховне стихиры, глас 5</red>:</p>
<p>Теплая Предстательнице и непобедимая,/ упование известное и непостыдное,/ стено́ и покро́ве,/ и пристанище прибегающим к Тебе, Присноде́во Чистая,/ Сына Твоего и Бога моли/ умире́ние дати ми́рови,/ и спасение, и велию милость.</p>
<p>
<red>Стих</red>: Помяну имя Твое/ во всяком роде и роде.</p>
<p>Скорый Твой покров, и помощь,/ и милость покажи на рабы Твоя,/ и волны, Чистая, укроти суетных помыслов,/ и падшую мою душу возстави, Богородице:/ вем бо, вем, Дево, яко можеши, ели́ка хо́щеши.</p>
<p>
<red>Стих</red>: Слыши, Дщи, и виждь,/ и приклони ухо Твое.</p>
<p>Те́бе, Чистую Деву Нескверную,/ едину имам сте́ну непреобориму,/ прибежище и покров крепкий, и оружие спасения:/ да мя не пре́зриши отчаяннаго,/ надеждо ненадежным, скорбящим Радосте и заступление.</p>
<p>
<red>Слава, и ныне, глас тойже</red>:</p>
<p>Блажим Тя, Богородице Дево,/ и славим Тя, вернии, по долгу,/ град непоколебимый, стену необоримую,/ твердую Предстательницу и прибежище душ наших.</p>
<p>
<red>Тропарь, глас 4</red>:</p>
<p>К Богородице приле́жно ныне притеце́м,/ грешнии и смире́ннии, и припаде́м,/ в покаянии зовуще из глубины души́:/ Владычице, помози, на ны милосердовавши,/ потщися, погибаем от множества прегрешений,/ не отврати Твоя рабы тщи,/ Тя бо и едину надежду имамы.</p>
<p>
<red>Слава, и ныне: ин тропарь, глас 4</red>:</p>
<p>Не умолчим никогда, Богородице,/ силы Твоея глаголати недостойнии:/ <red>Аще</red> бо Ты не бы предстояла моля́щи,/ кто бы нас избавил от толи́ких бед;/ кто же бы сохранил доныне свободны;/ не отсту́пим, Владычице, от <red>Тебе</red>:/ Твоя бо рабы спасаеши присно от всяких лютых.</p>
<p>
<red>На велицей вечерни</red>
</p>
<p>Блажен муж: на Господи, воззвах: <red>стихиры на 8, глас 2</red>:</p>
<p>Всем предста́тельствуеши, Благая,/ прибега́ющим с верою в держа́вный Твой покров:/ иного бо не и́мамы грешнии к Богу в бедах и скорбех при́сно избавления,/ обременени грехи многими,/ Мати Бога Вышняго./ Темже Ти припа́даем:/ избави от всякаго обстоящая рабы Твоя.</p>
<p>Всех скорбящих Радосте,/ и обидимых Заступнице,/ и алчущих Питательнице,/ странных утешение,/ обуреваемых пристанище,/ больных посещение,/ немощны́х покро́ве и Заступнице,/ же́зле старости,/ Мати Бога Вышняго Ты еси, Пречистая:/ потщися, молимся, спастися рабом Твоим.</p>
<p>
<red>Глас 4</red>:</p>
<p>Радуйся, Богомати Пречистая;/ радуйся, верным надеждо;/ радуйся, миру очищение;/ радуйся, избавляющая от всяких скорбе́й рабы Твоя;/ радуйся, пристанище обуреваемым;/ радуйся, всемирный свете;/ радуйся, Утешительнице и Заступнице христиан;/ радуйся, прибежище и спасение всех блажа́щих Тя, Богоневесто.</p>
<p>Радуйся, добро́то Иа́ковля,/ Юже избра́ Бог, Юже возлюби,/ дверь спасаемых, клятвы разрешение, Всеблагословенная,/ чрево Боговместимое, падших возведение,/ святейшая Херувим и тварей преиму́щая,/ огнезрачный Престоле Владычний,/ всемирная радосте и славо,/ колеснице Слова, облаче, из негоже возсия Солнце,/ сущим во тьме подая велию милость.</p>
<p>
<red>Глас 8</red>:</p>
<p>Радуйся, Ангелов радосте;/ радуйся, человеков славо;/ радуйся, верных надеждо и предстательство,/ стено и заступление, Владычице Богомати Пречистая,/ Яже Бога плотию неискусому́жно рождшая, Избавителя миру;/ не пре́зри рабы Твоя,/ но мольбами Твоими от одержащих нас избави искушений, и бед, и обстояний,/ всех скорбящих Радосте,/ едина христиан прибежище.</p>
<p>Радуйся, Богородице Всепетая;/ радуйся, источниче, живот верным источаяй;/ радуйся, всех Владычице и Госпоже твари, Благословенная;/ радуйся, Всенепорочная, Препрославленная;/ радуйся, Всепречистая;/ радуйся, купино неопалимая;/ радуйся, горо святая;/ радуйся, саде живоносный,/ радуйся, раю́ одушевленный;/ радуйся, Мати Дево;/ радуйся, Богоневесто.</p>
<p>Радуйся, Богородице, Мати Христова;/ радуйся, едина надеждо, человеков Заступление;/ радуйся, све́щниче Света пресветлый;/ радуйся, свеще́ освященная;/ радуйся, огнезрачный черто́же Сло́ва;/ радуйся, Божественное селение;/ радуйся, радости источниче,/ источаяй во́ды благодати притекающим к Тебе.</p>
<p>Радуйся, вселенныя похвало́;/ радуйся, храме Господень,/ радуйся, горо́ приосене́нная;/ радуйся, всех прибежище,/ радуйся, све́щниче златы́й;/ радуйся, славо православных честна́я;/ радуйся, Марие, Мати Христа Бога;/ радуйся, раю́; радуйся, Божественная трапе́зо;/ радуйся, се́не́; радуйся, ста́мно всезлатая;/ радуйся, всех упование.</p>
<p>
<red>Слава, и ныне, глас 6: </red>
</p>
<p>Приидите, празднолю́бных собори,/ святую Деву Богоотроковицу ублажи́м:/ радости бо и спасения Ходатаица бысть ми́рови,/ яко рождшая Христа Бога./ Сию бо Отец Пребезначальный,/ от всех родов едину избранную, Дщерь Себе именова́;/ Сын Собезначальный и Соприсносущный в Матерь избра́;/ Дух же Святый яко Пречистую Невесту Себе Боголепно сочета́./ Сию яко Богоизбранную и Благословенную в женах/ Вышния силы немолчными песньми       величают,/ Гавриила имуща Чиноначальника:/ Благодатная, радуйся, с Тобою Господь./ Сию́ патриа́рси, пророцы и вси святии/ со пророком Давидом радостными гласы венчавают:/ предста Царица  <red>одесную</red> Тебе, Владыко,/ ря́сны златы́ми одеяна/ и преукрашена Божественными благоле́потами./ Сию, яко державную Заступницу рода нашего,/ и мы, недостойнии, воспоим, глаголюще:/ радуйся, Церкве чу́дное украшение/ и всему миру предивный покро́ве;/ радуйся, похвало́ и радосте всех земнородных;/ радуйся, Божественное утешение всех скорбящих и обидимых;/ радуйся, Обрадованная, с Тобою Господь,/ подаяй ми́рови Тобою велию милость.</p>
<p>
<red>На литии стихиры, глас 8</red>:</p>
<p>Предстательнице верных, Богороди́тельнице,/ скорбящих Радосте и плачущих великое утешение,/ моли Сына Твоего, Христа Бога нашего,/ со Ангелы, и Апостолы, и всеми святыми/ избавити нас в час испытания лютаго осуждения,/ да Тобою спасение улучи́вше,/ во веки славим Тя, Преблагословенную.</p>
<p>Верою притекаю к покрову Твоему, Богородительнице Пречистая:/ от напастей, и бед, и страстей томле́ния,/ и бесовскаго озлобления спаси мя,/ яко милости имущи пучину и спасения явльшися Ходатаица,/ Владычице, Яже Бога рождши Милостиваго,/ единаго Всещедраго и Многоблагоутробнаго.</p>
<p>Красную Тя, Всечистая,/ едину от века обре́т добро́ту Иа́ковлю Пребезначальное Слово/ и, вселився в Тя благоутробия ради,/ обнови человеческое естество:/ <red>егоже</red> моли непрестанно/ от всяких бед и скорбей избавитися нам,/ Тя радость и спасение мира почитающим.</p>
<p>Небесную дверь и киво́т,/ всесвятую гору, светозарный облак воспои́м,/ Небесную лестницу, словесный рай,/ Евино избавление, вселенныя всея великое сокровище,/ яко спасение в Ней соделася мирови/ и оставление древних согрешений./ Сего ради вопием Ей:/ моли Сына Твоего и Бога прегрешений оставление даровати/ благочестно покланяющимся Тебе/ и с веселием торжествующим Твой всечестны́й праздник,/ славо и радосте наша, Богомати Благословенная.</p>
<p>
<red>Слава, и ныне, глас 5</red>:</p>
<p>Воструби́м трубо́ю песней:/ преклонши бо Ся свыше, Всецарица Мати Дева/ благословеньми увенчава́ет воспевающия Ю./ Православные да стекутся/ и Царице да восплещут в песнех, Царя рождшей,/ смертию одержи́мыя первее разрешити человеколюбно благоволившаго./ Пастырие и учителие, Добраго Пастыря Пречистую Матерь, сошедшеся, восхвалим,/ небес пространнейшую, одушевленный Господень Кивот,/ огнезрачный Владычень престол, манноприемную златую стамну,/ заключенную Слова дверь, всех христиан прибежище./ И вси людие, песньми благоглаголивыми похваляюще Ю, сице рцем:/ Мати Слова Божия,/ сподоби смиренныя ны Небеснаго Царствия,/ ничтоже бо невозможно ходатайству Твоему.</p>
<p>
<red>На стиховне стихиры, глас 2: </red>
</p>
<p>Яко всех вы́шшу сущую Небесных и земных,/ Херувим сла́внейшую и всея твари честне́йшую,/ Тебе, Заступницу и покров держа́вен, христианскому роду Христос дарова/ покрывати и спасати люди согрешшия, к Тебе прибегающия;/ темже прибежище всем Тебе воспеваем, Владычице,/ и честный и благознаменитый Твой праздник,/ обра́дованная радосте всех, празднуем све́тло,/ Христа моляще даровати нам Тобою велию милость.</p>
<p>
<red>Глас 5</red>:</p>
<p>
<red>Стих</red>: Слыши, Дщи, и виждь,/ и приклони ухо Твое.</p>
<p>Воспоим, людие,/ све́тло Дави́дскую песнь Отроковице Богоневесте,/ Матери всех Царя Христа:/ предста Царица  <red>одесную</red> Тебе, Владыко,/ ря́сны златыми одеяна/ и преукрашена Божественными ле́потами./ Сию бо, избранную в женах, паче всего мира удобрив,/ благоизво́ли родитися из Нея великия ради милости,/ и Сию Помощницу людем Своим дарова́/ строити и покрывати от всех бед рабы Своя,/ едину Благословенную.</p>
<p>
<red>Глас 7</red>:</p>
<p>
<red>Стих</red>:          Лицу Твоему помо́лятся/ богатии лю́дстии.</p>
<p>Го́ра еси велика и преславна, паче горы Синайския, Богородице:/ тая́ бо, не терпящи снития Славы Божия во образех и сенех, огнем возгарашеся,/ и громи, и молния тамо быша./ Ты же во чреве Твоем Божие Слово,/ весь Божественный Огнь сущее,/ неопально носила еси,/ манием Носящаго вся./ Темже не престай, Владычице, рабы Твоя присно милостию посещати:/ прияла бо еси от Сына Твоего и Бога дар/ стро́ити и покрывати христоименитое стадо Твое.</p>
<p>
<red>Слава, и ныне, глас 4</red>:</p>
<p>При́зри на моления Твоих раб, Всенепорочная,/ утоляющи лютая на ны востания,/ всякия скорби нас изменяющи:/ Тя бо едину, твердое и известное утверждение, имамы/ и Твое предстательство стяжа́хом,/ да не постыдимся, Владычице, Тя призывающии./ Потщися на умоление Тебе верно вопиющих:/ радуйся, Владычице, всех помоще, радосте и покрове, и спасение душ наших.</p>
<p>
<red>Тропарь, глас 8</red>:</p>
<p>Ко источнику приснотекущему милосердия,/ Пречистей Деве Богородице,/ притецем, людие вси, священницы же и иноцы,/ мужие, и жены, и чада, здравии и болящие,/ в покаянии вопиюще и умильно глаголюще:/ Владычице, помози грешным рабом Твоим,/ яви яко Благая славу Твою,/ присно потщися умилосердитися на ны,/ испросите очищение душ и телес наших/ от Источника жизни нашея, Бога,/ <red>егоже</red> родила́ еси, едина Благословенная.</p>
<p>
<red>Ин тропарь, глас 4</red>:</p>
<p><red>Днесь</red> пресветло красуется славнейший град Москва,/ имея чудотворную икону Владычицы нашея Богородицы:/ та бо, верным являющи чудеса,/ низпосылает да́ры целебныя./ Сего ради и мы с верою припадающе молимся,/ и на Тоя́ пречистый образ взирающе,/ яко истинную Самую зрим Владычицу нашу Приснодеву Богородицу,/ и умильно глаголем:/ воззри, Мати Божия, оком милости,/ простри́ к нам руце Твои пречистыя,/ якоже на иконе Твоей сие зрится,/ и подаждь всем скорбящим радость,/ больным от всех недугов исцеление и от бед избавление,/ яко Ты еси ско́рая Предстательница о душа́х наших.</p>
<p>
<red>Стихира, певаемая вместо тропаря, глас 2</red>:</p>
<p>Всех скорбящих Радосте,/ и обидимых Заступнице,/ и алчущих Питательнице,/ странных утешение,/ обуреваемых пристанище,/ больных посещение,/ немощных покрове и Заступнице,/ же́зле старости,/ Мати Бога Вышняго Ты еси, Пречистая:/ потщися, молимся, спастися рабом Твоим.</p>
<p>
<red>На утрени</red>
</p>
<p>
<red>По 1-м стихословии седален, глас 5</red>:</p>
<p>Утоли́ болезни многовоздыхающия души моея,/ утолившая вся́ку слезу от лица земли:/ Ты бо человеков болезни отгоняеши/ и грешных скорби разрешаеши,/ Тебе бо вси стяжа́хом надежду и утверждение,/ Пресвятая Мати Дево.</p>
<p>
<red>Слава, и ныне, тойже</red>
</p>
<p>
<red>По 2-м стихословии седален, глас 6</red>:</p>
<p>Упование мира, Благая Богородице Дево,/ Твое и единое страшное предстательство просим:/ умилосердися на люди безпомощныя/ и моли Милостиваго Бога/ избавитися душа́м нашим от всякаго преще́ния, едина Благословенная.</p>
<p>
<red>Слава, и ныне, тойже</red>
</p>
<p>
<red>На полиелеи величание</red>:</p>
<p>Достойно есть величати Тя,/ Богородице,/ честнейшую Херувим/ и славнейшую/ без сравнения Серафим.</p>
<p>
<red>По полиелеи седален, глас 6</red>:</p>
<p>Преложение скорбящих,/ премене́ние болящих еси, Богородице Всепетая:/ спаси град Твой и люди,/ бори́мых умирение, обуреваемых тишино,/ едина Предстательнице верных.</p>
<p>
<red>Слава, и ныне, тойже</red>
</p>
<p>
<red>Таже, степенна, 1-й антифон 4-го гласа. Прокимен, глас 4: </red>Помяну имя Твое во всяком роде и роде. <red>Стих</red>: Слыши, Дщи, и виждь,/ и приклони ухо Твое. Всякое дыхание: <red>Евангелие от Луки, зачало 4: Псалом 50-й; Слава</red>: Молитвами Богородицы: <red>И ныне: тойже</red>. Помилуй мя, Боже</p>
<p>
<red>Стихира, глас 6</red>:</p>
<p>Архангельски воспоим, вернии,/ Небесный чертог и дверь запеча́тану воистину:/ радуйся, Еяже ради отрасте́ нам Спас всех Христос, Жизнодавец и Бог:/ низложи, Владычице, мучители, враги наша,/ рукою Твоею, Пречистая, упование христиан.</p>
<p>
<red>Канона два. Первый канон, глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста моя,/ и наполнятся Духа,/ и слово отры́гну Царице Матери,/ и явлюся, светло торжествуя,/ и воспою, радуяся, Тоя чудеса.</p>
<p>Кую Ти достойную песнь принесет наше неможение,/ точию обрадовательную, ейже нас Гавриил тайно научил есть:/ радуйся, Богородице Дево, Мати Неневестная.</p>
<p>Радуйся, благодати источниче; радуйся, лестнице и дверь Небесная;/ радуйся, све́щниче, и ста́мно златая, и горо́ несеко́мая, Яже Жизнодавца Христа мирови рождшая.</p>
<p>Всея моея жизни Предстательнице, от бед многих избави мя,/ да благодарственный глас воспеваю Ти, Богоневесто Пречистая,/ и будущия мя исхити муки.</p>
<p>Яже всем удобь послушная в скорби/ив печали помогающая, Богородице Благая,/ благодать подаждь пети Тя дерзающим, Владычице, скорбящих Радосте.</p>
<p>Многобога́тную благодать стяжа́вши, Владычице,/ дерзновенною Твоею молитвою преславно изми мя от напастей,/ убогаго раба Твоего, скорбящих Радосте.</p>
<p>Яже едина   в напастех   и скорбех защищающая,/ под кров Твой, Пречистая, прибегающих тепле,/ приими яко Преблагая, яже от сердца моления.</p>
<p>
<red>Ин канон, глас 8</red>
</p>
<p>
<red>Ирмос</red>: Поим Господеви,/ проведшему люди Своя сквозе Чермное море,/ яко един славно прославися.</p>
<p>Моря житейскаго волнами потопляем и напастьми лютыми одержим,/ ко пристанищу устремихся невла́емому, покрову Твоему:/ темже мя избави, Богородице, от лютых.</p>
<p>Положи Тя пристанище сущим в бедах, Чистая, Бог, Иже от <red>Тебе</red> благоволивый восприяти плоть./ Темже Ти, припадающе, взываем:/ даруй помощь Твою рабом Твоим.</p>
<p>Едина Благословенная и Богорадованная,/ Яже Радость человеком рождши неизреченную,/ печали отими души моея, молюся, и возвесели сердце мое.</p>
<p>Избави мя, Пречистая, бесовския прелести,/ озлобления же, и вреда, и искушения,/ да верою Тя славлю, сущую по Бозе Заступницу и покров мой.</p>
<p>Яже ненадеющихся надежда, падших исправление,/ печальных утешение, Свет Божественный рождшая,/ душу мою, сущую во тьме, просвети.</p>
<p>Яко Гавриил Деве, приидите, вернии, и мы вопие́м благоговейно:/ воистинну украшена еси, Чистая, рождшая Радость; радуйся, Благословенная.</p>
<p>
<red>Катавасия</red>: Отве́рзу уста моя</p>
<p>
<red>Песнь 3</red>
</p>
<p>
<red>Ирмос</red>: Твоя песнословцы, Богородице,/ живый и независтный источниче,/ лик себе совоку́пльшия, духовно утверди/ в Божественней Твоей славе,/ венцев славы сподоби.</p>
<p>Утверждение буди, и прибежище, и покров, Дево Богородительнице,/ верою к Тебе прибегающим и Божию Тя Матерь испове́дающим.</p>
<p>Крепость моя, и радость, и веселие, и стена твердая,/ и Предстательница Ты еси, Всенепорочная,/ искушений и бед избавляющи мя.</p>
<p>Милостивным и кротким Твоим оком, Богородительнице,/ зрящи мя во обстоя́нии и скорби одержима, вскоре свободи:/ Тя бо призываю на помощь.</p>
<p>Кропи́ши исцелений струи болящим, Дево, всюду:/ Тя бо источника показа милосердия, Владычице, Иже милости Господь,/ из Тебе рожде́йся паче ума.</p>
<p>Источник милости, подаяй скорбящим утешение, Ты еси;/ темже, Владычице, и мне молитвенных Твоих вод источник источи и угаси страстей пещь.</p>
<p>Отчаявся по́мощи всякия,/ к Тебе, Пренепорочная, державней Хранительнице и покрову, притеко́х:/ не отри́ни убо мене от Божественнаго покро́ва Твоего.</p>
<p>
<red>Ин</red>
</p>
<p>
<red>Ирмос</red>: Ты еси утверждение/ притекающих к Тебе, Господи,/ Ты еси свет омраченных,/ и поет Тя дух мой.</p>
<p>Ты еси земнородных упование, и помощь, и радость, покров и прибежище, Владычице, Мати Живота./ Темже Тя молим: Твою помощь низпосли́ всем поющим Тя, Пречистая.</p>
<p>Иже Тобою избавльшеся от бед/ и Тебе ради радость получивше, Мати Безневестная,/ яко Подательницу благую и Заступницу благохва́льну вси прославляем.</p>
<p>Благословен Плод чрева Твоего, Дево Богородице, всех радосте:/ Радость бо всему миру родила еси и Веселие,/ разгоняющее печаль греховную, Богоневесто.</p>
<p>Тя Хранительницу, Пресвятая, в напастех стяжах;/ Тебе по Бозе мою Предстательницу и́мам неусы́пну;/ Тебе да обрящу, Пречистая, избавляющую мя в день Суда́ всякаго осуждения.</p>
<p>Возвеличи милость и заступление, Пречистая, Твоих молитв на мне/ и избави мя от напастей и скорбе́й,/ Радость миру рождшая.</p>
<p>Яже радости приемшая исполнение, приими от нас, раб Твоих, целова́ние Арха́нгелово:/ радуйся, Радость рождшая миру;/ радуйся, ста́мно, из Неяже манна Небесная всем верным даровася;/ радуйся, Благословенная.</p>
<p>
<red>Седален, глас 7</red>
</p>
<p>Радуйся, Солнца облаче мысленнаго и неизреченнаго, Владычице;/ радуйся, всесветлая свеще́; радуйся, све́щниче всезлаты́й;/ Тобою, Пресвятая, Ева избавися от клятвы./ Но яко имущая дерзновение ко Благовременному Сыну Твоему и Богу,/ ма́тернею молитвою не оскудей о нас моли́тися, Пречистая.</p>
<p>
<red>Слава, и ныне, тойже</red>
</p>
<p>
<red>Песнь 4</red>
</p>
<p>
<red>Ирмос</red>: Седяй в славе на Престоле Божества,/ во облаце легце/ прии́де Иисус Пребожественный/ нетленною дланию и спасе зовущия:/ слава, Христе, силе Твоей.</p>
<p>Надеждо ненадежных, помощнице сирых,/ плачущих утешение, согрешающих очищение,/ Руководительнице заблудших, болящих Целе́бнице и исправление падающих,/ Владычице, спаси рабы Твоя.</p>
<p>Не неприча́стни есмы, Владычице, Твоего заступления в ско́рбех;/ темнее и ныне нам помози́ вскоре, люте обуреваемым, руку простирающи, Чистая:/ буди милостива болезнем нашим, Мати Божия, радость скорую подающи.</p>
<p>Вся Благая и теплая Заступница сущи грешником и смиренным, Богородительнице Пречистая Владычице,/ от бед и скорбей, и грехов спасай рабы Твоя.</p>
<p>Преславную Твою Матерь, Христе́, приими́ молящуюся о мире, милостивно Тебе зовущую:/ Сыне Мой, приими мольбу Мою и ути́ши гнев, належа́щий земли.</p>
<p>Кров и заступление, и прибежище буди ми, Дево, рабу Твоему,/ и избави мя от безмерных зол, воспевати Тя, Пречистая:/ слава неизреченному Рождеству Твоему.</p>
<p>Надежда и щит, и утверждение Ты мне еси, Благая,/ и лютых избавление, и просвещение души моей,/ и хвала, и стена, и держава.</p>
<p>
<red>Ин</red>
</p>
<p>
<red>Ирмос</red>: Из горы приосене́нныя, Слове, пророк/ единыя Богородицы,/ хотяща воплотитися, Боговидно усмотри́/ и со страхом славословите силу Твою.</p>
<p>От великих и различных прегрешений же и напастей всегда спасаеши мя;/ темже Тя яко рождшую Господа молю/ и к Тебе прибегаю, непобедимей по́мощи скорбящим:/ от бед изведи мольбами Твоими.</p>
<p>Боже мой Милосе́рде, Боже Человеколюбче, Воли́телю милости,/ ныне на мя излий Твою милость:/ молит Тя надежда и Заступница моя, Мати Твоя.</p>
<p>Милость Твою и милосердие на рабы Твоя, Чистая, простри́,/ присно молящия Тя всякия скорби и муки избавляющи молитвами Твоими.</p>
<p>Радуйся, красная пала́то Слова, девственный чертоже Царя;/ радуйся, похвало всех Безплотных;/ радуйся, человеков радосте и помоще и упование.</p>
<p>Спасение подаждь ми душевное и телесное, Пренепорочная,/ и недугующему даруй цельбу́ и лютых избавление.</p>
<p>О соде́яниих моих лукавых и прегрешениих многих кто возможет умолити Судию,/ <red>Аще</red> не Ты, Чистая, едина согрешающих Заступнице.</p>
<p>
<red>Песнь 5</red>
</p>
<p>
<red>Ирмос</red>: Ужасо́шася всяческая/ о Божественной славе Твоей:/ Ты бо, Неискусобрачная Дево,/ имела еси во утробе над всеми Бога/ и родила еси Безлетнаго Сына,/ всем воспевающим Тя/ мир подавающая.</p>
<p>Ты крепость моя, Ты похвала, и радование, и Хранительница ми еси,/ и заступление, и прибежище, и Предстательница непобедима, Пресвятая Богородице Дево:/ темже спаси раба Твоего.</p>
<p>Спаси мя, Владычице, из глубины напастей, и скорбе́й, и печалей, и страстей телесных/ и в тишине Божественней сохрани душу мою.</p>
<p>Молитвеннице неложная, упование христиан, Обрадованная,/ приими мольбы от нас, прилежно призывающих и молящихся Тебе.</p>
<p>Покров мой еси Ты и присное хваление, о Владычице Богородице:/ никакоже бо презираеши к Тебе прибегающих.</p>
<p>Дом Тя Славы, го́ру Божию святую, Чистая,/ Невесту, чертог, храм освящения/ Сын Божий, в Тя вселивыйся, и рай сладости присносущныя нам соде́ла.</p>
<p>Сте́ну необори́му, Чистая, молитву Твою стяжавше, вопием Ти:/ умилосердися, о Владычице, и видимыя и невидимыя враги прожени́.</p>
<p>
<red>Ин</red>
</p>
<p>
<red>Ирмос</red>: Мрак души моея разжени, Светодавче Христе Боже,/ началоро́дную тьму изгнав бездны,/ и даруй ми свет повелений Твоих, Слове,/ да утренюя, славлю Тя.</p>
<p>Добро́ту Тя Иаковлю возлюби Бог, Дево Отроковице,/ украшая вся Тобою, омрачившияся преступлением пе́рвее.</p>
<p>Душу мою сохрани, яко зе́ницу ока, под кровом крилу́ Твоею, Благая Пречистая,/ и от духо́в лукавых томления и мучения избави.</p>
<p>Избавльшеся Тобою праматерния печали, Богородительнице, утешения исполнени быхом,/ Веселие всем рождшая и всемирную Радость:/ темже, Всепетая, Твоя песнословцы от бед Твоими молитвами соблюди.</p>
<p>Благодарим Тя, избавльшеся Тобою грехов многих, и немощей, и болезней, и недуг лютых, Пречистая Владычице:/ надежда бо еси тверда́ Твоим верным рабом.</p>
<p>С Божественным сошедшеся Гавриилом, возопиим Богородице верно:/ радуйся, Дево Святая, Благодатная, Господь с Тобою,/ Иже Тебе ради, потребив печаль, подаде́ миру радование.</p>
<p>Болящую душу мою исцели,/ рождшая всех Вземлющаго недуги, Пречистая Владычице.</p>
<p>
<red>Песнь 6</red>
</p>
<p>
<red>Ирмос</red>: Божественное сие и всечестно́е/ совершающе пра́зднество,/ Богомудрии, Богоматере,/ приидите, руками воспле́щем,/ от Нея рождшагося Бога славим.</p>
<p>Болящих Целительницу, падающих востание, согрешающих очищение, Богородице,/ Тебе молю, со слезами припадаю и зову Ти:/ яко сильна́ Сама мя спаси, погибающаго.</p>
<p>Ты еси стена нерушима, Ты еси покров тверд, Богородице Благая,/ Ты еси Предстательница крепка́ рабу Твоему:/ сего ради призываю Тя присно и притекаю к покро́ву Твоему.</p>
<p>Мирови радость сущи, Богородице Чистая, радуйся, Тебе, Дево, зовем со Ангелом верно:/ Твоея радости сподоби ны и печаль нашу разори.</p>
<p>Сладость Ангелов, скорбящих Радость,/ христиан Предстательница Ты еси, Дево Мати Господня:/ заступи нас и избави вечных мук.</p>
<p>В день печали, егда имам телесных соу́з разрешитися, предстани ми, Богородительнице,/ и обдержа́ния бесовскаго исхити́.</p>
<p>При́зри, Владычице, на мя, смиреннаго, и паче надежды спаси мя:/ Ты бо еси упование и покров ми,/ жизнь и свет сердцу моему, Богородице, и утверждение.</p>
<p>
<red>Ин </red>
</p>
<p>
<red>Ирмос</red>: Содержи́ма мя приими, Человеколюбче, грехи многими/ и припадающа щедротам Твоим,/ яко пророка, Господи, и спаси мя.</p>
<p>В нощи́ и во дни, я́ве и втай под Твой прибегаем кров, Пречистая Дево,/ иже Тя верно славословящи.</p>
<p>В напастех Заступницу Тя и́мамы тверду,/ в скорбех крепкое спасение, покой в печалех,/ в беда́х помощь, Приснодево.</p>
<p>Добро́та честных святых Ангел,/ радование человек всех Ты еси, Богородице Дево:/ Ты мя к животу настави.</p>
<p>Палата Царя Славы и огнезрачный была еси Престол, Дево,/ Херувим превышши и Серафим:/ темже Тя всякое дыхание славит, яко Матерь Зижди́теля.</p>
<p>Радуйся, клеще́ Угля Божественнаго;/ радуйся, пророков печать и апостолов похвало́, Пречистая Богородице,/ Еяже ради от нетления свободи́хомся,/ бе́здну щедро́т ро́ждши, Богородице Дево,/ ско́рбных жития́ душу мою спаси́/ и радости духовныя двери отве́рзи ми:/ на Тя бо едину надежду возложи́х.</p>
<p>
<red>Кондак, глас 4</red>:</p>
<p>Не и́мамы иныя помощи,/ не и́мамы иныя надежды,/ разве Тебе, Владычице./ Ты нам помози́:/ на Тебе надеемся и Тобою хвалимся,/ Твои бо есмы раби,/ да не постыдимся.</p>
<p>
<red>Икос</red>:</p>
<p>Простри́ дла́ни Твоя, имиже всех Владыку яко Младенца прияла еси за множество благости:/ не остави нас, всегда надеющихся на Тя, бо́дренною Твоею молитвою,/ и неисчетною просты́нею уще́дри нас,/ и подаждь душам нашим милосердие Твое, во веки источающи,/ Тебе бо имамы грешнии Заступницу от находящих на ны бед и зол./ Но яко имущи милосердия щедроты,/ ускори́ на молитву и потщися на умоление,/ предстательствующи присно, Богородице, чтущих Тя.</p>
<p>
<red>Песнь 7</red>
</p>
<p>Ирмос: Не послужи́ша твари Богомудрии/ паче Создавшаго,/ но огненное прещение мужески поправше,/ радовахуся, поюще:/ препетый отцев Господь и Бог, благословен еси.</p>
<p>Страстьми́ престаре́вся и неосла́бными напастьми, и скорбьми/ и, доспев к за́падом жития моего, добродетелем непричастен, леностию снеде́н быв,/ вопию Ти, Владычице:/ утешение земным, помилуй мя.</p>
<p>Радуйся, источниче присноживо́тныя воды;/ радуйся, раю́ пи́щный;/ радуйся, стено верных;/ радуйся, Неискусобрачная;/ радуйся, всемирная радосте,/ Еюже нам возсия́ хва́лимый отцев Бог и препрославлен.</p>
<p>Всем, сущим в мире, Заступница еси/ и стена христианом, и прибежище непостыдно, Чистая Марие./ Темже верою Тя чтуще, вопием Христу:/ отец наших Боже, благословен еси.</p>
<p>О благоутробия Твоего, Дево Чистая!/ Реши́ши бо безмерныя печали и напасти, призывающим в нужде и обстоянии:/ темже и ныне помози, Благословенная, Тя восхваляющим.</p>
<p>Едино упование и помощь верным сущи, Богородительнице,/ потщи́ся помощи́ рабом Твоим, погружаемым скорбьми и в болезнех сущим,/ и прибегающим к Тебе с любовию души́.</p>
<p>Радование благодарственное Тебе приносим, Мати Божия,/ яко воистину Тобою изба́влени всякаго злаго начинания,/ и согласно Тебе поем: благословенна еси.</p>
<p>
<red>Ин</red>
</p>
<p>
<red>Ирмос</red>: Божия снизхождения/ огнь устыде́ся в Вавилоне иногда:/ сего ради о́троцы в пещи́ радованною ногою,/ яко во цве́тнице, лику́юще, поя́ху:/ благословен еси, Боже отец наших.</p>
<p>Водвори́хомся в вечер в плачи печалей и чаянии злых,/ но Твоим Боголепным кровом, Дево, обоже́ни бывше,/ обретохом радость заутра:/ Ты бо спасла еси нас.</p>
<p>Яко Божественное прибежище покров Твой, Владычице, вси стяжавше к Богу,/ в напастех и гонениях, и гресе́х к Тебе прибегаем/ и Тобою изменение прие́млем, Пречистая.</p>
<p>Грешников прибежище, низверженных исправление Ты еси, Владычице:/ сего ради притекаю к покро́ву Твоему,/ спаси мя, Богоневесто.</p>
<p>В недоумении и печали сый и в беда́х, Пречистая,/ Тя призываю те́пле от се́рдца моего:/ предвари, и избави мя, и подаждь, Чистая, мне утешение.</p>
<p>Благословенная Дево, Радосте скорбящих всех верных,/ от всякаго искушения и печали, и злобы завидящих мне изми/ и от грех и различных неду́г мя избави.</p>
<p>Вся еси светоносна, Свет незаходимый, Дево, приемши и просвещающи, Чистая, верою Тебе вопиющия:/ Благословен, Пречистая, Плод Твоего чрева.</p>
<p>
<red>Песнь 8 </red>
</p>
<p>
<red>Ирмос</red>: Отроки благочестивыя в пещи́/ Рождество Богорбдичо спасло есть:/ тогда убо образуемое,/ ныне же действуемое,/ вселенную всю воздвизает пети Тебе/ Господа пойте дела́/ и превозноси́те Его во вся веки.</p>
<p>Радуйся, Престоле славный Божий;/ радуйся, верных стено́, Еюже сущим во тьме возсия́ Свет, Христос,/ Тебе блажащим и вопиющим:/ вся дела Господня, Господа пойте и превозносите во вся веки.</p>
<p>Поем Тя, Пречистая и Мати Божия,/ и кто не славит Тя, воистину Благую, сущую надежду душ наших,/ темже, Пречистая, и мою мольбу приими́.</p>
<p>Ты еси спасение всех человек, Яже Бога рождшая неизреченно;/ Ты еси верных спасительница, Богородице, и слепых наставница, и падающих исправление./ Темже Тя восхваляюще, Христу зовем:/ благословите вся дела Господа, пойте и превозносите Его во вся веки.</p>
<p>Струи́ исцелений нам всегда, верным, Чистая, источаеши:/ темже незави́стную благодать взе́млюще,/ воспеваем Рождество Твое, Чистая, и превозносим во вся веки.</p>
<p>На Тя возложих, Владычице, сердце, и душу, и тело: не и́мам бо иныя надежды, разве Тебе, еюже получу милость./ Темже подаждь ми богатую Твою благодать.</p>
<p>На мольбу мою ныне умилосердися и радость в печали место даруй ми,/ да пою Тя, Владычице, и вопию Сыну Твоему:/ благословите, вся дела Господня, Господа.</p>
<p>Ин</p>
<p>
<red>Ирмос</red>: На горе святей прославльшася/ и в купине́ огнем/ Приснодевы Моисеови тайну явльшаго,/ Господа пойте/ и превозносите во вся веки.</p>
<p>Вся еси Чистая и Божественныя славы исполнена, Ближняя Моя,/ рече Дух Божий, Тя провозвещая, Пречистая./ Юже песньми воспеваем, поюще:/ тебе подобает ра́доватися, Бога Человека рождшей.</p>
<p>Ангелов похвало́ и человеков спасение,/ и Спору́чница буди ми, Мати Божия:/ яко да обращу́ся и прииму разрешение прежде согрешенных в ве́дении и не в ведении.</p>
<p>Тя по Бозе упование спасения в напастех иму́ще, вернии, взываем:/ вся дела Господня, Господа пойте/ и превозносите Его во веки.</p>
<p>Приими́ песнь от худых усте́н, Дево Всепетая, вопиющих Ти:/ радуйся, болящим телесем врачевство́ и отчаянным душам спасение.</p>
<p>В болезнех и напастех одержимыя не пре́зри, Благая:/ но мольбу худую услышавши, свободи нас от скорбей великих,/ да верно Твою милость и заступление, Чистая, воспеваем.</p>
<p>Стоящих утверждение еси и падших исправление, Дево:/ темже мя, падшаго, возстави,/ да Тя славлю, Благословенную и Обрадованную.</p>
<p>
<red>Песнь 9</red>
</p>
<p>
<red>Ирмос</red>: Всяк земнородный/ да взыграется, Духом просвещаем,/ да торжествует же Безплотных умов естество,/ почитающее священное торжество Богоматере,/ и да вопиет:/ радуйся, Всеблаженная/ Богородице, Чистая Приснодево.</p>
<p>Радуйся, Марие, великое всея твари чудо;/ радуйся, Дщи убо Давидова, Господня же Мати;/ радуйся, пение Гавриилово;/ радуйся, прибежище и утверждение, и помощь всем, Пресвятая, сущим на земли грешником.</p>
<p>Юже изво́лил еси, Владыко, приими милостивно Молитвенницу, Матерь Твою, о нас,/ и Твоея благости всяческая исполнятся:/ да Тя вси яко Благодетеля величаем.</p>
<p>О Дево Благая! О мира радосте и прибежище!/ О хранилище верных и избавление скорбе́й!/ Ты предста́ни ми в час смерти и избави от бесо́в, ищущих поглоти́ти мя.</p>
<p>Ты еси Ангелов радость, Ты еси праведников добро́та,/ Ты еси верных надежда, Ты еси соблюдение наше,/ Ты еси мост, к жизни нестаре́ющейся преводя́й верою и любовию Тя величающия.</p>
<p>О Мати всяческих Творца,/ всесветлая печальных уте́хо, оскорбляемых Предстательнице и немощны́х Заступнице,/ сохрани мя, Благая, от бед и прилог вражиих.</p>
<p>Едина болящих посещение, Едина падших исправление, Владычице,/ Едина к Богу Руководительнице и входе,/ Едина Ходатаице вечных благ,/ помилуй мя единаго, паче всех согрешившаго.</p>
<p>
<red>Ин</red>
</p>
<p>
<red>Ирмос</red>: Благословен Господь Бог Израилев,/ воздвигнувый рог спасения нам/ в дому Давидове, Отрока Своего:/ в <red>нихже</red> посети нас Восток с высоты/ и направил ны есть на путь мира.</p>
<p>Радости нам вечныя и жизни явилася еси преесте́ственне, Богородительнице, Хода́таица, Чистая,/ Спаса всех рождшая, от лица земнаго вся́ку сле́зу я́ве отъемшаго и всем радость подавшаго.</p>
<p>Радость и веселие, и радование Божественное, Дево Неискусомужная, нам умно́жися Божие:/ се бо, плачущиися лю́те, радуемся молитвами Твоими.</p>
<p>Под Твое милосердие прибегающии верою избавляются скорбных бед жития́:/ темже и аз ко Твоему покро́ву прибего́х, Богородице.</p>
<p>Псалмы Тя воспеваем, Благодатная,/ и немолчно, еже радуйся, приносим:/ Ты бо источи́ла еси всем Радость.</p>
<p>Иска́пающая Божественную сладость, всех Сладость рождшая,/ душу мою услади́, ядом змииным огорченную,/ отчуждающи мя горькаго вре́да всегда ходатайством Твоим,/ Предстательнице и радосте верных, Владычице.</p>
<p>Благословя́, благословлю́ Тя, Пречистая, и величаю те́пле:/ благослови мя убо, Твоего певца,/ и всяческих нуждных и печальных избави, и сохрани Твоими дланьми непобедима.</p>
<p>
<red>Светилен</red>
</p>
<p>
<red>Подобен:</red> Чертог Твой</p>
<p>Под кров Твой, Дево Госпоже, прибегаем/ вси ро́ди человечестии:/ просвети ны светом Рождества Твоего,/ грешныя рабы Твоя,/ молящияся прилежно и покланяющияся Тебе,/ и просящия умирения ми́рови/ и душам нашим велия милости.</p>
<p>
<red>На хвалитех стихиры на 4, глас 2</red>:</p>
<p>Приидите, возрадуемся державней Заступнице рода нашего,/ Царице Богородице,/ приидите к тихому и чудному Ея Покро́ву, веселящеся./ Дарует бо Богородица верным обильныя да́ры целебныя/ от неистощимаго источника милости;/ тьмы избавляет нас искушений и бед, и обстояний,/ благочестно и Богоприятно прославляющих и чтущих Ю/ яко Всеблагословенную и Пречистую Матерь Христа Бога./ Темже радостно к Ней воззовем:/ радуйся, палато Слова;/ радуйся, Невесто Неневестная;/ радуйся, радосте наша;/ радуйся, Мати Живота,/ благословен Плод чрева Твоего.</p>
<p>Радуйся, Всеблагословенная Марие, Мати Христова;/ радуйся, сущая радосте всего мира;/ радуйся, Всеблагая Христианом Помощнице;/ радуйся, обидимых Заступнице;/ радуйся, недугующим скорое и известное прибежище;/ радуйся, сирым и вдовицам Божественное утешение;/ радуйся, всех алчущих покрове и Питательнице;/ радуйся, всем сущим в беда́х скорое избавление;/ радуйся, Богоневесто Владычице, упование христиан.</p>
<p>Радуйся, всех христиан надеждо и покро́ве, Богомати Всенепорочная,/ всея твари честне́йшая, Небесных и земных сла́внейшая:/ всех бо родила еси Творца и Бога./ Но, о Владычице, приими́ милостивно моления наша/ и спасай нас всегда яко Благая и Милостивая:/ да с веселием лобызаем пресвятую Твою икону/ и присно, радующеся, восхваляем и величаем Тя,/ Обрадованная Радосте верных раб Твоих.</p>
<p>
<red>Слава, и ныне, глас 6:  </red>
</p>
<p><red>Днесь</red> собо́ри верных,/ сошедшеся, духовно да торжествуем/ и Богоотроковицу Деву и Богородицу/ песньми благохвальными ублажи́м, глаголюще:/ радуйся, едина Избра́нная от всех родо́в в Матерь Превечнаго Слова;/ радуйся, вместилище Невместимаго всеми;/ радуйся, Ангелов и Серафимов радосте;/ радуйся, пророков проповедание и похвало́;/ радуйся, Апостолов и святителей удобрение;/ радуйся, мучеников крепосте и всех праведных славо;/ радуйся, державный покрове верных;/ радуйся, скорбящих Божественное утешение;/ радуйся, в беда́х и напастех сущим скорое избавление;/ радуйся, грешников всех прибежище и Благая Заступнице;/ радуйся, Благодатная и Обрадованная, с Тобою Господь,/ подаяй ми́рови Тобою велию милость.</p>
<p>В той же день</p>
<p>
<red>Святаго мученика Аре́фы и и́же с ним 4299 святых мученик</red>
</p>
<p>
<red>На Господи, воззвах: стихиры, глас 1</red>
</p>
<p>
<red>Подобен</red>: Всехвальнии му́ченицы</p>
<p>Еврейскому свере́пству твое му́жество противоположил еси,/ мучениче Аре́фо всехвальне,/ и Божественною благодатию победоно́сец явился еси/ и лик приве́л еси мучеников, Христу во́инствующий,/ от всякаго, славне, во́зраста совокупля́ем,/ и от ро́да всякаго составля́ем.</p>
<p>Аре́фо всеславне,/ красный лик соста́вив священных сому́чеников твоих,/ с нимиже подвизался еси, добрый по́двиг и течение совершив/ твоего му́жественнейшаго страдания./ Тем Христа моли дарова́ти душа́м на́шим мир и ве́лию милость.</p>
<p>Девы, Богому́дрыя мученицы, Христовым раче́нием распаля́еми,/ не́мощи естественныя забывше/ и, силою Божественною я́ве укрепля́еми,/ лыще́ние вра́жие попра́ша, не устрашившеся мучения болезней/ и пе́щи огненныя не убоя́шася.</p>
<p>
<red>Слава, глас 4. Анатолия</red>:</p>
<p>Пе́сненно пастыреначальника <red>Днесь</red>, вернии, единомы́сленно почтим,/ Аре́фу сла́внейшаго с су́щими его:/ яко обличи́ царя пребеззако́нновавша и кровь излия́ за Христово испове́дание,/ отону́дуже и огненный о́блак попаля́ше на лицы́ земли́,/ обличая пребеззаконных нечестие./ Тем, Христе Боже, Твоя страстотерпцы укрепи́в к Твоему славословию,/ и нас соблюди́, яко всех Владыка,/ от искушений и скорбе́й молитвами святых Твоих.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Яко до́бля</p>
<p>Агнца и Пастыря Тя на Древе яко ви́де,/ Агница Рождшая рыдаше и ма́терски Ти веща́ше:/ Сыне возжеле́нне, ка́ко на Древе Крестнем пове́шен еси, Долготерпеливе;/ како ру́це и но́зе Твои, Сло́ве,/ пригвозди́шася от беззаконных,/ и Кровь Твою излия́л еси, Владыко.</p>
<p>
<red>На стиховне Октоиха. Слава, глас 8: </red>
</p>
<p>Лукавое и неверное злосове́тие еврейское проразуме́вше,/ де́рзостию духа за Христа пострадати подвиза́стеся./ Яко бо дре́вле в законе, И́же от Египта Спасшаго,/ в пустыни прогне́ваша/ и Того Кресту осуди́ша,/ тако ныне и в вас де́лом Слово преидо́ша,/ неве́рствием неду́товавше,/ вас огню́ осуди́ша./ Вы же, купному́дренне, му́жески терпением пострада́вше,/ стра́шни в му́ченицех показа́стеся./ Дерзновение иму́ще к Богу,/ моли́те от прегрешений лю́тых избавится душа́м на́шим.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: О преславнаго чудесе́!</p>
<p>Что зримое виде́ние,/ еже Мои́ма очи́ма видится, о Владыко:/ Содержа́й всю тварь,/ на Древо воздви́жен быв,/ и умираеши, всем дая́й жизнь,/ Богородица, плачущи, глаголаше,/ егда узре́ на Кресте́ возноси́ма/ из Нея неизреченно возсиявшаго/ Бога и Человека.</p>
<p>
<red>Тропарь, глас 1</red>:</p>
<p>Мужествовавше во Христе противу безбожнаго царя,/ мученицы святии,/ и того неверие иудейское во Христа обличивше,/ прияша мук томление и главам усечение;/ тем восхвалиша тя Ангели,/ и верных роди тя прославляют, Арефо,/ и пострадавших с тобою,/ яко молящихся присно о душах наших.</p>
<p>
<red>Слава, и ныне,</red>
</p>
<p>
<red>Богородичен или Крестобогородичен</red>
</p>
<p>
<red>На утрени</red>
</p>
<p>
<red>Оба канона Октоиха, и мучеников, на 4</red>
</p>
<p>
<red><red>егоже</red> краегране́сие</red>:</p>
<p>Мученический собор Богокрасне воспоем песнь ми.</p>
<p>
<red>Творение Феофа́ново. Глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Песнь возсле́м, людие,/ чу́дному Богу нашему,/ свободившему Изра́иля от работы,/ песнь победную по юще и вопию́ще:/ пои́м Тебе, Единому Владыце.</p>
<p>Мучениче, страстотерпче Христов, Аре́фо всеблаженне,/ молитвами твоими и су́щих с тобою мучеников ум мой просвети́:/ яко да воспою́ вашу светоно́сную и Божественную память.</p>
<p>Выспрь житие́ я́ве на Небесе́х стяжа́в, Богоблаженне, Христовым подобием,/ себе пре́дал еси желанием мучения/ беззаконным евреем, Богомудре.</p>
<p>Глагол преступи́в Божий,/ евре́ин пребеззако́нный и непра́веднейший/ Богоизбра́нное стадо Христово погуби́:/ оба́че восприя́ше суд праведным и Божественным Про́мыслом.</p>
<p>Стезю́ ше́ствовав неуклонно, к Небеси веду́щую,/ Христу приве́л еси мученический собор, Аре́фо всехвальне,/ всякаго возраста и ро́да всякаго со́бранный.</p>
<p>
<red>Богородичен</red>:</p>
<p>Пе́сньми Пресвятую, вернии, Марию похва́лим,/ Богоматерь Обрадованную,/ покров Божественный, тихое пристанище,/ всех верных Предстательницу.</p>
<p>
<red>Песнь 3</red>
</p>
<p>
<red>Ирмос</red>: Небеснаго кру́га Верхотворче, Господи,/ и Церкве Зижди́телю,/ Ты мене утверди́ в любви Твоей,/ желаний кра́ю, верных утверждение,/ Едине Человеколюбче.</p>
<p>Утвержде́нну зря́ще Креста благодатию Твою Церковь,/ еврейстии о́троцы пребеззако́ннии,/ завистию та́юще,/ и ра́нами многообра́зными неща́дно му́чаху,/ Едине Человеколюбче.</p>
<p>Ядоме́тный язы́к зловернии иму́ще и Тя ху́ляще,/ сих прароди́тели Избавльшаго древняго мучительства,/ в Тя верующия, Спа́се, закла́ша.</p>
<p>Создавый наедине́ Богодейственным ма́нием человеческая сердца́,/ кто Про́мысла Твоего глубину́ возможет пости́гнути,/ яко стадо, еже, Христе, собрал еси,/ волко́м пре́дал еси.</p>
<p>Богомудрое твое стадо,/ ва́рварскими мечи́ ссека́емо,/ усердно призываше Тя:/ приими ду́хи и ду́ши наша, Спа́се,/ и к свету наста́ви Царствия Твоего.</p>
<p>
<red>Богородичен</red>:</p>
<p>Умерщвле́на мя дре́вле, к жизни, Пречистая, па́ки возвела́ еси,/ едина Ипостасную Жизнь рождшая,/ Ейже прирази́вшися, расто́ржеся я́ве враждебнейшая смерть.</p>
<p>
<red>Седален, глас 8</red>
</p>
<p>
<red>Подобен:</red> Премудрости</p>
<p>Креста силою вооружився и верою огради́в град твой,/ де́лы посрами́л еси мучителево свере́пство,/ терпения же образ Божественнаго быв,/ привел еси Христу мученики./ Тем, сошедшеся, по до́лгу почтим, Арефо прехвальне,/ всепра́зднственную память твою,/ страстоносче всеславне, моли Христа Бога грехо́в оставление пода́ти/ честву́ющим любовию святую память твою.</p>
<p>
<red>Слава и ныне, Богородичен</red>:</p>
<p>В напа́сти многоплете́нныя впад от враг видимых и невидимых,/ бурею одержи́м безчисленных согрешений моих,/ и, яко к теплому заступлению и покрову моему, Чистая,/ ко приста́нищу притекаю Твоей благости./ Темже, Пречистая,/ из Тебе Воплощенному безсе́менне, молися прилежно о всех рабе́х Твоих,/ непрестанно моля́щихтися, Богородице Пречистая,/ моля́щи Его при́сно согрешений оставле́ние дарова́ти/ воспевающим достойно славу Твою.</p>
<p>
<red>Крестобогородичен</red>:</p>
<p>Агнца и Па́стыря, и Изба́вителя/ Агница зрящи на Кресте́, восклица́ше, пла́чущи,/ и, горько рыда́ющи, вопияше:/ мир у́бо радуется, прие́мля Тобою избавле́ние,/ утро́ба же Моя гори́т, зрящи Твое распятие, еже терпи́ши за милосердие милости./ Долготерпели́ве Господи, милости бе́здно и источниче неисчерпаемый,/ умилосердися и даруй согрешений оставле́ние,/ верою поющим Божественныя страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Ты моя крепость, Господи,/ Ты моя и сила,/ Ты мой Бог, Ты мое радование,/ не оставль не́дра о́тча/ и нашу нищету посети́в./ Тем с пророком Аввакумом зову́ Ти:/ силе Твоей слава, Человеколюбче.</p>
<p>Собор, укрепляем благодатию,/ и лик Божественный и пресветлый,/ мученически множество стражда́, во́инство победоносное,/ Арефу иму́ще чиноначальника,/ да пое́тся любовию че́стно песнопою́щими:/ силе Твоей слава, Человеколюбче.</p>
<p>Твоим содержащей разумом Богомудрый град твой, пребогате,/ седи́ною светя́щяся честно́ю,/ к пребеззаконным му́жески подвиза́ся,/ и, победу взем, песнопое́т Спа́су:/ силе Твоей слава, Человеколюбче.</p>
<p>Законом новым Животворящаго Духа огражда́ем,/ закон пи́смене попира́я,/ благоче́стный град/ преодоле́ душевною чистотою и нравом благородия, Христу песнопоя́:/ силе Твоей слава, Человеколюбче.</p>
<p>Воистину град Божий явился еси пречестны́й/ и мучеников Божественное жили́ще,/ и о тебе поются светло ныне преславная, ве́лия же и ди́вная,/ лик бо поющих Владыце приво́диши:/ силе Твоей слава, Человеколюбче.</p>
<p>
<red>Богородичен</red>:</p>
<p>Из Давидова царскаго прозя́бши сро́дства,/ Всецарствующаго прежде век,/ из Отца Слова неизреченно и па́че ума́ возсиявшаго, родила́ еси, Дево./ Тем Тя, Богородицу, Богомудренно вернии ублажа́ем.</p>
<p>
<red>Песнь 5</red>
</p>
<p>
<red>Ирмос</red>: Вску́ю мя отри́нул еси/ от лица Твоего, Свете незаходимый,/ и покрыла мя есть чужда́я тьма, окаяннаго,/ но обрати́ мя и к свету заповедей Твоих/ пути моя напра́ви, молю́ся.</p>
<p>Богозванный собор и Богоблаженный,/ подвиза́яся, и те́пле друг друга укрепляюще, и способствующе,/ от беззаконных Христа ради заклатися,/ благославно, добропобеднии,изво́лиша.</p>
<p>Укре́пльшеся верою и благочестия ре́вностию распаля́еми,/ уго́дницы Твои, Христе,/ пребеззаконных страха не убоя́шася,/ и, Твоею любовию целомудренно свя́зани,/ сами волею преда́шася.</p>
<p>Бога Божественным Промышле́нием/ и неизбежным Про́мысла судьба́м всю жизнь свою возложи́вше,/ собор Божественный,/ к пребеззаконным еврейским    скверноубийством благоде́рзостно,/ до́блии, устреми́шася.</p>
<p>На Тя надеющеся и ве́ровавше ныне Воскресению Твоему,/ Твои, Спасе, мученицы, не ретя́щеся, ниже́ во́пляще,/ беззаконными за Твое исповедание убие́ни быша,/ до́блественнейшии.</p>
<p>
<red>Богородичен: </red>
</p>
<p>Божие Бог Слово,/ прежде век Отцу Соприсносу́щный,/ благоутробия богатством во утро́бу Твою всели́вся,/ обнища́, и Человек яви́ся на земли́, плоть быв,/ Дево Богородице Всепетая.</p>
<p>
<red>Песнь 6 </red>
</p>
<p>
<red>Ирмос</red>: Очисти мя, Спа́се,/ мно́га бо беззакония моя,/ и из глубины зол возведи, молюся:/ к Тебе бо возопи́х, и услы́ши мя,/ Боже спасения моего.</p>
<p>Кровию Христовою зна́менавшеся, святии,/ кро́ви своя́ усердно излия́ша, славнии мученицы,/ и ныне ца́рствовати с Ним сподо́бишася.</p>
<p>Мир пророчески глаго́лаху язы́цы немотству́ющии,/ пропове́даху Христа младенцев немова́ния,/ девы Богомудрыя за благочестие сами себе́ Богу принесо́ша.</p>
<p>Отдели́ся тебе свет,/ возсияющ исцеления бога́тно от Христа,/ Арефо Богоглаголиве,/ к Немуже изшел еси,/ еще иска́пая по́ты страдания.</p>
<p>Множество Тебе мученическое/ Божественно, Спа́се, приведе́ся:/ о́крест Тебе ли́цы святых, лику́юще,/ просят оставления грехов/ тех присно прославля́ющим.</p>
<p>
<red>Богородичен</red>:</p>
<p>Возсия́ от Сиона высочайшаго Благолепие/ приятием плоти по соединению неизреченно/ из Тебе, Неискусобрачная, оде́ян,/ и мир просвети́.</p>
<p>
<red>Кондак, глас 4</red>
</p>
<p>
<red>Подобен</red>: Явился еси <red>Днесь</red></p>
<p>Веселия хода́тай нам наста́/ светоносный <red>Днесь</red> страстотерпец праздник,/ <red>егоже</red> совершающе, славим в Вышних сущаго Господа.</p>
<p>
<red>Икос</red>:</p>
<p>Ум мой просвети́, Христе,/ зарею подвигов Арефы до́бляго/ и всех святых, с ним пострадавших:/ первый бо всех явися верный,/ мужески ополчи́вся на отме́щущих воплощение,/ Тебе, па́че естества вопло́щшагося и ро́ждшагося,/ да нас изба́виши от ле́сти/ и пока́жет и небла́зненно хотящим ше́ствовати путь свидетельства, имже страдальцы ходи́ша,/ Тя пою́ще в Вышних сущаго Господа.</p>
<p>
<red>Песнь 7</red>
</p>
<p>
<red>Ирмос</red>: Божия снизхождения/ огнь устыде́ся в Вавилоне иногда,/ сего ради о́троцы в пещи́ ра́дованною ного́ю,/ яко во цве́тнице, лику́юще, поя́ху:/ благословен еси, Боже отец наших.</p>
<p>Крове́й пото́цы страдалец Твоих источают исцеления,/ верою тех память похваля́ющим,/ и Тебе, Творцу, усердно зовущим:/ благословен еси, Боже отец наших.</p>
<p>Посрами́ша весь, победоносцы, беззаконных совет,/ яко Божественным разумом и остроумием украша́еми,/ и, веселящеся, закала́еми поя́ху:/ благословен еси, Боже отец наших.</p>
<p>Матери щедрыя, яко уя́звлени Твоею любовию, Христе,/ не пощаде́ша детей, но в пещи́ попаляемыя,/ тебе, Владыце, взывающе поя́ху:/ благословен еси, Боже отец наших.</p>
<p>Свещи́ страдания де́вства светло вже́гше,/ в Божии черто́зе, Богоноснии,/ веселя́щеся с мудрыми девами, зовут:/ благословен еси, Боже отец наших.</p>
<p>
<red>Богородичен</red>:</p>
<p>Душ очищение и спасения Ходатаица еси,/ верою Тя и любовию, Божию Матерь, возвеща́ющим/ и Сыну Твоему согласно зовущим:/ благословен еси, Боже отец наших.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халде́йский мучитель/ Богочестивым неи́стовно разжже́,/ силою же лу́чшею спасе́ны, сия́ ви́дев,/ Творцу и Изба́вителю вопия́ше:/ о́троцы, благослови́те,/ священницы, воспойте,/ лю́дие, превозноси́те во вся веки.</p>
<p>Не в законе бысть я́ве соверше́ние, но в Христе спасение даде́ся,/ вопия́ху мученицы, богоубийцам глаголюще./ Тем, ра́дующеся, закаля́емся вси/ и умираем усердно, Тому песнопою́ще:/ лю́дие, превозносите Христа во веки.</p>
<p>Тайнонауча́ет младенец и учи́т безумныя к Твоему образу зре́ти пречистому, Христе,/ и веру прия́ти пришествия Твоего на земли́,/ и утаи́вся пребеззаконных рук, в пла́мень вни́де с рождшею, поя́:/ лю́дие, превозноси́те Его во веки.</p>
<p>На земли́ мученицы благочестно подвиза́вшеся,/ на Небеса́х от Христа венцы достойно прия́ша,/ радостно отше́дше, иде́же веселящихся жили́ще,/ верою песнопою́щих и вопию́щих непрестанно:/ лю́дие, превозноси́те Его во веки.</p>
<p>Победи́вше, святи́и, лю́таго миродержца и служа́щия того хотением,/ ко Вседержителю и всех Господу со дерзнове́нием и радостию неизрече́нною преидо́сте, вопию́ще:/ свяще́нницы, воспо́йте, лю́дие, превозноси́те Его во веки.</p>
<p>
<red>Богородичен</red>:</p>
<p>За ны моли́ся Сыну Твоему и Господу,/ чисто и истинно поющия Тя/ и Тя, Богоматерь, исповедающия, Пречистая,/ грехо́в прося́щи разреше́ния,/ получи́ти же спасение верно поющим:/ свяще́нницы, благослови́те,/ лю́дие, превозноси́те Его во веки.</p>
<p>
<red>Песнь 9</red>
</p>
<p>
<red>Ирмос</red>: Устраши́ся всяк слух/ неизрече́нна Божия снизхождения,/ я́ко Вышний волею сни́де даже и до плоти,/ от Девическаго чрева быв Человек:/ темже Пречистую Богородицу, ве́рнии велича́ем.</p>
<p>Прича́стницы славы Христовы, общева́вшеся смерти бы́сте, святии мученицы,/ и Царствия диади́мою украси́стеся све́тло./ Богу же предстои́те, нам просяще спасения душевнаго, достославнии.</p>
<p>Законнии яви́стеся Христо́ви во́ини и непобеди́мии мученицы,/ Аре́фо всемудре и со страда́вшими с тобою усердно,/ со страстоте́рпицами жена́ми, девы отрокови́цы,/ темже мо́лим:/ прилежно о нас моли́теся.</p>
<p>Упра́ви, Сло́ве Божий, жизнь мою́ и окорми́, Владыко,/ угодников Твоих моле́ньми лю́бящих Тя,/ и сподо́би тех соприча́стнику бы́ти, грехи́ моя́ презира́я/ яко Благ и Человеколюбец.</p>
<p>
<red>Богородичен</red>
</p>
<p>Селе́ние была еси Божие, Невместимаго во чреве вмещшая/ и, прежде Безплотнаго, воплоще́нна нам порождшая./ <red>егоже</red> ныне умоли́, Чистая, прегреше́ний оставле́ние всем дарова́ти,/ верою Тя при́сно величающим.</p>
<p>
<red>Светилен</red>
</p>
<p>
<red>Подобен</red>: Жены услышите</p>
<p>Аре́фина пророчества Бог Испо́лнитель бысть,/ возста́вив на падение нечестиваго Омири́та Елезвоя мужественнаго,/ гоня́ща и убива́юща нечестивых полки́,/ Негра́н же вознося́ща и веселия исполня́юща.</p>
<p>
<red>Слава, и ныне, Богородичен</red>:</p>
<p>Су́щую Богородицу Тя испове́даем, Владычице, спа́сшиися Тобою:/ Бога бо неизрече́нно родила́ еси,/ разруши́вшаго Кресто́м смерть,/ к Себе же привле́кша мучеников мно́жества:/ с ни́миже Тя восхваля́ем, Дево.</p>
<p>
<red>На Литургии: прокимен, глас 4</red>: Святым, иже суть на земли Его: <red>Стих</red>: Предзре́х Го́спода предо мно́ю вы́ну: <red>Апостол ко Евреем, зачало 330. Аллилуия, глас 4</red>: Воззва́ша праведнии, и Господь услы́ша их. <red>Евангелие от Матфея, зачало 38. Причастен</red>: Радуйтеся, праведнии, о Господе</p>
<p>В той же день</p>
<p>
<red>Святителя Афана́сия, Патриарха Царяградскаго</red>
</p>
<p>
<red>Тропарь, глас 1</red>:</p>
<p>Чистоты́ жития́ светом страстное те́рние попали́л еси/ и тече́нием слез безплодную зе́млю напои́л еси,/ многопло́дну ни́ву душевную соде́лав,/ Афана́сие треблаже́нне,/свети́ло Царюгра́ду, Патриа́рхом удобре́ние,/ моли Христа Бога спасти́ся душам нашим.</p>
<p>
<red>Кондак, глас 2</red>:</p>
<p>В светлую свяще́ния оде́жду оде́явся,/ мы́сленно в Небесныя радостно дости́гл еси Царства./ Тем восприя́ша тя селе́ния праведных,/ иде́же есть неизглаго́ланно веселие,/ и слова́, и всех святых ли́цы,/ святителю Афана́сие,/ моли непрестанно о всех нас.</p>
<p>В той же день</p>
<p>
<red>Преподобнаго Аре́фы, в Ближних пещерах почивающаго</red>
</p>
<p>
<red>Тропарь, глас 2</red>:</p>
<p>Бога́тство твое душе́вное погуби́ти хотя́ враг,/ помрачил тя бя́ше богатством тленным испе́рва,/ но всех спаса́яй Господь/ бога́тство ги́бнущее окра́сти попусти́,/ душевное же невре́дно соблю́д,/ Небесных сокровищ наследника тя показа, Аре́фо,/ тем тя чтим и ублажаем.</p>
<p>
<red>Кондак, глас 2</red>:</p>
<p>И́ова терпеливоду́шнаго ревну́я благодаре́нию,/окраде́ний тленнаго своего име́ния претерпел еси благодарне, преподобне Аре́фо,/ тем с ним обре́т нетленное имение на Небеси́,/ моли Христа Бога о всех нас.</p>
<p>В той же день</p>
<p>
<red>Святаго блаженнаго Елезво́я, даря Ефио́пскаго</red>
</p>
<p>
<red>Тропарь, глас 4</red>:</p>
<p>Иже Божественным раче́нием подви́гся/ на отмщение проли́тыя кро́ви праведных,/ яко Дави́д от Самуи́ла,/ ты же от Зино́на предивнаго,/ пророчески я́же сбы́тися тебе предре́кша,/ еже обещанием к нему́,/ и того благослове́нием победы на враги́ и одоления показа́вшу,/ отнюду же со отложе́нием царства/ постных селений горы жизнь соверши́, Елезво́е царю́,/ моли Небеснаго Царя Христа/ спасти́ души наша.</p>
<p>
<red>Кондак, глас 4</red>
</p>
<p>
<red>Подобен</red>: Вознесыйся</p>
<p>Высоту́ земна́го царства, и венца венец све́тлости,/ и багряницу отло́жшаго любве́ ради Царя Христа,/ от Негоже на Небесех славно венчана, Елезво́я царя мудраго,/ иже тленным царством и мимоходя́щим, Царство Вечное изме́ншаго,/ в пениих песненных восхвалим,/ молитвенника о мире велика.</p>
</section>
