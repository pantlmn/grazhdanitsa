<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго великомученика Дими́трия Мирото́чца и воспоминание великаго и страшнаго трясе́ния</p>
</title><p>
<red><red>Аще</red> хощет настоятель, творит бдение</red>
</p>
<p>
<red>На малой вечерни</red>
</p>
<p>
<red>Стихиры на 4, глас 1</red>:</p>
<p>
<red>Подобен</red>: Небесных чино́в:</p>
<p>Иже основания всея земли колеба́яй Бог,/ стряса́яй Един морско́е ложе,/ яко Создатель всех/ избави ны праведнаго гнева трясе́ния/ Твоим милосердием, Человеколюбче,/ присно умоляем.</p>
<p>Фессалони́ка лику́ет о памяти твоей/ и созывает вся окре́стныя гра́ды,/ Димитрие треблаженне,/ совершити твое светоносное торжество./ С ни́миже, сошедшеся, и мы/ пе́сненно похваляем подвиги твоя.</p>
<p>Приидите, ве́рнии, сошедшеся,/ похва́лим Христова ору́жника/ и до́бляго светильника Димитрия,/ все вражие насилие поправша,/ сему вопиюще верою:/ о нас Христу, мучениче, моли́ся.</p>
<p>
<red>Слава, глас 6</red>:</p>
<p><red>Днесь</red> вселенная вся страстоно́сца просвещается зарями/ и Божия Церковь, цветы́ украша́ема, Димитрие, вопие́т ти:/ угодниче Христов и предстателю тепле́йший,/ не престай моли́ти о рабе́х твоих.</p>
<p>
<red>И ныне, Богородичен: </red>Богородице, Ты еси лоза́:</p>
<p>
<red>На стиховне стихиры, глас 2</red>
</p>
<p>
<red>Подобен</red>: Доме Евфрафов</p>
<p>Имамы тя многих/ да́теля дарова́ний,/ угодниче Господень,/ исполняеши бо прошения,/ яже и́мамы всегда.</p>
<p>
<red>Стих</red>: Праведник, яко финикс, процвете́т,/ яко кедр, иже в Лива́не, умно́жится.</p>
<p>Пе́ния сладкая,/ страсте́й похвале́ния,/ благодатей возда́ния,/ предложе́ния, блаженне,/ приими́, Димитрие.</p>
<p>
<red>Стих</red>: Насажде́ни в дому́ Господни,/ во дво́рех Бога нашего процвету́т.</p>
<p>Добро́та страда́льцев,/ благолепие мучеников,/ благоверных хранителю,/ приими́ ныне похвалу́/ любовию славящих тя.</p>
<p>
<red>Слава, и ныне, Богородичен, глас тойже</red>:</p>
<p>Де́ло Боголепно:/ Дева по рождестве,/ Рожде́нное - Бог Слово,/ челове́чо естество́ имея/ и явля́я вещественная.</p>
<p>
<red>Тропарь, глас 3</red>:</p>
<p>Вели́ка обре́те в беда́х/ тя поборника вселенная, страстотерпче,/ язы́ки побеждающа./ Якоже убо Ли́еву низложи́л еси горды́ню,/ и на по́двиг дерзновенна сотвори́в Не́стора,/ та́ко, свя́те Дими́трие,/ Христу Богу молися/ даровати нам велию милость.</p>
<p>
<red>Слава, и ныне, трясе́ния, глас 8</red>:</p>
<p>Призира́яй на землю и творяй <red>ю</red> трясти́ся,/ избави ны страшнаго тру́са преще́ния, Христе Боже наш,/ и низпосли́ нам богатыя милости Твоя молитвами Богородицы, и спаси́ ны.</p>
<p>
<red>На велицей вечерни</red>
</p>
<p>Блажен муж: <red>1-й антифон</red>.</p>
<p>На Господи, воззвах: <red>стихиры на 8, глас 2:</red></p>
<p>
<red>Подобен: </red>Егда от Древа</p>
<p>Све́тиши отечеству твоему всегда, славный Димитрие мучениче,/ якоже звезда светлая,/ покрываеши бо присно сие от па́губы врагов/ и избавляеши озлобления и бу́ри всякия;/ темже радостно приносит, летнюю память, блаженне, совершая,/ верою же и любовию поя Господа, тя прославльшаго.</p>
<p>Мучениче страстоте́рпче Христов,/ чудесы́ све́тиши миру,/ якоже солнце, свя́те Димитрие./ Темже в памяти твоей наслаждаемся вси твоих чудес, блаженне,/ изря́дная торжествующе верою./ Дерзновение убо имея,/ моли́ся ко Господу спасти от тли и скорбе́й рабы́ твоя.</p>
<p>Ко́пиями прободе́н в ре́бра,/ пробо́дшаго ра́ди Спаса на Кресте́ ре́бра;/ Того бо уязвле́нием/ любовию поревновал еси, страстотерпче Димитрие,/ явля́я всем непобедимое свидетельства твоего./ Темже и уя́звлен гонитель низпаде́,/ прие́м твоего иску́с испове́дания, страдальче Христов.</p>
<p>
<red>Ины стихиры, глас 8</red>
</p>
<p>
<red>Подобен</red>: О, преславнаго чудесе́!</p>
<p>О, преславнаго чудесе́!/ на Небеси́ и на земли́ радость/ <red>Днесь</red> в памяти возсия Димитрия мученика./ От Ангел хвала́ми венчается/ и от человек пения приемлет./ О, ка́ко пострада́!/ Како до́бре подвиза́ся!/ Имже враг паде́ лукавый,/ Христу побе́ждшу того.</p>
<p>О, пресла́внаго чудесе́!/ чудес светлостъми́, солнца светле́йше,/ присно Димитрий све́тит конце́м,/ от невечерняго Света облистаемый/ и в незаходи́мем Свете красу́яся./ <red>егоже</red> сия́ньми о́блацы отгна́ни быша ва́рварстии,/ неду́зи прогнашася/ и демони победи́шася.</p>
<p>О, преславнаго чудесе́!/ Христа ради прободе́н треблаженный Димитрий,/ ко враго́м всегда яви́ся оружие обоюдуо́строе,/ пожина́я врагов выше́ния/ и низлагая де́монская свере́пства./ Емуже возопи́им:/ святый Димитрие, покрый ны,/ верно почита́ющия тя от любве́ всегда.</p>
<p>
<red>Слава, глас 6. Византи́ево</red>
</p>
<p><red>Днесь</red> созывает нас страстотерпца всемирное торжество./ Прииди́те убо, празднолю́бцы,/ све́тло пра́зднуим память его, глаголюще:/ радуйся, иже ризу нечестия раздра́в верою,/ мужеством же ду́ха себе обложи́в./ Радуйся, упраздни́вый козноде́йства чужда́го,/ крепостию, данною тебе от Единаго Бога./ Радуйся, иже прободе́нными удесы́/ блаженную стра́сть Христову духо́вне нам возживописа́в./ <red>егоже</red> моли, страдальцев удобрение Димитрие,/ избавится нам видимых и невидимых враг/ и спастися душа́м нашим.</p>
<p>
<red>И ныне, Богородичен: Кто Тебе не ублажи́т</red>:</p>
<p>
<red>Вход. Прокимен дне</red>.</p>
<p>Пророчества Иса́иина чтение (главы 63, 64):</p>
<p>Обрати́ся от небесе́, Господи, и виждь от дому святаго Твоего и славы Твоея:/ где есть ревность Твоя и крепость Твоя?/ Где есть множество милости Твоея и щедрот Твоих, яко терпел еси нам, Господи?/ Ты бо еси Отец наш, яко Авраам не уве́де нас, и Израиль не позна́ нас,/ но Ты, Господи, Отец наш, избави ны, яко изнача́ла Имя Твое на нас есть./ Почто́ уклонил еси нас, Господи, заблуди́ти от пути Твоего?/ Ожесточил еси сердца́ наша, еже не боятися Тебя́?/ Обрати́ся раб Твоих ра́ди, племе́н ра́ди наследия Твоего./ Да пома́ле насле́дствим го́ру святую Твою./ Проти́вницы наши попра́ша святыню Твою. Быхом яко от начала, егда не владе́л еси нами, ниже́ назва́ся Имя Твое на нас./ <red>Аще</red> отверзеши небо, тре́пет прии́мут от <red>Тебе</red> го́ры и раста́ются, яко воск от лица огня та́ет./ И попали́т огнь супостаты Твоя, и явле́но будет Имя Твое проти́вным Твоим./ От лица Твоего язы́цы возмяту́тся. Егда́ сотвори́ши славная, тре́пет прии́мут от <red>Тебе</red> го́ры./ От века не слы́шахом, ниже́ очи наши ви́деша Бога, разве Тебе, и дела́ Твоя истинна, и сотвори́ши терпя́щым Тя милость./ Сря́щет бо милость творя́щыя правду, и пути Твои помя́нут./ И ныне, Господи, Отец наш Ты еси, мы же бре́ние; и Ты Создатель наш, и дела́ рук Твоих вси мы./ Не прогне́вайся на ны, Господи, зело́, и да не помяне́ши во вре́мя грехов наших;/ и ныне при́зри, Господи, яко людие Твои вси мы.</p>
<p>Пророчества Иеремиина чтение<red> (глава 2):     </red>
</p>
<p>Сия́ глаголет Господь:/ помяну́х милость юности твоея и любовь совершенства твоего, еже последовати тебе Святому Израилеву;/ глаголет Господь Святый Израилев:/ Господу начаток рождений его, вси снеда́ющии его прегрешат, злая приидут на ты́я;/ глаголет Господь: услышите слово Господне, доме Иаковль и все отечество до́му Израилева./ Сия глаголет Господь: кое обрето́ша отцы ваши во Мне прегрешение,/ яко отступи́ша далече от <red>Мене</red>, и ходи́ша в след суе́тных и осуети́шася./ И не реко́ша; где есть Господь, возведы́й нас из земли египетския/ и путеводивый нас в пусты́ни, в земли́ сухой и нехо́дней, в земли́ безводней и непло́дней,/ и в се́ни смертней, в земли́, по <red>нейже</red> не про́йде когда муж, ниже́ вселися сын челове́чь та́мо./ И возведох вы на Карми́л, еже я́сти вам плоды́ его и блага́я его; и внидо́сте и оскверни́сте землю Мою и наследие Мое положи́сте в мерзость./ Иере́е не ре́ша: где есть Господь; и держащийся закона не ве́деша Мя;/ и пастырие нече́ствоваху в Мя; и пророцы проро́чествоваху Ваа́лом и в след неполе́зных ходи́ша./ Сего ра́ди еще возсужду́ся к вам, глаголет Господь, и к сыно́м сыно́в ваших возсужду́ся. Прейди́те во о́стровы Хеттии́м, и уви́дите, и в Кида́р посли́те, и уразумейте вельми́, и увидите, <red>Аще</red> бя́ху такова́я./ <red>Аще</red> изменя́т язы́цы бо́ги своя, и сии не суть бо́зи. Людие же Мои премени́ша славу его, от неяже не приимут пользы./ Ужасе́ся небо о сем и вострепета́ на мно́зе зело́,/ глаголет Господь.</p>
<p>Премудрости Соломоновы чтение <red>(глава 4):</red></p>
<p>Праведник, <red>Аще</red> постигнет скончатися: <red>(зри страницу 792).</red></p>
<p>
<red>На литии стихира храма и святаго стихиры самогласны, глас 1. Георгия Сикелиота</red>:</p>
<p>Веселися в Господе, граде Фессалони́ки,/ радуйся и ликуй верою светлооде́явся,/ Димитрия всеславнаго страдальца/ и свидетеля Истины в не́дрех имея, яко сокровище;/ наслади́ся чуде́с, исцеления зря,/ и виждь низлага́юща иноплеме́нников де́рзости,/ и благодарно Спасу возопи́й:/ Господи, слава Тебе.</p>
<p>
<red>Анатолия</red>:</p>
<p>Пе́сней красото́ю настоящий уясни́м день/ и возгласи́м мученика подвиги,/ предлежи́т бо нам во благохвале́ние великий Димитрий./ Ибо де́монская нахождения му́жески погуби́в, к три́знищу усердно прии́де,/ и победительная славно отне́с,/ Спасу мо́лится спастися душа́м нашим.</p>
<p>
<red>Глас 2. Германово</red>:</p>
<p>В премирная селения дух твой, Димитрие мучениче мудре,/ Христос Бог положи́ непоро́чно,/ ты бо Троицы был еси побо́рник/ и в три́знищи мужески пострадал еси, яко адама́нт тве́рдый,/ прободе́н же быв в ребра нетленная твоя, всече́стне,/ подо́бяся на Древе Прободе́нному на спасение всего мира,/ чудес приял еси действо, человеком подай исцеления оби́льно./ Темже твое <red>Днесь</red> успение пра́зднуем по достоя́нию,/ сла́вяще тя просла́вльшаго Господа.</p>
<p>
<red>Слава, глас 5</red>:</p>
<p>
<red>Подобен</red>: Востру́бим:</p>
<p>Стеце́мся верою и любовию,/ возопии́м пра́зднственная и воспле́щем руками вси/ в настоящее торжество первоначальника нашего,/ воинства Небесная да веселятся,/ и пробо́дшагося за Прободе́ннаго копие́м Царя Господа,/ и горды́ню Ли́еву низложившаго дерзостне./ Да чудя́тся земля же и море/ светлаго светильника преславным зна́мением./ По до́лгу да восхвалят ю́нии юности обузда́теля,/ в старости жезл, в беда́х предста́теля,/ ни́щии обогати́теля, во благоше́ствии строителя,/ спобо́рника во́ини/ и в пучи́не спла́вателя,/ со всеми своего тве́рдаго побо́рника, гра́де Фессалоники,/ моля́щеся си́це, рцем:/ преславне Димитрие, предвари́ и изми́ ны от всякия ну́жды/ и спаси рабы́ твоя молитвами твоими. </p>
<p>
<red>И ныне, Богородичен, глас тойже</red>
</p>
<p>
<red>Творение Германа Патриарха</red>:</p>
<p>Востру́бим трубо́ю пе́сней,/ преклонится бо свыше, Всецари́ца Мати Дева/ благослове́ньми венчава́ет воспева́ющия Ю./ Вернии людие да стеку́тся,/ и Царице да восплещут в песнех, Царя рождшей,/ смертию одержимыя пе́рве разрешити человеколю́бно Благоволи́вшаго./ Па́стырие и учи́телие,/ добраго Пастыря, Пречистую Матерь, сошедшеся, восхва́лим:/ све́щник златоза́рный, светоно́сный о́блак,/ небе́с Простра́ннейшую,/ одушевле́нный киво́т, огнезра́чный Влады́чень Престо́л,/ манноприе́мную злату́ю ста́мну,/ заключе́нную Слова дверь,/ всех христиан прибе́жище./ Пе́сньми Богоглаго́ливыми похваля́юще, си́це рцем:/ Пала́то Слова, сподо́би смире́нныя ны Небе́снаго Царствия,/ ничто́же бо невозможно хода́тайству Твоему.</p>
<p>
<red>На стиховне стихиры самогласны, трясе́ния, глас 2</red>
</p>
<p>
<red>Симеона Дивногорда</red>:</p>
<p>Земли́ смуща́емей гнева Твоего стра́хом,/ холми и го́ры трясу́тся, Господи,/ но благоутро́бия о́ком на ны призре́в,/ не я́ростию Твоею прогне́вайся на ны,/ но умилосе́рдився на дела́ рук Твоих,/ стра́шнаго ны преще́ния тру́са свободи́,/ яко Благ и Человеколю́бец. </p>
<p>
<red>Стих</red>, глас 6: Призира́яй на землю/ и творяй <red>ю</red> трясти́ся.</p>
<p>Стра́шен еси, Господи,/ и кто стерпи́т праведнаго Твоего гнева,/ или кто Тя умо́лит, или кто укроти́т, Благий,/ о лю́дех согрешивших и отча́явшихся? Небеснии чи́ни, Ангели, Нача́ла и Вла́сти,/ Престо́ли, Госпо́дства, Херувими и Серафими/ о нас Тебе вопию́т:/ Свят, Свят, Свят еси, Господи,/ дел рук Твоих не пре́зри, Блаже,/ за утробы милости спаси́ град бе́дствующий.</p>
<p>
<red>Стих</red>: Стрясл еси землю/ и смути́л еси ю.</p>
<p>Ниневи́тяне согрешений ра́ди/ тру́сом преще́ния поги́бель слы́шаху,/ в сре́дственном же зна́мении ки́та,/ чрез воста́ние Ионы, покаяние умоляет./ Но яко о́ныя вопль людей Твоих со младенцы и скоты́, уще́дрив, прия́л еси,/ и нас, наказу́емыя,/ тридне́внаго ра́ди Воста́ния пощади́ и помилуй.</p>
<p>
<red>Слава, глас 8. Анатолия</red>:</p>
<p>Имеет убо Божественнейшая твоя душа́ и непоро́чная,/ приснопа́мятне Димитрие,/ Небесный Иерусалим жили́ще,/ <red>егоже</red> сте́ны пречистыма рука́ма Невидимаго Бога живописа́шася./ и́мать же всечестно́е, и многострада́льнейшее твое тело/ преизря́дный сей храм на земли,/ сокро́вище некра́домое чудес и неду́гов врачевство́,/ иде́же притека́юще, цельбы́ почерпа́ем./ Соблюди́, всехвальне, тя величающий град/ от противных прираже́ний,/ дерзнове́ние я́ко име́я ко Христу, тя прославльшему.</p>
<p>
<red>И ныне, Богородичен</red>. Безневестная Дево</p>
<p>
<red>На благословении хле́бов: тропарь Димитрия дважды</red> и Богородице Дево<red>: единожды</red>.</p>
<p>
<red>На утрени</red>
</p>
<p>На Бог Господь<red>: тропарь трясения, дважды</red>
</p>
<p>
<red>Слава, Димитрия, И ныне, трясения</red>
</p>
<p>
<red>По 1-м стихословии седален, глас 4</red>
</p>
<p>
<red>Подобен:</red> Явился еси <red>Днесь</red></p>
<p>Димитрия <red>Днесь</red> страстоте́рпца/ праздник соверша́ем благочестивому́дренно,/ яко Христу непрестанно молящася/ всем дати мир и милость.</p>
<p>
<red>Слава, и ныне, Богородичен</red>;</p>
<p>Теплое заступление су́щим в беда́х/ и Помощницу нашу, и к Богу премене́ние,/ Еюже тли изба́вихомся,/ Богородицу ве́рнии ублажаем.</p>
<p>
<red>По 2-м стихословии седален, глас 4</red>
</p>
<p>
<red>Подобен</red>: Скоро предвари</p>
<p>Па́мять твоя, сла́вне мучениче Димитрие,/ уясни́ <red>Днесь</red> Церковь Христо́ву/ и вся собра́ пе́сньми достойно восхвали́ти тя, Богомудре,/ я́ко и́стинно во́ина и врагов потреби́теля./ Темже мольба́ми твои́ми изба́ви ны от искуше́ний.</p>
<p>
<red>Слава, и ныне, Богородичен</red>:</p>
<p>Пое́м Тя, Богоневесто, Мати Христа Бога,/ сла́вяще Рождество Твое непости́жное,/ и́мже изба́вихомся от ле́сти диа́воли и вся́ческих бед, Владычице Богородице,/ и ве́рно взываем:/ помилуй ста́до Твое, Едина Всепетая.</p>
<p>
<red>По полиелеи седален, глас 8</red>
</p>
<p>
<red>Подобен:</red> Премудрости</p>
<p>Сияния чуде́с, яко лучи, облиста́еши/ и вся просвещаеши мира концы́, яко звезда пресветлая,/ и ве́село благово́нствуеши, якоже други́й рай,/ и ду́ши весели́ши, и уставля́еши неду́ги:/ темже тя, всеблаженне, по до́лгу пое́м/ и любовию почита́ем честну́ю память твою, страстотерпче Димитрие,/ моли Христа Бога согрешений оставление/ даровати чту́щим любо́вию святую память твою.</p>
<p>
<red>Слава, и ныне, Богородичен</red>
</p>
<p>Яко Деву и Едину в жена́х,/ Тя, безсе́менно рождшую Бога плотию,/ вси блажи́м ро́ди челове́честии./ Огнь бо всели́ся в Тя Божества́/ и, яко Младенца, дои́ши Зижди́теля и Господа./ Тем, Ангельский и человеческий род,/ достойно славим пресвято́е Рождество Твое и согла́сно вопием Ти:/ моли́ Христа Бога согрешений оставле́ние даровати/ покланяющимся верою пресвятому Рождеству Твоему.</p>
<p>
<red>Степенна, 1-й антифон 4-го гласа. Прокимен, глас 4:</red> Дивен Бог во святых Своих, Бог Израилев. <red>Стих</red>: Святым, иже суть на земли Его: Всякое дыхание: <red>Евангелие Матфея, зачало 36.</red></p>
<p>
<red>По 50-м псалме стихира, глас 6</red>:</p>
<p><red>Днесь</red> созыва́ет нас страстотерпца всеми́рное торжество́./ Прииди́те убо, празднолю́бцы,/ све́тло пра́зднуим память его, глаголюще:/ радуйся, ри́зу нече́стия раздра́в верою,/ му́жеством же ду́ха себе́ обложи́в./ Радуйся, упраздни́вый козноде́йства чужда́го,/ крепостию да́нною тебе от Единаго Бога./ Радуйся, иже прободе́нными удесы́/ блаженную страсть Христову духо́вне нам возживописа́в./ <red>егоже</red> моли́, страдальцев удобре́ние Димитрие,/ изба́витися нам видимых и невидимых враг/ и спасти́ся душа́м нашим.</p>
<p>
<red>Канон трясения, со ирмосо́м на 6, глас 6</red>
</p>
<p>
<red><red>егоже</red> краегране́сие: </red>О Христе, земли колебание уста́ви вскоре<red>. Иосиф</red>
</p>
<p>
<red>Песнь 1</red>
</p>
<p>
<red>Ирмос</red>: Яко по су́ху пешеше́ствовав Израиль,/ по бе́здне стопа́ми,/ гони́теля фарао́на/ ви́дя потопля́ема,/ Богу победную песнь, пои́м, вопия́ше.</p>
<p>Яко страшен гнев Твой,/ от негоже нас избавил еси, Господи,/ не погре́б в земли́ все движе́ние наше./ Тем благодарственно Тя при́сно сла́вим.</p>
<p>Ра́дуяся нашему всегда всеконе́чному исправле́нию, Владыко,/ якоже лист худ, коле́блеши всю землю,/ в страх Твой ве́рный утверждая, Господи.</p>
<p>Изба́ви тру́са тяжча́йшаго вся ны/ и не даждь, Господи, поги́бнути всеконе́чно насле́дию Твоему,/ многими прогне́вавшему злы́ми Твое долготерпение.</p>
<p>
<red>Богородичен</red>:</p>
<p>Ра́бски Тебе вопие́м,/ Мати Божия, обы́чныя милости Твоя на град и люди милостивно показу́ющи,/ тру́са тяжча́йшаго и тли нас измени.</p>
<p>
<red>И святаго два канона, на 8</red>
</p>
<p>
<red>Первый канон, глас 4, <red>егоже</red> краегране́сие</red>: Добропобе́дному приглаго́лю Дими́трию. <red>Феофаново</red>.</p>
<p>
<red>Песнь 1</red>
</p>
<p>
<red>Ирмос</red>: Мо́ря чермну́ю пучи́ну/ невла́жными стопа́ми/ древний пешеше́ствовав Изра́иль,/ крестообра́зныма Моисе́овыма рука́ма/ Амали́кову силу в пусты́ни победи́л есть.</p>
<p>Божественным муче́ния венце́м увязе́н,/ при Бозе лику́еши,/ блиста́нии отону́дными сияя и просвещения исполняем,/ великомучениче досточу́дне.</p>
<p>Яко су́ща Истины свидетеля,/ и да́же до кро́ве подви́гшася, блаженне, терпели́вно;/ тве́рдо же противле́ние к мучи́телем показа́вша,/ тя Владыка прия́т.</p>
<p>Зло́бы обрета́теля низложи́л еси на землю, Димитрие,/ мученическим твоим копие́м убив,/ Божественною бла́гостию, па́че ума́ силою, на сие, блаженне, укрепля́ем.</p>
<p>
<red>Богородичен</red>:</p>
<p>Безма́терен я́коже Бог пе́рвее Сый,/ бысть<red>еже</red> по нам Безотчий из Тебе, Богородице Всепетая,/ плоть прие́м по единению,/ еже па́че сло́ва и разума.</p>
<p>
<red>Други́й канон, глас 8</red>
</p>
<p>
<red><red>егоже</red> краегранесие</red>: Мира честву́ю благодать Димитрия. <red>Георгий Ски́лица</red>.</p>
<p>
<red>Песнь 1</red>
</p>
<p>
<red>Ирмос</red>: Колесницегони́теля фараоня погрузи́,/ чудотворя́й иногда,/ Моисейский жезл, крестообра́зно порази́в/ и раздели́в море,/ Изра́иля же беглеца́, пешехо́дца, спасе́,/ песта Богови воспевающа.</p>
<p>Мира благово́нна и че́стна, Димитрие,/ отве́рзеный источниче,/ страсте́й скве́рны сердце мое омы́й/ и, добродетелей дея́нием благово́ние мя показав Христово,/ ум мой облагода́тстви,/ благодати твоя Божественныя пе́ти.</p>
<p>Воды́ живы́я ре́ки/ истека́ти от чрева верных,/ Слово Божие глаголет./ Темже твоего проливаются мира исто́чницы приснотеку́щии,/ <red>ихже</red> струи́ веселят Божий град,/ славящий мученическое дерзновение твое.</p>
<p>Жезл убо дре́вле Моисеев,/ уда́рив камень в земли́     пустынней,/ отве́рзе струи́ рек многоте́чныя;/ тело же твое, Димитрие, прободе́нное копие́м,/ мира источник показа́,/ новаго Израиля прохлажда́ющее.</p>
<p>Яже убо и́маши воздая́ния, Димитрие,/ мученических твоих язв,/ ниже́ око ви́де, ниже́ ухо слы́ша;/ ныне же мира море, воздаяния чистоты́ проливаеши мира концем,/ страсти душ очищающее.</p>
<p>
<red>Богородичен</red>
</p>
<p>Пренескве́рно приятелище, Всечистая,/ Слово обре́т Тя Божие,/ в Твоя всели́ся ложесна́:/ и<red>еже</red> из Тебе прия́тие пома́зав Своим Божество́м,/ Един про́йде от двою́,/ и истоще́нное миро нарече́ся,/ Христос бо Бог же и Человек.</p>
<p>
<red>Катава́сия</red>: Отве́рзу уста моя:</p>
<p>
<red>Песнь 3 </red>
</p>
<p>
<red>Ирмо́с</red>: Несть свят,/ якоже Ты, Господи, Боже мой,/ вознесы́й рог верных Твоих, Блаже,/ и утверди́вый нас на ка́мени/ испове́дания Твоего.</p>
<p>Земля уязвля́ется, нам зле залежа́щим,/ и присно гнев Твой сподвиза́ющим на ны, Щедре Всецарю́,/ но пощади́, Владыко, рабы́ Твоя.</p>
<p>Стряс, Господи, землю, утверди́л еси па́ки,/ наказу́я и обращая не́мощь нашу,/ утвержда́тися Твоим Божественным страхом хотя́, Преблаги́й.</p>
<p>Рождшаго смерть горькую,/ и тру́сы тяжча́йшия, и я́звы нестерпи́мыя,/ греха́, братие, убежим/ и Богу покаяния о́бразы угоди́м.</p>
<p>
<red>Богородичен</red>
</p>
<p>Еди́на су́щи Блага́я,/ Преблаго́е Слово умоли́ приле́жно,/ настоящаго тру́са всем избавитися и гнева,/ Богородице Чистая, мо́лимся.</p>
<p>
<red>Ин</red>
</p>
<p>
<red>Ирмос</red>: Весели́тся о Тебе Церковь Твоя, Христе, зову́щи:/ Ты моя крепость, Господи,/ и прибе́жище, и утверждение.</p>
<p>Вмени́ся в ничтоже мучителей от <red>Тебе</red> повеление;/ Слово бо Божие па́че всех, страстотерпче,/ предче́ствовал еси́.</p>
<p>Све́щник светови́ден муче́ния в ски́нии был еси,/ Божественным Светом сия́ющ,/ мучениче страстотерпче Димитрие.</p>
<p>Врачева́ний тя источник священный и ди́вный,/ град твой и сокровище некра́домо стяжа́в,/ всяким веселием обогати́ся.</p>
<p>
<red>Богородичен</red>:</p>
<p>Врачу́я образ истлевший земны́х, Пречистая,/ сим из Тебе облачи́тся,/ пребы́в я́коже бе Человеколю́бец.</p>
<p>
<red>Ин</red>
</p>
<p>
<red>Ирмос</red>: Небеснаго кру́га Верхотво́рче Господи,/ и Церкве Зижди́телю,/ Ты мене утверди́ в любви Твоей,/ желаний кра́ю, верных утверждение,/ Едине Человеколюбче.</p>
<p>Родився с Небес от Бога,/ был еси Божественных благ насле́дник,/ сын нарица́емь, снасле́дник Христов,/ царствуеши же с Ним,/ миро бо о́браз сего, Димитрие.</p>
<p>Вкорени́вся, якоже дре́во Давидски, славне,/ при исходящих вод,/ вели́к воздал еси мучения плод и ныне источник показался еси мира,/ проходя́щ, земли́ концы.</p>
<p>Поче́рп благодать Христову,/ ребра́ с Кровию источившаго во́ду,/ кровь излия́л еси твою, Его ради пробо́дся;/ и ныне, яко во́ду, проливаеши сердца́м благовонное миро, Димитрие.</p>
<p>
<red>Богородичен</red>:</p>
<p>Свяще́ннии Твои сосу́ди душевнии, Пречистая,/ по́лны арома́т и мира Боже́ственнаго Ду́ха, нашедшаго на Тя,/ ибо Бога рождши, верныя измени́ла еси от злово́ния страсте́й.</p>
<p>
<red>Конда́к трясения, глас 6</red>
</p>
<p>
<red>Подобен</red>: Еже о нас</p>
<p>Избави тру́са тяжкаго всех нас, Господи,/ и язвы нестерпимыя грех ра́ди наших./ Пощади́, Господи, Православныя люди Твоя,/ яже стяжал еси Твоею Кровию, Владыко;/ и град не предаждь в погибель трусом страшным,/ иного бо, ра́зве Тебе, Бога не ве́мы./ И воззови поющим:/ Аз есмь с вами, и никтоже на вы.</p>
<p>
<red>Седален мученика, глас 4</red>
</p>
<p>
<red>Подобен</red>: Удивися Иосиф</p>
<p>Яко до́блему страдальцу/ и воину кре́пку Всецарю́ющаго Христа,/ взываем псало́мски:/ радуйся, мучеников украшение и ле́пота;/ радуйся, светлая Це́ркве звездо́/ и стено́, и пристанище прибега́ющих к тебе,/ великомучениче славне Димитрие,/ тя поющия спасай/ от всякаго вре́да чужда́го и озлобле́ния вся.</p>
<p>
<red>Слава, и ныне, трясения, глас тойже</red>
</p>
<p>
<red>Подобен</red>: Вознесыйся</p>
<p>Согрешившия Тебе много не презре́л еси,/ но, наказа́в, милостивно испра́вил еси;/ Божественным призира́нием Твоим потря́с землю, Владыко Долготерпели́ве,/ никакоже повреди́в вся рабы́ Твоя за милосердие многое./ Тем благодарственными Тя гла́сы славословим/ и со страхом славим.</p>
<p>
<red>Песнь 4</red>
</p>
<p>
<red>Ирмос</red>: Христос моя сила,/ Бог и Господь,/ Честна́я Церковь/ боголепно поет, взывающи,/ от смы́сла чи́ста, о Господе пра́зднующи.</p>
<p>Коле́блеши, Господи, землю,/ хотяй страхом истинным всем нам, Владыко, утвержда́тися,/ коле́блемым прило́ги льсти́ваго борца́.</p>
<p>Божественным манове́нием Твоим коле́блеши всяческая/ и ужасаеши сердца́ на земли́ живущих, Владыко;/ праведнаго убо Твоего гнева ослаби, Господи, во́лны.</p>
<p>Ника́коже иму́щия во уме́ страха Твоего,/ устрашаеши двиза́нием всея́ земли, Едине Милостиве,/ но обычно на нас милости Твоя удиви́.</p>
<p>
<red>Богородичен: </red>
</p>
<p>Храм Тя, Владычице, Божий ве́дяще,/ во святе́й храме Твоем ру́ки умильныя подно́сим на моление;/ виждь озлобле́ние наше и подаждь помощь.</p>
<p>
<red>Ин</red>
</p>
<p>
<red>Ирмос</red>: Вознесе́на Тя видевши Церковь на Кресте́,/ Солнце Праведное,/ ста в чи́не своем,/ достойно взывающи:/ сла́ва силе Твоей, Господи.</p>
<p>Победившаго лжу нечестия,/ Божие Всевысочайшее видев Слово,/ славою венча́ тя, Димитрие, пою́ща:/ слава силе Твоей, Господи.</p>
<p>На лесть победу возставив,/ победительный венец правды приял еси, Димитрие,/ зовя́ Зиждителю твоему:/ сла́ва силе Твоей, Господи.</p>
<p>Направляем дла́нию жизноно́сною,/ к пристанищем достигл еси тиша́йшим,/ иде́же, ныне радуяся, зовеши, Димитрие:/ сла́ва силе Твоей, Господи.</p>
<p>
<red>Богородичен</red>
</p>
<p>Яко тва́рей всех Свяще́ннейшая,/ Мати Бога быти Едина сподо́билася еси,/ Сего бо рождши,/ мир благодатию Богознания просвети́ла еси.</p>
<p>
<red>Ин</red>
</p>
<p>
<red>Ирмос</red>: Ты моя крепость, Господи,/ Ты моя и сила,/ Ты мой Бог, Ты мое ра́дование,/ не оставль недра Отча,/ и нашу нищету́ посети́в./ Тем с пророком Авваку́мом зову́ Ти:/ силе Твоей слава, Человеколюбче.</p>
<p>Скве́рну всяку отверг рождения банею порожде́ния,/ чистоту, явился еси, соблюдая да́же до кончины./ Темже Христос тебе, Димитрие,/ естественную вла́гу претворя́ет в ми́ро,/ якоже и во́ду в вино преложи́.</p>
<p>Якоже огня естество всему преподае́тся,/ де́лу спасающ силу;/ тако твое миро, страдальче, всеми убо почерпа́ется,/ обаче же пребывает неума́лено./ Темже ныне благоче́ствующим, покланя́ющеся, поем Бога,/ Иже благодать тебе даде́.</p>
<p>Кто слышаны Твоя хвалы́ сотвори́т, Христе Слове,/ ви́дя Твоя благодати, яже страдальцем Твоим по́дал еси;/ Димитрия бо се миро мученика,/ яко источник, убо истекает,/ благово́ние же дышет и разоряет зол омраче́ние.</p>
<p>Напая́ше убо источник, от земли восходящий,/ пе́рвее, не́же одождити все сея лице́,/ ты же сокрывся, мучениче, под зе́млю,/ источник явился еси благовонна мира, Димитрие;/ ко́пий бо множество отверзо́ша жи́лы/ и ныне мира напоя́еши концы.</p>
<p>
<red>Богородичен</red>
</p>
<p>Невесту Божию Тя и Матерь ве́мы, Богородице,/ Тебе бо, яко миродохнове́нный ши́пок, обрет Слово Божие, цвету́щ во удо́ле смирением человечестве,/ возжеле́ Твоея́ добро́ты,/ из Тебе Плотоно́сец прошед, верный облагово́нствоваше.</p>
<p>
<red>Песнь 5</red>
</p>
<p>
<red>Ирмос</red>: Божиим светом Твоим, Блаже,/ утренюющих Ти ду́ши, любовию озари́, молюся,/ Тя ве́дети, Слове Божий,/ И́стиннаго Бога,/ от мрака греховнаго взыва́юща.</p>
<p>И ты, сердце, поколе́блися ныне,/ ви́дя Божие прещение належащее, и возопий:/ пощади люди Твоя, Владыко Господи,/ и уста́ви праведный гнев Твой, Благоутробне.</p>
<p>Люди и град, яже Твоею кровию стяжал еси, Иисусе,/ не предаждь в погибель,/ во<red>еже</red> смущатися земли́ тру́сом страшным,/ лик апостол мо́лит Тя.</p>
<p>От путе́й Твоих, Владыко, правых/ нравом укло́ншеся развраще́нным,/ в негодова́ние преложихом Тя, Милостиваго и Непамятозло́бнаго,/ но милостив и щедр бу́ди Твоим рабо́м.</p>
<p>
<red>Богородичен</red>:</p>
<p>Ныне по́мощи прии́де время,/ ныне премене́нию потре́ба, Чистая,/ к Сыну Твоему и Господу,/ яко да уще́дрит согре́шшая ны/ и належа́щаго гнева избавит.</p>
<p>
<red>Ин</red>
</p>
<p>
<red>Ирмос</red>: Ты, Господи, мой/ свет в мир пришел еси,/ Свет Святый, обращаяй из мра́чна неве́дения/ верою воспевающия Тя.</p>
<p>Огнь любве́ Божественныя в се́рдцы прие́м,/ огнь угаси́л еси безбожнаго идолонеи́стовства,/ славне Димитрие.</p>
<p>Избавляя ны от бед, явися, Димитрие,/ молитвами твоими покрывая/ верою и любовию восхваляющии́ тя. </p>
<p>Иже верою к твоему усердно притекающе храму, Димитрие,/ неду́гов и страсте́й душетленных/ вскоре избавляются.</p>
<p>
<red>Богородичен</red>:</p>
<p>Слово Божие, Отцу Единосу́щное,/ Твой бывает, Богомати, па́че ума же и слова, Сын,/ Тебе Единосу́щен.</p>
<p>
<red>Ин</red>
</p>
<p>
<red>Ирмос</red>: Вску́ю мя отри́нул еси/ от лица Твоего, Свете незаходимый,/ и покрыла мя есть чужда́я тьма, окаяннаго;/ но обрати ня и к свету заповедей Твоих/ пути моя напра́ви, молюся.</p>
<p>Был еси прия́телище с Небес Снизшедшаго за милость,/ якоже дождя́ или капли, каплющия кро́тко,/ упои́л еси та́инственными даровании/ и ныне из гроба мира источник то́чиши, Димитрие.</p>
<p>Страдальцем, якоже закон, всякия мирски́я обнажи́вся любве,/ упита́лся еси, мучениче, елеем благодатей Духа./ Победив же тьмы нача́ла,/ мзду приял еси точи́ти миро сладково́нное, Димитрие.</p>
<p>Ши́пок явился еси, процветы́й внутрь злачника́ Господня, Димитрие,/ обагре́н кровию мучения и ранами сече́ний,/ и болезньми страда́льческими, и разжжением пе́щи,/ и ныне миро источаеши приснотеку́щее.</p>
<p>Се па́ки зрится Божественный ковчег храм мученика,/ идеже све́щник внутрь, гроб, нося́й миро и елей,/ <red>егоже</red> о́крест взыгра́им духовно,/ и, ликующе, восхва́лим великаго Димитрия.</p>
<p>Новый якоже Илия, ревностию уя́звлен Христовы любве́,/ царя обличаеши и тебе самаго предавши на смерть./ Обаче живе́ши, и еще мира источник показав гроб,/ якоже скуде́льник елея неистоще́н.</p>
<p>
<red>Богородичен</red>
</p>
<p>Напису́ет Твое, Дево, дре́вле та́инство,/ поя́ пра́отец Твой,/ Царе́вы Дще́ре слава вся внутрьу́ду,/ иже и Тя прославив, яко Блаженную человеком./ Радуйся, мира всего воззвание.</p>
<p>
<red>Песнь 6</red>
</p>
<p>
<red>Ирмос</red>: Житейское море,/ воздвизаемое зря напа́стей бурею,/ к тихому пристанищу Твоему прите́к, вопию́ Ти:/ возведи от тли живот мой,/ Многомилостиве.</p>
<p>Не иму́ще, Владыко,/ дерзновения молитися, смиреннии, высоте́ Твоей,/ избранныя Ангелы Твоя в теплую подвиза́ем молитву./ Тех ра́ди гнева Твоего изми́ ны.</p>
<p>Ныне позна́хом, Господи, яко восхотел еси нас,/ и никакоже покрыл еси под землю с согрешении лю́тыми/ многосогреши́вшия./ Тем Тя благодарно славим.</p>
<p>Повелеваеши колебатися основанием земли́,/ яко да мы престанем, смиреннни, колебатися/ добродетелей лучшаго стоя́ния/ и страхом Твоим, Слове, утвердимся.</p>
<p>
<red>Богородичен</red>:</p>
<p>Святая Богоневесто, недоуме́нныя ныне люди уще́дри/ и ма́терними Твоими молитвами,/ еже на ны Божие негодова́ние претвори вскоре, мо́лим Тя.</p>
<p>
<red>Ин</red>
</p>
<p>
<red>Ирмос</red>: Пожру́ Ти со гласом хваления, Господи,/ Церковь вопие́т Ти,/ от бесо́вския крове очи́щшися,/ ради милости от ребр Твоих/ истекшею Кровию.</p>
<p>Согласно сошедшеся, пое́м славную и светоно́сную твою память,/ и чудес полную,/ и дарований Святаго и Честна́го, всеблаженне, Ду́ха.</p>
<p>Разреши́ моя плени́цы согрешений молитвами твоими,/ яко бо непобедим мученик дерзновение и́маши ко Владыце,/ и буди ми прибежище и покров, Димитрие.</p>
<p>
<red>Богородичен: </red>
</p>
<p>Чи́сту Тя посреде́ терния обре́т, яко чисте́йший крин/ и удо́льный цвет, о Богомати!/ Жених во утробу Твою Слово вселися.</p>
<p>
<red>Ин</red>
</p>
<p>
<red>Ирмос</red>: Очисти мя, Спа́се,/ мно́га бо беззакония моя,/ и из глубины́ зол возведя́, молюся;/ к Тебе бо возопи́х, и услыши мя,/ Боже спасения моего.</p>
<p>Процвел еси духовно, якоже ма́слина плодови́тая,/ и копиено́сными рука́ми ну́ждно изгнете́ся./ Верных же утеша́еши,/ миро ныне точа́ из Божественнаго гро́ба твоего, Димитрие.</p>
<p>Пчелы́ о́бразом тебе сама́го/ делателя всякия показал еси Боготворныя добродетели,/ ду́шу, блаженне, непорочну, яко со́тову телеси́, соблюдая,/ и миро ныне источаеши, услажда́ющее ду́ши.</p>
<p>Возлюбил еси от души́ Христа,/ и Сему́ последовал еси к миру благовония,/ и Сего причастился еси срастворением лучшим./ И ныне мира струи́ то́чиши непреста́нныя, Димитрие.</p>
<p>Ка́пли страдальческих на землю крове́й твоих каплюще,/ благовония источник мира ту́ю соделаша./ И ныне сие непрестанно/ почерпа́ющим источа́еши, Димитрие.</p>
<p>По́том твоих, мудре, крове́й облия́н,/ якоже ин новый источник ре́чно,/ требующим богатно подаеши во исцеление твое миро,/ блаженне, усе́рдно приходящим.</p>
<p>
<red>Богородичен</red>:</p>
<p>Зряще златовидный света Све́щник неугаси́мый,/ множеством грехо́в ду́ши омрачи́вшии, присту́пим;/ дае́т бо просвещение/ и всякое отгоняет омраче́ние.</p>
<p>
<red>Кондак мученика, глас 2</red>:</p>
<p>Крове́й твоих струя́ми, Димитрие,/ Церковь Бог обагри́,/ да́вый тебе крепость непобедимую/ и соблюдая град твой невреди́м;/ того бо еси утверждение.</p>
<p>
<red>Икос: </red>
</p>
<p>Сего́ великаго вси воспои́м, сошедшеся верою,/ яко ору́жника Христова и мученика, Димитрия,/ в пе́снех и пениих совзыва́юще Владыце и Зиждителю вселенныя:/ избави ны тру́са и ну́жды, Человеколюбче,/ молитвами Богородицы и всех святых мучеников Твоих./ На Тя бо вси надеемся избавитися бед и скорбе́й,/ Ты бо еси наше утверждение.</p>
<p>
<red>Песнь 7</red>
</p>
<p>
<red>Ирмос</red>: Росода́тельну убо пещь/ соде́ла Ангел/ преподобным отроко́м,/ халде́и же опаляющее веле́ние Божие мучителя увеща́ вопи́ти:/ благословен еси, Боже отец наших.</p>
<p>Препе́т еси, Господи Долготерпели́ве,/ яко не умори́л еси рабов Твоих тру́сом и колебанием страшным земли́,/ но устраши́л еси, ищай обратитися от зол, и жити всем нам.</p>
<p>Стенание от сердца воспу́стим и сле́зы пролием,/ яко да милостива Владыку обрящем Христа,/ сокрушити тру́сом вся ны за умножение грехо́в претя́ща нам.</p>
<p>Увы́, воззовем, и ру́це воспростре́м к Богу Высочайшему,/ и престанем про́чее твори́ти злое;/ се Спас, негоду́я, колеблет всю землю, утвердити хотя ны.</p>
<p>
<red>Богородичен</red>:</p>
<p>При́зри, Чистая, и спаси вся поющия Тя,/ потреби́тися иму́щия во гневе Божии,/ и яростию великою и страшною ныне нашедшаго преще́ния,/ за множества многих грехо́в наших.</p>
<p>
<red>Ин</red>
</p>
<p>
<red>Ирмос</red>: Впещи́ Авраамстии о́троцы перси́дстей,/ любовию благочестия па́че,/ нежели пла́менем опаляеми, взываху:/ благословен еси в храме славы Твоея, Господи.</p>
<p>Преукра́шен Божественною славою и благодатию,/ мучениче страстотерпче, сияеши световидно и просвещаеши зову́щия:/ благословен еси в храме славы Твоея, Господи.</p>
<p>Яко багряни́цею, укра́шен твоею кровию, имея вместо ски́птра, славне, крест;/ со Христом царствуеши ныне, мучениче Димитрие,/ благословен еси, зовы́й, в храме славы Твоея, Господи.</p>
<p>
<red>Богородичен</red>:</p>
<p>Препросла́вленная, Просвеще́нная, Мати Дево,/ вся, чтущия Тя Всеистинную Богородицу, огради́;/ благословена Ты в жена́х, Всенепорочная Владычице.</p>
<p>
<red>Ин</red>
</p>
<p>
<red>Ирмос</red>: Отроцы еврейстии в пещи́/ попра́ша пла́мень дерзновенно,/ и на ро́су огнь преложи́ша, вопиюще:/ благословен еси, Господи Боже, во веки.</p>
<p>Во́ду почерпсти́ Иса́ия жаждущим, Димитрие, предповелевает./ <red>Аще</red> бы видел твой гроб, возопи́л бы всяко:/ мира источнику приходи́те и почерпи́те спасение.</p>
<p>Земли́ убо поро́д был еси,/ вселился же еси в земли́ кротких,/ идеже вода сладости;/ еяже напився в сытость,/ мира источник присный ныне, Димитрие, пролива́еши.</p>
<p>Возра́сл еси, яко розга́ в винограде,/ пребывая неотсе́чен Богу и совокупле́н;/ и Сего исполнився ту́ка неизреченнаго,/ миро, яко струи́, всем ныне, Димитрие, то́чиши.</p>
<p>О, новых твоих боре́ний! О, странных му́ченических страданий!/ твоя бо по́ты, за Него пролия́нныя, блаженне,/ Христос прии́м, источник мира тя показу́ет.</p>
<p>Струю́ мира твоего проливая,/ ве́лию пучи́ну простерл еси чудес,/ и душ, и телес неду́ги потопляеши,/ и напа́стей, Димитрие, всяку бурю успову́я.</p>
<p>
<red>Богородичен</red>:</p>
<p>Млеко́м питала еси, Дево,/ Плотоно́сца, Твоего Бога рожденнаго,/ яко да болезнь Адамову сущую во а́де облегчи́т,/ от древа сне́дша знания, и заповеди преслу́шавша.</p>
<p>
<red>Песнь 8</red>
</p>
<p>
<red>Ирмос</red>: Из пламене преподобным ро́су источи́л еси/ и праведнаго жертву водою попали́л еси;/ вся бо твори́ши, Христе, токмо<red>еже</red> хоте́ти./ Тя превозносим во вся веки.</p>
<p>Праведному Твоему сему́ гневу, Человеколюбче,/ наше́дшу внезапно, смути́хомся/ и отча́янием всеконечным объя́хомся,/ негодова́вша на ны зряще Тебе.</p>
<p>Возпростре́м ру́ки, вернии,/ и о́чи к Единому Владыце, спасати могущему, зовуще:/ Христе, ярость Твою отврати от нас вскоре,/ Человеколюбец сый.</p>
<p>Ты́сящи Ангел, мучеников сословие,/ пророк и апостолов, преподобных, иерархов святый лик/ мо́лит Тя, Владыко:/ пощади́ люди Твоя смире́нныя.</p>
<p>Ве́дый, Ще́дре, не́мощь нашу,/ и удобопоползнове́нное всех и неиспра́вленное,/ ослаби гнев, и смущение ути́ши,/ Твоею милостию уще́дри мир.</p>
<p>
<red>Богородичен</red>:</p>
<p>Ми́лостивая Богородице,/ Ми́лостиваго рождшая Спаса,/ виждь озлобле́ние и стенание людей Твоих,/ и ускори́ умоли́ти, еже уще́дрити ны.</p>
<p>
<red>Ин</red>
</p>
<p>
<red>Ирмос</red>: Ру́це распростер Дании́л,/ львов зия́ния в ро́ве затче́:/ о́гненную же силу угаси́ша, добродетелию препоя́савшеся,/ благочестия рачи́тели/ о́троцы, взывающе:/ благословите вся дела Господня Господа.</p>
<p>Омрачи́л еси весь вражий гнев, славне,/ и, боре́ния неотъемлемою силою Христа облече́н/ и победоносец быв, мучениче Димитрие, вопиял еси:/ благословите вся дела Господня Господа.</p>
<p>Мучеников благостояние показа́в,/ мучеников благозвание, мучениче, наследовал еси;/ банею омывся святою,/ яже вторыми не оскверняется греховными прило́ги,/ копие́м пробода́ем, и зовы́й:/ благословите вся дела Господня Господа.</p>
<p>Чудес твоих множество, паче ума дарова́ний,/ <red>ихже</red> тебе подаде́ Христос, всем показу́ет, славне,/ и благодать исцелений, яже па́че сло́ва,/ я́ве твою благодать пропове́дает нам, вопию́щим:/ благословите вся дела Господня Господа.</p>
<p>
<red>Богородичен</red>:</p>
<p>Едину во всех роде́х, Деву Матерь и Богородицу Чистую, песносло́вим:/ Та бо спасения нашего Хода́таица,/ яко мира Изба́вителя, Слово рождшая, Емуже вопием:/ благословите вся дела Господня Господа.</p>
<p>
<red>Ин</red>
</p>
<p>
<red>Ирмос</red>: Седмери́цею пещь/ халде́йский мучи́тель,/ Богочести́вым неи́стовно разжже́,/ силою же лучшею, спасе́ны сия видев,/ Творцу и Изба́вителю вопия́ше:/ о́троцы, благословите,/ священницы, воспойте,/ людие, превозносите во вся веки.</p>
<p>Да Бог явле́нна/ сотворит тя су́щим в мире, Димитрие,/ негаси́му свещу́ душевную сохра́нша,/ елеем дея́ний умаще́ну всегда,/ и, яко черто́га, тебе отверзо́шася две́ри,/ приснотеку́щ источник тя мира Божественнаго показу́ет,/ возме́здие чистоты́ сию́ дая́ благодать.</p>
<p>Не из крове́й, якоже рече́ честно́е Евангелие,/ ниже́ из по́хоти пло́ти, Димитрие,/ Богом же родился еси,/ Воплощеннаго почита́я Бога;/ кровь же усердно Того ра́ди твою истощи́в,/ восприял еси свыше чудесную благодать,/ источа́еши Божественное миро, ду́ши благоуха́яй.</p>
<p>Ты ле́ствица явился еси одушевленная,/ на земли́ убо утвержде́нная стопа́ми плоти,/ до Небес же дося́жущая;/ Богом бо обогати́лся еси, утвержденным, мучениче, в тебе./ Столп же яви́вся,/ пома́зан елеем по́двигов мучения,/ и ныне источаеши/ верою приступающим источник Божественнаго мира.</p>
<p>Тя реку́ прописа́ Божию наводне́ну,/ поя Давид пророчески, Димитрие;/ се бо неистоща́емо прихождение мира твоего./ Тем и множество рек, наводня́ющеся,/ гла́сы своя возвышают,/ руками же пле́щут/ в славу си́ми всеми прославльшаго тя Бога.</p>
<p>Господь Един Трисвяты́й,/ Ты, Боже Всемо́щнейше, <red>егоже</red> Богосло́вствуяй страдалец Димитрий в темни́це заключается,/ и с скорпи́ею чу́вственною зми́я умори́в мысленнаго,/ и гордыню Лиеву низложив чрез Не́стора Божественнаго,/ копие́м пробода́ется,/ и миро ныне из гроба то́чит.</p>
<p>
<red>Богородичен:  </red>
</p>
<p>За Адама - Господь, за Еву-Ты, Всечистая,/ Гавриил же - за льстивнаго зми́я,/ Крест же-за древо, вертоград гроба-вместо Еде́ма,/ радуйся-вместо печали,/ копие́-вместо пламеннаго оружия,/ и багряни́ца-вместо смоковнаго ли́ствия:/ Тя убо поем, Отроковице, яко всех вино́вну.</p>
<p>
<red>Песнь 9</red>
</p>
<p>
<red>Ирмос</red>: Бога/ человеком невозможно видети,/ на Негоже не сме́ют чи́ни Ангельстии взира́ти:/ Тобою бо, Всечистая, явися человеком/ Слово Воплощенно,/ <red>егоже</red> величающе,/ с Небесными во́и,/ Тя ублажаем.</p>
<p>Се вси мы согрешихом,/ и страшно убо земля, не согре́шши, мучится;/ наказуя бо нас, Человеколюбец всю ту́ю коле́блет;/ прии́мем чувство/ и о спасении своем попеце́мся.</p>
<p>Часо́в и лет сый Господь,/ в едином мгновении о́ка восхотев сте́рти рабы́ Твоя,/ от многаго же благоутробия Твоего, Владыко, возбрани́лся еси./ Благодарим Тебе, безответнии мы,/ Едине Человеколюбче.</p>
<p>Тру́са, меча́, горькаго пленения,/ и языческаго, Христе, нашествия,/ паде́ния, и гла́да, па́губы, и озлобле́ния всякаго ина́го, Щедре,/ избави град Твой и всяку страну́,/ верно песносло́вящую Тя.</p>
<p>Земля́ безъязы́чне вопие́т, стеня́щи:/ почто́ мя злыми оскверняете многими, вси человецы?/ вас бо Владыка щадя́,/ едину мене́ уязвля́ет./ Приими́те чувство и покаянием Бога уми́лостивите.</p>
<p>
<red>Богородичен</red>:</p>
<p>Тли в рождестве не прии́мши,/ тления, Дево, измени́ вся ны,/ и тру́са тяжча́йшаго, и ско́рби,/ утоляющи Владычнее негодова́ние/ Твоим матерним пременением, Богора́дованная.</p>
<p>
<red>Ин</red>
</p>
<p>
<red>Ирмос</red>: Ка́мень нерукосе́чный/ от несеко́мыя горы́, Тебе, Дево,/ краеуго́льный отсече́ся,/ Христос, совокупи́вый разстоя́щаяся естества;/ тем, веселящеся, Тя, Богородице, величаем.</p>
<p>Раздери́ у́зы прегрешений тя поющих, страстотерпче,/ уста́ви страсте́й прило́ги,/ молву́ разори ересе́й/ и напа́стей утиши́ бу́рю молитвами твоими.</p>
<p>Направи к стезя́м пра́вым Небеснаго Царствия/ священнейшую твою па́ству, венценосче мучениче Димитрие,/ на па́жить спасительную, на место вечное.</p>
<p>Да венце́в славы и Небеснаго Царствия получения/ поющим тя сего улучи́ти моли́, мучениче Димитрие,/ Жизнодавца Господа и Царя Сил.</p>
<p>
<red>Богородичен</red>:</p>
<p>Яко корень, источник и вину́ нетления Тя, Дево,/ вси вернии, надеющеся, хвала́ми почитаем;/ Ты бо Ипоста́сное нам Безсмертие источи́ла еси.</p>
<p>
<red>Ин</red>
</p>
<p>
<red>Ирмос</red>: Ужасе́ся о сем Небо/ и земли удиви́шася концы́,/ яко Бог явися человеком пло́тски,/ и чрево Твое бысть пространнейшее Небес;/ тем Тя, Богородицу,/ Ангелов и человек чиноначалия величают.</p>
<p>Прие́м твой алава́стр душевный, добродетелей Божественнаго мира испо́лнен,/ имея же Христа, прекло́нша тебе, мучениче, главу́,/ яко упоко́ившася жити́я твоего све́тлостию чистоты́./ Тем ублажился еси и благодати испо́лнился еси, мироточи́ти мира конце́м.</p>
<p>Се ожидающих тя воздая́ний неизрече́нных светлая проображе́ния,/ се источник мира приснотеку́щаго, о страдальче!/ Богу убо предстоя́ со дерзновением мученическим,/ во́инству нашему испроси́ на враги победу,/и мир стране неотъе́млем.</p>
<p>О́бразом Креста Победотво́рца/ победил еси Лиево суровство́,/ и победителя Нестора, и сострадальца поста́вив;/ и ныне всяк язык ва́рварский рабо́тен покори́ православным,/ соде́йствуя, сво́инствуя, укрепляя,/ велича́яй земныя концы́ Димитрие.</p>
<p>Те́плою от сердца любовию/ к твоему честно́му ковчегу прибегающия, мучениче Христов,/ миро проливающему река́ми,/ твоими молитвами избави дел душетленных/ и пото́па страсте́й злосмра́дия;/ обоняния же покажи́ сия Господу благово́ннейша.</p>
<p>День радости духовныя совершаем, Димитрие,/ видяще мира твоего непрестанно точа́щ источник./ Ты же страсте́й омрачение разоря́я,/ яко Божественнаго исполнен света,/ яко во дне дава́й ходи́ти благообра́зно,/ Божий же ви́дети Свет неприступный.</p>
<p>
<red>Богородичен</red>:</p>
<p>Ты, Всечистая, злата́я голуби́ца еси,/ яко суче́ц ма́сличный, носящая Слово Божие,/ помазавшее плоть Свою елеем Божества́./ <red>егоже</red> в се́рдцы, яко ковчег, прие́м страдалец,/ из гроба миро то́чит, и умащает верных ли́ца.</p>
<p>
<red>Светилен</red>
</p>
<p>
<red>Подобен</red>: Свете неизме́нный</p>
<p>Крестом вооружи́л еси Нестора,/ чрез о́наго Ли́еву разорив гордыню, Димитрие,/ на три́знищи, якоже Христос, отверзаеши копие́м ре́бра твоя,/ и́миже стадо твое храни.</p>
<p>
<red>Слава, и ныне</red>
</p>
<p>Господи, призира́яй на землю с небесе́/ и творя́й всю трясти́ся,/ избави ны от тру́са Богородицы молитвами,/ Юже даровал еси Христианом Предста́тельницу.</p>
<p>
<red>На хвалитех стихиры мученика, на 6, глас 4</red>
</p>
<p>
<red>Подобен</red>: Яко до́бля</p>
<p>Прободе́н быв, борца́ твоими ко́пиями уязви́л еси/ и ме́ртва сотворил еси, и неде́йственна,/ <red>егоже</red> зло́бы, Димитрие, нас избави,/ кре́пки на стра́сти му́чащия всегда содева́я священными твоими молитвами,/ Божественным страхом умиля́я сердца́/ и ду́ши наша, свя́те.</p>
<p>Реку́ тя, испо́лнену вод духовных, ве́дяще, свя́те,/ молим, иста́явшия ду́ши наша страсте́й преступле́ньми/ милостию твоею многою свяще́нно ороси́,/ и омый су́щия в скве́рне,/ и премногих избави бед и вечнаго мучения.</p>
<p>Яко звезда́ светле́йшая, на земли показался еси,/ чудес сияньми подсолнечную просвеща́еши всегда, Димитрие славне,/ мглы омраче́ния отгони́ молитвами твоими душ наших,/ и неду́ги исцели от любве совершающих твою память,/ сла́ва мучеников и похвала.</p>
<p>
<red>И́ны стихиры, глас 5</red>
</p>
<p>
<red>Подобен</red>: Радуйся, постников:</p>
<p>Прииди́, мучениче Христов, к нам,/ твоего требующим милостивнаго посеще́ния,/ и избави озло́бленны мучи́тельскими преще́нии и лютаго неи́стовства ерети́ческаго./ От <red>нихже</red>, яко пле́нницы и на́зи, гони́ми есмы́,/ от места на место часто преходяще, и заблуждающе в верте́пех и гора́х./ Уще́дри убо, прехвальне, и даждь нам осла́бу,/ утоли бурю и угаси́, еже на ны, негодова́ние,/ Бога моля́, подающаго миру велию милость.</p>
<p>Стена́ тве́рдая нам,/ плене́ния вражия не убоявся, дан еси,/ варварская нашествия упражня́я и неду́ги утоляя,/ степе́нь неразруши́мый, и основание необори́мое,/ и градоде́ржец, насели́тель и поборник был еси твоему граду, Димитрие;/ <red>егоже</red> и ныне, всеблаженне, лю́те бедствующаго и обтяже́нна окая́нне,/ твоими молитвами спаси́,/ Христа моля́, подающаго миру велию милость. </p>
<p>Вся́ку добродетель восприи́м, страстоте́рпческий лик яви́ся,/ отону́дуже нетленныя и блаженныя жизни наслаждение достойне насле́дова./ В немже досточу́дне украшаем, Димитрие,/ и подражанием Христовым почита́яся,/ и хваля́ся ра́венством копия́,/ проси́ прилежнее/ нас, почитающих тя, избавити от страсте́й и лю́тых обстояний,/ те́пле моля́ Подающаго миру велию милость. </p>
<p>
<red>Слава, глас 4</red>
</p>
<p>
<red>Самогласен. Андрея Иеросолими́та</red>:</p>
<p>Ко́пиями наследовавшаго Спасовых ребр благодать,/ прободенных копие́м,/ из <red>нихже</red> нам источает Спас жизни и нетления во́ды,/ Димитрия почти́м, премудраго во учениих и вене́чника в мученицех,/ кровию скончавшаго страдания тече́ние/ и чудесы́ просиявша всей вселенней,/ ревни́теля Владычня и ми́лостива нищелюбца,/ во многих и мно́гащи беда́х лю́тых фессало́няном предстателя./ <red>егоже</red> и ле́тнюю память почитающе,/ славим Христа Бога,/ де́йствующа его ра́ди всем исцеления.</p>
<p>
<red>И ныне, Богородичен</red>
</p>
<p>Избави ны от нужд наших, Мати Христа Бога,/ рождшая всех Творца,/ да вси зове́м Ти:/ радуйся, едино Предста́тельство душ наших.</p>
<p>
<red>Славословие великое. И отпуст</red>
</p>
<p>
<red>На Литургии: Блаженны от канона трясения, песнь 3-я, на 4: и святаго песнь 6-я, на 4. Прокимен, глас 6:</red> Спаси, Господи, люди Твоя и благослови достояние Твое. <red>Стих</red>: К Тебе, Господи, воззову, Боже мой: <red>И святаго, глас 7</red>: Возвеселится праведник о Господе и уповает на Него. <red>Апостол трясе́ния, к Евреем, зачало 331, от полу́</red>. Братие, <red>егоже</red> любит Господь, наказует: <red>И святаго Апостол, к Тимофею, зачало 292. Аллилуиа, глас 4:</red> Боже, отринул ны еси: <red>Стих</red>: Стрясл еси землю и смутил еси ю. <red>И святаго</red>: Праведник, яко финикс, процветет: <red>Евангелие трясения, Матфея зачало 27. И святаго, Иоанна, зачало 52. Причастен</red>: Хвалите Господа с небес: <red>Другий</red>: В память вечную</p>
<p>
<red>ЗРИ Подобает ведати: <red>Аще</red> случится великомученика Димитрия Солунскаго и трясения в неделю</red>
</p>
<p>
<red>В субботу вечера на малой вечерни стихиры воскресны и Богородицы по обы́чаю. На велицей вечерни по обычной кафизме </red>на Господи, воззвах: <red>стихиры воскресны 3, и трясения 3 (писаны на велицей вечерни, на стиховне), и Димитрия 4. Слава, Димитрия; И ныне, Богородичен 1-й, гласа. Прокимен дне. Чтения 3. На литии стихира храма и самогласны стихиры святаго. Слава, святаго; И ныне, Богородичен. На стиховне стихиры воскресны; Слава, Димитрия; И ныне, Богородичен по гласу святаго. На благословении хле́бов тропарь</red>: Богородице Дево: <red>дважды и Димитрия, единожды. (<red>Аще</red> же несть бдения</red>. По Отче наш: <red>тропарь воскресен: Слава, Димитрия; И ныне, трясения. На повечерии по Достойне и по Трисвятом, кондак Димитрия: Слава, и ныне, трясения.)</red>
</p>
<p>
<red>На утрени</red>: На Бог Господь: <red>тропарь, воскресен, дважды; Слава, Димитрия; И ныне, трясения. По кафизмах седальны воскресны и Богородичны их. Таже полиелей. И тропари</red>, Ангельский собор: <red>Ипакои гласа; И седальны Димитрия, оба по единожды без Богородичнов; Слава, седален, иже по иолиелеи; И ныне, Богородичен его. Степенна и прокимен гласа. Евангелие воскресно</red>. Воскресение Христово: <red>Псалом 50, стихира воскресна. Канон воскресен со ирмосом на 4, и трясения на 4, и Димитрия на 6. Катавасия</red>: Отверзу уста моя: <red>По 3-й песни кондак Димитрия, и икос, и седален. По 6-й песни кондак и икос воскресен. Светилен воскресен, Слава, святаго: И ныне, трясения. На хвалитех стихиры воскресны 4, и Димитрия со славным 4, с припевы его. Слава, стихира Евангельская: И ныне,</red> Преблагословенна еси: <red>Славословие великое. По Трисвятом тропарь воскресен то́чию. Ектении, и отпу́ст, и час 1. На 1-м часе́ тропарь воскресен; Слава, трясения; И ныне, Богородичен часов.</red> По Отче наш: <red>кондак трясения. Сице и на прочих часех тропари и кондаки, пременяюще, глаголем точию воскресен тропарь непременно</red>
</p>
<p>
<red>На Литургии: Блаженны гласа на 4 и трясения песнь 3, на 4, и Димитрия песнь 6, на 4. По входе тропарь воскресен, и трясения, и храма Богородицы, <red>Аще</red> есть, и Димитрия. Таже кондак воскресен и трясения. Слава, Димитрия; И ныне, Богородицы. <red>Аще</red> же несть храма Богородицы, и ныне, трясения. Прокимен трясения и святаго. Апостол трясения и Димитрия</red>. Аллилуиа, <red>глас 4:</red> Боже, отри́нул ны еси. <red>Стих:</red> Стря́сл еси землю: <red>И святаго</red>: Праведник, яко финикс, процветет: <red>Евангелие трясения и Димитрия. Причастен: </red>Хвалите Господа с небес: <red>И святаго:</red> В память вечную: <red>Ряд же Апостол и Евангелие чтем под зачало</red>
</p>
<p>
<red>В той же день</red>
</p>
<p>
<red>Преподобнаго Фео́фила, архиепископа Новгородскаго, </red>
</p>
<p>
<red>в Дальних пещерах почивающаго</red>
</p>
<p>
<red>Тропарь, глас 4</red>:</p>
<p>Правило веры, и образ кротости,/ и воздержания известный учитель Христову стаду воистину был еси,/ уча е́ выну смирению,/ не мудрствовати<red>еже</red> высокая,/ сего ради стяжал, яже жела́ше,/ отче святителю Фео́филе,/ моли Христа Бога спастися душам нашим.</p>
<p>
<red>Кондак, глас 4</red>:</p>
<p>Яко воистинну по имени своему ты,/ Боголюбезне святителю Фео́филе и преподобне, соблюдши,/ явися тебе Христос Спас,/ обещая ти Живот и Царствие Свое,/ в немже, <red>Днесь</red> ликуя, не забуди нас, рабов твоих.</p>
<p>
<red>В тойже день</red>
</p>
<p>
<red>Святителя Анто́ния Вологодскаго</red>
</p>
<p>
<red>Тропарь, глас 4</red>:</p>
<p>Яже от юности, Богомудре, возследуя Христу,/ во бдениих и в пощениих пребывая,/ и паству, от Бога дарованную ти, добре пасый,/ и учений Божественных исполняя, и в жизненный путь наставляя:/ отнюду же и архиерейства саном почтеся,/ Церковь и люди возвеселил еси;/ и по преставлении своем чудес лучи испущаеши,/ недугом с верою приходящим к тебе исцеление подая,/ и слепу младенцу свет дарова,/ угодниче Христов, святителю Антоние,/ предстоя Престолу Христову с лики Ангельскими,/ с ними же моли Его о нас, притекающих к тебе/ получити от него оставление грехов и велию милость.</p>
<p>
<red>Кондак, глас 8</red>:</p>
<p>Возвеселися Христова Честна́я Церковь,/ приимши тя в недра своя пастыря и учителя;/ мы же, вернии людие, прославляем Подавшаго ти благость неоскудну,/ яже твориши преславная чудеса./ Тем, святителю, не престай моля Христа, Емуже угодил еси,/ о нас хвалящих и чтущих тя, к тебе притекающих,/ подати милость зде и в день Судный, да зовем ти:/ радуйся, святителю Антоние, граду нашему похвала и утверждение.</p>
</section>
