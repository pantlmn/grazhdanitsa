<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святыя преподобному́ченицы Анастаси́и Ри́мляныни и преподобнаго отца нашего Авраа́мия Затво́рника</p>
</title><p>На Господи, воззвах<red>: стихиры мученицы, глас 8</red>
</p>
<p>
<red>Подобен</red>: Что вас наречем:</p>
<p>Му́ченице страстоте́рпице всехвальная,/ воздержанием стра́сти низложи́вши плотски́я,/ страданием зми́я умертви́ла еси врага,/ Ангелы удиви́вши боле́зньми твои́ми,/ человеки обвесели́вши страда́нии твои́ми,/ мона́шествующих удобре́ние,/ де́вства сосуд./ Моли́ спасти́ и просвети́ти ду́ши наша.</p>
<p>Что тя возъимену́ем, славная?/ Девства добро́тами невесту просия́вшу Христову,/ дщерь избра́нну Вышняго Иерусали́ма,/ сожи́тельницу Ангелов и собесе́дницу,/ черто́га мысленнаго наслажда́ющуся,/ Анастасие многострада́льная,/ мона́шествующих удобрение./ Моли́ спасти и просвети́ти ду́ши наша.</p>
<p>Терпе́ла еси зубо́в искорене́ние,/ рук отсече́ние, и ног, и сосце́в,/ ссека́ема на у́ды от беззаконных мучителей,/ к добро́те Жениха взира́ющи/ и болезни па́че естества терпя́щи,/ Анастаси́е многострада́льная,/ невесто Христова нетленная,/ моли́ спасти и просвети́ти ду́ши наша.</p>
<p>
<red>Ины стихиры преподобнаго, глас тойже</red>
</p>
<p>
<red>Подобен</red>: О преславнаго чудесе</p>
<p>Отче Богомудре Авраамие,/ Авраа́му подо́бник быв ду́хом,/ пресе́льник был еси земли оте́ческия, блаженне./ Плоти пожела́ния отве́рг/ и, в хи́жине ма́лей заключи́в, радуяся, тело твое,/ душу же впери́л еси́ к Небеси,/ идеже житие́ я́ве стяжа́л еси́.</p>
<p>Преподобне отче Авраа́мие,/ Авраамскую душу тезоиме́нно стяжа́в,/ напа́сти претерпе́л е́си,/ ве́рою Божественною укрепля́емь/ и любовию Богу соединя́емь,/ обетова́ния зе́млю насле́довал еси,/ украша́емь доброде́телей светлостьми́./ Темже, веселящеся, твою память торжеству́ем.</p>
<p>Преподобне отче Авраамие,/ пре́лестьми лю́те поглоще́нную зми́ем/ и попо́лзшуюся поги́бели в ров/ Про́мыслом Божественным возвле́кл еси/ и спаса́ему Богу предста́вил еси./ Еяже покаянию вси удиви́шася,/ благоче́стно Господа сла́вящии Преблага́го.</p>
<p>
<red>Слава, и ныне, Богородичен</red>:</p>
<p>Радуйся, Света Божественнаго носи́ло,/ пресве́тлый све́щниче, Пресвята́я Богоневе́сто:/ Свет нам возсия́ла еси от пречи́стою боку́ Твое́ю,/ просвеща́я мира концы́/ и освяща́я Свое́ю бла́гостию./ Радуйся, нача́ло нашего спасе́ния, Чистая./ Радуйся, страшное слы́шание и глаголание наде́ющихся на Тя.</p>
<p>
<red>Крестобогородичен</red>:</p>
<p>Что зри́мое виде́ние,/ еже Мои́ма очи́ма ви́дится, о Владыко!/ Содержай всю тварь, на Древо воздви́жен быв,/ и умираеши, всем дая́й жизнь;/ Богородица, пла́чущи, глаголаше,/ егда́ узре́ на Кресте́ возноси́ма,/ из Нея неизрече́нно возсия́вшаго/ Бога и Человека.</p>
<p>
<red>Тропарь святыя, глас 4</red>:</p>
<p>Агница Твоя, Иисусе, Анастаси́я,/ зове́т ве́лиим гла́сом:/ Тебе, Женише́ мой, люблю́/ и, Тебе и́щущи, страда́льчествую,/ и сраспина́юся, и спогреба́юся Крещению Твоему,/ и стражду́ Тебе ра́ди, яко да ца́рствую в Тебе,/ и умираю за Тя, да и живу́ с Тобою;/ но, яко же́ртву непоро́чную, приими́ мя с любо́вию, поже́ршуюся Тебе./ Тоя́ молитвами/ яко Ми́лостив спаси́ ду́ши наша.</p>
<p>
<red>Слава, преподобнаго, глас 8</red>:</p>
<p>В тебе, отче, известно спасеся е́же по образу:/ прии́м бо крест, последовал еси́ Христу/ и, де́я, учил еси презира́ти убо плоть, преходит бо,/ прилежа́ти же о души, ве́щи безсмертней./ Темже и со Ангелы сра́дуется, преподобне Авраамие, дух твой.</p>
<p>
<red>На утрени</red>
</p>
<p>
<red>Канон преподобныя</red>
</p>
<p>
<red><red>егоже</red> краегранесие</red>: Мужеския твоя, мученице, восхвалю болезни. <red>Творение Иосифово. Глас 8.</red></p>
<p>
<red>Песнь 1</red>
</p>
<p>
<red>Ирмос</red>: Пои́м Го́сподеви,/ проведшему люди Своя сквозе́ Чермно́е море,/ яко един славно прославися.</p>
<p>Сию́ светоно́сную память твою почитающему, Богомудрая,/ просвещение ми подаждь, души моея тьму отгоня́щи.</p>
<p>Всю от пеле́н тебе саму́ю возложила еси Зижди́телю твоему/ и огне́м воздержания теле́сныя стра́сти попали́ла еси́.</p>
<p>К высоте́ муче́ния, мученице, возшла́ еси, непощаде́вши пло́ти,/ и черто́гов мысленных, яко дева, сподо́билася еси.</p>
<p>
<red>Богородичен</red>:</p>
<p>Тя, небоме́рную Ле́ствицу,/ на <red>нейже</red> Бог утвердися, человеки Небе́сны соде́лав,/ Отроковице, почитаем.</p>
<p>
<red>Ин канон преподобнаго. <red>егоже</red> краегранесие</red>: Твое честву́ю всесветлое житие́, блаженне. <red>Иосиф. Глас тойже</red>.</p>
<p>
<red>Песнь 1</red>
</p>
<p>
<red>Ирмос</red>: Во́ду прошед, яко сушу,/ и египетскаго зла избежа́в,/ израильтянин вопия́ше:/ Изба́вителю и Богу нашему пои́м.</p>
<p>Божественными сияя блистании,/ светоносный твой совершающия праздник,/ страсте́й омраче́ния, всеблаженне, молитвами твоими, Авраамие, изба́ви.</p>
<p>Божественное разжже́ твою душу, блаженне, желание,/ угаси плотска́я разжже́ния, отче,/ и невещественно на земли тя жи́ти сотвори.</p>
<p>Умертви́в у́ды, и́же на земли, пощением и всякими злострада́нии, отче мудре,/ Жизни сподо́бился еси́ лучшия на Небесех,/ Богоносе Авраамие.</p>
<p>
<red>Богородичен</red>
</p>
<p>От крове́й Твоих священных/ Бога Отца Слово воплотися преесте́ственно, Дево Марие,/ <red>егоже</red> моли́ плотска́я моя умертви́ти взыгра́ния.</p>
<p>
<red>Песнь 3</red>
</p>
<p>
<red>Ирмос</red>: Ты еси утвержде́ние/ притека́ющих к Тебе, Господи,/ Ты еси свет омраче́нных/ и поет Тя дух мой.</p>
<p>Стояла еси пред суди́щем мучителя,/ Христа, славная, Творца всех и Владыку,/ Бога Слова пропове́дающи.</p>
<p>Добро́та сердечная видимым зра́ком, славная, изда́вшися,/ тя, красне́йшую, зря́щим явила есть.</p>
<p>Богатство неистощи́мо исцелений тебе подаде́, отроковице, Христос,/ <red>егоже</red> нищету́ вольно возлюбила еси́.</p>
<p>
<red>Богородичен</red>:</p>
<p>Вещь грехо́в мои́х/ Твои́х молитв огнем попали́, Мати Света,/ ро́су ми Боже́ственную оставле́ния нося́щи.</p>
<p>
<red>Ин</red>
</p>
<p>
<red>Ирмос</red>: Небеснаго круга Верхотворче, Господи,/ и Церкве Зижди́телю,/ Ты мене утверди́ в любви Твоей,/ желаний кра́ю, верных утверждение,/ еди́не Человеколюбче.</p>
<p>Всеобра́зно возжеле́в желаний коне́чное,/ мира и пло́ти, Богоносе, вне был еси,/ тем восприя́л еси премирную славу и ве́чнующее, отче, наслаждение.</p>
<p>Храм жив явился еси вседе́тельнаго Духа, отче,/ в хи́жине тело заключи́в, преподобне./ Темже облиста́л еси́ добродетелей луча́ми, священно обожа́емь, блаженне Авраамие.</p>
<p>Де́ланием болезней, добродетелей зрел, преподобне,/ израсти́л еси клас стори́чествующь, имже питаются че́стно/ честно́е твое успение торжеству́ющии.</p>
<p>
<red>Богородичен</red>
</p>
<p>В Тебе, Всесвята́я,/ всего Виновный за премногое милосердие хотя́ вселися и освяти́ человеческое существо́,/ преступлением пе́рвее попо́лзшееся.</p>
<p>
<red>По 3-й песни кондак Анастасии, глас 3</red>
</p>
<p>
<red>Подобен</red>: Дева <red>Днесь</red></p>
<p>Де́вства вода́ми очище́нна, преподобная,/ му́ченичества кровьми́, Анастасие, венча́вшися,/ подае́ши су́щим в ну́ждах неду́гов исцеление и спасение, приступа́ющим от сердца,/ крепость бо тебе подае́т Христос,/ источа́я благодать приснотеку́щую.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Воздержания росо́ю страсте́й погаси́ла еси пла́мень ю́ношески,/ огне́м же крове́й твоих всю пре́лесть попали́ла еси/ и Жениху Слову, яко дар, принесла́ еси честно́е девство и до́блественное страда́ние./ Темже в чертог введе́ тя славы, све́тле до́бльствовавшую и зми́я поправшую./ Анастаси́е многострада́льная, моли́ Христа Бога/ грехо́в оставле́ние пода́ти чтущим любовию святую память твою.</p>
<p>
<red>Слава, преподобнаго, глас 1</red>
</p>
<p>
<red>Подобен</red>: Гроб Твой</p>
<p>И́же древнему Авраа́му подо́бяся, отче,/ удалился еси сродников по пло́ти,/ повину́яся, Авраамие, глаголу Бога нашего./ Темже, постився, и душу светле́йшу показал еси со́лнечных лучь,/ Богомудре всеблаженне.</p>
<p>
<red>И ныне, Богородичен</red>
</p>
<p>Настави ны на путь покая́ния,/ уклоншияся присно к безпу́тием зол и Преблагаго прогне́вавшия Господа,/ Неискусобра́чная, Благословенная Марие, прибе́жище отча́янных человеков,/ Божие обита́лище.</p>
<p>
<red>Крестобогородичен</red>:</p>
<p>Нескве́рная Агница,/ Агнца и Пастыря, пове́шена на Дре́ве, ме́ртва зря́щи,/ плачущи веща́ше, матерски восклицающи:/ ка́ко претерплю́ Твое, еже па́че слова, Сыне Мой, сни́тие и вольныя страсти, Боже Преблаги́й?</p>
<p>
<red>Песнь 4</red>
</p>
<p>
<red>Ирмос</red>: Услы́шах, Господи,/ смотре́ния Твоего та́инство,/ разуме́х дела́ Твоя/ и просла́вих Твое Божество́.</p>
<p>Тя, и́го легчайшее Христово, мученице, понесшую от юности,/ железное у́же носи́ти пребеззако́ннующии осуди́ша.</p>
<p>Ка́пли крове́й твоих многобожия угаси́ша у́глие,/ лучи́ же чудес твоих страсте́й вещь попали́ша. </p>
<p>Не обнажи́ благодати, те́ло твое обнажи́в, лука́внейший,/ истка́ну же па́че свыше нераздра́ну ри́зу исхода́таи тебе.</p>
<p>
<red>Богородичен</red>:</p>
<p>По рождестве пребыла́ еси нетленна Дева,/ якоже прежде рождества,/ Юна бо Младенца родила́ еси, прежде век познава́ема.</p>
<p>
<red>Ин. Ирмос тойже</red>
</p>
<p>Струя́ми, отче, слез твоих душевныя скве́рны омы́в,/ Божественное был еси Духа и честно́е, всеблаженне, жили́ще.</p>
<p>Бде́ние всено́щно, молитву непреста́нну,/ безпристра́стие и любовь нелицеме́рну,/ и соверше́нну веру удержа́л еси́.</p>
<p>Исцеля́ти стра́сти и отгони́ти, преподобне, ду́хи,/ благодать прия́л еси́, Авраамие,/ яко Божий угодник и́стиннейший.</p>
<p>
<red>Богородичен</red>:</p>
<p>Унынием одержи́ма и грехо́м ныне погруже́на,/ мольбо́ю Твоею избави мя,/ Богородице, Мати Присноде́во.</p>
<p>
<red>Песнь 5</red>
</p>
<p>
<red>Ирмос</red>: У́тренююще, вопие́м Ти,/ Господи, спаси́ ны:/ Ты бо еси Бог наш,/ разве Тебе, ино́го не ве́мы.</p>
<p>Не изнуре́на огне́м веще́ственным яви́лася еси,/ му́ченице Анастаси́ей/ огнь бо тя сердечный Божественныя любве ороша́ше.</p>
<p>Ударе́ньми лица́, мученице Анастаси́е, украси́вшися,/ врагов отразила еси ме́рзское неразумие.</p>
<p>Протяже́на на дре́ве, Богомудрая Анастаси́е,/ любовию Жениха твоего Боже́ственную страсть образова́ла еси.</p>
<p>
<red>Богородичен</red>:</p>
<p>Поем Тя, Всепетая Владычице Богородице,/ Бога бо препе́таго/ пло́тию родила́ еси, Пречистая.</p>
<p>
<red>Ин</red>
</p>
<p>
<red>Ирмос</red>: Вску́ю мя отри́нул еси/ от лица́ Твоего, Свете незаходи́мый,/ и покры́ла мя есть чуждая тьма окаяннаго;/ но обрати́ мя и к свету за́поведей Твоих/ пути моя напра́ви, молюся.</p>
<p>Яко плодови́тая розга́,/ гро́зды израсти́л еси, отче Авраамие, добродетелей Божественных,/ умиления вино точа́щия и страсте́й пия́нство от душ отгоня́щия,/ и сердца́ верных веселя́щия.</p>
<p>Напа́сти тебе различны/ змий вселука́вый, отче, воздви́же,/ но того оружием креста, Богоносе, умертви́л еси,/ и победы венец от Бога пра́ведным судо́м прия́л еси, Богомудре Авраамие.</p>
<p>Святы́ни дом, о́тче,/ Божественнаго Ду́ха верою быв,/ созда́л еси дом священный/ и, несвященный собо́р несвяще́нныя ле́сти преложи́в наказа́ньми,/ всех Богу освяти́л еси.</p>
<p>
<red>Богородичен</red>:</p>
<p>Матерь, Деву Отроковицу,/ Божественным просвеща́еми Духом, Пречистая,/ священнии пророцы священными Тя гла́сы провозвести́ша,/ из Неяже Бог Слово, па́че вины́ же и слова, воплоти́ся за милосердие безчи́сленное. </p>
<p>
<red>Песнь 6</red>
</p>
<p>
<red>Ирмос</red>: Ри́зу мне пода́ждь све́тлу,/ одея́йся светом, яко ризою,/ Многоми́лостиве Христе, Боже наш.</p>
<p>Сокруша́емо тело/ ра́нами явля́ше правост твоея́ совести, страстотерпице,/ ко Христу Богу нашему.</p>
<p>Ви́сящи высоко́, раны, мученице, терпя́щи/ и не уя́звлено храня́щи души благородие, достохва́льная.</p>
<p>Претерпе́ла еси зубо́в, и рук, и ног отъя́тие, мученице многострада́льная,/ взирающи ко Христу, Жениху твоему.</p>
<p>
<red>Богородичен</red>:</p>
<p>Человеколю́бца рождши, Бога, Благолюбивая Владычице,/ Того моли́ геенны огня́ изба́витися нам.</p>
<p>
<red>Ин</red>
</p>
<p>
<red>Ирмос</red>: Молитву пролию́ ко Господу/ и Тому возвещу́ печали моя,/ яко зол душа моя испо́лнися/ и живот мой аду приближися,/ и молюся, яко Ио́на:/ от тли, Боже, возведи́ мя.</p>
<p>Светильника, тя, су́щии во тьме пре́лести, неле́стно наставля́юща,/ обре́тше к путе́м жизни, Богоно́се,/ неве́дения тьму отложи́ша и яви́шася светови́дни верою Божественною, Авраамие.</p>
<p>Бо́дренно, умоли́в Бога,/ посылаеши просвещение спасения/ сущим в нощи́ идолонеи́стовства одержимым,/ Богомудре Авраамие,/ и показал еси вся сы́ны Света и Дне благодатию.</p>
<p>Безмолвно твою жизнь совершив, яже в житии́ треволне́ния, всеблаженне,/ Божиими надеждами прешел еси/ и к тихим приста́нищем достигл еси, Авраамие,/ Небеснаго Царства и Божественныя светлости.</p>
<p>
<red>Богородичен: </red>
</p>
<p>Отягче́на мя дреманием уныния,/ возстави Твоим хода́тайством, Мати Божия,/ и не даждь уснути в смерть греха́, Дево,/ предста́тельницу бо и путевожда́ моей жизни напису́ю Тя.</p>
<p>
<red>Кондак Авраамия, глас 3</red>
</p>
<p>
<red>Подобен</red>: Дева <red>Днесь</red></p>
<p>Во пло́ти, яко Ангел, на земли явился еси,/ и пощением был еси, яко древо насажде́нное,/ водою воздержания до́бре возрасти́вся,/ и тече́ньми твоих слез скве́рну омы́в:/ сего ра́ди явился еси приятелище Божественное, Авраамие, Духа.</p>
<p>
<red>Икос</red>:</p>
<p>Тле́нная презре́в, нетленныя восприя́л еси́ красоты́/сла́сти плотски́я возненави́дел еси, мудре,/ измла́да возлюбив чистоту́./ Тем, чертога мирска́го отбежа́в,/ сопру́жницы же благосла́вныя и родителей уклонився,/ Еди́наго Бога ясно, Рачителя, возжела́в/ и возлюби́в от всея, отче, души и сердца истинно:/ сего ра́ди показался еси девства и чистоты́ приятелище Боже́ственное, Авраамие, Духа.</p>
<p>
<red>Песнь 7</red>
</p>
<p>
<red>Ирмос</red>: Отроцы евре́йстии в пещи́/ попраша пла́мень дерзновенно/ и на ро́су огнь преложи́ша, вопию́ще:/ благословен еси, Господи Боже, во веки.</p>
<p>Шум гла́са празднующих иде́же есть ликуеши, страстоте́рпице,/ с девами Богу Зижди́телю песнопою́щи:/ благословен еси, Господи Боже, во веки.</p>
<p>У́ды сокруша́емы зря́щи и ногте́й истерза́ние терпящи,/ принеслася еси Богу жертва, песнопою́щи:/ благословен еси, Господи Боже, во веки.</p>
<p>Явилася еси́, яко лоза́, Богому́драя,/ ру́це и но́зе, яко ветви, ре́жемы и нам мысленно вино источа́ющи,/ сердца́ утеша́ющее и страсте́й отрева́ющее пиянство.</p>
<p>
<red>Богородичен</red>:</p>
<p>Во всего человека обле́кся Нескве́рный, кроме́ греха,/ из утробы Твоея, Чистая, про́йде Плотоно́сец,/ <red>егоже</red> умоли верою Тя чествующим спасти.</p>
<p>
<red>Ин. Ирмос тойже</red>
</p>
<p>Да вы́шнее Царство получи́ши и славу неизрече́нную,/ славу же попира́емую, мудре, и тленную/ яко смыслен и разумен преоби́дел еси му́дренно.</p>
<p>Егда́ волк лукавый а́гницу твою расто́ргне льстивне,/ тогда сего, мудре, че́люсти сокруши́л еси/ сию же яко пастырь изря́днейший к жизни привел еси́.</p>
<p>Законом повину́яся Владычним, заблу́ждшее взыскал еси и обре́л еси,/ и, на ра́мена твоя взем, всеблаженне,/ яко пастырь ввел еси во огра́ду покая́ния.</p>
<p>
<red>Богородичен</red>:</p>
<p>Едина Еди́наго от Троицы родила́ еси во дву существу,/ Ипоста́си же единей Ви́димаго, Дево./ Емуже песнопое́м:/ благословен еси, Господи Боже, во веки.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халде́йский мучитель/ Богочестивым неи́стовно разжже́,/ силою же лучшею спасе́ны сия́ видев,/ Творцу и Изба́вителю вопияше:/ о́троцы, благословите,/ священницы, воспойте,/ лю́дие, превозноси́те во вся веки.</p>
<p>Ю́ношески до́бльствовавши, страстоно́сице всехва́льная,/ и на пре́лесть воздви́гла еси побе́ды/ рук бо лише́ния и ног терпела еси,/ сосце́в же и зубо́в твоих искорене́ние, мученице, претерпе́ла еси, в радости песнопою́щи:/ людие, превозноси́те Христа во веки.</p>
<p>Всесветла́, яко солнце, де́вства све́тлостьми/ и муче́ния добро́тами облиста́ла еси,/ и мир просвети́ла еси светолу́чными сия́нии твоего терпения, страстоте́рпице, вопиющи:/ о́троцы, благословите, священницы, воспойте,/ людие, превозноси́те Христа во веки.</p>
<p>Оскверне́нную страстьми́ душу мою, Богоневесто,/ и очерне́нную прило́ги зми́я твоими мольба́ми от лю́тых очисти,/ и светлым осене́нием твоим, мученице Анастаси́е, озари́ вопи́ти:/ священницы, пойте, лю́дие, превозноси́те Христа во веки.</p>
<p>
<red>Богородичен</red>
</p>
<p>Тя, Чистую и Непоро́чную, дева жела́ющи,/ непорочно и тело и душу соблюде́,/ страсте́й подпале́ния терпением испепели́вши, искушение же многих претерпе́вши мук,/ и ныне в Небесных черто́зех ликует с Тобою, веселя́щися во вся веки.</p>
<p>
<red>Ин</red>
</p>
<p>
<red>Ирмос</red>: Победи́тели мучи́теля и пла́мене/ благо́датию Твоею бы́вше,/ заповедей Твоим зело́ прилежа́ще,/ о́троцы вопия́ху:/ благослови́те вся дела Госпо́дня Го́спода.</p>
<p>В погибели ров чи́стую све́рже голуби́цу твою злоде́йственный змий,/ но сию́ извел еси, отче, всему́дренно,/ благослови́те, поя, дела Господа и превозноси́те Его во веки.</p>
<p>И в житии́ обходя́, отче Авраамие,/ и по кончине врач боля́щих явился еси Духа благодатию Боже́ственною,/ благослови́те, поя, дела Господа и превозноси́те Его во веки.</p>
<p>Незлобием, блаженне, правдою же и целому́дрием, и верою просия́в,/ Ангелом, преподобне, счи́слился еси,/ благослови́те, поя, дела Господа и превозноси́те Его во веки.</p>
<p>
<red>Богородичен</red>:</p>
<p>Струи́ живыя явилася еси всесвято́е селе́ние,/ от Неяже пию́ще, умертви́вшиися, Жизнь насле́дуем, вопиюще:/ благослови́те дела вся Господа и превозноси́те Его во веки.</p>
<p>
<red>Песнь 9</red>
</p>
<p>
<red>Ирмос</red>: Ужасе́ся о сем Небо/ и земли́ удиви́шася концы,/ яко Бог яви́ся челове́ком пло́тски,/ и чре́во Твое бысть простра́ннейшее Небе́с:/ тем Тя, Богородицу,/ Ангелов и человек чинонача́лия величают.</p>
<p>На дре́ве повешена была еси,/ Слова Божия образу́ющи страсть блаже́нную,/ и отсече́ние терпе́ла еси рук твоих и ног,/ зубо́в искорене́ние,</p>
<p>язы́ка же отре́зание и сосце́в, чистая Анастаси́е,/ мона́шествующих славо и мучеников украше́ние.</p>
<p>Я́ко невеста, украси́лася еси добро́тою,/ обручи́вшися Жениху страданьми добротво́рными,/ внутрь же чертогов светови́дных, яко избра́нная, вселилася еси, нося́щи свещу́ де́вственную./ И ныне ца́рствуеши с Живу́щим во веки, Анастаси́е, сия́ющи.</p>
<p>Иска́пают болезни твоя сладость, греха́ горесть отъемлющу;/ рака же то́чит исцеле́ний ре́ки/ и потопляет вся стра́сти, и неду́ги лютыя в славу Спасову, честна́я Анастаси́е,/ и́же по достоянию тя сла́вят.</p>
<p>До́блествоваша жены́, Твоим Крестом укре́пльшеся, Христе Всесильне,/ и вра́жию главу́ многоко́зненную му́жески, Слове Божий, сокруши́ша,/ и, рая́ радостно селение получи́вше, обожа́ние прияша дивное, воспева́юще Тя.</p>
<p>
<red>Богородичен</red>:</p>
<p>Понесшаго Тя плоть от Жены, яко позна́ мученица Твоя, Господи,/ де́вственными укра́шена луча́ми и муче́ния кро́вию обагрена́,/ Тебе, Богу, во след Матере Твоея, славно приведе́ся,/ яко ца́рствующему тва́рию.</p>
<p>
<red>Ин</red>
</p>
<p>
<red>Ирмос</red>: Вои́стинну Богородицу/ Тя испове́дуем,/ спасеннии Тобою, Дево Чистая,/ с Безплотными ли́ки Тя величающе.</p>
<p>Ви́дети сподо́бился еси, отче Богоносе,/ чрез надежду тебе дре́вле жела́емая,/ <red>ихже</red> о́ко не ви́де и ухо не слыша.</p>
<p>Красе́н явился еси,/ Божественными добродетелей луча́ми сияя, Авраамие,/ и красному Владыце, радуяся, предстои́ши.</p>
<p>Совокупи́лся еси лико́м всех преподобных,/ и с ними обожа́ния, преподобне, получив,/ моли е́же спасти́ся всем нам.</p>
<p>День веселия приво́дит радостно,/ священное твое, Авраамие, успе́ние,/ Церковь честву́ющи житие́ твое.</p>
<p>
<red>Богородичен</red>:</p>
<p>Благолюби́вая Дево,/ озло́бленную грехо́м душу мою ублажи́/ и благ Небесных причастника сотвори.</p>
<p>
<red>Не Литургии: прокимен, глас 7</red>: Честна́ пред Господем смерть преподобных Его. <red>Стих</red>: Что воздам Господеви о всех, яже воздаде ми. <red>Апостол к Галатом, зачало 213.</red> Аллилуия<red>, глас 6</red>: Блажен муж: <red>Стих</red>: Сильно на земли́ будет семя его. <red>Евангелие от Матфея, зачало 43. Причастен</red>: В память вечную</p>
<p>
<red>В тойже день</red>
</p>
<p>
<red>Преподобнаго отца нашего Авраа́мия Ростовскаго, чудотворца</red>
</p>
<p>
<red>На малой вечерни</red>
</p>
<p>
<red>Стихиры на 4. Самогласны, глас 4</red>:</p>
<p>Ве́рою и любовию, празднолю́бцы, соше́дшеся,/ псалмы́ и пе́сньми восхва́лим <red>Днесь</red>/ Небе́снаго человека и земна́го Ангела,/ к немуже возопии́м:/ о всеблаже́нне и преподо́бне, по́стников похвало́!/ о нас моли́ся ко Господу,/ Авраа́мие, о́тче наш,/ поми́ловатися душа́м нашим.</p>
<p>Честны́й и светоно́сный, преподобне, твой пра́здник/ испо́лнен ра́дости и веселия духовнаго./ Те́мже соше́дшеся мона́хов мно́жества/ и христоимени́тии лю́дие,/ любо́вию восхваля́юще,/ блажи́м Божественная дея́ния твоя/ а́ко бо крин во удо́лии процвел еси/ и благово́ниши душе́вная наша чу́вства,/ Авраамие, отче наш,/ моли́ спасти́ся душа́м на́шим.</p>
<p>Я́ко уязви́лся еси жела́нием Боже́ственным,/ преподо́бне отче наш Авра́амие,/ взем бо крест твой,/ после́довал еси́ Влады́це Христу́./ Тогда вся плотска́я мудрова́ния умертви́л еси/ и насле́довал еси вои́стинну кро́тких землю,/ прича́стием обожа́емь,/ неизрече́ннаго о́наго веселия наслажда́яся,/ помина́й нас, творя́щих всесвяту́ю и пречестну́ю твою память.</p>
<p>
<red>Слава, глас 8</red>:</p>
<p>Преподо́бне и Богоблаже́нне отче наш Авра́амие,/ вои́стинну сподо́бился еси Боже́ственныя жизни,/ посто́м бо и бде́нием изнури́л еси́ тело твое,/ темже и о́браз был еси монахов./ <red>Аще</red> бо и теле́сный язы́к умолче́,/ но чудеса свиде́тельствуют./ Град же Ростов, пропове́дуя, хва́лится:/ имею в себе, глаго́ля, неистощи́мое сокровище./ Сами бо зря́ще мно́гая и преславная твоя чудеса, от мощей бываема,/ иже прославляют просла́вльшаго тя Господа,/ Емуже моли́ся дарова́ти вселенней мир и ве́лию милость.</p>
<p>
<red>И ныне, Богородичен</red>
</p>
<p>
<red>На стиховне стихиры, глас 2</red>:</p>
<p>Ду́ха Святаго теплотою, му́дре,/ желание се́рдца твоего, е́же к Богу, согре́яв,/ и зи́му страсте́й умертви́в,/ многоко́зненную же силу и́дола Веле́са низложи́л еси,/ в конец не́мощна сего показа́в./ Небесная же во́инства удиви́л еси терпением твоим,/ яко по́стников подража́тель и преподобных сожи́тель,/ моли́ спастися душа́м на́шим.</p>
<p>
<red>Стих</red>: Честна́ пред Го́сподем/ смерть преподобных Его.</p>
<p>Крест твой взем, преподобне Авра́амие,/ кре́пко после́довал еси́ Христу,/ нас ра́ди на Кресте распе́ншемуся;/ и Того́ ра́ди любве́ вся оставил еси́,/ и Того еди́наго возлюби́л еси:/ Емуже и со Ангелы предстоя́,/ моли́ уще́дрити мир и спасти́ ду́ши на́ша.</p>
<p>
<red>Стих</red>: Блаже́н муж, боя́йся Господа,/ в за́поведех Его восхо́щет зело́.</p>
<p>Яко прие́м, отче, Небесное се́мя,/ плод стори́чествующь доброде́тели принесл еси,/ Авра́амие отче наш,/ пита́я благоче́стно гла́дом та́ющия доброде́тели,/ отону́дуже исцеления верою приходя́щим подае́ши./ Темже, я́ко име́я дерзнове́ние ко Христу,/ моли́, преподобне о́тче наш Авраамие,/ спасти́ся верою и любовию честву́ющим па́мять твою.</p>
<p>
<red>Слава, глас 8:  </red>
</p>
<p>Прииди́те, мона́хов множества, <red>Днесь</red>,/ псаломская пе́ния и цве́ты духовныя принесе́м,/ я́ко вои́стинну мона́шескому удобре́нию и преподобных сожи́телю./ <red>егоже</red> хва́ляще, си́це рцем:/ радуйся, свети́льниче многосве́тлый, приведы́й ко Христу монахов множества./ Радуйся, гра́да Росто́ва похвала́ и утвержде́ние/ и всех ве́рных благоути́шное приста́нище,/ и очищение боля́щих во гресе́х,/ на Боже́ственная ты́я возвыша́я раче́ния./ Тем, в пречестну́ю па́мять твою, святую и ангелогове́йную,/ собравшеся, преподобне о́тче наш Авраа́мие,/ и Боже́ственнаго человеколюбия про́сим получи́ти твоими молитвами,/ миру мир дарова́ти и душа́м нашим ве́лию милость.</p>
<p>
<red>И ныне, Богородичен</red>
</p>
<p>
<red>Тропарь, глас 1</red>:</p>
<p>Просвети́вся Божественною благодатию,/ неверныя люди наставил еси к свету Богоразумия:/ и по смерти сия́я светлостию жития твоего,/ источа́еши исцеления притекающим с верою к тебе,/ Авраамие отче наш,/ Христа Бога моли даровати нам велию милость.</p>
<p>
<red>Слава, и ныне, Богородичен воскресен</red>
</p>
<p>
<red>На велицей вечерни</red>
</p>
<p>
<red>На Господи, воззвах: стихиры, на 8, глас 1</red>
</p>
<p>
<red>Подобен:</red> О дивнаго чудесе</p>
<p>О пресла́внаго чудесе́!/ Источник благочестия в Ростове явля́ется/ и ле́ствица к Небеси́ Авраамий бывает нам;/ весели́тся град Ростов, имея в себе мощи того./ Радуется православных мно́жество,/ Авраамия иму́ще в беда́х засту́пника,/ и к нему вопию́ще:/ преподобне, радуйся/ и Господу моли́ся/ дарова́ти душа́м нашим мир и ве́лию милость.</p>
<p>О ди́внаго чудесе́!/ Ветвь благодати в России воспитова́ется/ и кипари́с доброво́нный в Ростове возраста́ет,/ и столп непоколе́блемь православным утверждается,/ и крепкий адама́нт душе́ю бывает Авраамий Богоблаженный./ Тем Богомудрых собе́ри на высоту́ ду́хом вознеси́теся,/ преподобному вопию́ще:/ отче Авраамие, радуйся/ и Господу помоли́ся/ дарова́ти душа́м нашим мир и ве́лию милость.</p>
<p>Ди́вны твоя тайны, Христе Боже,/ яко дарова́л еси нам такова́го свети́льника,/ Авраамия предо́бляго,/ православному отечеству нашему на сопроти́вныя побо́рника,/ Веле́са погуби́вшаго и храм Имени Твоему святому воздвигшаго,/ в немже Имя Твое прославля́ется/ и ве́рнии укрепля́емся,/ припа́дающе к Тебе, всех Владыце,/ прося́ще, Человеколюбче,/ дарова́ти душа́м нашим мир и ве́лию милость.</p>
<p>
<red>Слава, глас 5</red>:</p>
<p>Доброде́тели подража́теля похва́лим <red>Днесь</red>,/ Авраамия, похвалу Российскую,/ и память его светло торжеству́им,/ верных собо́ри соше́дшеся в церковь Госпо́дню,/ и к нему си́це вопию́ще:/ прииди́ ныне, преподобне,/ и о нас непрестанно моли́ся,/празднующих твое торжество́,/ да твоими молитвами дарует нам Христос/ велию и богатую милость.</p>
<p>
<red>И ныне, Богородичен</red>: В Чермнем мори</p>
<p>
<red>Вход. Прокимен дне. Чтения 3</red>.</p>
<p>Премудрости Соломоновы чтение <red>(главы 5 и 6): </red></p>
<p>Праведницы во веки живут, и в Господе мзда их, и попече́ние их у Вышняго./ Сего ради прии́мут Ца́рствие благоле́пия и венец добро́ты от руки́ Господни:/ зане́ десни́цею покры́ет я и мы́шцею защити́т их./ Прии́мет всеору́жие рвение свое, и вооружи́т тварь в месть враго́м./ Облече́тся в броня́ правды и возложи́т шлем, суд нелицеме́рен./ Прии́мет щит непобедимый, преподо́бне;/ поостри́т же напрасный гнев, во оружие: спобо́рет же с ним мир на безу́мныя./ По́йдут праволу́чныя стре́лы мо́лниины,/ и я́ко от благокру́гла лу́ка облако́в на наме́рение полетят./ И от каменоме́тныя ярости испо́лнь падут гра́ды,/ вознегоду́ет на них вода морская, ре́ки же потопя́т я на́гло./ Сопроти́в ста́нет им дух силы, и яко ви́хор разве́ет их,/ и опустоши́т всю зе́млю беззаконие, и злодейство превратя́т престо́лы сильных./ Слы́шите у́бо, ца́рие, и разуме́йте, навы́кните судии́ концев земли́./ Внуши́те держа́щии мно́жества и гордя́щиися о наро́дех язы́ков:/ яко дана есть от Господа держа́ва вам и сила от Вы́шняго.</p>
<p>Премудрости Соломо́новы чтение <red>(глава 3): </red></p>
<p>Праведных души в руце́ Божией, и не прико́снется их му́ка./ Непщева́ни бы́ша во очесе́х безу́мных умре́ти, и вмени́ся озлобле́ние исход их:/ и<red>еже</red> от нас ше́ствие сокруше́ние, они же суть в мире./ Ибо пред лице́м человеческим, <red>Аще</red> и му́ку прии́мут, упова́ние их безсмертия испо́лнено./ И вма́ле нака́зани бывше, великими благоде́тельствовани будут,/ я́ко Бог искуси́ я и обре́те их достойны Себе./ Яко злато в горни́ле искуси́ их, и яко всепло́дие же́ртвенное прия́т я./ И во время посещения их возсияют и яко йскры по сте́блию потекут./ Су́дят язы́ком и обладают людьми, и воцаря́тся Господь в них во веки./ Надеющиися Нань разумеют истину, и вернии в любви пребу́дут Ему./ Яко благодать и милость в преподобных Его,/ и посещение во избра́нных Его.</p>
<p>Премудрости Соломо́новы чтение <red>(глава 4):  </red></p>
<p>Праведник, <red>Аще</red> пости́гнет сконча́тися, в поко́и будет./ Старость бо честна́, не многоле́тна, ниже́ в числе лет исчита́ется./ Седина же есть мудрость челове́ком, и возраст старости, житие́ нескверное./ Благоуго́ден Бо́гови быв, возлю́блен бысть,/ и живы́й посреде́ грешников, преста́влен бысть./ Восхище́н бысть, да не злоба изменя́т разума его,/ или́ лесть прельсти́т душу его./ Раче́ние бо злобы помрачает добрая, и паре́ние по́хоти пременя́ет ум незло́бив./ Сконча́вся вма́ле испо́лни ле́та до́лга:/ угодна бо бе Господу душа его: сего ради потщи́ся от среды́ лука́вствия./ Лю́дие же ви́девше и не разуме́вше, ниже́ положите в помышле́нии таковое:/ яко благодать и милость в преподобных Его,/ и посещение во избра́нных Его.</p>
<p>
<red>На литии стихиры, глас 6</red>:</p>
<p>Прииди́те, празднолю́бцы/ и по́стник сосло́вие,/ верою соше́дшеся,/ яко и́стиннаго постника почти́м Авраамия <red>Днесь</red>,/ ше́ствовавшаго по стопа́м Владыки своего/ узкий путь, и безстра́стную жизнь,/ и верою возопии́м:/ о всеблаженне сожи́телю преподобных/ и по́стников похвало́,/ о нас моли́ся ко Господу/ поми́ловатися душа́м нашим.</p>
<p>Преподобне о́тче Богоно́се Авраамие,/ от ма́терних пеле́н Богу возложе́н еси/ и любве́ ра́ди Того вся оста́вил еси,/ и, и́дола Веле́са сокруши́в,/ кова́рства его вся стерл еси,/ и, обитель соста́вив, мно́жество монахов собрал еси/ сла́вити многопетую Троицу,/ Юже моли́, блаженне,/ спасти́ся душам нашим.</p>
<p>Иже на земли́ Ангела/ и на Небеса́х человека Божия,/ ми́ра благо́е украше́ние,/ пи́щу благих добродетелей,/ по́стников похвалу́,/ Авраамия, почти́м:/ насажде́н бо в дому́ Божии,/ процвете́ праведно,/ яко кедр в пусты́ни,/ в преподо́бстве и правде.</p>
<p>
<red>Слава, глас 8</red>:</p>
<p>Мона́хов множества/ наста́вника тя почита́ем, о́тче наш Авраамие,/ твоею бо стезе́ю вои́стинну пра́во ходи́ти позна́хом,/ блаже́н еси, Христу рабо́тав,/ и вра́жию обличи́л еси силу,/ Ангелов собесе́дниче,/ преподобных соприча́стниче и праведных./ С ними же моли́ся Го́сподеви/ поми́ловатися душа́м нашим.</p>
<p>
<red>И ныне, Богородичен: Безневестная Дево</red>:</p>
<p>
<red>На стиховне стихиры, глас 1</red>
</p>
<p>
<red>Подобен:</red> Небесных чинов</p>
<p>Небесных чино́в ревни́тель,/ тех житие пожи́в,/ в ме́ртвеннем телеси́, яко Ангел, показался еси./ Сего ради, от Христа Бога дар чудес прие́м,/ и нам обильно исцеления подава́еши,/ и от всяких скорбе́й спасаеши к тебе притекающия,/ яко на тя упование возлагаем/ и твоими молитвами от бед избавля́емся,/ отче Авраамие.</p>
<p>
<red>Стих</red>: Блаже́н муж, боя́йся Господа,/ в за́поведех Его восхо́щет зело</p>
<p>Небесных чино́в ра́дование/ твое житие́, святе Авраамие,/ и на земли́ челове́ком скорый в беда́х заступниче,/ моли́ся о нас, к тебе притекающих/ и твое преставление празднующих,/ яко на тя упование возлагаем/ и твоими молитвами от бед спасаемся.</p>
<p>
<red>Стих</red>: Пра́ведник, яко фи́никс, процвете́т,/ яко кедр, иже в Ливане, умно́жится.</p>
<p>Небесный человек яви́ся нам и земный Ангел/ проповедуется <red>Днесь</red> Авраамий освяще́нный,/ <red>егоже</red> житию удиви́шася Ангели/ и вострепета́ша ду́си лукавии,/ той нами празднуется <red>Днесь</red>./ И того торжество́ ликовству́юще, вопие́м:/ моли, преподобне, Христа Бога,/ да твоими молитвами от враг свободи́мся.</p>
<p>
<red>Слава, глас 6</red>:</p>
<p><red>Днесь</red> верных собо́ри сошедшеся,/ восхва́лим отца нашего,/ духовно веселя́щеся и память его све́тло празднующе,/ яко вра́жия полки́ прогнавшаго/ и де́мона посрами́вшаго,/ и злаго и́дола Веле́са искорени́вшаго,/ и град Ростов купе́лию Святаго Духа обно́вльшаго,/ и ныне сия́юща чуде́сы́, Авраамия предобляго;/ яко да того молитвами да́рует нам Христос/ велию и богатую милость.</p>
<p>
<red>И ныне, Богородичен</red>
</p>
<p>
<red>Тропарь, глас 1</red>: Просветився Божественною благодатию: <red>Писан на малой вечерни</red>
</p>
<p>
<red>На утрени</red>
</p>
<p>
<red>Тропарь святаго, дважды. Слава, и ныне, Богородичен</red>
</p>
<p>
<red>По 1-м стихословии седален, глас 4</red>:</p>
<p>Крепкий душе́ю адама́нт явился еси, преподобне,/ непоколе́блемо основание в вере име́яй, отче Авраамие./ Сего́ ради гнуснаго и́дола разори́л еси/ и в нем де́монския полки́ победи́л еси яко добр воин Христов./ Ему же моли́ся, да спасет тебе ради души наша.</p>
<p>
<red>Слава, и ныне, Богородичен</red>:</p>
<p>Радуйся, Владычице, Небесная Цари́це,/ Бога пло́тию нам рождшая,/ единаго Агнца, за нас волею поже́ршагося./ Того моли́, Всеблаженная,/ да Твоими молитвами спасе́т ду́ши наша.</p>
<p>
<red>По 2-м стихословии седален, глас 2</red>:</p>
<p>Молитв твоих требуем, грешнии,/ и ты́я нам подаждь, отче Авраамие,/ яко да, наставля́еми и́ми, пре́йдем к небу́рному приста́нищу/ и венцы́ Небесныя улучи́м,/ и тебе воспеваем:/ радуйся, отче отце́в,/ похвала наша и утверждение.</p>
<p>
<red>Слава, и ныне, Богородичен</red>
</p>
<p>Молитвы Твоих раб приими́, Богородице,/ Заступнице наша и прибежище:/ к кому бо прибе́гнем, ра́зве Тебе, Владычице,/ Ты покров наш и заступление./ И ныне не остави нас до конца поги́бнути,/ да Твоими молитвами от бед сохраня́емся,/ на Тя бо упова́ние с Богом, Богородице, возложи́хом.</p>
<p>
<red>По полиелеи седален, глас 5</red>:</p>
<p>Апостолов ревни́тель быв, преподобне,/ сего ради и Богослову бесе́довати сподобился еси/ и, сего жезл прии́м, Веле́са разруши́л еси/ и того ко́зни до конца искорени́л еси,/ и неве́рныя ко Христо́ве вере привел еси./ Ныне же Христа Бога моли о чтущих память твою,/ дарова́ти нам мир и велию милость.</p>
<p>
<red>Слава, и ныне, Богородичен</red>:</p>
<p>Храни́телище нело́жное Соде́теля нашего, Владычице Богородице,/ сохрани́ град и люди, имя Твое святое сла́вящия,/ и покры́й покровом милости Твоея́:/ Тя бо те́плу Предстательницу и́мамы/ ко из Тебе рождшемуся Христу, Богу нашему,/ да Твоими молитвами спасет души наша.</p>
<p>
<red>Степенна, 1-й антифон, 4-го гласа</red>
</p>
<p>
<red>Прокимен</red>: Честна́ пред Го́сподем смерть преподобных Его. <red>Стих</red>: Что воздам Го́сподеви о всех, яже воздаде́ ми. Всякое дыхание: <red>Евангелие, Матфея, зачало 43</red>
</p>
<p>
<red>По 50-м псалме стихира, глас 8:  </red>
</p>
<p>Прииди́те, монахов множества,/ прииди́те пусты́нное воспита́ние,/ прииди́те и лик составим,/ <red>Днесь</red> бо трапе́за поставляется/ и па́че благовонных арома́т/ облагоухает нам память преблаженнаго Авраамия./ Прииди́те, стеце́мся к преподобному,/ обильно нам источник чуде́с источа́ющему,/ и любезно целуем икону его, и к нему возопии́м:/ отче Авраамие,/ твоими молитвами проси нам у Христа/ мира и велия милости.</p>
<p>
<red>Канон Богородицы на 6</red>
</p>
<p>
<red>и преподобнаго на 8. Глас 1</red>
</p>
<p>
<red>Песнь 1</red>
</p>
<p>
<red>Ирмос</red>: Го́рькия работы изба́влься Израиль,/ непроходи́мое про́йде, яко су́шу,/ врага зря потопля́ема,/ песнь яко Благодетелю поет Богу, чудодеющему мы́шцею высокою,/ яко прославися.</p>
<p>Лю́тыми страстьми́ побеждаем есмь, окая́нный,/ и сего ради молю Тя, Христе Боже, от сих изба́вити мя,/ яко да по достоя́нию возмогу́ воспети Твоего угодника, Авраамия преподобнаго.</p>
<p>Лю́тых смущений свободи́ мя, отче,/ да наставляем твоими молитвами,/ све́тло воспою́ твое торжество, Богоносе Авраамие.</p>
<p>Лю́таго и́дола искорени́л еси, отче преблаженне,/ и ко Христу привел еси неверных собо́рища,/ и ты́я, яко кедр, иже в Лива́не, умно́жил еси твоими молитвами,/ во сто плодонося́щия и врага попира́ющия.</p>
<p>
<red>Богородичен</red>:</p>
<p>Лю́тых напа́стей и многих прегрешений свободи́ мя, Владычице,/ и прощение подаждь ми,/ яко дерзну́х написати моею скверною десни́цею святое Твое имя.</p>
<p>
<red>Катавасия: </red>Отверзу уста моя<strong/>:</p>
<p>
<red>Песнь 3</red>
</p>
<p>
<red>Ирмос</red>: Да утверди́тся сердце мое в воле Твоей, Христе Боже,/ Иже над вода́ми небо утвержде́й второе,/ и основа́вый на вода́х зе́млю, Всесильне.</p>
<p>Да утверди́тся сердце мое молитвами твоими, святе,/ и научи мя, недостойнаго, похвали́ти по достоинству преславную память твою,/ Богоносе отче наш Авраамие. </p>
<p>Да утверди́ши ны, Богомудре, на безплотныя враги́, еже прогони́ти ты́я,/ твою же память велича́ти и Христа прославляти,/ тебе прославльшаго, отче Авраамие.</p>
<p>Да утверди́мся на ка́мени непоколеби́мем твоих молитв,/ да не поколе́блют нас прило́зи льстиваго/ и ум наш просвети светом заповедей Христовых,/ яко да верою воспеваем тя, преблаженне Авраамие.</p>
<p>
<red>Богородичен</red>:</p>
<p>Да утвержде́н буду милостию Твоею, Владычице,/ и покрове́н кровом крил Твоих, Богородице,/ и избе́гну сете́й лукаваго, воспевая преславное Твое торжество.</p>
<p>
<red>По 3-й песни седален, глас 5</red>:</p>
<p>Апостолов ревни́тель быв, преподобне,/ сего ради и Богослову бесе́довати сподо́бился еси/ и, сего́ жезл прии́м, Веле́са разруши́л еси/ и того козни до конца искоренил еси,/ и неверный ко Христове вере привел еси./ Ныне же Христа Бога моли о чтущих память твою,/ дарова́ти нам мир и ве́лию милость.</p>
<p>
<red>Слава, и ныне, Богородичен</red>:</p>
<p>Победу иму́ще крепкия силы на Тя любовию верно надеющиися,/ Чистая Царице Дево Богородице, враги́ покаря́юще, побо́рницу иму́щи Тя, веселимся.</p>
<p>
<red>Песнь 4</red>
</p>
<p>
<red>Ирмос</red>: Разуме́х, Всесильне,/ Твое смотрение,/ и со страхом просла́вих Тя, Спасе.</p>
<p>Разумех, преподобне, мое недостоинство/ и со страхом косну́хся к твоему хвале́нию,/ но ты, святе, приими́, яко убо́гия две ца́те, с верою тебе приноси́мое хваление, всехвальне отче Авраамие.</p>
<p>Разумел еси, отче преблаженне, кова́рствия лукаваго Веле́са/ и сего до конца низложил еси,/ нас на молитву воздви́гни <red>Днесь</red>,/ да верно ликовству́ем, преблаженне, в памяти твоей, отче Авраамие.</p>
<p>Разумел еси, святе, де́мона во умыва́льницу твою вше́дша и пакость тебе сотворити хотя́ща,/ сосу́д крестом покрыв, того опалил еси:/ ныне же нас спаси́ от его ловления твоими молитвами, отче Авраамие.</p>
<p>
<red>Богородичен</red>:</p>
<p>Разумела еси, Владычице, воплотившагося из Тебе Христа Бога нашего,/ Того моли, Богоблаженная,/ да Твоими молитвами сохрани́т нас от всякаго наве́та льстиваго.</p>
<p>
<red>Песнь 5</red>
</p>
<p>
<red>Ирмос</red>: От но́щи у́тренююще, воспеваем Тя, Христе Боже,/ обнищавшаго нас ради/ и Крест, и смерть плотию претерпевшаго.</p>
<p>Из но́щи тьмы глубо́кия возве́л еси люди твоя/ и, покаяния светом просвети́в, ко Христу привел еси, Богоносе Авраамие,/ и нас просвети́, блаженне, сиянием твоей благодати, яко да при́сно тя ублажа́ем.</p>
<p>Из но́щи идолонеи́стовства извле́кл еси, отче, множество людей/ и сих погруже́нием благодати озари́л еси духовныя;/ и ныне нас озари́ светом невещественным, и молитвами твоими просвети, яко да по долгу величаем тя.</p>
<p>Из но́щи страсте́й моих возведи мя, святе, и да́руй ми свет мы́сленный,/ да возмогу, недостойный, от грубаго ума́ моего худо́е сие́ плете́ние принести к похвалению чудес/ преславнаго твоего торжества, Богоносе Авраамие.</p>
<p>
<red>Богородичен</red>
</p>
<p>Из но́щи а́да преисподняго изведе́ ны Сын Твой, Пречистая,/ и рая́ жители паки соделав:/ сего ради, покланя́ющеся Ему, Тебе, Дево, ублажаем.</p>
<p>
<red>Песнь 6</red>
</p>
<p>
<red>Ирмос</red>: Отве́ргл мя еси во глубины́ се́рдца морска́го/ и спасл еси мя, Спа́се, от работы сме́ртныя,/ и разреши́л еси у́зы беззаконий моих.</p>
<p>Отверго́шася неразу́мнии твоего учения, блаженне,/ и к Веле́су, глу́ху и́долу, ниже́ глаго́лющу, ниже́ осяза́ющу притека́ху./ И егда сего пробо́л еси тро́стию Богосло́вовою,/ тогда и сих к ра́зуму благочестия наста́вил еси, отче Авраамие.</p>
<p>Отве́ржен есмь в ров неча́яния, многостра́стный,/ но ты возведи́ мя, святе, на стезю́ покаяния,/ яко да отве́ргу вся моя злая деяния/ и облекуся светом молитв твоих, отче Авраамие блаженне.</p>
<p>Отве́ржен быв окая́нный де́мон, восхоте́ спо́ну тебе сотвори́ти,/ преобразу́ется в воина лукавый,/ и предстает тогда владу́щему благоверному князю Владимиру, и того на тя вооружает./ Ты же, сего прогнав, вя́щше прославля́ешися и князя в вере утвержда́еши.</p>
<p>
<red>Богородичен</red>
</p>
<p>Отве́рзи мне, Владычице, двери милости Твоея,/ якоже Сын Твой отве́рзе разбойнику и блудни́це, и блу́дному двери милосердия;/ яко да и аз Твоими молитвами улучу́ жизнь вечную, воспева́я Твою благость.</p>
<p>
<red>Кондак, глас 2</red>:</p>
<p>Иго Христово прие́м, Авраамие,/ и Того крест на ра́мо взем,/ последовал еси Ему,/ насажде́н быв в дому́ Господни/ и процве́л еси, яко фи́никс и яко кедр, иже в Ливане,/ умножил еси чада твоя, муж жела́ний духовных:/ от возлюбленнаго же апостола Иоанна Богослова благодать восприим,/ жезло́м сокрушил еси и́дола/ и рассы́пал еси его, яко прах,/ и чудотворец убо ве́лий явился еси, преподобне./ Темже Христа Бога моли/ непрестанно о всех нас.</p>
<p>
<red>Икос</red>:</p>
<p>Авраамие Богомудре, житие непорочно стяжа́л еси,/ и <red>кий</red>  язык челове́ч довле́ет когда к похвале пове́дати, яже о тебе;/ оба́че воспоем Божию мудрость и твоя, преподобне, стра́сти и подвиги, я́же на земля́,/ яко светильника тя я́вльшася всем челове́ком и многим терпением в ли́це Ангельстем возсия́вша./ Тем в песнех вопием ти си́це:/ радуйся, Авраамие преподобне и Богоносе, Небесный человече и земный Ангеле./ Радуйся, Духа Святаго оби́телище./ Радуйся, яко из мла́да последовал еси Святей Троице./ Радуйся, целомудрия сто́лпе, низложи́вый демона многокова́рственнаго./ Радуйся, яко от млады́х ногте́й последовал еси Христу./ Радуйся, светильниче многосветлый, приведы́й ко Христу монахов множества./ Радуйся, разори́вый и́дола и воздви́гнувый Христову Церковь./ Радуйся, иже идолопокло́нники сотвори́л еси Пресвятей Троице поклонники./ Радуйся, яко молитвами твоими де́мони побеждаются./ Радуйся, граду Ростову похвала,/ яко первую общую обитель воздви́гл еси, и в ней мно́гия монахи, яко виноград Христов, насадил еси/ и Троицу славити научил еси./ Радуйся, православному отечеству нашему похвала и утверждение,/ <red>егоже</red> соблюди́ молитвами твоими от враг ненаве́тно, да зовем ти:/ радуйся, отче Авраамие блаженне,/ и Христа Бога моли непрестанно о всех нас.</p>
<p>
<red>Песнь 7</red>
</p>
<p>
<red>Ирмос</red>: Явле́йся в купине́ законоположнику огне́м,/ и рождество Девы проображей в ней,/ благословен еси Господи, Боже отец наших.</p>
<p>Явился еси в России светильник пресветлый, отче Авраамие,/ Трисолнечными светосиянии к Богознанию нас приводя́ и пе́ти науча́я:/ благословен Бог отец наших.</p>
<p>Явился еси река́ медото́чных учений, Богоносе,/ верныя напая́я, грехи́ же потопля́я/ и к познанию благочестия всех возводя, и научая пети:/ благословен Бог отец наших.</p>
<p>Явлься тебе ученик Христов Богословеснейший и девственник возлю́бленный,/ трость тебе, блаженне, дарова́, е́юже диавола пробо́л еси/ и к тому неви́дима сего сотворил еси, и челове́ки научил еси вопити:/ благословен Бог отец наших.</p>
<p>
<red>Богородичен</red>
</p>
<p>Явле́йся яко Человек Сын Твой, Богоневесто,/ нас обожи́ и к ра́зуму милости возведе́,/ и во свете неприступнем ликова́ти устро́и воспевающия и глаголющия:/ благословен Бог отец наших.</p>
<p>
<red>Песнь 8</red>
</p>
<p>
<red>Ирмос</red>: Песнь Тебе прино́сим безплотных,/ якоже о́троцы в пещи́, и, пою́ще, глаголем:/ благословите вся дела Господня Господа.</p>
<p>Песнь тебе приношу́, отче Богоносе Авраамие,/ е́юже пропове́даю твоя по́двиги и чудеса́,/ и прославляю твое величество, вопия:/ благословите вся дела Господня Господа.</p>
<p>Песнь прино́сиши Христу, ликуя со Ангелы, отче Авраамие,/ тех бо житию́ поревнова́л еси/ и нас в память твою ликова́ти устро́ил еси, поющих:/ благословите вся дела Господня Господа.</p>
<p>Песнь пое́ши Херувимскую, имже и подо́бник был еси,/ кри́ла о́гненная восприе́м, и́м иже Горняго Иерусалима дости́г,/ о нас молися, отче Авраамие, поющих верно:/ благословите вся дела Господня Господа. </p>
<p>
<red>Богородичен</red>:</p>
<p>Песнь приими́, Владычице, от несовершеннаго ума́ нашего/ и моли́ся Сыну Твоему и Богу нашему, пода́ти нам оставля́ние грехо́в,/ яко да воспеваем Тя во вся веки.</p>
<p>
<red>Песнь 9</red>
</p>
<p>
<red>Ирмос</red>: Живоприе́мный источник приснотеку́щий,/ светоносный светильник благода́ти,/ храм одушевле́нный,/ сень пречистую,/ Небесе́ и земли́ простра́ннейшую,/ Богородицу, вернии, величаем.</p>
<p>Живоносный источник благодатных вод яви́лся еси, Авраамие Богоблаженне:/ подаждь ми источник слез,/ да омы́ю душевныя моя стра́сти и убелю́ светом покаяния очерне́вшую душу мою.</p>
<p>Живоносный Крест на ра́мо взем, преподобне,/ распе́ншемуся на нем Христу последовал еси, отче Авраамие,/ и вра́жия полки́ прогнал еси,/ и нам проси́ милости, торжествующим твое празднество, Богоносе.</p>
<p>Живоносным Крестом врага́ опали́л еси/ и, сего в сосу́де запеча́тав, ученико́м работати отше́л еси,/ показу́я смире́ния о́браз, и сих науча́я любому́дренно последовати тебе.</p>
<p>
<red>Богородичен</red>
</p>
<p>Источник ро́ждши нам, Владычице,/ житие мирно рабо́м Твоим испроси́/ и православному во́инству нашему на иноплеме́нники посо́бствуй,/ яко Ты еси спасение наше,/ Богоневестная.</p>
<p>
<red>Светилен</red>
</p>
<p>
<red>Подобен</red>: Жены услышите</p>
<p>По́стнически пожи́в, отче Авраамие, и на враги́ власть прии́м,/ яко и в сосу́де ты́я затворя́ти и кресто́м опаля́ти;/ и человеки от неду́г исцелева́еши, притекающия с верою к тебе и почитающия, Богоносе, всечестную память твою.</p>
<p>
<red>Слава, и ныне, Богородичен</red>:</p>
<p>Зачала́ еси во утро́бе Бога,/ <red>егоже</red> трепещут вся Небесныя силы:/ Сего, Дево, родила́ еси плотию, наше естество́ обожившаго./ <red>егоже</red> моли, Богоблаженная, с преподобным Авраамием,/ да спасет Тебе ради души наша.</p>
<p>
<red>На хвалитех стихиры, на 4, глас 2</red>
</p>
<p>
<red>Подобен</red>: Егда от Древа</p>
<p>Терпел еси гонения от неверных,/ радовался еси наде́емыми,/ яже угото́ва Бог лю́бящим Его./ Сего ради, преподобне, ве́тхаго совле́клся еси человека/ и ве́тхаго искорени́в и́дола,/ благодатию же Крещения просвети́л еси град Ростов/ и в нем, яко солнце, сия́я чудесы́,/ Российскую страну от бед спасаеши/ и от варварскаго нахождения./ Сего ради молим тя, отче Авраамие:/ моли Христа Бога спастися душам нашим.</p>
<p>Терпел еси от идолопокло́нников гонения/ и радовался еси от Владыки Христа воздая́нием,/ и к неверным вопия́л еси:/ ну́ждно страда́ние, но радостно возме́здие;/ мно́ги ско́рби, но сла́док рай./ И сего ради они́, оста́вльше окая́ннаго Веле́са,/ к тебе притека́ху, глаголюще:/ моли Христа Бога, отче Авраамие,/ да твоими молитвами спасет души наша.</p>
<p>Терпел еси от врага́ ско́рби/ и, радуяся, вене́ц от Христа прие́млеши,/ Престолу славы предстоя́, со Ангелы лику́еши./ О нас непрестанно моли́ся, преподобне,/ да твоими молитвами от бед и скорбе́й изба́вимся./ Тя бо те́пла предстателя к Богу и́мамы,/ яко да тебе ради, отче Авраамие,/ спасет души наша.</p>
<p>
<red>Слава, глас 8</red>:</p>
<p>Прииди́те, празднолю́бных собори,/ приидите, православных торжество́,/ приидите, монахов Богосочета́нный ли́че,/ приидите, насы́титеся ны́нешняго пра́зднства./ Приидите, овча́та, Господня духовныя огра́ды./ Приидите, да лику́им све́тло в память отца нашего,/ <red>Днесь</red> бо Богоносный Авраамий/ ликует со Безплотными силами,/ предстоя́ Престолу всех Царя Христа Бога,/ и мо́лится о душах наших.</p>
<p>
<red>И ныне, Богородичен</red>:</p>
<p>Владычице, приими́ молитвы раб Твоих,/ и изба́ви нас/от всякия ну́жды и печали.</p>
<p>
<red>Славословие великое. И отпуст</red>
</p>
<p>
<red>На Литургии: Блаженны святаго от канона, песнь 3-я и 6-я. Прокимен, глас 7:</red> Честна пред Господем смерть преподобных Его. <red>Стих</red>: Что воздам Господеви о всех, яже воздаде́ ми. <red>Апостол к Галатом, зачало 213. Аллилуия</red>: Блажен муж, бояйся Господа: <red>Стих</red>: Сильно на земли будет семя его. <red>Евангелие от Матфея, зачало 10. Причастен</red>: В память вечную</p>
<p>
<red>В той же день</red>
</p>
<p>
<red>Преподобнаго Авраа́мия Затворника,</red>
</p>
<p>
<red>в Ближних пещерах почивающаго</red>
</p>
<p>
<red>Тропарь, глас 2</red>:</p>
<p>Ве́лия веры исправле́ния,/ в пеще́рнем затворе, яко на воде упокое́ния,/ преподобне отче Авраа́мие, радовался еси,/ огнем бо любве́ Божественным распала́ем,/ бдением и молитвою безстрастия достигл еси/ и явился еси равноангельный на земли,/ того молитвами, Христе Боже, спаси души наша.</p>
<p>
<red>Кондак, глас 3</red>:</p>
<p>Во плоти яко Ангел на земли явился еси,/ и поще́нием, яко древо насажде́нное при вода́х воздержания, до́бре возрос еси,/ тече́ньми же твоих слез скверну омыв, Авраа́мие,/ явился еси селение Божественное Святаго Духа.</p>
</section>
