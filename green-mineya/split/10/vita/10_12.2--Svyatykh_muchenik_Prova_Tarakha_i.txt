<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><p>Ангели ублажают милосердие Твое к людем,/ благодарим Тя и мы, Мати Божия, празднующе иконе Твоей.</p>
<p>Ангели славят промышление Твое о верных,/и мы поем Тя, явльшуюся нам на помощь Своим образом.</p>
<p>Величай, душе моя,/ благодать Оставившую верным во святых иконах Своих.</p>
<p>Величай, душе моя,/ Всемилостивую Владычицу, иконою Своею обитати зде изволившую.</p>
<p>Величай, душе моя,/ Преблагословенную Марию, освящающую ко иконе Ея притекающих.</p>
<p>Величай, душе моя,/ Святою Троицею Избранную спасения ради нашего.</p>
<p>Величай, душе моя,/ Благословенную в женах, иконою Своею благословившую нас.</p>
<p>
<red>Молитва</red>
</p>
<p>Пресвятая Госпоже, Владычице Богородице, упование всех уповающих на Тя, Заступнице печальных, прибежище отчаянных, вдов и сирот Питательнице! Услыши и помилуй ны, грешныя и недостойныя рабы Своя, со умилением ко пречистому Твоему образу припадающия: умоли, Милосердая Владычице, Сына Твоего и Господа нашего Иисуса Христа, да отвратит от нас праведный гнев Свой, да простит грехи и беззакония наша, яко да сподобимся благостию Его скончати житие наше в покаянии и получити милость Его со всеми избранными Его, яко благословена и препрославлена еси во веки веков. Аминь.</p>
</section>
