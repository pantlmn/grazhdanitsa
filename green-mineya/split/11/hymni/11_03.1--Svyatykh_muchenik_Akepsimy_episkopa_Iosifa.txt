<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Святы́х му́ченик Акепси́мы епи́скопа, Ио́сифа пресви́тера</red> и Аифала́ диа́кона и обновле́ние хра́ма свята́го великому́ченика
<red>Гео́ргия, и́же в Ли́де, иде́же поло́жено есть честно́е те́ло его́</red></p>
</title>
<p>
<red>На</red> Го́споди, воззва́х:
<red>стихи́ры му́чеников,</red></p>
<p>глас 8.</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ Акепси́ма кра́сный, му́чеником служи́тель,/ пе́сней увязе́нием венча́ется <red>Днесь</red>,/ Богоя́звенная страда́ния предлага́ет/ и острупля́ет<a type="note" xlink:href="#note42">42</a>
врага́ безпло́тнаго./ О, каковы́я получи́ многода́рныя благода́ти!/ Его́же моли́твами спаси́ ду́ши на́ша, Христе́,/ я́ко Милосе́рд.</p>
<p>О, пресла́внаго чудесе́!/ От Перси́ды звезда́, Ио́сиф возсия́,/ волше́бную ме́рзость разруша́я Ду́хом,/ кро́вными струи́ми погаси́ огни́ служе́ние безбо́жия./ О, кре́пости, е́юже низложи́ де́моны!/ Того́ моли́твами спаси́ ду́ши на́ша, Христе́,/ я́ко Милосе́рд.</p>
<p>О, пресла́внаго чудесе́!/ Аифа́л тве́рдый страда́ния побо́рник тезоимени́т явля́ется,/ сад присноцвету́щий,/ и, ре́жемь, цвете́т ра́нами,/ и, уже́ умерщвля́емь, жи́ти начина́ет./ О, кре́пости естества́,/ ю́же претерпе́!/ Того́ молитва́ми спаси́ ду́ши на́ша, Христе́,/ я́ко Милосе́рд.</p>
<p>
<red>И́ны стихи́ры свята́го Гео́ргия, глас 4.</red>
</p>
<p>
<red>Подо́бен:</red> Я́ко до́бля:</p>
<p>Страстоте́рпче Гео́ргие, А́нгелов собесе́дниче/ и му́чеников ссе́льниче<a type="note" xlink:href="#note43">43</a>,/ прибе́жище скорбя́щих всегда́,/ приста́нище утише́ния пла́вающему и мне в житии́ бу́ди/ и упра́ви, молю́ тя, жизнь мою́:/ я́ко да ве́рою несомне́нною ублажа́ю/ па́че естества́ по́двиги твоя́.</p>
<p>В мо́ри мя пла́вающа,/ на пути́ ше́ствующа,/ в нощи́ спя́ща, соблюди́,/ бдя́щу просвети́ ум мой, Гео́ргие,/ и наста́ви твори́ти во́лю Госпо́дню,/ я́ко да обря́щу в день Су́дный/ в житии́ соде́янных ми разреше́ние,/ прибега́я в кров твой, сла́вне.</p>
<p>Ве́ры броня́ми, и щито́м благода́ти,/ и Креста́ копие́м огради́вся,/ сопроти́вным непобеди́мь был еси́, Гео́ргие,/ и, я́ко Боже́ственный храбо́рник<a type="note" xlink:href="#note44">44</a>, де́монския полки́ победи́в,/ со А́нгелы лику́еши,/ ве́рныя же, сохраня́я, освяща́еши/ и спаса́еши, призыва́емь.</p>
<p>
<red>Сла́ва, глас 6:</red>
</p>
<p>Досто́йно и́мене жи́тельствовал еси́, во́ине Гео́ргие:/ крест бо Христо́в на ра́мена взем,/ от диа́вольския ле́сти олядене́вшую зе́млю до́бре возде́лал еси́/ и, терно́вное служе́ние искорени́в и́дольское,/ Правосла́вныя ве́ры ло́зу насади́л еси́./ Те́мже то́чиши врачева́ния во всей вселе́нней ве́рным/ и Тро́ицы де́латель пра́веден показа́лся еси́./ Моли́, мо́лимся, о ми́ре ми́ра/ и спасе́нии душ на́ших.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>На Дре́ве Живо́т наш зря́щи, Всенепоро́чная Богоро́дица, ви́сящ,/ ма́терски рыда́ющи, вопия́ше:/ Сы́не Мой и Бо́же Мой,/ спаси́ любо́вию пою́щия Тя.</p>
<p>
<red>На стихо́вне Окто́иха.</red>
</p>
<p>
<red>Сла́ва святы́х, глас 6. Ефре́ма Кари́я:</red>
</p>
<p>Предпу́тие обра́зно трисия́ннаго ва́шего единоу́мия/ и во Христе́ муче́ния,/ неизрече́нныя Тро́ицы и пресу́щественныя Еди́ницы страда́льцы,/ и́же в Перси́де неопа́льни соблю́дшеся, трие́ о́троцы бы́ша:/ я́ко бо они́, на пла́мень дерзну́вше, Бо́гу не досади́ша;/ та́ко и вы умре́ти не отреко́стеся,/ не пощаде́вшеся Христо́вою любо́вию,/ но я́ко во о́нех яви́выйся Четве́ртый в пла́мени ороша́ше;/ та́ко и вас Христо́с, И́же Еди́н от Тро́ицы,/ прия́т в ме́сто прохла́дное<a type="note" xlink:href="#note45">45</a>,/ Акепси́ма со Ио́сифом и Аифа́ла, Богоприя́тнии,/ моли́теся о душа́х на́ших.</p>
<p>
<red>И ны́не, </red>
</p>
<p>
<red>Богоро́дичен или́ Крестобогоро́дичен:</red>
</p>
<p>
<red>Подо́бен:</red> Тридне́вен:</p>
<p>Ви́дящи Тя распина́ема, Христе́,/ Тебе́ Ро́ждшая вопия́ше:/ что стра́нное е́же ви́жу та́инство, Сы́не Мой?/ Ка́ко на Дре́ве умира́еши, пло́тию пове́шен,/ Жи́зни Пода́телю?</p>
<p>
<red>Тропа́рь, глас 4:</red>
</p>
<p>Му́ченицы Твои́, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего,/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости:/ тех моли́твами/ спаси́ ду́ши на́ша.</p>
<p>
<red>Сла́ва, Гео́ргия, глас то́йже:</red>
</p>
<p>Я́ко пле́нных свободи́тель/ и ни́щих защи́титель,/ немощству́ющих врач,/ победоно́сче великому́чениче Гео́ргие,/ моли́ Христа́ Бо́га спасти́ся душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>Еди́н кано́н Окто́иха со ирмосо́м на 6, и му́чеников на 4, и Гео́ргия на 4. Кано́н му́чеников. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну<a type="note" xlink:href="#note46">46</a> Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Тро́ицы равночи́сленнии Пресвяты́я, всебога́тии,/ Тоя́ яви́стеся честни́и покло́нницы и предстоите́ Престо́лу Тро́ичному,/ те́плии засту́пницы притека́ющим к вам.</p>
<p>Тро́ицы покло́нницы трисо́лнечныя су́ще,/ многобо́жия лесть, святи́и, разруши́сте,/ претерпе́вше му́ки многообра́зныя и смерть непра́ведную, Богоблаже́ннии.</p>
<p>Муче́ния пучи́ну без волне́ния преидо́сте ве́рою, блаже́ннии,/ и приста́сте к безпеча́льному животу́,/ к приста́нищу Вы́шния све́тлости,/ в сла́ву неизрече́нную.</p>
<p>
<red>Богоро́дичен:</red> Ра́дости нам Хода́таица,/ я́ко прие́мши исполне́ние всего́ Божества́, яви́лася еси́, Пренепоро́чная./ Тем вси Тебе́ ра́дость А́нгелову согла́сно зове́м, Богора́дованная.</p>
<p>
<red>Ин кано́н свята́го Гео́ргия, его́же краегране́сие: </red>Де́лание Бо́гу тя сла́влю, блаже́нне.
<red> Глас 4.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты<a type="note" xlink:href="#note47">47</a> кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся:/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
</p>
<p>Де́лание Бо́жие гобзу́ющее<a type="note" xlink:href="#note48">48</a>
яви́лся еси́,/ пита́я ве́рныя подража́нием благочести́вым, страстоте́рпче Гео́ргие,/ па́мять твою́ светоно́сную свяще́нно пра́зднующия/ и в сей те́пло тя сла́вящия.</p>
<p>Разжже́ твое́, страстоте́рпче, се́рдце Боже́ственное раче́ние<a type="note" xlink:href="#note49">49</a>
вои́стинну,/ самозва́н тем к мучи́телем прише́л еси́, попаля́я многобо́жия пре́лесть/ и ра́зум све́тлости облиста́я спасе́ния.</p>
<p>Я́ко лев, упова́я, суди́щу предста́л еси́,/ возвеща́я я́вственно воплоще́ние Христо́во,/ И́мже мир изба́вися паде́ния дре́вняго,/ пе́рвое прия́т благопло́дие, треблаже́нне Гео́ргие.</p>
<p>
<red>Богоро́дичен:</red> Избавля́я нас осужде́ния дре́вняго,/ Сын Бо́жий бысть Сын Де́вы я́ко Челове́к,/ тем Сего́ во двою́ существу́ и хоте́нию правове́рным се́рдцем сла́вим.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ несть бо свят, па́че Тебе́,/ Человеколю́бче.</emphasis>
</p>
<p>Не в му́дрости е́ллинскаго су́етия, му́дрии,/ но ра́зумом Боже́ственным безбо́жие обличи́сте пе́рсское,/ укори́вше сих безу́мие.</p>
<p>Священнонача́лия просвеще́н Боже́ственным пома́занием, свяще́нный Акепси́мо,/ муче́ния же кро́вию себе́ украси́л еси, Богоблаже́нне.</p>
<p>Сокруше́ние твои́х удо́в, Ио́сифе приснопа́мятне,/ преле́стныя ко́зни до конца́, му́чениче, сокруши́,/ тебе́ же исхода́таи сла́ву нетле́нную.</p>
<p>
<red>Богоро́дичен:</red> Тя Му́дрость Бо́жия чисте́йшее селе́ние обре́тши,/ от Твои́х чисты́х крове́й воплоти́ся/ и по Рождестве́ нетле́нну яви́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Лук си́льных изнемо́же,/ и немощству́ющни препоя́сашася си́лою:/ сего́ ра́ди утверди́ся в Го́споде се́рдце мое́.</emphasis>
</p>
<p>Ро́да и оте́чества сла́вы ра́достию отве́ргся,/ Христу́ после́довал еси́/ и Го́рняго Сио́на жи́тель, му́чениче, яви́лся еси́ красне́йший.</p>
<p>Да насле́дник изя́щен и покори́в,/ Жива́го Бо́га сын яви́шися,/ претерпе́л еси́ ра́ны треволне́ния мучи́телей, му́чениче до́блий.</p>
<p>
<red>Богоро́дичен:</red> Во всего́ Ада́ма оде́яся,/ И́же милосе́рдия ра́ди Но́вый Ада́м бысть из Тебе́, Пренепоро́чная,/ Еди́н сый челове́ков Созда́тель.</p>
<p>
<red>Конда́к святы́х, глас 2.</red>
</p>
<p>
<red>Подо́бен:</red> Вы́шних ища́:</p>
<p>Боже́ственная, му́дре, непоро́чно тайноводи́л еси́,/ же́ртва прия́тна был еси́, Богоблаже́нне:/ Христо́ву бо пил еси́ ча́шу сла́вно, свя́те Акепси́мо,/ со страда́льцы твои́ми,/ моля́ся непреста́нно о всех нас.</p>
<p>
<red>И́кос:</red>
</p>
<p>Кто от ве́рных возмо́жет отню́д досто́йно воспе́ти/ прему́драго свяще́нника Акепси́ма, свети́льника Христо́ва:/ той бо разруши́ пре́лесть и́дольскую и посрами́ де́монская ухищре́ния/ кре́пкою си́лою Спа́са Христа́ Бо́га,/ Тро́ице Пресвяте́й благоче́стно поклани́тися наказу́я,/ Отца́ и Сы́на и Свята́го Ду́ха во Еди́ном Божестве́ почита́ти,/ моля́ся непреста́нно о всех нас.</p>
<p>
<red>Седа́лен му́чеников, глас 8.</red>
</p>
<p>
<red>Подо́бен:</red> Прему́дрости:</p>
<p>Ио́сиф, до́блий подви́жник, Акепси́ма, пре́лести губи́тель/ и Аифа́л сла́вный, страда́лец непобеди́мый,/ све́тлыя зве́зды, ве́рными в пе́снех досто́йно вои́стинну да восхва́лятся <red>Днесь</red>:/ сии́ бо пре́лесть пе́рсов очерни́ша,/ со́лнцу не поже́рше, ни огня́ поче́тше;/ к ни́мже любо́вию возопие́м:/ моли́те Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять ва́шу.</p>
<p>
<red>Сла́ва, свята́го Гео́ргия, глас 1.</red>
</p>
<p>
<red>Подо́бен:</red> Гроб Твой:</p>
<p>Во́инство на земли́ возненави́дев, му́чениче,/ на Небесе́х возжеле́л еси́ сла́вы/ и боле́зни поне́сл еси́ и лю́тую смерть./ Тем, <red>Днесь</red> всесвяту́ю твою́ па́мять пра́зднующе,/ Христу́ прино́сим хвалу́, треблаже́нне Гео́ргие.</p>
<p><red>И ны́не,</red></p>
<p>
<red>Богоро́дичен:</red>
</p>
<p>Упова́ние христиа́н, Пресвята́я Де́во,/ Его́же родила́ еси́, Бо́га, па́че ума́ и сло́ва,/ непреста́нно моли́ о воспева́ющих Тя/ пода́ти оставле́ние грехо́в на́ших всех и исправле́ние жития́/ ве́рою и любо́вию при́сно сла́вящим Тя.</p>
<p>
<red>Крестобогоро́дичен:</red>
</p>
<p>Нескве́рная А́гница,/ А́гнца и Па́стыря пове́шена на Дре́ве ме́ртва зря́щи,/ пла́чущи, веща́ше, ма́терски восклица́ющи:/ ка́ко претерплю́ Твое́, е́же па́че сло́ва, Сы́не Мой, сни́тие/ и во́льныя стра́сти, Бо́же Преблаги́й.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,</emphasis>
<emphasis>/ прии́де Иису́с Пребоже́ственный/ нетле́нною дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Ни́жняя презре́вше и ко еди́нем пребыва́ющим смотря́юще,/ тех получи́ша жили́ща,/ Акепси́ма до́блий и сла́внии Ио́сиф и Аифа́л да восхва́лятся.</p>
<p>И́же к еди́ному Влады́це просте́ртое твое́ помышле́ние/ во вре́мя страда́ния, му́чениче,/ облегче́ния тебе́ творя́ше нестерпи́мых мук,/ кре́пкий Ио́сифе, страстоте́рпче Христо́в досточу́дне.</p>
<p>Честно́е твое́ свиде́тельство, я́ко плодови́та лоза́ объе́млема,/ источа́ет вино́ ве́рным умиле́ния, Аифа́ле страстоте́рпче, веселя́щи зову́щия:/ сла́ва, Христе́, си́ле Твое́й.</p>
<p>
<red>Богоро́дичен:</red> Свята́я Богоро́дица,/ в Ню́же всели́тися благоволи́, я́ко во благово́нный храм,/ Сло́во О́тчее и Равнобоже́ственное,/ не растле́ чистоты́, ни стужи́:/ и́бо роди́ Емману́ила, Бо́га и Челове́ка.</p>
<p>
<red>Ин</red>
</p>
<p>
<red>Ирмо́с:</red>
<emphasis>Любве́ ра́ди, Ще́дре, Твоего́ о́браза/ на Кресте́ Твое́м стал еси́, и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis>
</p>
<p>Умерщвле́нное твое́ те́ло му́ками, блаже́нне,/ умерщвле́ннаго Сло́ва вообража́ет стра́сти,/ дарова́вшаго ти живо́т ве́чный.</p>
<p>Щито́м и́стинным огражде́н,/ побо́рники лжи́выя кре́пким смы́слом ку́пно погуби́л еси́,/ Богому́дре Гео́ргие.</p>
<p>Просла́вися твои́ми у́ды святы́ми,/ и́же в земны́х оде́яся неможе́ние, Сло́во./ Тем ве́чно тя прославля́ем, Гео́ргие.</p>
<p>
<red>Богоро́дичен:</red> И́же бытие́ дарова́вы челове́ком/ и е́же до́бре бы́ти тем, преступле́нием истле́вшим, Пречи́стая, дарова́,/ быв Челове́к.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Вели́кое и честно́е призыва́я И́мя Госпо́дне,/ ча́шу спасе́ния страда́ний, ра́дуяся, Акепси́мо, испи́л еси́.</p>
<p>Вы́шняя тя пи́ща, зва́ннаго ра́нами, прия́т/ и ли́цы, Ио́сифе, му́ченичестии/ с ни́ми веселя́щася.</p>
<p>Сад присноцвету́щий, плоды́ по́двиг твои́х концы́ пита́я,/ и́стинно яви́лся еси́, Аифа́ле блаже́нне.</p>
<p>
<red>Богоро́дичен:</red> Свет безле́тный нам, О́тчее сия́ние, родила́ еси́ под ле́ты,/ благосты́нею бога́тства бы́вша, Пренепоро́чная.</p>
<p>
<red>Ин. Ирмо́с то́йже.</red>
</p>
<p>Вшед му́жески в му́ченический по́двиг,/ и порази́л еси́ и́дольское, страстоте́рпче, свире́пство,/ те́лом сокруша́емь.</p>
<p>Тебе́ ка́мень све́тлый Влады́ка в венце́х вонзе́, страстоте́рпче,/ Свое́й Це́ркви подо́бно сия́юща.</p>
<p>Пожре́ся, я́ко а́гнец, до́браго Пастыренача́льника смерть вообрази́в,/ и прине́слся еси́ Вы́шней трапе́зе же́ртва непоро́чна.</p>
<p>
<red>Богоро́дичен:</red> Спаси́ ны от бед и скорбе́й, Пречи́стая Богоро́дице,/ и мук изба́ви бу́дущих моли́твами Твои́ми.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Главе́, Акепси́мо, твое́й, отсе́ченней от телесе́,/ Христу́ совокупи́ ве́рою ду́шу твою́, му́чениче, неотсту́пно,/ та́мо су́щими заря́ми при́сно просвеща́емь.</p>
<p>Ка́мением, я́ко первострада́лец, му́чениче, убива́емь,/ не отве́рглся еси́ ка́мене жи́зненнаго, Христа́,/ преходя́ к та́мо су́щим све́тлым оби́телем.</p>
<p>Же́злием неми́лостивно ураня́емь<a type="note" xlink:href="#note50">50</a>, ра́довашеся,/ жезл име́я си́лы, Крест Госпо́день, и похвалу́,/ страстоте́рпче Аифа́ле, Богому́дре всебога́те.</p>
<p>
<red>Богоро́дичен:</red> Купина́ прообразова́ше вели́кую та́йну па́че ума́ Твоего́ Рождества́,/ огне́м отню́д повива́ема и ника́коже опаля́ема, Де́во Всепе́тая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой,/ Многоми́лостиве.</emphasis>
</p>
<p>Сосу́д раздробля́емь те́ла страда́нии, му́чениче,/ вра́жия вся ко́зни лука́выя му́жески разруши́л еси́,/ всеблаже́нне Гео́ргие.</p>
<p>Остроты́, разсека́ющия те́ло,/ и колесе́, му́чениче, и распаля́емы ве́щи пе́щныя,/ и́же к Бо́гу любо́вию распаля́емь, отню́д не устраши́лся еси́.</p>
<p>
<red>Богоро́дичен:</red> Святы́й храм во святы́х Почива́ющему была́ еси́, Богома́ти:/ те́мже нас, ве́рно пою́щих Тебе́,/ освяща́еши, Присноде́во.</p>
<p>
<red>Конда́к свята́го Гео́ргия, глас 8.</red>
</p>
<p><red>Подо́бен:</red> Взбра́нной:</p>
<p>К возбра́нному и ско́рому заступле́нию Твоему́ прибе́гше, ве́рнии,/ мо́лим изба́витися, страстоте́рпче Христо́в,/ от собла́зн вра́жиих воспева́ющим тя,/ и вся́ких бед, и озлобле́ний, да зове́м:/ ра́дуйся, му́чениче Гео́ргие.</p>
<p>
<red>И́кос:</red>
</p>
<p>Вели́к в предста́тельствах на земли́ показа́лся еси́,/ Госпо́день уго́дниче и дру́же,/ ве́рныя бо лю́ди покрыва́я, спаса́еши при́сно, сла́вне./ Тем ве́рою и любо́вию вопие́м тебе́, многострада́льче:/ ра́дуйся, и́мже просвеща́ется мир;/ ра́дуйся, и́мже во́инство озаря́ется;/ ра́дуйся, ве́рных от пле́на избавле́ние;/ ра́дуйся, ю́зников ско́рое заступле́ние;/ ра́дуйся, высото́ с ве́рою притека́ющих к тебе́ те́пле;/ ра́дуйся, обогати́телю лю́бящих тя и в ско́рби весе́лие;/ ра́дуйся, я́ко сый люде́й огражде́ние;/ ра́дуйся, я́ко подае́ши во бране́х побежде́ние;/ ра́дуйся, звездо́, просвеща́ющая пла́вающия;/ ра́дуйся, реши́телю вся́каго озлобле́ния;/ ра́дуйся, к нему́же всяк ве́рный прибега́ет;/ра́дуйся, и́мже восхваля́ется Созда́тель;/ ра́дуйся, му́чениче Гео́ргие.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Спасы́й во огни́ Авраа́мския Твоя́</emphasis>
<emphasis>о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди, Бо́же оте́ц на́ших,/ благослове́н еси́.</emphasis>
</p>
<p>Во огни́ муче́ния ро́су от Бо́га прие́мше,/ сопроти́вных пла́мы<a type="note" xlink:href="#note51">51</a>
ва́шим терпе́нием погаси́сте, страстоте́рпцы, зову́ще:/ Бо́же оте́ц на́ших, благослове́н еси́.</p>
<p>И́же огню́ покло́нницы сему́ насле́дницы яви́шася,/ огню́ служи́ти служа́щия Со́лнцу сла́вы понужда́ху,/ но сии́ взыва́ху:/ Бо́же оте́ц на́ших, благослове́н еси́.</p>
<p>Акепси́ма, и Ио́сиф, и Аифа́л, Тро́ицы Всечестны́я три свети́ла,/ и́же вся концы́ благоче́стия заря́ми облиста́юще,/ да почту́тся во ве́ки.</p>
<p>
<red>Богоро́дичен:</red> Благослове́н Плод благослове́ннаго Твоего́ чре́ва,/ Его́же благословя́т Небе́сныя си́лы и земны́х составле́ния,/ И́же нас изба́вивый кля́твы пе́рвыя, Благослове́нная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ю́ноши три</emphasis>
<emphasis>в Вавило́не,/ веле́ние мучи́телево на бу́йство прело́жше,/ посреде́ пла́мене вопия́ху:/ благослове́н еси́ Го́споди,/ Бо́же оте́ц на́ших.</emphasis>
</p>
<p>Жива́ был еси́ же́ртва, му́чениче, за ны Пожре́ному, я́ко овча́ти,/ де́моном же́ртвы, всу́е приноси́мыя, упраздни́л еси́,/ о Христе́ укрепля́емь.</p>
<p>Яви́ся благопло́ден, я́ко лоза́, принося́ гро́здие нам терпе́ния, сла́вне,/ вино́ ка́плюще Боже́ственное,/ сердца́ всех благочести́вых веселя́щее.</p>
<p>У́ды дал еси́ усе́рдно разсека́ти за Христа́,/ пребы́л же еси́ неотлу́чен Того́ любве́, преблаже́нне,/ и насле́дник всех благ, веселя́ся.</p>
<p>
<red>Богоро́дичен:</red> Хвалу́ Бо́гу прино́сит вся тварь,/ от Твоего́ ро́ждшуся, Пренепоро́чная Отрокови́це, пречи́стаго чре́ва/ и дре́вния всех нас кля́твы Изба́вльшему.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте дела́/ и превозноси́те Его́ во вся ве́ки.</emphasis>
</p>
<p>Сло́ва бы́вше прия́телища и Того́ я́звы нося́ще,/ мучи́телей суровство́м бре́мя, а́ки безду́шно, на безслове́сная возложи́стеся,/ приноси́ми ко искуше́нию мно́жайшим му́кам, му́ченицы до́блии,/ Христа́ превознося́ще во ве́ки.</p>
<p>Хода́таи сла́вы присносу́щныя, приснопа́мятнии му́ченицы,/ украша́еми, ра́достно ше́ствовасте,/ Его́же возлюби́сте свиде́тельства, сла́внии, путь, зову́ще:/ Го́спода по́йте и превозноси́те Его́ во ве́ки.</p>
<p>Ни огнь, ни ра́ны, ни зве́ри, ни меч,/ ни ров, ни смерть возмо́же му́ченики Твоея́ любве́ отлучи́ти, Го́споди,/ благи́х Исто́чниче, любве́ неистощи́мая Струя́./ И́хже хва́ляще, Христе́, Тебе́ благослови́м во ве́ки.</p>
<p>
<red>Богоро́дичен:</red> Еди́ну неискусому́жную Ма́терь и еди́ну тва́рей преиму́щую,/ го́ру пресвяту́ю, трапе́зу всезлату́ю, Богоро́дицу, пе́сньми воспева́юще, зове́м:/ Го́спода воспева́йте дела́ и превозноси́те Его́ во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Изба́вителю всех всеси́льне,/ посреде́ пла́мене благоче́ствовавшия,</emphasis>
<emphasis>/ снизше́д, ороси́л еси́/ и научи́л еси́ пе́ти:/ вся дела́ благослови́те, по́йте Го́спода.</emphasis>
</p>
<p>Упра́витель пла́вающим изя́щный,/ помо́щник в ско́рбех вели́к яви́лся еси́, Гео́ргие,/ спаса́еши ве́рою к тебе́ и несомне́нным се́рдцем притека́ющия.</p>
<p>И́стины яви́лся еси́ побо́рник и лжи был еси́ оглаго́льник<a type="note" xlink:href="#note52">52</a>,/ нам же па́ки утвержде́ние, страстоте́рпче, ве́рою вопию́щим:/ благослови́те вся дела́ Госпо́дня Го́спода.</p>
<p>Кропле́нием крове́й твои́х погаси́л еси́ пре́лести, Гео́ргие, у́глие/ и ве́рных напои́л еси́ сердца́, ве́рно тя воспева́ющих/ и соверша́ющих сла́вную па́мять твою́.</p>
<p>
<red>Богоро́дичен:</red> От Иессе́ева ко́рене прозябла́ еси́ и зло́бный ко́рень исто́ргнула еси́,/ Соде́теля тва́ри прозя́бши, Отрокови́це,/ Ему́же пое́м:/ благослови́те вся дела́ Госпо́дня Го́спода.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся</emphasis>
<emphasis>—/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Благочести́выя свети́льники и пре́лести потреби́тели,/ разу́мнаго рая́ благово́нныя цве́ты, сосу́ды честны́я,/ Бо́жия красоты́ зри́тели восхва́лим.</p>
<p>Угль, его́же дре́вле ви́де Иса́ия, в се́рдцы внутрь прие́мше,/ и, того́ блиста́нием озаря́еми,/ мра́чное, му́ченицы, огня́ служе́ние отрази́сте.</p>
<p>Живонача́льней ны́не Тро́ице укра́шени предстоите́/ и, вене́чными добро́тами просвеща́еми,/ па́мять творите́ о и́же на земли́, блаже́ннии,/ помина́ющих вас всегда́.</p>
<p>
<red>Богоро́дичен:</red> Отча́яннаго мя спаси́, Спа́са заче́ншая и пло́тию ро́ждшая, Де́во,/ грехо́вным бо бре́менем отягча́емь, боле́зненно зову́ Ти:/ потща́вшися, помози́ рабу́ Твоему́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла есть,/ Ты же, Де́во Богоро́дице,/ прозябе́нием чревоноше́ния ми́рови благослове́ние процвела́ еси́./ Тем Тя вси велича́ем.</emphasis>
</p>
<p>Я́ко у́тро, я́ко со́лнце, све́тло возсия́в,/ и тварь просвети́л еси́ страсте́й незаходи́мыми заря́ми,/ чуде́с же многи́х явле́нии, Гео́ргие, му́чеников ра́дование./ Тем тя любо́вию ублажа́ем.</p>
<p>Ка́пля Боже́ственныя сла́дости, Гео́ргие, яви́лся еси́,/ страстну́ю на́шу го́ресть взе́мля/ и ослажда́я всегда́ ду́ши же и сердца́ ве́рою тя блажа́щих, достосла́вне.</p>
<p>Освяти́л еси́ кро́вию зе́млю/ и ду́хом весе́лия Небе́сная испо́лнил еси́, му́чениче./ Тем вся́ка душа́ тя благочести́вых,/ я́ко уго́дника Госпо́дня, лю́бит при́снаго/ и помо́щника тя напису́ет.</p>
<p>
<red>Богоро́дичен:</red> Глас Ти прино́сим Боже́ственнаго Гаврии́ла весе́лия, зову́ще:/ ра́дуйся, ра́дость вселе́нней, ско́рби Потреби́теля поро́ждши/ и Е́вино отъе́мши поноше́ние;/ ра́дуйся, Де́во Неискусобра́чная.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Подъя́л еси яко безплотен нестерпи́мыя му́ки,/ Акепси́мо всехвальне, священников славо,/ со Ио́сифом чу́дным и дивный Аифа́л диакон, Христов тайнник,/ <red>ихже</red> боле́знем страдания удивляются присно Безплотных чи́ни.</p>
<p>
<red>Сла́ва, Гео́ргию.</red>
</p>
<p>
<red>Подо́бен то́йже.</red>
</p>
<p>Струя́ми крове́й твои́х преле́стныя пла́мы погаси́л еси́, блаже́нне,/ и мучи́телей свире́пство до конца́ погуби́л еси́,/ и Христа́ просла́вил еси́, Гео́ргие страстоте́рпче./ Тем вене́ц прия́л еси́ нетле́ния/ и жи́зни от десни́цы Вы́шняго.</p>
<p>
<red>Богоро́дичен:</red> Несть во мне отню́д наде́жды спасе́ния, Де́во,/ я́ко зле впадо́х во глубину́ прегреше́ний/ и жду преще́ния стра́шныя му́ки и ко́злищ ча́сти;/ но уще́дри мя пре́жде Суда́,/ я́ко су́щи тепла́ Засту́пница, Богоро́дице.</p>
<p>
<red>На стихо́вне Окто́иха и му́чеников.</red>
</p>
<p>
<red>Стих:</red> Воззва́ша пра́веднии,/ и Госпо́дь услы́ша их.</p>
<p>
<red>Стихи́ра, глас 2:</red>
</p>
<p>О благоче́стии, святи́и, тве́рде подвиза́вшеся за Христа́,/ свире́пство мучи́телей посрами́сте/ и и́долов высоту́ в про́пасть погрузи́сте,/ Акепси́мо, и Аифа́ле, и Ио́сифе./ И ны́не на Небесе́х, венцено́сцы, лику́юще,/ моли́теся о душа́х на́ших.</p>
<p>
<red>Сла́ва, глас 4. Самогла́сен. Студи́тово:</red>
</p>
<p>Разу́мнаго адама́нта/ терпе́ние, бра́тие, духо́вно восхва́лим,/ Гео́ргия, сла́внаго му́ченика,/ его́же за Христа́ жго́ма,/ кова́ша беды́, и остри́ша му́ки,/ и разли́чная муче́ния изнури́ша те́ло, естество́м тле́нное,/ побежда́ше бо жела́ние естество́,/ сме́ртию понужда́я рачи́теля/ прейти́ к жела́емому Христу́ Бо́гу/ и Спа́су душ на́ших.</p>
<p>
<red>И ны́не, </red>
</p>
<p>
<red>Богоро́дичен или́ Крестобогоро́дичен.</red>
</p>
<p>
<red>Подо́бен:</red> Я́ко до́бля:</p>
<p>На Кресте́ Тя я́ко узре́ пригвожде́на, Го́споди,/ А́гница и Ма́ти Твоя́ дивля́шеся:/ и что виде́ние сие́, взыва́ше, Сы́не вожделе́нне?/ Сия́ Ти неве́рный собо́р воздаде́ беззако́нный,/ и́же мно́гих Твои́х чуде́с наслади́выйся,/ но сла́ва неизглаго́ланному соше́ствию Твоему́, Влады́ко.</p>
<p>
<strong>
<red>На Литурги́и</red>
</strong>
</p>
<p>
<red>Проки́мен, глас 4: </red>Святы́м, и́же суть:
<red>Стих:</red>
Предзре́х Го́спода:
<red>Апо́стол ко Ефесе́ем, зача́ло 233. </red>
Аллилу́ия
<red>, глас 4: </red>
Воззва́ша пра́веднии, и Госпо́дь услы́ша их.
<red>Стих:</red>
Мно́ги ско́рби пра́ведным:
<red>Ева́нгелие от Луки́, зача́ло 106. Прича́стен: </red>
Ра́дуйтеся, пра́веднии, о Го́споде:</p>
</section>
