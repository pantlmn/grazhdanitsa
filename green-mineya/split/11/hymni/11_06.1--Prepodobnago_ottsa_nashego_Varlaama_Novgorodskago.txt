<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Преподо́бнаго отца́ на́шего Варлаа́ма Новгоро́дскаго чудотво́рца, игу́мена Ху́тыня монастыря́</red>
</p>
</title>
<p>
<strong>
<red>На Ма́лой Вече́рни</red>
</strong>
</p>
<p>
<red>Стихи́ры на 4. Самогла́сны, глас 6:</red>
</p>
<p>Вседержи́тельною десни́цею укрепля́емь,/ преподо́бне о́тче наш Варлаа́ме,/ воздержа́нием пи́щу Боже́ственную позна́л еси́;/ и непреста́нною моли́твою и нощны́м стоя́нием/ Анто́ния блаже́ннаго снасле́дник бы́ти сподо́бился еси́,/ сле́зными же потоки́ вся де́монская ополче́ния потопи́л еси́./ Те́мже и Христо́с тя дарова́ньми чуде́с просла́ви,/ Его́же возжеле́л еси́/ и Его́же ра́ди тяготу́ дневну́ю поне́сл еси́,/ моли́ спасти́ся душа́м на́шим.</p>
<p>Прииди́те вси концы́ земни́и,/ псалмы́ и пе́сньми/ свяще́нное и честно́е преподо́бнаго торжество́ Варлаа́ма/ <red>Днесь</red> благоче́стно восхва́лим:/ а́ще бо и последи́ возсия́,/ но дре́вних че́сти сподо́бися/ и мо́лится Христу́ спасти́ся душа́м на́шим.</p>
<p>Страстна́я взыгра́ния/ воздержа́нием, о́тче преподо́бне Варлаа́ме, изсуши́л еси́/ и от сего́ дом и жили́ще Ду́ха Свята́го показа́лся еси́,/ исцеле́ния ве́рою приходя́щим к тебе́ подае́ши,/ я́коже вторы́й Илия́ чудесы́ показа́лся еси́./ Он бо, в животе́ сы́й,/ возду́хи водото́чными чудоде́йствоваше,/ ты же и по сме́рти чудесы́ удивля́еши:/ не зерца́лом бо и гада́ньми,/ но явле́нне и я́сне зри́ши Святу́ю Тро́ицу./ Е́йже моли́ся спасти́ся душа́м на́шим.</p>
<p>
<red>Сла́ва, глас 8:</red>
</p>
<p>Прииди́те, мона́хов мно́жества <red>Днесь</red>,/ псало́мская пе́ния, а́ки цве́ты духо́вныя, принесе́м,/ я́ко вои́стинну мона́шескому удобре́нию/ и преподо́бным сожи́телю./ Хва́ляще, си́це рце́м:/ ра́дуйся, свети́льниче многосве́тлый,/ возводя́ ко Христу́ мона́хов мно́жества;/ ра́дуйся, всея́ Росси́и похвала́ и утвержде́ние,/ и всех ве́рных благоути́шное приста́нище,/ и исцеле́ние боля́щим во гресе́х,/ на Боже́ственное тех возвыша́я раче́ние./ Тем пречестну́ю и святу́ю твою́ и А́нгелом гове́йную соверша́юще па́мять,/ преподо́бне о́тче наш Варлаа́ме,/ и Боже́ственнаго человеколю́бия про́сим получи́ти/ твои́ми к Бо́гу моли́твами,/ и ми́ру мир дарова́ти,/ и душа́м на́шим ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры самогла́сны, глас 5:</red>
</p>
<p>Ве́рою и любо́вию, соше́дшеся, празднолю́бцы,/ псалмы́ и пе́сньми восхва́лим <red>Днесь</red>/ Небе́снаго челове́ка и земна́го А́нгела./ К нему́же возопие́м:/ о всеблаже́нне и преподо́бне, по́стников похвала́,/ о нас моли́ся ко Христу́, Варлаа́ме о́тче наш,/ поми́ловатися душа́м на́шим.</p>
<p>
<red>Стих:</red> Честна́ пред Го́сподем / сме́рть преподо́бных Его́.</p>
<p>Честны́й и светоно́сный, преподо́бне, твой пра́здник/ испо́лнен ра́дости и весе́лия духо́внаго./ Те́мже, соше́дшеся, мона́хов мно́жества/ и христоимени́тии лю́дие,/ любо́вию восхваля́юще, блажи́м Боже́ственная дея́ния твоя́,/ я́ко бо крин, во удо́ли процве́л еси́,/ и благоуха́еши душе́вная на́ша чу́вства,/ Варлаа́ме о́тче наш,/ моли́ спасти́ся душа́м на́шим.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́ко уязви́вся жела́нием Боже́ственным,/ преподо́бне о́тче наш Варлаа́ме,/ взем бо крест твой, после́довал еси́ Влады́це Христу́./ Тогда́ вся плотска́я мудрова́ния умертви́в,/ и насле́довал еси́ вои́стинну кро́тких зе́млю,/ прича́стием обожа́емь,/ и, неизрече́ннаго о́наго весе́лия наслажда́яся,/ помина́й нас, творя́щих всесвяту́ю и пречестну́ю па́мять твою́.</p>
<p>
<red>Сла́ва, глас 8:</red>
</p>
<p>Преподо́бне и Богоблаже́нне о́тче Варлаа́ме,/ вои́стинну сподо́бился еси́ Боже́ственныя жи́зни,/ посто́м бо и бде́нием те́ло твое́ изнуря́я,/ о́браз был еси́ мона́хов./ А́ще бо и теле́сный язы́к умолче́,/ но чудеса́ свиде́тельствуют;/ вели́кий же Но́вград, пропове́дуя, хва́лится,/ име́ю бо, рече́, в себе́ неистощи́мое сокро́вище,/ честны́я мо́щи твоя́,/ и чудеса́ быва́емая,/ и прославля́ет просла́вльшаго тя Го́спода./ Ему́же моли́ся/ дарова́ти вселе́нней мир и ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<emphasis>
<red>Тропари́ зри на вели́цей вече́рни (зри </red>
</emphasis>
<emphasis>
<red>день сей </red>
</emphasis>
<emphasis>
<red>ни́же, глас 3 и глас 8) </red>
</emphasis>
</p>
<p>
<red>Сла́ва, и ны́не, Богоро́дичен воскре́сен.</red>
</p>
<p>
<strong>
<red>На Вели́цей Вече́рни</red>
</strong>
</p>
<p>Блаже́н муж:
<red>На </red>
Го́споди, воззва́х:
<red>стихи́ры на 8, самогла́сен, глас 8:</red></p>
<p>Преподо́бне и Богоблаже́нне о́тче наш Варлаа́ме,/ поучи́вся в за́поведех Госпо́дних день и нощь/ и в зако́не Его́ досто́йно пожи́в,/ обре́л еси́ ле́ствицу Небе́сную,/ по не́йже возше́д, дости́гл еси́ Го́рняго Иерусали́ма./ Боле́зней и по́двиг досто́йную по́честь прие́мля,/ и с Вы́шними ра́дуешися,/ Боже́ственнаго зре́ния наслажда́яся,/ от Царя́ бо ца́рствующих, Христа́, венце́м венча́лся еси́/ и Ца́рствия Его́ снасле́дник был еси́./ Но я́ко име́я дерзнове́ние ко Христу́,/ ми́ру мир испроси́/ и душа́м на́шим ве́лию ми́лость.</p>
<p>Я́ко чи́стое и нескве́рное зерца́ло,/ яви́лся еси́ в Вы́шних ликостоя́ниих,/ те́мже и чи́стаго ра́ди жития́ твоего́/ Тро́ицы жили́ще показа́лся еси́./ И, я́ко светоно́сное со́лнце,/ в твое́й оби́тели сия́я, Варлаа́ме, яви́лся еси́,/ и всю поднебе́сную просвеща́я./ И, я́коже вторы́й Моисе́й,/ креста́ жезло́м мо́ре страстно́е пресе́кл еси́,/ мы́сленнаго же Амали́ка победи́в,/ безвре́дно Небе́сный восхо́д обре́л еси́,/ и со Безпло́тными Тро́ице предстоя́,/ моли́ спасти́ся душа́м на́шим.</p>
<p>Преподо́бре о́тче и Богоно́се Варлаа́ме,/ си́лою креста́ утверди́вся,/ страстны́я пото́ки изсуши́л еси́/ и ра́достию и весе́лием души́ дости́гл еси́,/ иде́же глас пра́зднующих слы́шашеся,/ и кра́снаго и неизрече́ннаго о́наго весе́лия насыща́ешися./ Тем и све́тлыми тя венцы́ Христо́с обогати́./ Всечестны́я же мо́щи исцеле́ний неоску́дный исто́чник/ источа́ют ве́рою приходя́щим./ Тем, со стра́хом и любо́вию предстоя́ще, мо́лимся:/ моли́ся, преподо́бне о́тче наш,/ спасти́ся душа́м на́шим.</p>
<p>Чи́стое и пречестно́е прия́телище яви́лся еси́ Ду́ха Пресвята́го,/ Варлаа́ме преподо́бне,/ Безпло́тным бо во пло́ти подо́бяся,/ и тех житию́ подража́л еси́./ Сего́ ра́ди от вседе́тельныя венча́лся еси́ Десни́цы/ и чуде́с исцеле́ний от Него́ сподо́бился еси́,/ а́ще бо и преста́вился еси́ от земли́,/ но Бо́гу жив предстои́ши со А́нгелы/ и мо́лишися о душа́х на́ших.</p>
<p>
<red>Сла́ва, глас 8:</red>
</p>
<p>Всечестны́я и чудотво́рныя мо́щи твоя́, Варлаа́ме о́тче наш,/ исцеле́ния неоску́дно подаю́т притека́ющим с ве́рою/ и душетле́нныя стра́сти исцеля́ют,/ мно́жества же де́монов отрева́ют./ Те́мже и стада́ мона́хов, твои́ми чудесы́ удивля́еми,/ ра́достно от души́ вопие́м:/ Богоблаже́нне и преподо́бне о́тче наш Варлаа́ме,/ моли́ Христа́ Бо́га/ уще́дрити мир и спасти́ ду́ши на́ша.</p>
<p>
<red>И ны́не, Богоро́дичен:</red> Царь Небе́сный:</p>
<p>
<red>Вход. Проки́мен дне. И чте́ния.</red>
</p>
<p>Прему́дрости Соломо́новы чте́ние
<red>(глава́ 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от на́с ше́ствие, сокруше́ние;/ они́ же суть в ми́ре./ И́бо пред лице́м челове́ческим, а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их,/ и я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(гла́вы 5, 6):</red></p>
<p>Пра́ведницы во ве́ки живу́т,/ и в Го́споде мзда́ их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни;/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины,/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь, паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы,/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, суди́и, конце́в земли́./ Внуши́те держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние
<red>(глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком/ и во́зраст ста́рости — житие́ нескве́рное./ Благоуго́ден Бо́гу быв, возлю́блен бысть/ и живы́й посреде́ гре́шников преста́влен бысть./ Восхище́н бысть, да не зло́ба измени́т ра́зума его́,/ или́ лесть прельсти́т ду́шу его́/ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́споду душа́ его́,/ сего́ ра́ди потща́ся от среды́ лука́вствия./ Лю́дие же, ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ры самогла́сны, глас 8:</red>
</p>
<p>Боже́ственная и светоно́сная/ наста́ па́мять в по́стницех вели́каго Варлаа́ма,/ ду́ши и телеса́ веселя́щая./ Те́мже, прииди́те, празднолю́бцы,/ да наслади́мся ны́нешняго торжества́,/ се бо на́ше зва́ние прии́де/ и Росси́йския земли́ удобре́ние,/ вели́каго же Нова́гра́да похвала́ и утвержде́ние,/ снасле́дник бо Христо́в яви́ся,/ и Безпло́тных жития́ подража́тель быв,/ и мо́лится Спа́су всех/ умири́ти мир и спасти́ ду́ши на́ша.</p>
<p>Весели́ся и ра́дуйся в Го́споде, вся Росси́йская земля́,/ процве́тши в себе́ но́ваго свети́льника,/ я́ко со́лнце, вселе́нную просвеща́юща./ Красу́йся и лику́й, Це́рковь Бо́жия,/ и мона́хов мно́жества, сра́дуйтеся,/ празднолю́бных собо́ри, взыгра́йте,/ и, вене́ц от духо́вных цвето́в спле́тше,/ с Дави́дом возопии́м:/ сон че́стен пред Го́сподем смерть преподо́бных Его́.</p>
<p>Честно́е и пречестно́е/ прия́телище яви́лся еси́ Ду́ха Пресвята́го,/ преподо́бне Варлаа́ме о́тче наш,/ Безпло́тных во пло́ти житие́ подража́л еси́,/ теле́сная двиза́ния воздержа́нием умертви́в,/ в живоно́сную ме́ртвость оде́ялся еси́./ И сего́ ра́ди от Вседержи́тельныя Десни́цы венча́лся еси́/ и чуде́с исцеле́ний от Него́ сподо́бился еси́./ А́ще бо и преста́вился еси́ от земли́,/ но Бо́гу жив предстои́ши / и зде с на́ми неви́димо водворя́ешися,/ но, я́ко име́я дерзнове́ние,/ моли́ся о душа́х на́ших.</p>
<p>
<red>Сла́ва, глас 6:</red>
</p>
<p>Све́тлый и всепра́зднственный <red>Днесь</red> возсия́ день,/ я́коже второ́е со́лнце,/ вся празднолю́бных собо́ры просвеща́я/ и мглу́ отгоня́я дре́вняго помраче́ния:/ честна́я бо па́мять Варлаа́ма вселе́нную созыва́ет/ е́же к честне́й его́ и чудотво́рней ико́не стещи́ся,/ и любе́зно лобыза́ти, и моли́ти:/ да, я́ко кро́ткому Дави́ду,/ благочести́вым побе́дное одоле́ние на сопроти́вныя испро́сит,/ и ми́ру мир, и душа́м на́шим ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры самогла́сны. Глас 2:</red>
</p>
<p>Ду́ха Свята́го теплото́ю, му́дре,/ жела́ние се́рдца твоего́ е́же ко Го́споду согре́яв/ и зи́му страсте́й умертви́в,/ многоко́зненную же си́лу и де́монскую низложи́л еси́/ и вконе́ц не́мощны ты́я показа́л еси́,/ Небе́сная же во́инства удиви́в терпе́нием свои́м,/ но я́ко по́стников подража́тель/ и преподо́бных сожи́тель,/ моли́ спасти́ся душа́м на́шим.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Взем крест Госпо́день, преподо́бне Варлаа́ме,/ терпели́вно после́довал еси́ на Кресте́ нас ра́ди́ Распе́ншемуся,/ и Его́ ра́ди любве́ вся оста́вил еси́,/ и Того́ еди́наго, Христа́, возлюби́л еси́./ Ему́же и со А́нгелы предстоя́,/ моли́ уще́дрити мир/ и спасти́ ду́ши на́ша.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́ко прие́м, о́тче, Небе́сное се́мя,/ плод стори́чествующ доброде́телей прине́сл еси́,/ Варлаа́ме о́тче наш,/ пита́я благоче́стно гла́дом та́ющия доброде́телей,/ отону́дуже исцеле́ния ве́рою приходя́щим подае́ши./ Те́мже, я́ко име́я дерзнове́ние ко Христу́,/ моли́, преподо́бне о́тче наш,/ спасти́ся ве́рою чту́щим тя/ и пра́зднующим любо́вию па́мять твою́.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Варлаа́ме,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных сопричастниче и пра́ведных./ С ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>На благослове́нии хле́бов тропа́рь свята́го. Два́жды. И </red>Богоро́дице Де́во:
<red>Еди́ножды.</red></p>
<p>
<red>Тропа́рь, глас 3:</red>
</p>
<p>И́же на земли́ лега́нием,/ поще́нием же и бде́нием/ те́ло твое́ изнуря́я, преподо́бне,/ вся плотска́я мудрова́ния умертви́л еси́;/ и исцеле́ний струя́ незави́стная яви́лся еси́/ ве́рою притека́ющим к тебе́, Варлаа́ме о́тче наш,/ моли́ Христа́ Бо́га/ спасти́ся душа́м на́шим.</p>
<p>
<red>Ин Тропа́рь, глас 8:</red>
</p>
<p>Богодухо́вныя благода́ти испо́лнився/ и разже́гся любо́вию Животворя́щия Тро́ицы,/ млад яви́ся Бо́гу угожда́яй,/ ревну́я святы́м отце́м преподо́бным,/ вели́кия труды́ возлюби́в,/ и поне́сл еси́, и де́монския посрами́в, мно́жества низложи́л еси́,/ и преста́вися в ве́чный поко́й,/ и ны́не подае́ши прося́щим неоску́дное исцеле́ние,/ исцеля́я многоразли́чныя неду́ги,/ мо́лимтися, святы́й преподо́бне о́тче Варла́аме,/ непреста́нно моли́ся ко Го́споду о ду́шах на́ших.</p>
<p>
<strong>
<red>На У́трени</red>
</strong>
</p>
<p>
<red>На</red> Бог Госпо́дь:
<red>тропа́рь два́жды. Сла́ва, и ны́не, Богоро́дичен воскре́сный.</red></p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Мно́гим воздержа́нием, преподо́бне, житие́ украси́в,/ путь показа́л еси́, веду́щий в жизнь, доброде́телей смире́нием./ Ми́ра бо отве́ргся и, вся́, я́же в ми́ре кра́сная, преоби́дев,/ Ева́нгельским уче́нием после́довал еси́;/ жесто́ким же житие́м плоть твою́ изнуря́я,/ го́рдаго зми́я воздержа́нием уби́л еси́./ Те́мже на Небесе́х водворя́яся и Трисо́лнечному Божеству́ предстоя́, пресла́вне Варлаа́ме,/ моли́ Христа́ Бо́га/ грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и киво́т,/ пресвяту́ю го́ру, све́тлый о́блак воспои́м,/ неопали́мую купину́, слове́сный рай, Е́вы воззва́ние,/ вселе́нныя всея́ вели́кое сокро́вище,/ я́ко спасе́ние в Ней соде́лася ми́ру и оставле́ние дре́вних согреше́ний./ Сего́ ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му Рождеству́ Твоему́.</p>
<p>
<red>По 2-м стихосло́вии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Красоты́ ми́ра сего́ от млады́х ногте́й, преподо́бне, возненави́дев,/ еди́наго Христа́ от се́рдца возлюби́л еси́,/ и Тому́ все́ю душе́ю прилепи́лся еси́,/ и, я́ко Безпло́тен, на земли́ пожи́л еси́ с пло́тию,/ сла́ву же мимотеку́щую и бога́тство в ничто́же вмени́в,/ Небе́сное бога́тство восприя́л еси́ и сла́ву ве́чную./ Те́мже ублажа́ем свято́е твое́ успе́ние и, в нем торжеству́юще, вопие́м ти:/ преподо́бне о́тче наш Варлаа́ме,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ О́гнь бо всели́ся в Тя Божества́,/ и я́ко Младе́нца дои́ши Зижди́теля и Го́спода./ Тем, А́нгельский и челове́ческий род,/ досто́йно сла́вим пресвято́е Рождество́ Твое́ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му Рождеству́ Твоему́.</p>
<p>
<red>По полиеле́и седа́лен, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Сою́зом любве́ привяза́вся Христу́,/ земна́я же и мимотеку́щая возненави́дев, Богому́дре,/ пусты́нное озлобле́ние усе́рдно подъя́л еси́,/ де́монская же ополче́ния и их многоко́зненную си́лу посрами́л еси́,/ и подвигополо́жник Христо́с дарова́нием чуде́с обогати́ тя./ Те́мже Тя почита́ем, Варлаа́ме Богому́дре.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко невозде́ланная, Де́во, лоза́, красне́йший гро́зд прозябла́ еси́,/ источа́ющь нам вино́ спасе́ния, всех веселя́щее ду́ши же и телеса́./ Те́мже, я́ко вину́ Тя до́брых блажа́ще при́сно,/ со А́нгелом вопие́м Ти:/ ра́дуйся, Обра́дованная.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43. По 50-м псалме́, стихи́ра самогла́сна, глас 6: </red>
Све́тлый и всепра́зднственный <red>Днесь</red> возсия́ день:
<red>Пи́сан на литии́ Сла́вник.</red></p>
<p>
<red>Та́же кано́н Богоро́дицы 2-го гла́са, со ирмосо́м на 6. </red>Нетре́ну, необы́чну:
<red>И преподо́бнаго Варлаа́ма, на 8. Его́же краегране́сие: </red>
Глаго́л даждь ми, Христе́ мой, восхвали́ти Твоего́ уго́дника.
<red>Глас 2.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м песнь Христу́ Бо́гу, разде́льшему мо́ре и наста́вльшему лю́ди,/ я́же изведе́ из рабо́ты Еги́петския,/ я́ко просла́вися.</emphasis>
</p>
<p>От Све́та Свет, Христе́ мой,/ от Отца́ пре́жде век рожде́йся, сый в нача́ле со Отце́м и Ду́хом,/ согреше́ний мрак души́ моея́ отгна́в, озари́ ум мой, молю́ся,/ да возмогу́ пе́ти Варлаа́ма, Твоего́ уго́дника.</p>
<p>От ко́рене блага́го блажа́йшая о́трасль прозя́бл еси́,/ земны́х маловре́меннаго жития́ избе́гл еси́./ Тем, ны́не чистоты́ вене́ц прие́мля, со А́нгелы Христу́ воспева́еши:/ пои́м Го́сподеви, я́ко просла́вися.</p>
<p>Земна́я и мимотеку́щая, я́ко уме́ты, вмени́в, Христа́ Еди́наго приобре́л еси́,/ Его́же сою́зом любве́ уязви́в ду́шу твою́,/ и Того́ потща́лся еси́ обрести́ ненасыща́емыя добро́ты.</p>
<p>
<red>Богоро́дичен:</red> Услы́ша Е́ва прама́ти: в печа́лех роди́ши ча́да./ Ты же, чи́стая Де́во, услы́шала еси́:/ Госпо́дь с Тобо́ю, ра́дуйся,/ и ра́дованным гла́сом, Богоневе́сто, печа́ль прама́тере потреби́ла еси́.</p>
<p>
<red>Катава́сия: </red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́бося дух мой внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>По апо́столу, о́тче, Вы́шних ища́, и мудрова́ние име́я е́же к Бо́гу,/ вся, я́же на земли́, оста́вил еси́/ и па́че естества́ добро́ты сподо́бился еси́.</p>
<p>Све́том Боже́ственным осия́емь о нем,/ и путь, к жи́зни веду́щ, позна́л еси́, о́тче наш Варлаа́ме,/ и равноа́нгельнаго ра́ди жития́ чудотво́рец наре́клся еси́.</p>
<p>Зако́ны пита́яся всех Творца́ и Влады́ки,/ те́мже и невече́рним облистава́емь Све́том,/ све́тлое со́лнце яви́лся еси́ и прему́дрости сокро́вищем, мир обогаща́я.</p>
<p>
<red>Богоро́дичен:</red> Во ины́х жена́х ма́ти, до́ндеже де́ва, не позна́ся,/ ни ма́ти по рождестве́ де́вствовати сподо́бися,/ на Тебе́ же, Де́во Богома́ти, обое́ сбы́стся./ Тем весе́лием ду́ха воспева́ю:/ несть непоро́чны, па́че Тебе́, Влады́чице.</p>
<p>
<red>Седа́лен, глас 8.</red>
</p>
<p><red>Подо́бен:</red> Прему́дрости:</p>
<p>Красоты́ мирски́я от млады́х ногте́й, преподо́бне, возненави́дев,/ еди́наго же Христа́ от се́рдца возлюби́л еси́/ и Тому́ все́ю душе́ю прилепи́лся еси́;/ я́ко безпло́тен, на земли́ пожи́в с пло́тию,/ сла́ву же мимотеку́щую и бога́тство в ничто́же вмени́в,/ Небе́сное бога́тство восприя́л еси́ и сла́ву ве́чную./ Те́мже ублажа́ем свято́е твое́ успе́ние и, в нем торжеству́юще, вопие́м ти:/ Богому́дре о́тче наш Варлаа́ме,/ моли́ Христа́ Бо́га грехо́в оставле́ние дарова́ти чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p> Я́ко Всенепоро́чная Неве́сто Творца́,/ я́ко неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́нию мя су́ща скве́рное оби́телище и де́моном игра́лище в ра́зуме бы́вша,/ потщи́ся от тех злоде́йства мя изба́вити и све́тлое жили́ще доброде́телей соверши́./ Светоно́сная, Нетле́нная, отжени́ о́блак страсте́й/ и вы́шняго прича́стия сподо́би, и Све́та невече́рняго моли́твами Твои́ми.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Пою́ Тя, слу́хом бо, Го́споди, услы́шах и ужасо́хся,/ до мене́ бо и́деши,/ меня́ ища́, заблу́ждшаго./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Я́ко в порфи́ру, и виссо́н, и в ца́рскую багряни́цу оде́яся тобо́ю вели́кая Росси́йская земля́:/ <red>Днесь</red> у́бо, све́тло торжеству́ющи, весели́тся, Варлаа́ме,/ име́ющи тя в себе́, я́ко неистощи́мое сокро́вище.</p>
<p>Ми́ра любве́ отре́кся, дости́гл еси́ го́рний Иерусалим,/ иде́же Христо́с со Отце́м и Ду́хом,/ и, венце́в от Него́ сподо́бився, со Безпло́тными ли́ки пое́ши, прие́мля Его́ сия́ние.</p>
<p>А́ще у́бо, о́тче, те́сный и боле́зненный путь ше́ствовал еси́ в житии́,/ но оба́че нетле́нную жизнь насле́довал еси́,/ отону́дными светлостьми́ бога́тно просвеща́яся, Богоблаженне Варлаа́ме.</p>
<p>
<red>Богоро́дичен:</red> И́стинно Тя сень свиде́тельствова многоразли́чными о́бразы,/ я́ве показу́ющи Воплоще́ннаго из Тебе́, еди́наго Тро́ицы, Пречи́стая, неизме́нно, Богома́ти Влады́чице,/ и мир обнови́вша.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Све́та пода́телю и веко́в Тво́рче, Го́споди,/ во све́те Твои́х повеле́ний наста́ви нас,/ра́зве бо Тебе́, ино́го Бо́га не зна́ем.</emphasis>
<emphasis/>
</p>
<p>Яре́м Госпо́день от ю́ности, му́дре, взем,/ после́довал еси́ Христу́ скорбьми́ и слеза́ми, преподо́бне,/ мы́сленно о́ко к Нему́ име́я,/ до́ндеже и святы́х селе́ний дости́гл еси́, обре́т поко́ище Го́рняго града.</p>
<p>Страсте́й отгна́в мглу́ я́ве заря́ми, о́тче, доброде́телей,/ просвеще́ние Ду́ха в се́рдцы прие́м, Варлаа́ме,/ и́мже попали́л еси́ вся де́монская ополче́ния и по́стническим лико́м причта́лся еси́.</p>
<p>Насажде́н во дво́рех Госпо́дних и в дому́ Бо́га на́шего процве́л еси́./ Прие́м Небе́сное се́мя, Богодухнове́нне, серде́чною браздо́ю клас стори́чествующь прине́сл еси́,/ те́мже обогати́лся еси́ венце́м чуде́с.</p>
<p>
<red>Богоро́дичен:</red> Упра́ви ум мой, Влады́чице, тружда́ющийся в пучи́не скорбе́й/ и потопля́емь наше́ствием тлетво́рных страсте́й,/ и спаси́, Богоро́дице, к Тебе́ прибега́ющия:/ ины́я бо Помо́щницы, Чи́стая, ра́зве Тебе́, не зна́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну,/ от тли́, Бо́же, мя возведи́.</emphasis>
</p>
<p>Мо́ре жите́йское, любому́дрием испыта́в и разуме́в су́етно су́що/ и я́ко вско́ре погиба́ющо, отве́ргл еси́,/ еди́ному прилепи́лся еси́ Христу́./ Его́же ра́ди и тяготу́ дневну́ю поне́сл еси́,/ о всех Тому́ восхожде́ния в се́рдцы свое́м полага́я.</p>
<p>Ве́трилом окриля́емь воздержа́ния,/ и отту́ду дости́гл еси́ в приста́нище благоути́шное, поще́нием пита́я ду́шу твою́, преподо́бне,/ и све́тлу всех Творцу́ предста́вил еси́ ю./ Те́мже и Христо́с прия́т ю, я́ко светоза́рную звезду́,/ и своея́ сла́вы соприча́стну соде́ла.</p>
<p>А́нгельская во́инства су́щему во пло́ти житию́ твоему́ удиви́шася, о́тче Варлаа́ме,/ бу́ри бо страсте́й отбе́гл и соверше́ннаго ра́ди жития́,/ ве́трилом воздержа́ния дости́гл еси́ в благоути́шное приста́нище Христо́во.</p>
<p>
<red>Богоро́дичен:</red> Обетша́вшия ны го́рьким дре́вле дре́ва вкуше́нием/ и па́дшия поползнове́нием, Пречи́стая, обнови́ла еси́,/ Зижди́теля ро́ждши, Сло́во Ипоста́сное, Девома́ти Влады́чице.</p>
<p>
<red>Конда́к, глас 8.</red>
</p>
<p><red>Подо́бен:</red> Взбра́нной:</p>
<p>Я́коже други́й Илия́, о́тче, дождь с небесе́ свел еси́,/ он у́бо огнь сведе́ и царя́ удиви́,/ ты же лю́ди твоя́ возвесели́л еси́/ и торжествова́ти устро́ил еси́./ Вели́кий бо Новгра́д вельми́ тобо́ю хва́лится,/ име́я мо́щи твоя́ в себе́,/ его́же сохраня́й от враг непоколеби́ма, да зове́м ти:/ ра́дуйся, преподо́бне Варлаа́ме, о́тче наш.</p>
<p>
<red>И́кос:</red>
</p>
<p>А́ще и челове́к естество́м был еси́, преподо́бне о́тче,/ но вы́шняго Иерусали́ма яви́лся еси́ согра́жданин/ и, челове́к у́бо естество́м, Безпло́тных че́сти сподо́бился еси́./ Те́мже и са́мая, зря́ще, чудеса́ похва́льная удивля́ют нас/ и науча́ют зва́ти тебе́ такова́я:/ ра́дуйся, благочести́ва отца́ о́трасле;/ ра́дуйся, ма́тере благогове́йныя ве́тве;/ ра́дуйся, смире́ния высото́;/ ра́дуйся, я́ко к позна́нию Бо́га вся приводя́;/ ра́дуйся, я́ко мно́га чудеса́ о Христе́ сотвори́л еси́;/ ра́дуйся, целому́дрия сто́лпе, и́мже де́монская свире́пства искорени́шася;/ ра́дуйся, свети́льниче многосве́тлый;/ ра́дуйся, я́ко увяди́л еси́ плотска́я мудрова́ния;/ ра́дуйся, я́ко дождь моли́твою све́л еси́/ и, па́ки наводне́нию бы́шшу, моли́твою водото́чныя о́блаки востя́гл еси́;/ ра́дуйся, Вели́каго Нова́гра́да похвала́ и утвержде́ние,/ его́же и сохрани́ от враг непоколеби́ма до конца́, да зове́м ти:/ ра́дуйся, преподо́бне Варлаа́ме, о́тче наш.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́бразу злато́му на по́ле Деи́ре служи́му,/ три́е Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</emphasis>
</p>
<p>Зе́льным поще́нием, я́ко благово́нною пи́щею, пита́я ду́шу твою́, преподо́бне Варлаа́ме,/ те́мже и Трисо́лнечному Божеству́ предстоя́, со А́нгелы пое́ши:/ благослове́н Бог оте́ц наших.</p>
<p>Облиста́л еси́ я́коже невече́рнее со́лнце, оте́чество твое́ просвеща́я, преподо́бне Варлаа́ме,/ тьмы избавля́я страсте́й, и на нас наве́тующих сове́ты разори́,/ от враг непреткнове́нным бы́ти нам, пою́щим:/ благослове́н Бог оте́ц наших.</p>
<p>Я́ко на Боже́ственную доброде́телей ле́ствицу воздержа́нием, о́тче, возше́д,/ у́мными очесы́ Христа́ Царя́ ви́дел еси́,/ оби́льною десни́цею по числу́ доброде́телей, Варлаа́ме, дарова́ния даю́ща от души́ вопию́щим:/ благослове́н Бог оте́ц на́ших.</p>
<p>Дрема́ния отню́д и сна твои́м очесе́м не дал еси́,/ до́ндеже возме́здие от Христа́ трудо́в обре́л еси́, наслажде́ние Небе́снаго Ца́рствия,/ е́же угото́ва от ве́ры пою́щим:/ благослове́н Бог оте́ц на́ших.</p>
<p>
<red>Богоро́дичен:</red> Обновля́ются в Тебе́ естества́ зако́ни:/ па́че естества́ бо естество́м Непостижи́маго, Де́во,/ Бо́га Емману́ила пресла́вно, Чи́стая, родила́ еси́/ в на́ше ве́рных обновле́ние.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бога,/ по́йте дела́ я́ко Го́спода / и превозноси́те во вся ве́ки.</emphasis>
<emphasis/>
</p>
<p>Слеза́ми твои́ми, о́тче Варлаа́ме, умыва́яся, житие́ проше́л еси́,/ и те́ми мно́жества де́монов потопи́л еси́,/ ве́рных же мы́сли возвесели́л еси́, пою́щих:/ вся дела́ Го́спода по́йте и превозноси́те Его во ве́ки.</p>
<p>Уязви́лся<a type="note" xlink:href="#note76">76</a>
еси́ Боже́ственным жела́нием, всеблаже́нне,/ те́мже и непоро́чное и пра́ведное житие́ проходи́, до́ндеже дости́гл еси́ ца́рскаго престо́ла,/ отону́дными светлостьми́ осия́я пою́щия:/ вся дела́ Го́спода по́йте и превозноси́те Его во ве́ки.</p>
<p>К Све́ту незаходи́мому, сла́вне, взя́лся еси́,/ наслажде́ние же земны́х веще́й оплева́в вы́шняго ра́ди наслажде́ния,/ па́че воздержа́нию поревнова́л еси́/ и страсте́й пла́мень потща́лся еси́ угаси́ти слеза́ми твои́х исто́чник, Варлаа́ме, вопия́:/ вся дела́ Го́спода по́йте и превозноси́те Его во ве́ки.</p>
<p>
<red>Богоро́дичен:</red> Распя́тие и погребе́ние, И́же от <red>Тебе</red>́ небра́чно, Де́во, произы́де,/ претерпе́в нас ра́ди муче́ние,/ Его́же страсте́м ревну́я, преподо́бный Варлаа́м/ крестови́дно муче́ния поще́нием Тому́, Чи́стая, после́дова.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Я́же пре́жде со́лнца свети́льника Бо́га возсия́вшаго,/ пло́тски к нам прише́дшаго из боку́ Деви́чу,/ неизрече́нно воплоти́вшая, Благослове́нная Всечи́стая,/ Тя, Богоро́дице, велича́ем.</emphasis>
</p>
<p>Пожи́в на земли́ равноа́нгельно, равноа́нгельну обре́л еси́ све́тлость,/ моли́ непреста́нно Изба́вителя, Варлаа́ме, о твори́щих благоче́стно па́мять твою́,/ о преблаже́нне! мона́шествующих похвало́.</p>
<p>Узкий и приско́рбный ше́ствовав путь, о́тче Варлаа́ме,/ и теле́сне у́бо преста́вился еси́, ду́хом же жив, предстои́ши Бо́гу./ Но я́ко име́я дерзнове́ние, Ему́же в житии́ рабо́тал еси́, моли́ спасти́ ду́ши на́ша.</p>
<p>Исцеле́ний яви́лся еси́ струя́ оби́льная,/ многомяте́жнаго пла́мене у́глие страсте́й угаси́л еси́./ Ум бо тво́й неокра́ден<a type="note" xlink:href="#note77">77</a>, преподо́бне о́тче, соблю́л еси́/ и, я́ко кре́пок, Варлаа́ме, побежда́еши искуси́теля.</p>
<p>
<red>Богоро́дичен:</red> Еди́на иму́щи дерзнове́ние, Влады́чице,/ за весь мир Сы́ну Твоему́ моли́ся, не помина́я безчи́сленных собла́зн на́ших,/ и покры́й лю́ди, вопию́щия Ти умиле́нным гла́сом:/ спаси́, Чи́стая Богоро́дице, тебе́ досто́йно велича́ющия.</p>
<p>
<red>Свети́лен.</red>
</p>
<p>
<red>Подо́бен:</red> Посети́л ны:</p>
<p>Восто́ка восто́ков, разу́мнаго Со́лнца, Христа́, светоза́рная луча́ возсия́,/ и свети́льник многосве́тлый, пусты́нное воспита́ние и чистоты́ кра́сная оби́тель,/ Христо́вы добро́ты я́сно зря,/ Его́же сия́ньми ум твой озари́л еси́./ Те́мже тя свети́льника стяжа́вше, о́тче наш Варлаа́ме,/ мо́лим тя в ми́ре сохране́нным бы́ти па́мять твою́ почита́ющим.</p>
<p>
<red>Сла́ва, и ны́не, Богоро́дичен:</red>
</p>
<p>Неизрече́ннаго чревоноше́ния была́ еси́, Всенепоро́чная Неве́ста,/ и я́ко су́щи честне́йший храм, Богоро́дице:/ Свет бо преве́чный в Тя всели́ся, и родила́ еси́ Бо́га Сло́ва. Пою́ще Твое́ Рождество́, велича́ем досто́йно, Всенепоро́чная Отрокови́це.</p>
<p>
<red>На хвали́тех стихи́ры на 4, глас 8:</red>
</p>
<p>Боже́ственная и светоно́сная наста́ память/ в по́стницех вели́каго Варлаа́ма,/ ду́шу и те́ло веселя́щая,/ Те́мже прииди́те, празднолю́бцы,/ я́ко да наслади́мся ны́нешняго торжества́./ Се бо на́ше зва́ние прии́де,/ всея́ вели́кия Росси́йския земли́ удобре́ние,/ вели́каго же Нова́гра́да похвала́ и утвержде́ние,/ снасле́дник бо Христо́в быв/ и Безпло́тных жития́ подража́тель,/ мо́лится Спа́су всех/ умири́ти мир и спасти́ ду́ши на́ша.</p>
<p>Я́ко в терпе́нии мног и в зло́бе удо́боотда́тлив/ в животе́ и по сме́рти, о́тче, показа́лся еси́./ Всем, ве́рою приходя́щим, исцеле́ния оби́льно подава́еши,/ хромы́м хожде́ние и ду́хи лука́выя прогоня́еши./ Па́мять твоя́ сла́вна, и успе́ние со святы́ми,/ Варлаа́ме, о́тче наш./ Те́мже, уверя́еми, глаго́лем:/ па́мять пра́веднаго с похвала́ми быва́ет.</p>
<p>Ду́ха Боже́ственнаго благода́тию со́брани, празднолю́бцы,/ Варлаа́ма, благоче́стия подража́теля,/ веселя́щеся, восхва́лим <red>Днесь</red>,/ Це́ркве пресве́тлаго свети́льника,/ те́ло бо неудобопокори́вое/ воздержа́ния брозда́ми я́ве низложи́/ и благопокори́во души́ повину́л есть./ Те́мже Боже́ственнаго Ду́ха сосу́д досто́ин угото́вася/ и, Тро́ице со А́нгелы предстоя́,/ мо́лится непреста́нно/ о умире́нии ми́ра и спасе́нии душ на́ших.</p>
<p>
<red>Сла́ва, глас 8:</red>
</p>
<p>Всечестно́е и свято́е те́ло твое́,/ Варлаа́ме, о́тче наш,/ исцеле́ния неоску́дно подае́т притека́ющим с ве́рою,/ и душетле́нная стра́сти исцеля́я,/ мно́жества же де́монская отрева́я./ Те́мже и стада́ мона́хов/ со архиере́йскими ли́ки, чудесы́ удивля́еми,/ достоле́пно и ра́достно от души́ вопие́м:/ Богоблаже́нне и преподо́бне о́тче наш Варлаа́ме,/ моли́ Христа́ Бо́га/ уще́дрити мир и спасти́ ду́ши на́ша.</p>
<p>
<red>И ны́не, Богоро́дичен:</red> Влады́чице, приими́ моли́тву раб Твои́х:</p>
<p>
<red>Славосло́вие вели́кое. И час 1. И отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны, пе́сни 3-я и 6-я. Проки́мен, глас 7: </red>Честна́ пред Го́сподем смерть преподо́бных Его́.
<red>Стих:</red>
Что возда́м:
<red>Апо́стол к Гала́том, зача́ло 213. </red>
Аллилу́ия,
<red>глас 6: </red>
Блаже́н муж, боя́йся Го́спода:
<red>Стих:</red>
Си́льно на земли́ бу́дет се́мя его́.
<red>Ева́нгелие от Луки́, зача́ло 24. Прича́стен: </red>
В па́мять ве́чную бу́дет пра́ведник:</p>
<p>
<strong>Преподобный Варлаам Ху́тынский </strong>(в миру Алексий) родился в Новгороде Великом от благочестивых родителей Михаила и Анны. Воспитан был в благочестии и содействием благодати научен Божественным книгам, в знании которых превзошел старцев. С юности он устремился к иноческой жизни. На тревогу родителей о его раннем постничестве он с духовной мудростью кротко напоминал слова Священного Писания (<a xlink:href="https://azbyka.ru/biblia/?1Cor.8:8&amp;c~r&amp;rus">1Кор. 8:8</a>; <a xlink:href="https://azbyka.ru/biblia/?Ps.143:4&amp;c~r&amp;rus">Пс. 143:4</a>) и примеры из жизни святых.</p>
<p>После кончины родителей блаженный раздал имение и удалился в монастырь. Там он нашел наставника, иеромонаха Пафнутия, и от него принял иночество. В поисках совершенного безмолвия он обошел различные места, желая устроить себе обитель. На правом берегу реки Волхова в 10 верстах к северу от Новгорода Преподобный нашел красивый холм, называемый Ху́тынь<a type="note" xlink:href="#note78">78</a>, и увидел некий Божественный луч, осиявший его. Сотворив молитву и построив келлию, святой стал ревностно подвизаться на том месте в посте и трудах. Каждую ночь преподобный Варлаам бодрствовал и молитвой с крестным знамением отгонял бесов. Он переносил все напасти, хранимый и подкрепляемый десницей Божией.</p>
</section>
