<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Святы́х му́ченик А́вкта, Таврио́на и Фессалоники́и</red></p>
</title>
<p>
<red>На </red>Го́споди, воззва́х:
<red>стихи́ры, глас 1.</red></p>
<p>
<red>Подо́бен:</red> Прехва́льнии му́ченицы:</p>
<p>А́вкта и Таврио́на, Христо́ву му́ченику,/ дне́сь све́тло па́мять сотворя́ем,/ Боже́ственною бо ре́вностию разжже́на,/ огнь пре́лестный попали́ла еста́,/ и тьму́ неве́жествия прогна́ста,/ и попра́ла еста́ мучи́теля шата́ние,/ и побе́дный вене́ц прия́ста.</p>
<p>Ра́нами стру́жема, му́драя, и ка́мением побива́ема,/ и в о́гнь вмета́ема и в во́ду ку́пана,/ повеле́нием нечести́ваго, сла́вная, дае́ма и мече́м усека́ема,/ не отверго́стася Иису́са Преблага́го,/ ни истука́ном отню́д не пожро́ста.</p>
<p>Терпи́ше суровство́ отца́,/ ти́ понужда́юща, Фессалоники́е прехва́льная,/ Бо́га отврещи́ся, па́ки и Влады́ки,/ естества́ бо уста́ва окая́нный ви́дяше,/ бия́ ти и обраня́я тя́,/ Отца́ Небе́снаго взыска́ющи ду́шу чистото́ю.</p>
<p>
<red>Тропа́рь, глас 4.</red>
</p>
<p><red>Подо́бен:</red> Ско́ро предвари́:</p>
<p>Таврио́н сла́вный и Авкт ди́вный,/ о́гневи проти́вистася и всем и́нем ка́знем,/ моли́твами возмога́юща;/ та у́бо моле́нием сердца́ похваля́юще,/ ве́рою пресвяту́ю и честну́ю па́мять е́ю соверши́м,/ ду́шам просвеще́ние почерпа́юща.</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Пе́снь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ пе́снь побе́дную пою́ще/ и вопию́ще:/ пои́м Тебе́ Еди́ному, Влады́це.</emphasis>
</p>
<p>Ве́рою страда́ния ва́ю сла́вное чту́щая, вели́кая му́ченика,/ помоли́тася спасти́ся от бе́д и скорбе́й,/ иму́ща дерзнове́ние ко всех Бо́гу и Влады́це.</p>
<p>Звезда́, ве́рным све́том тварь озаря́юща, му́ченика яви́стася/ и тьму пре́лестную прогони́ста благода́тию./ Тем светоно́сную ва́шу па́мять ве́рою твори́м.</p>
<p>Зако́ну нечести́вых безсту́дно предло́жену,/ чести́<a type="note" xlink:href="#note81">81</a>
безду́шны истука́ны, му́ченика, ника́коже попеко́стася,/ иму́ща ве́ру необори́му к Еди́ному Бо́гу и Влады́це.</p>
<p>Ста пред су́дищем му́жески Таврио́н многостра́стный, Авкт сла́вный,/ верста́ светоно́сная, Тро́ицу пропове́дающи,/ и многобо́жную глубо́кую отогна́ тьму.</p>
<p>
<red>Богоро́дичен:</red> Высоту́ та́йны стра́шныя и глубину́ непостижи́му/ кто возмо́жет, Де́во, сказа́ти?/ Бо́га бо родила́ еси́, Челове́ка бы́вша/ па́че всея́ вины́ и сло́ва.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,</emphasis>
<emphasis>/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>На еди́наго ро́дом злочести́ваго, свята́я, всю я́рость пра́во<a type="note" xlink:href="#note82">82</a>
вверго́ста,/ истощи́вша ва́ю телеса́ Бо́жиим посо́бием,/ того́ суровство́<a type="note" xlink:href="#note83">83</a>
победи́ста.</p>
<p>Просвети́вшася ран до́бротворя́щими я́звами/ и укра́шшася мук приложе́нии,/ па́че облиста́сте, я́ко светоза́рней звезде́,/ страстоте́рпца му́ченика светоза́рная.</p>
<p>Пребыва́ющи ви́дя и Христо́во И́мя призыва́юща,/ льстец ра́нами ссече́,/ Боже́ственными противле́нии и терпе́нием мук того́ победи́ла есть, Богоблаже́нная.</p>
<p>
<red>Богоро́дичен:</red> К Тебе́ прибега́ем вы́ну, Деви́це, мно́жеством всегда́ обступа́еми,/ уще́дри и спаси́ мя,/ ро́ждши Спа́са всего́ ми́ра и Го́спода, Еди́на Препе́тая.</p>
<p>
<red>Седа́лен, глас 4, то́йже что и тропа́рь (</red>
<emphasis>
<red>зри</red>
</emphasis>
<emphasis>
<red>день сей</red>
</emphasis>
<emphasis>
<red>вы́ше</red>
</emphasis>
<red>)</red>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Сокруша́ема телесе́ ра́нами и боле́зньми не поми́ловаста,/ Боже́ственным ране́нием раждиза́ема Бо́га и Зижди́теля, до́бляя.</p>
<p>Себе́ Сотво́ршему нетле́нну и нескве́рненну/ привела́ еси́ житие́м соверше́нным, Фессалоники́е доброду́шная.</p>
<p>Име́ния обнажи́ся и роди́телю себе́ удалила́ еси́,/ Го́сподеви же восле́дова,/ Того́ ра́ди стра́ждущи терпе́нью.</p>
<p>
<red>Богоро́дичен:</red> Одержи́ма мя бу́рею грехо́в и погиба́юща, Богоро́дице,/ мя напра́ви к приста́нищу ти́ху умиле́ния.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма́, окая́ннаго,/ но обрати́ мя и к све́ту за́поведей Твои́х/ пу́ти моя́ напра́ви, молю́ся.</emphasis>
</p>
<p>Безду́шным же́ртву, душе́вная су́ще Госпо́дня заколе́ния, страда́льцы,/ ника́коже не принесо́сте ра́зумом тве́рдым./ Тем, вся́ку боле́знь ран претерпе́вша,/ на неболе́зненную кончи́ну преидо́ста.</p>
<p>Неукроще́нный ра́зум осужда́ющаго гне́ва испо́лнися/ и каме́нием побива́ти святы́я го́рце повелева́ше,/ но тех, я́ко дете́й оте́ц чадолюби́в, спаса́ет Спас,/ Его́же ра́ди страда́ти изво́лиша.</p>
<p>Подо́бницы, первострада́льца, Авкт с Таврио́ном, му́ченика яви́стася,/ мно́жеством бо каме́ния неща́дно, я́ко он, каме́нием побива́ема,—/ Христа́ — ка́мене неразседо́маго, до сме́рти ника́коже отверго́стася, сла́вная.</p>
<p>
<red>Богоро́дичен:</red> Грехо́вная тя́жкая всегда́ ношу́ бремена́, Пречи́стая,/ и вопию́ Ти:/ сих хода́тайством Боже́ственным обложи́/ и и́го ми носи́ти ле́гкое безпа́костно сподо́би, Еди́на Непоро́чная.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́</emphasis>
<emphasis>испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Растяже́ну тя роди́тель, де́во, бия́ше,/ ви́дя уневе́щену Зижди́телеви и Спа́су всех,/ чрез естество́м зло́бою естества́ уста́вы бо попира́ют,/ и честну́ тя сотворя́ет му́ченицу.</p>
<p>Кре́постию ти вся́ческая Творя́щаго, честна́я Фессалоники́е, укре́пльшшся,/ не́мощь же́нску Сло́во ю́ношески и му́жески отложи́,/ и пострада́ терпе́ньно, и обоже́ния Боже́ственнаго получи́.</p>
<p>Не повину́вшеся беззако́нному веле́нию,/ вве́ржени бы́сте в во́ду ку́пно,/ руко́ю же вся Направля́ющаго непотопле́ни, му́ченицы, яви́стася/ и приведо́стася к ти́хому приста́нищу спасе́нному, ра́дующеся.</p>
<p>
<red>Богоро́дичен:</red> Кра́сен, я́ко из черто́га, из чре́ва Твоего́ Же́них про́йде, Сло́во,/ Деви́ческое украси́в естество́,/ Бо́жиим ра́зумом просвети́ и разори́ безле́потное<a type="note" xlink:href="#note84">84</a>
зло́бие, Де́во Богоневе́стная.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и до́шедше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<emphasis/>
</p>
<p>Неи́стовный гони́тель в пыла́ющий пла́мень вас вве́ргл есть,/ не поже́ршем и́долом, ни прекло́ньшем коле́ну,/ но до́бро уста́вно зову́щем:/ оте́ц на́ших Бо́же, благослове́н еси́.</p>
<p>Несумне́нным се́рдцем в огнь вле́зше, преблаже́ннии,/ я́коже пре́жде ю́ноша, не опали́стася ника́коже,/ но спасе́ни бы́сте, пою́ще:/ оте́ц на́ших Бо́же, благослове́н еси́.</p>
<p>Стремле́нием нанесе́ных с Небе́сными вод пла́мень у́бо потуше́,/ мно́жество же беззако́нных напра́сно сокруши́ся,/ святи́и же поя́ху:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Ду́шу мою́ уязве́ну неприя́зненнаго<a type="note" xlink:href="#note85">85</a>
греха́ стре́лами исцели́,/ ум мой, преступле́нием зле омраче́нный, просвети́, Влады́чице,/ Светода́вца Христа́ ро́ждши, Богома́ти.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель / Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Па́че живота́ вре́меннаго та́мо су́щии возлюби́вше,/ мно́гообра́зными ра́нами преидо́сте сквозе́ огнь же и во́ду,/ уте́ху обре́тше, я́ко Небе́сное вои́стину Ца́рство,/ в не́мже пое́те:/ де́ти, благослови́те, свяще́ннии, воспо́йте,/ лю́дие, превозноси́те во вся ве́ки.</p>
<p>Глаго́л мучи́телев безбо́жных я́ве обличи́ла еста́,/ и́стинное испове́дание, свята́я, до́бре соблюла́ еста́,/ и к Бо́гу приидо́ста ны́не Подви́жнику,/ мече́м усека́ема, и любо́вию воспева́ета:/ де́ти, благослови́те, свяще́ннии, воспо́йте,/ лю́дие, превозноси́те во вся ве́ки.</p>
<p>Я́коже пау́чныя ни́ти,/ вра́жия вседе́йства, му́ченика до́бляя, Богомо́щно раздра́ста/ младе́нец стреля́ния, я́же от них мня́ща,/ тем и́стинна победоно́сца я́вльшася, вопие́та благода́рно:/ де́ти, благослови́те, свяще́ннии, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> Умерщвле́на страстьми́ и мно́гими злы́ми, Чи́стая,/ ду́шу мою́ оживи́, Живо́т ро́ждшия,/ смерть разру́шши все́ю кре́постию и сме́ртию/ и даждь пе́ти ми благода́рственным се́рдцем:/ де́ти, благослови́те, свяще́ннии, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Возмо́гша телесы́ тле́нными безпло́тнаго врага́,/ непобеди́ми и ве́лии му́ченицы, победи́ти, подвиза́вшася,/ и ны́не нетле́нный живо́т насле́доваша,/ Авкт сла́вный и Таврио́н с ним прехва́льный.</p>
<p>Я́ко цве́тца, посреде́ пла́мене, прехва́льная, неувядо́ма, яви́стася,/ благоуха́вша Богоразу́мием вся концы́,/ и злый смрад вра́жий си́лою прогна́ста,/ и светле́йша яви́стася зла́та Бо́жиею благода́тию.</p>
<p>Телеса́ челове́ческая пресла́вный Амфипо́лий сокры́в ва́ю, прехва́льная,/ я́ко Боже́ственное бога́тство,/ сия́ обогати́вши исцеле́ние всем оби́ло источа́юще благода́тию/ и отмыва́юще теле́сныя и душе́вныя недуги.</p>
<p>Я́ко со́лнце светоза́рно,/ всепра́здная па́мять ва́ю возсия́, вели́кая му́ченика,/ всю тварь озаря́юща,/ в ню́же мо́лимся, ва́ю Боже́ственными утеше́нии вся просвеща́ета,/ ва́ю ра́достно бла́жащая.</p>
<p>
<red>Богоро́дичен:</red> Просвети́, две́рь Све́та, ду́шу мою́,/ ю́же враг помрачи́ па́дании и жите́йскими все́ми смуще́нии,/ и тьмы изба́ви без све́та огня́ и муче́ния,/ да просла́влю Тя, Богоро́дице, ве́рным удобре́ние.</p>
</section>
