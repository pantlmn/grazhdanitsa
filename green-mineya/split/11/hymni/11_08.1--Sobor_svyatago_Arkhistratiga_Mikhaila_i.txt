<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Собо́р свята́го Архистрати́га Михаи́ла и про́чих Безпло́тных Сил</red>
</p>
</title>
<p>
<red>А́ще храм собо́ра свята́го Архистрати́га Михаи́ла или́ изво́лит настоя́тель, твори́ти бде́ние.</red>
</p>
<p>
<strong>
<red>На Ма́лой Вече́рни</red>
</strong>
</p>
<p>
<red>На</red> Го́споди, воззва́х:
<red>стихи́ры на 4, глас 1.</red></p>
<p>
<red>Подо́бен:</red> Всехва́льнии му́ченицы:</p>
<p>Безпло́тнии А́нгели, Бо́жию Престо́лу предстоя́ще,/ и отону́дными светлостьми́ облиста́еми,/ и светоли́тии ве́чно сия́юще, и све́ти быва́юще втори́и,/ Христу́ моли́теся/ дарова́ти душа́м на́шим/ мир и ве́лию ми́лость.</p>
<p>Безсме́ртнии А́нгели,/ жи́зни исти́нно неги́бельныя от пе́рвыя прие́мше Жи́зни, всеблаже́ннии,/ присносу́щныя сла́вы, и святи́и зри́телие му́дрости ве́чныя бы́сте,/ све́та исполня́еми и свещи́ сообраща́емыя,/ прили́чно показу́емии.</p>
<p>Арха́нгели, А́нгели,/ Нача́ла, Престо́ли,/ Госпо́дствия, и Серафи́ми шестокрила́тии,/ и многоочи́тии Херуви́ми Боже́ственнии,/ му́дрости орга́ни,/ Си́лы и Вла́сти Боже́ственнейшии,/ Христу́ моли́теся/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 4:</red>
</p>
<p>А́нгельских лико́в чинонача́льниче,/ на Небесе́х Престо́лу предстоя́ трисо́лнечнаго Божества́/ и бога́тно осиява́емь Боже́ственными светлостьми́,/ испуща́емыми непреста́нно отту́ду,/ и нас, су́щих на земли́, трисвято́е пе́ние ра́достно пою́щих,/ страсте́й мглы изба́ви/ и просвеще́нием уясни́, Михаи́ле Архистрати́же,/ моли́твенниче о душа́х на́ших.</p>
<p><red>И ны́не, Богоро́дичен.</red></p>
<p>
<red>На стихо́вне стихи́ры, глас 6.</red>
</p>
<p><red>Подо́бен:</red> Тридне́вен:</p>
<p>Арха́нгельския си́лы, Христе́,/ Престо́лу предстоя́ще Твоему́,/ мо́лятся о ро́де челове́честем./ Тех у́бо мольба́ми/ язы́ков де́рзость низложи́,/ мир всем ве́рным подая́.</p>
<p>
<red>Стих:</red> Творя́й А́нгелы Своя́ ду́хи/ и слуги́ Своя́ пла́мень о́гненный.</p>
<p>Окру́г Престо́ла всех Царя́/ при́сно лику́юще,/ А́нгелов чи́ни, нас сохраня́йте,/ ве́рою вас призыва́ющия,/ и муче́ния всех изба́вите.</p>
<p>
<red>Стих:</red> Хвали́те Его́ вси А́нгели Его́,/ хвали́те Его́ вся си́лы Его́.</p>
<p>Оте́ц, и́же над все́ми Бог,/ си́лы Небе́сных умо́в,/ безо́бразны и невеще́ственны,/ певцы́ трисо́лнечныя сла́вы Своея́,/ и еди́нственное Сло́во, и Дух приведе́.</p>
<p>
<red>Сла́ва, глас 6, самогла́сен:</red>
</p>
<p>А́нгели Твои́, Христе́,/ Престо́лу вели́чествия в стра́се предстоя́ще,/ Твои́м светода́нием при́сно просвеща́еми,/ в Вы́шних певцы́/ и Све́та Твоего́ служи́тели, от <red>Тебе</red>́ посыла́еми,/ даю́т просвеще́ние душа́м на́шим.</p>
<p>
<red>И ны́не, Богоро́дичен, подо́бен то́йже:</red>
</p>
<p>Ра́дуйся, Богоро́дице Де́во,/ с Гаврии́лом, согла́сно Тебе́ вопие́м:/ Ты бо, ра́дость пе́рвую свы́ше прии́мши,/ ра́дости вся ны испо́лни.</p>
<p>
<red>Тропа́рь, глас 4: </red>Небе́сных во́инств Архистрати́зи:
<red>(</red><emphasis><red>зри</red></emphasis><emphasis><red>день сей</red></emphasis><emphasis><red>ни́же</red></emphasis> <red>)</red>
</p>
<p>
<red>Сла́ва, и ны́не, Богоро́дичен 1-й, гла́са</red>
</p>
<p>
<strong>
<red>На Вели́цей Вече́рни</red>
</strong>
</p>
<p>
<red>На</red> Го́споди, воззва́х:
<red>стихи́ры на 8, глас 4.</red></p>
<p>
<red>Подо́бен:</red> Я́ко до́бля:</p>
<p>Трисо́лнечнаго Божества́ предста́тель светле́йший,/ Михаи́ле, явля́яся, Архистрати́же,/ с Го́рними си́лами зове́ши, ра́дуяся:/ Свят еси́, О́тче,/ Свят еси́, собезнача́льное Сло́во,/ Свят еси́, и Святы́й Ду́ше,/ еди́на сла́ва, еди́но ца́рство и естество́,/ еди́но Божество́ и си́ла.</p>
<p>И вид твой о́гнен, и добро́та чу́дна,/ Михаи́ле первоа́нгеле,/ невеще́ственным бо естество́м прехо́диши концы́,/ исполня́я повеле́ния всех Творца́,/ си́лен, в кре́пости твое́й познава́емь/ и, исто́чник исцеле́ний храм твой соде́ловая,/ зва́нием твои́м святы́м почита́емый.</p>
<p>Творя́й А́нгелы Твоя́, я́коже писа́ся, ду́хи/ и служа́щия Тебе́ пла́мень о́гненный,/ посреде́ чино́в пе́рвенствующа показа́л еси́, Го́споди, Твои́х Арха́нгельских/ Михаи́ла Архистрати́га,/ Твои́м манове́нием повину́ющася, Сло́ве,/ и песнь трисвяту́ю/ со стра́хом возглаша́юща сла́ве Твое́й.</p>
<p>И́ны стихи́ры, глас 4.</p>
<p>
<red>Подо́бен:</red> Дал еси́ зна́мение:</p>
<p>Ум Предве́чный свет соста́ви вторы́й,/ Гаврии́ла, Тебе́ прича́стии Боже́ственными просвеща́ющаго всю вселе́нную/ и ю́же от ве́ка открыва́ющаго нам/ Боже́ственную и вели́кую и́стинно та́йну:/ во утро́бе Воплоща́емаго де́вственней,/ су́ща Безтеле́снаго и бы́вша Челове́ка,/ во е́же спасти́ челове́ка.</p>
<p>Престо́лу предстоя́ трисо́лнечнаго Божества́/ и бога́тно осия́емь Боже́ственными светлостьми́,/ испуща́емыми непреста́нно отту́ду,/ су́щия на земли́, ра́достно лику́ющия и благохва́лящия тя,/ страсте́й мглы изба́ви и просвеще́нием уясни́,/ Гаврии́ле Архистрати́же,/ моли́твенниче о душа́х на́ших.</p>
<p>Сокруши́ свире́пства Ага́рянская,/ на ста́до твое́ ча́сто находя́щая,/ уста́ви раздо́ры Церкве́й,/ укроти́ бу́рю безме́рных искуше́ний,/ изба́ви бед и обстоя́ний любо́вию чту́щия тя/ и под кров твой прибега́ющия,/ Гаврии́ле Архистрати́же,/ моли́твенниче о душа́х на́ших.</p>
<p>
<red>Сла́ва, глас 6. Византи́ево:</red>
</p>
<p>Сра́дуйтеся нам, вся А́нгельская чинонача́лия,/ первосто́ятель бо ваш и наш предста́тель,/ вели́кий Архистрати́г,/ в дне́шний день в честне́м его́ хра́ме/ пресла́вно явля́яся, освяща́ет./ Те́мже, по до́лгу воспева́юще, тому́ возопии́м:/ покры́й нас кро́вом крил твои́х,/ велича́йший Михаи́ле Арха́нгеле.</p>
<p>
<red>И ны́не, Богоро́дичен:</red>
</p>
<p>Сра́дуйтеся нам, вся де́вственных ликостоя́ния,/ Предста́тельница бо на́ша, и Хода́таица,/ и Покро́в, и вели́кое Прибе́жище/ в дне́шний день в честне́м Ея́ и Боже́ственнем хра́ме/ скорбя́щия утеша́ет./ Те́мже, по до́лгу воспева́юще Сию́, возопии́м:/ покры́й ны Боже́ственным предста́тельством Твои́м,/ Пречи́стая Богоро́дице Влады́чице.</p>
<p>
<red>Вход. Проки́мен дне.</red>
</p>
<p>Иису́са Нави́на чте́ние
<red>(глава́ 5):</red></p>
<p>Бысть, егда́ бя́ше Иису́с от Иерихо́на/ и, воззре́в очи́ма свои́ма, ви́де челове́ка, стоя́ща пред ним,/ и меч его́ обнаже́н в руце́ его́./ И, прише́д, Иису́с рече́ ему́:/ наш ли еси́ или́ от сопроти́вных на́ших?/ Он же рече́ ему́:/ аз, Архистрати́г си́лы Госпо́дни, ны́не приидо́х се́мо./ И Иису́с паде́ лице́м свои́м на зе́млю и рече́ ему́:/ влады́ко, что повелева́еши твоему́ рабу́?/ И рече́ Архистрати́г Госпо́день ко Иису́су:/ разреши́ сапо́г твой от ног твои́х,/ ме́сто бо, на не́мже ты стои́ши, свя́то есть./ И сотвори́ Иису́с та́ко.</p>
<p>Суде́й Изра́илевых чте́ние
<red>(глава́ 6):</red></p>
<p>Бысть во дни о́ны,/ укрепи́ся Мадиа́м на сы́ны Изра́илевы,/ и ти́и возопи́ша ко Го́споду Бо́гу;/ и се А́нгел Госпо́день прии́де и се́де под ду́бом,/ и́же в Евфра́фе, в земли́ Иоа́са, отца́ Езри́мова,/ и Гедео́н, сын его́, млатя́ше пшени́цу на гумне́,/ е́же бежа́ти с не́ю от лица Мадиа́мля./ И яви́ся ему́ А́нгел Госпо́день и рече́ к нему́:/ Госпо́дь с тобо́ю, си́льный кре́постию./ И рече́ к Нему́ Гедео́н:/ во мне, Го́споди мой, и а́ще есть Госпо́дь с на́ми,/ и чесо́ ра́ди обрето́ша ны вся зла́я сия́?/ И где суть вся чудеса́ Его́,/ ели́ка пове́даша нам отцы́ на́ши, глаго́люще:/ не из Еги́пта ли изведе́ нас Госпо́дь?/ И ны́не отве́рже ны Госпо́дь и предаде́ ны в ру́ку Мадиа́млю./ И воззре́ на него́ А́нгел Госпо́день и рече́ ему́:/ иди́ в кре́пости твое́й сей/ и спасе́ши Изра́иля от руки́ Мадиа́мли,/ и се посла́х тя./ И рече́ к Нему́ Гедео́н:/ во мне, Го́споди, в чесо́м спасу́ Изра́иля?/ Се ты́сяща моя ху́ждша в Манасси́и,/ и аз есмь <red>мний</red> в дому́ отца́ моего́./ И рече́ к нему́ Госпо́дь:/ поне́же Аз бу́ду с тобо́ю,/ и избие́ши Мадиа́ма, я́ко му́жа еди́наго./ И рече́ к Нему́ Гедео́н:/ и а́ще обрето́х благода́ть пред очи́ма Твои́ма,/ и да сотвори́ши мне <red>Днесь</red> зна́мение,/ я́ко Ты глаго́леши со мно́ю./ Не отыди́ отсю́ду, до́ндеже приити́ мне к Тебе́,/ и принесу́ же́ртву мою,/ и пожру́ пред Тобо́ю./ И рече́ к нему́ А́нгел Госпо́день:/ Аз есмь, и преме́длю,/ до́ндеже обрати́шися ты./ Гедео́н же вни́де и сотвори́ ко́злище от коз/ и че́тверть муки́ опресно́ков,/ и вложи́ с мя́сом в ко́шницу, и юху́ влия́ в горне́ц,/ и изнесе́ к Нему́ под дуб, и поклони́ся./ И рече́ к нему́ А́нгел Госпо́день:/ возми́ мяса́ и хле́бы пре́сныя/ и положи́ у ка́мене о́наго и юху́ изли́й./ И сотвори́ та́ко./ И простре́ А́нгел Госпо́день коне́ц жезла́, су́щаго в руце́ Его́,/ и косне́ся мясо́м и хле́бом пре́сным,/ и возгоре́ся огнь из ка́мене, и пояде́ мяса́ и опресно́ки,/ и А́нгел Госпо́день оты́де от оче́й его́./ И ви́де Гедео́н, я́ко А́нгел есть Госпо́день,/ и рече́ Гедео́н:/ увы́ мне, Го́споди, Го́споди,/ я́ко ви́дех А́нгела Госпо́дня лице́м к лицу́./ И рече́ ему́ Го́сподь:/ мир тебе́, не бо́йся, не у́мреши./ И созда́ та́мо Гедео́н же́ртвенник Го́споду/ и назва́ его́ мир Госпо́день,/ да́же до дне сего́.</p>
<p>Проро́чества Иса́иина чте́ние
<red>(глава́ 14):</red></p>
<p>Та́ко глаго́лет Госпо́дь:/ вся земля́ да вопие́т с весе́лием./ И древа́ Лива́нова да возвеселя́тся о тебе́,/ и ке́дри Лива́новы реку́т:/ отне́леже ты усну́л еси́,/ не взы́де секи́й нас./ Ад до́ле огорчи́ся, сре́тив тебе́,/ гряду́щу ти, воздви́же на тя исполи́ны вся,/ нача́льствовавшия земле́ю./ А́ще воста́ли бы́ша от престо́л свои́х вси ца́рие язы́честии,/ вси отвеща́ют и реку́т тебе́:/ и ты плене́н еси́, я́коже и мы,/ с на́ми же причта́лся еси́./ Сни́де во ад сла́ва твоя́/ и мно́гое твое́ весе́лие,/ под тобо́ю посте́лют гни́лость, и покро́в твой — че́рви./ Ка́ко спаде́ с небесе́ денни́ца, зау́тра возсиява́ющая,/ сокру́шися на зе́млю, посыла́я ко всем язы́ком./ Ты бо рекл еси́ в помышле́нии твое́м:/ на не́бо взы́ду,/ верху́ звезд небе́сных поста́влю престо́л мой/ и ся́ду на горе́ высо́цей,/ на гора́х высо́ких, су́щих к се́веру./ И взы́ду вы́шше облако́в, и бу́ду подо́бен Вы́шнему./ Ны́не же во ад сни́деши, во основа́ния земли́./ И ви́девшии тя почудя́тся и реку́т о тебе́:/ сей челове́к, смуща́яй зе́млю,/ потряса́яй цари́,/ положи́вый вселе́нную всю пу́сту,/ и гра́ды ея́ низложи́, и плене́нных не разреши́ в до́мы их./ Вси ца́рие язы́честии успо́ша в чести́,/ челове́к в дому́ свое́м,/ ты же отве́ржен бу́деши в гора́х, я́ко мертве́ц,/ возгнуше́н со мно́гими мертвецы́,/ избоде́ными мече́м, низходя́щими во ад./ И́мже о́бразом ри́за, кро́вию намоче́на, не бу́дет чиста́,/ си́це ниже́ ты бу́деши чист,/ зане́ зе́млю мою́ погуби́л еси́,/ и лю́ди моя́ порази́л еси́,/ и не пребу́деши в ве́чное вре́мя.</p>
<p>
<red>На литии́ стихи́ры, глас 1. Киприа́ново:</red>
</p>
<p>У́мных сил Архистрати́зи,/ предстоя́ще непреста́нно Влады́чню Престо́лу,/ моли́теся ко Го́споду/ мир ми́ру дарова́ти/ и душа́м на́шим ве́лию ми́лость.</p>
<p>
<red>Арсе́ниево:</red>
</p>
<p>Чинонача́льник вы́шних сил,/ Михаи́л, первостоя́тель Боже́ственных чино́в,/ <red>Днесь</red> нас к торжеству́ созва́,/ и́же всегда́ с на́ми ходя́й/ и сохраня́й вся от вся́каго диа́воля обстоя́ния./ Прииди́те у́бо, празднолю́бцы и христолю́бцы,/ цве́ты доброде́телей взе́мше,/ чи́стыми по́мыслы и со́вестию благостоя́нною/ Арха́нгелов собо́р почти́м:/ той бо, непреста́нно Бо́гу предстоя́/ и трисвяту́ю песнь воспева́я,/ мо́лит спасти́ся душа́м на́шим.</p>
<p>
<red>Глас 2. Студи́тово:</red>
</p>
<p>Невеще́ственное существо́,/ У́мных Сил предста́тельствующе/ и трисо́лнечныя сла́вы блиста́ньми/ светодаю́ще вселе́нней, Архистрати́зи,/ непреста́нным гла́сом трисвяту́ю песнь воспева́ете./ Те́мже моли́теся спасти́ся душа́м на́шим.</p>
<p>
<red>Глас то́йже. Арсе́ниево: </red>
</p>
<p>Невеще́ственный Престо́л окружа́юще,/ у́мная существа́, Боже́ственнии, безтеле́снии,/ трисвяту́ю песнь прави́телю-Бо́гу/ пла́менными устна́ми поете́:/ Святы́й Бо́же, О́тче безнача́льный,/ Святы́й Кре́пкий, Сы́не собезнача́льный,/ Святы́й Безсме́ртный, Единосу́щный Ду́ше,/ Отцу и Сы́ну спрославля́емый.</p>
<p>
<red>Анато́лия:</red>
</p>
<p>Безтеле́сными устна́ми и у́мными усты́/ А́нгельстии чи́ни непреста́нное пе́ние/ прино́сят Твоему́ непристу́пному Божеству́, Го́споди,/ и У́ми чи́стии и служи́телие Твоея́ сла́вы/ хва́лят Тя, Го́споди./ С ни́миже Михаи́л безтеле́сный,/ и Гаврии́л зело́ благоле́пнейший,/ и первостоя́телие Го́рних сил,/ Архистрати́зи А́нгельстии,/ учреди́телие на́ши <red>Днесь</red> бы́ша,/ пе́сни пе́сней повелева́юще нам пе́ти/ непристу́пней сла́ве Твое́й, Человеколю́бче,/ Е́йже мо́лятся непреста́нно за ду́ши на́ша.</p>
<p>
<red>Сла́ва, глас 4:</red>
</p>
<p>О́гненными устна́ми/ пою́т Тя Херуви́ми, Христе́ Бо́же,/ безтеле́сными же усты́ немо́лчно славосло́вит Тя Арха́нгельский лик,/ Михаи́л же, Архистрати́г Вы́шних сил,/ побе́дную песнь непреста́нно прино́сит сла́ве Твое́й./ Той бо нас <red>Днесь</red> озари́ к торжеству́ све́тлому/ возбряца́ти досто́йне псало́мски хвалу́ трисвяту́ю бре́нными устна́ми,/ я́ко вся́ческая Твоего́ хвале́ния испо́лнишася,/ и подае́ши ми́ру тем ве́лию ми́лость.</p>
<p><red>И ны́не, глас то́йже.</red></p>
<p>
<red>Гео́ргия Никомиди́йскаго:</red>
</p>
<p><red>Днесь</red> Боговмести́мый храм — Богоро́дица,/ в храм Госпо́день приво́дится/ и Заха́рия Сию́ подъе́млет./ <red>Днесь</red> свята́я святы́х ра́дуются,/ и лик А́нгельский та́инственно торжеству́ет./ С ни́миже и мы, пра́зднующе, <red>Днесь</red> с Гаврии́лом возопии́м:/ ра́дуйся, Благода́тная, Госпо́дь с Тобо́ю,/ име́яй ве́лию ми́лость.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>А́нгельски в ми́ре торжеству́юще,/ су́щему на Престо́ле сла́вы Бо́гу седя́щему возопии́м песнь:/ Свят еси́, О́тче Небе́сный,/ Свят еси́, соприсносу́щщно<a type="note" xlink:href="#note88">88</a>
Сло́во,/ Свят еси́, и Ду́ше всесвяты́й.</p>
<p>
<red>Стих:</red> Творя́й А́нгелы Своя́ ду́хи/ и слуги́ Своя́ пла́мень о́гненный.</p>
<p>Небе́сным пе́рвствуя в дерзнове́нии мно́зем/ и предстоя́ Престо́лу стра́шному в сла́ве,/ самови́дче неизрече́нных,/ спаси́ ны, Михаи́ле Архистрати́же,/ су́щия в ну́ждах бед и напа́стей/ моли́твами твои́ми, мо́лимся.</p>
<p>
<red>Стих:</red> Хвали́те Его́ вси А́нгели Его́,/ хвали́те Его́ вся си́лы Его́.</p>
<p>Безпло́тных А́нгелов пе́рвый еси́/ и служи́тель Боже́ственнаго светозаре́ния о́наго,/ самови́дец же и таи́нник,/ спаси́ ны, Михаи́ле Архистрати́же,/ ле́тно<a type="note" xlink:href="#note89">89</a>
чту́щия тя благоче́стно/ и пою́щия Тро́ицу ве́рно.</p>
<p>
<red>Сла́ва, и ны́не, глас 8. Иоа́нна мона́ха:</red>
</p>
<p>Я́ко чинонача́льник, и побо́рник,/ и А́нгелов началово́ждь, Архистра́тиже,/ вся́кия ну́жды и ско́рби,/ неду́гов и лю́тых грехо́в свободи́/ ве́рно воспева́ющия и моля́щия тя, сла́вне,/ я́ве<a type="note" xlink:href="#note90">90</a>
, я́ко невеще́ствен, Невеще́ственнаго зря,/ и непристу́пным Све́том Влады́чния сла́вы осия́емь:/ Той бо человеколю́бно плоть нас ра́ди от Де́вы прия́т,/ спасти́ восхоте́в челове́чество.</p>
<p>
<red>Тропа́рь, глас 4: </red>Небе́сных во́инств:
<red>два́жды. И </red>
Богоро́дице Де́во:
<red>еди́ножды.</red></p>
<p>
<red>Тропа́рь, глас 4:</red>
</p>
<p>Небе́сных во́инств Архистрати́зи,/ мо́лим вас при́сно мы, недосто́йнии,/ да ва́шими моли́твами оградите́ нас/ кро́вом крил невеще́ственныя ва́шея сла́вы,/ сохраня́юще ны, припа́дающия приле́жно и вопию́щия:/ от бед изба́вите ны,/ я́ко чинонача́льницы Вы́шних сил.</p>
<p>
<strong>
<red>На У́трени</red>
</strong>
</p>
<p>
<red>На</red> Бог Госпо́дь:
<red>Тропа́рь:</red> Небе́сных во́инств:
<red>два́жды. </red>
Сла́ва, и ны́не,
<red>Богоро́дичен:</red>
Е́же от ве́ка утае́ное:</p>
<p>
<red>По 1-м стихосло́вии седа́лен, глас 1.</red>
</p>
<p><red>Подо́бен:</red> Гроб Твой, Спа́се:</p>
<p>Престо́лу стра́шному предстоя́ще при́сно/ и све́тлыми заря́ми трисо́лнечнаго Божества́ осия́еми,/ просвети́те ны, грехо́вный мрак отгоня́юще,/ ваш собо́р пра́зднующия све́тло,/ и приле́жно моли́те изба́витися нам от бед, пресве́тлии моли́твенницы.</p>
<p><red>Сла́ва, глас то́йже.</red></p>
<p>
<red>Подо́бен:</red> Лик А́нгельский:</p>
<p>Лик А́нгельский, Архистрати́га име́я, Боже́ственнаго Михаи́ла,/ с ним Святе́й Тро́ице приноша́ет<a type="note" xlink:href="#note91">91</a>
пе́ние,/ от не су́щих бо Соде́тель вся́ческих во́инства огнезра́чных чино́в сло́вом приведе́.</p>
<p>
<red>И ны́не, Богоро́дичен:</red>
</p>
<p>Упова́ние христиа́н, Пресвята́я Де́во,/ Его́же родила́ еси́, Бо́га, па́че ума́ и сло́ва,/ непреста́нно моли́ с Го́рними си́лами пода́ти оставле́ние грехо́в на́ших всех/ и исправле́ние жития́ ве́рою и любо́вию сла́вящим Тя.</p>
<p>
<red>По 2-м стихосло́вии седа́лен, глас 2.</red>
</p>
<p><red>Подо́бен:</red> Егда́ снизше́л еси́:</p>
<p>Посреде́ полко́в А́нгельских старе́йший яви́лся еси́,/ Михаи́ле Архистрати́же,/ Вы́шняго Царя́ непреста́нно моли́/ до́льних мучи́телей горды́ню низложи́ти./ И, я́ко име́я дерзнове́ние у Престо́ла огнезра́чнаго,/ моли́ за ны непреста́нно, рабы́ твоя́.</p>
<p><red>Сла́ва, глас 4.</red></p>
<p>
<red>Подо́бен:</red> Ско́ро предвари́:</p>
<p>Херуви́ми и Серафи́ми, многоочи́тая Арха́нгелов служи́телей во́инства,/ со Властьми́ Престо́ли, Госпо́дьства, А́нгели, Си́лы же и Нача́ла/ мо́лят Тя, Творца́ на́шего, и Бо́га, и Влады́ку,/ да не пре́зриши моле́ния люде́й согреши́вших, Бо́же Многоми́лостиве.</p>
<p>
<red>И ны́не, Богоро́дичен:</red>
</p>
<p>Де́во Всенепоро́чная, Я́же пресу́щнаго Бо́га ро́ждшая,/ со Безпло́тными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p>
<red>Велича́ние:</red>
</p>
<p>Велича́ем вас,/ Арха́нгели, и А́нгели, и вси Во́инства,/ Херуви́ми и Серафи́ми,/ сла́вящии Го́спода.</p>
<p>
<red>По полиеле́и седа́лен, глас 8.</red>
</p>
<p><red>Подо́бен:</red> Прему́дрости:</p>
<p>Небе́сных чино́в наста́вник,/ служи́тель же сла́вы Боже́ственныя досто́йно быв повеле́нием Зижди́теля твоего́,/ христиа́ном еси́ хода́тай спасе́ный,/ невеще́ственною твое́ю сла́вою земны́я назира́я./ Те́мже по до́лгу восхваля́ем тя вси,/ Боже́ственное твое́ <red>Днесь</red> воспева́юще торжество́, Михаи́ле Архистрати́же,/ моли́ Христа́ Бо́га грехо́в оставле́ние дарова́ти/ пра́зднующим любо́вию свято́е твое́ торжество́.</p>
<p>
<red>Сла́ва, глас 4.</red>
</p>
<p><red>Подо́бен:</red> Ско́ро предвари́:</p>
<p>А́нгельстии чи́ни со стра́хом предстои́т Престо́лу Твоему́, Влады́ко Христе́ Бо́же,/ и, и́же отту́ду заря́ми при́сно просвеща́еми, песнь Ти немо́лчно побе́днуто воспева́ют,/ и́хже свяще́нными моли́твами мир ми́ру да́руй/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red>
</p>
<p>Чи́стая, и Всенепоро́чная, и Неискусому́жная Де́во Ма́ти,/ Я́же еди́на безле́тнаго Сы́на и Сло́ва Бо́жия в ле́то поро́ждши,/ Сего́ со Безпло́тными честны́ми Небе́сными си́лами моли́/ дарова́ти нам очище́ние грехо́в и ве́лию ми́лость.</p>
<p>
<red>Та́же степе́нна, 1-й антифо́н 4-го гла́са. Проки́мен: </red>Творя́й А́нгелы Своя́ ду́хи и слуги́ Своя́ пла́мень о́гненный.
<red>Стих:</red>
Благослови́, душе́ моя, Го́спода: Вся́кое дыха́ние:
<red>Ева́нгелие от Матфе́я, зача́ло 52. Сла́ва: </red>
Моли́твами Арха́нгелов:
<red>И ны́не: </red>
Моли́твами Богоро́дицы:</p>
<p>
<red>По 50-м псалме́ стихи́ра, глас 6:</red>
</p>
<p>А́нгели Твои́, Христе́,/ Престо́лу вели́чества во стра́се предстоя́ще/ и Твои́м светоли́тием при́сно осиява́еми,/ в вы́шних песнопе́вцы Твои́/ и сове́та Твоего́ служи́телие,/ от <red>Тебе</red>́ низпосыла́еми,/ даю́т просвеще́ния душа́м на́шим.</p>
<p>
<red>Кано́н Богоро́дицы, со ирмосо́м на 6, глас 8. Ирмо́с по два́жды: </red>Пои́м Го́сподеви, прове́дшему лю́ди Своя́:
<red>пи́сан во Окто́ихе, во осмо́м гла́се. В неде́лю на у́трени тре́тий кано́н. И Безпло́тных два кано́на на 8. Пе́рвый кано́н, творе́ние Иоа́нна мона́ха, его́же краегране́сие: </red>
Да торжеству́ем, Богому́дрии, похвалу́ собо́ру Безпло́тных.
<red>Глас 8.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь возсле́м, лю́дие,/ чу́дному Бо́гу на́шему,/</emphasis>
<emphasis>свободи́вшему Изра́иля от рабо́ты,/ песнь побе́дную пою́ще и вопию́ще:/ пои́м Тебе́, Еди́ному Влады́це.</emphasis>
</p>
<p>Вси воспои́м, ве́рнии,/ вся управля́ющую невеще́ственныя Го́рних лико́в чинонача́лия, Тро́ицу несозда́нную:/ Свят, Свят, Свят еси́, вопию́ще, Бо́же Вседержи́телю.</p>
<p>Положи́л еси́ тва́рей Нача́ло, существо́ Безпло́тное, Тво́рче А́нгелов,/ пречи́стый Твой Престо́л окружа́ющее, зва́ти Тебе́:/ Свят, Свят, Свят еси́, Бо́же Вседержи́телю.</p>
<p>Ра́дуйся, Гаврии́ле, тайнови́дче Бо́жия воплоще́ния,/ Михаи́ле же, чино́в невеще́ственных первостоя́телю, непреста́нно зову́ще:/ Свят, Свят, Свят еси́, Бо́же Вседержи́телю.</p>
<p>
<red>Богоро́дичен:</red> Трепе́щу та́инства, Христе́, Твоего́ снизхожде́ния,/ я́ко, И́же естество́м Бог, прия́л еси́ от Де́вы роди́тися я́ко Челове́к,/ да спасе́ши мир от рабо́ты проти́внаго.</p>
<p>
<red>Други́й кано́н, творе́ние того́жде Иоа́нна мона́ха. Глас то́йже.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца, спасе́,/ песнь Бо́гови воспева́юща</emphasis>.</p>
<p>У́мныя Безпло́тных чино́в ли́ки/ пе́сньми, я́ко служи́тели Боже́ственныя, прииди́те, восхва́лим, лик совоку́пльше,/ о на́шем спасе́нии непреста́нно моля́щияся и о покая́нии на́шем сра́дующияся.</p>
<p>И́же А́нгелов началовожди́, и предъизбра́ннии, и чинонача́льницы све́тлии,/ Безпло́тныя умы́ <red>Днесь</red> воздви́жут к наверше́нию пра́здника све́тлыя их па́мяти,/ с ни́миже ку́пно ра́дуются челове́цы, пе́ние Тро́ице принося́ще.</p>
<p>Да возвесели́мся со А́нгелы <red>Днесь</red>, челове́цы, духо́вне в ра́дости:/ Гаври́ил бо па́ки ны́не благовеству́ет Це́рквей соедине́ние/ и низложе́ние вся́кия проти́вныя е́реси/ в па́мяти Архистрати́гов.</p>
<p>
<red>Богоро́дичен:</red> Ражда́еши су́щее па́че естества́, Пречи́стая,/ в Тебе́ все́льшееся О́тчее Сло́во Ду́хом Святы́м,/ во дву у́бо естества́х и хоте́ниих су́ща,/ во Ипоста́си же непрело́жно еди́ней,/ Ея́же и зрак целу́ем.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Страх Твой, Го́споди,/ всади́ в сердца́ раб Твои́х/ и бу́ди нам утвержде́ние,/ Тя во и́стине призыва́ющих.</emphasis>
</p>
<p>Кре́постию поста́вил еси́, Безсме́ртне, си́льныя,/ соверша́ющия всесвяту́ю Твою́ во́лю,/ Тебе́ в вы́шних всегда́ предстоя́щия.</p>
<p>Таи́нники Твоего́ вочелове́чения и честна́го воста́ния,/ А́нгельския чинонача́льники, Христе́, за ны приими́ моля́щияся.</p>
<p>А́нгелы приста́вил еси́ храни́тели челове́ком, я́ко Благоутро́бен,/ служи́тели же показа́л еси́, Христе́, спасе́ния Твои́х уго́дников.</p>
<p>
<red>Богоро́дичен:</red> Неизрече́нно зачала́ еси́ Го́спода и Спа́са, Богоневе́сто,/ избавля́ющаго ны от лю́тых, Тя вои́стинне призыва́ющия.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты еси́ утвержде́ние притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>А́нгелов перве́йший и Тро́ицы свет вторы́й/ яви́лся еси́ нам, Михаи́ле нача́льниче,/ ве́рно благохва́лящим тя.</p>
<p>Заре́ю Боже́ственныя благода́ти Гаврии́л ве́рно исполни́ всю зе́млю,/ Бо́жие пропове́дав в пло́ти прише́ствие.</p>
<p>Сопру́г приснопева́емый и светоза́рная дво́ице невеще́ственная, све́ты Бо́жия,/ ве́рно соверша́ющия ва́шу па́мять покажи́те.</p>
<p>
<red>Богоро́дичен:</red> Воспе́ Иса́ия Твое́, е́же па́че ума́, Чи́стая, рождество́,/ пою́ и аз, да о́наго получу́ очище́ния.</p>
<p>Седа́лен, глас 8.</p>
<p>
<red>Подо́бен:</red> Повеле́нное:</p>
<p>Небе́сных нача́льницы и первостоя́телие высокопресто́льных и стра́шных,/ Боже́ственныя сла́вы Миха́иле и Гаврии́ле Архистрати́зи,/ А́нгелов чинонача́льницы, со все́ми Безпло́тными,/ о служи́телие Влады́чни!/ О ми́ре непреста́нно моля́щеся,/ испроси́те оставле́ние прегреше́ных на́ми,/ и ми́лость, и благода́ть обрести́ в день су́дный.</p>
<p>
<red>Сла́ва, и ны́не, Богоро́дичен:</red>
</p>
<p>Богоблагода́тная, Чи́стая, Благослове́нная,/ благоутро́бия ра́ди щедро́т из Тебе́ Ро́ждшагося/ с вы́шними Си́лами, и Арха́нгелы, и все́ми Безпло́тными моли́ непреста́нно/ пода́ти нам пре́жде конца́ ми́лостивно проще́ние грехо́в/ и жития́ исправле́ние, я́ко да обря́щем ми́лость.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Всел еси́ на ко́ни, апо́столы Твоя́, Го́споди,/ и прия́л еси́ рука́ма Твои́ма узды́ их,/ и спасе́ние бысть ежде́ние Твое́/ ве́рно пою́щим:/ сла́ва си́ле Твое́й, Го́споди.</emphasis>
</p>
<p>Всел еси́ на А́нгелы, я́коже на ко́ни, Человеколю́бче,/ и прия́л еси́ руко́ю Твое́ю брозды́ их,/ и спасе́ние бысть ежде́ние Твое́ непреста́нно вопию́щим:/ сла́ва си́ле Твое́й, Го́споди.</p>
<p>Покрыва́ет А́нгелы доброде́тель Твоя́, Человеколю́бче,/ и земли́ исполня́ет концы́ Твоего́ сла́внаго, Безнача́льне, Боже́ственнаго хвале́ния,/ с ни́ми Тебе́ вопию́щи:/ сла́ва си́ле Твое́й, Го́споди.</p>
<p>Изше́л еси́, Ще́дре, на спасе́ние люде́й Твои́х, Христе́,/ созыва́еши же дру́ги, Си́лы Твоя́,/ и весе́лие бысть прише́ствие Твое́ ве́рно Тебе́ вопию́щим:/ сла́ва си́ле Твое́й, Го́споди.</p>
<p>
<red>Богоро́дичен:</red> Де́ва и Ма́ти преесте́ственно яви́лася еси́, Всечи́стая,/ я́ко Бо́га, Того́жде и Челове́ка Хри́ста, ро́ждшая./ Ему́же со стра́хом вопию́т А́нгельския чи́ни:/ сла́ва си́ле Твое́й, Го́споди.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́и́ сла́ва, Человеколю́бче.</emphasis>
<emphasis/>
</p>
<p>Во Иерихо́не яви́ся си́лы Госпо́дни Архистрати́г вою́ющему дре́вле Иису́су Нави́ну,/ победотвори́ и побо́рствуя, Михаи́л вели́кий, Безпло́тных нача́льник сый,/ от него́же прие́м си́лу, слуга́ Госпо́день,/ копие́м плени́в, ят сопоста́ты.</p>
<p>Нача́льник не́когда Безпло́тных сил яви́ся, носи́ ча́да благове́щения,/ Заха́рии иере́ю Гаврии́л вели́кий и Боже́ственный и́стинно Арха́нгел,/ те́мже глас Словесе́ роди́выйся Иоа́нн отцу́ своему́ глас проглаго́лания отдае́т.</p>
<p>Ра́дуются ра́достию вси концы́ земни́и <red>Днесь</red>,/ честну́ю па́мять пра́зднующе Арха́нгелов Твои́х, Бо́же,/ Михаи́ла Боже́ственнаго и Гаврии́ла Богому́драго;/ сра́дуется же ку́пно и весь А́нгельский чин,/ я́ко сохраня́ется мир покро́вом их.</p>
<p>
<red>Богоро́дичен:</red> Еди́на Чи́стая пребыла́ еси́ и по рождестве́,/ еди́на то́кмо яви́лася еси́ Безму́жная, млеко́м пита́ющая Сло́во О́тчее и́стинное,/ Ду́хом Святы́м прие́мшее ра́бий зрак по нам, Де́во Богоро́дице,/ Его́же, Боже́ственное чту́ще зра́ка подо́бие, почита́ем.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>От но́щи неве́дения/ по душелови́тельному пути́ при́сно блудя́щаго,/ све́том ра́зума Твоего́, Го́споди, преднаставля́я мя,/ на стезю́ за́поведеи́ Твои́х напра́ви.</emphasis>
</p>
<p>Невозвра́тным жела́нием при́сно к высоте́,/ к тебе́, Христе́, носи́ми, кра́йнейшему всех жела́ний,/ А́нгельския си́лы непреста́нно Тя сла́вят.</p>
<p>Ты у́мныя по существу́, нетле́нныя благода́тию Твоею́, Христе́,/ устро́ил еси́ песнопе́вцы Твоего́ вели́чества,/ А́нгелы Твоя́ по о́бразу соде́лав, Непостижи́ме.</p>
<p>Ты непрекло́нны на го́ршее к Тебе́ приближе́нием, Христе́,/ сохрани́л еси́ Твоя́ слуги́,/ исто́чник бо бла́гости Ты еси́,/ благотвори́ши досто́йно Тебе́ служа́щия.</p>
<p>
<red>Богоро́дичен:</red> Умерщвле́нную мою́ ду́шу страстьми́ ме́рзкими, Всенепоро́чная, оживи́,/ жи́зни Храни́теля ро́ждшая,/ и к стези́ ве́чней, и блаже́нней жи́зни упра́ви.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/</emphasis>
<emphasis>и покры́ла мя есть чужда́я тьма́, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Непокаря́ющуся дре́вле Бо́жиим неизрече́нным/ и Боже́ственным чудесе́м Валаа́му волхву́,/ на распу́тии А́нгел, ослу́ яви́вся, стра́шно обличи́/ и, слове́сно живо́тное показа́в, естества́ премени́ позна́ние.</p>
<p>Я́ту бы́вшу Петру́ и в темни́це пребыва́ющу,/ А́нгел яви́ся Бо́жий, от рук И́родовых, и уз, и сме́рти избавля́я./ Те́мже, прииди́те вси, я́ко душ храни́тели Божестве́нныя,/ му́дрыя Арха́нгелы да почти́м.</p>
<p>Бра́ней крамолы́, А́нгели, Арха́нгели, Боже́ственныя си́лы Бо́жия,/ и церко́вныя е́реси, и вся собла́зны ва́шими разреши́те к Бо́гу при́сными мольба́ми/ и нас в ми́ре соблюди́те.</p>
<p>
<red>Богоро́дичен:</red> Во дву существа́х Еди́наго Тя ве́мы, Бо́га тва́ри,/ де́йствы обе́ма и хоте́нии су́ща несли́тна, Сы́на Бо́жия, от жены́ плоть прии́мша,/ Ея́же о́браз почита́ем на дщи́цах.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ио́ну в ки́те, Го́споди,/ еди́наго всели́л еси́,/ мене́ же, свя́заннаго мре́жами вра́жиими,/ я́ко от тли о́наго, спаси́.</emphasis>
</p>
<p>Благоле́пне от не су́щих, Го́споди,/ сло́вом Твои́м приве́л еси́ существа́ Небе́сных безсме́ртных во́инств,/ светови́дны ты́я соде́ловая.</p>
<p>Таи́нницы честни́и Бо́жия хвале́ния бы́сте, Безпло́тнии,/ гра́ждане небе́сныя и Боже́ственныя и́стинно ски́нии,/ Творцу́ досто́йно служа́ще.</p>
<p>Безпло́тных чи́ни у́мнии/ Тя, Сы́не Бо́жий пребезнача́льный, хва́лят непреста́нно/ и славосло́вят, я́ко Творца́ и Созда́теля вся́ческих.</p>
<p>
<red>Богоро́дичен:</red> Со Отце́м в вы́шних, Пречи́стая, безнача́льне седя́щаго,/ на объя́тиих Твои́х восклони́ти сподо́билася еси́:/ Его́же нам пода́ждь, Чи́стая, рабо́м Твои́м, Ми́лостива.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́гя бо беззако́ния моя́,/ и из глубины́ зол возведи́, молю́ся:/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Я́ко о́гнь, и пла́мень, и свет, Безпло́тныя су́щия,/ от веще́ственныя тли умо́м восперя́еми,/ бре́нными устна́ми невеще́ственныя со страхо́м пе́сньми да почти́м.</p>
<p>Умертви́те страсте́й бу́ри, Арха́нгели,/ и утиши́те с ни́ми возмуще́ния вся на ве́ру,/ святи́и Тро́ицы су́ще огнезра́чнии Архистрати́зи.</p>
<p>Арха́нгели Бо́жии, Безпло́тных нача́льницы,/ предста́тельством ва́шим от вся́кия е́реси нас сохрани́те,/ Михаи́ле нача́льниче и Гаврии́ле, Архистрати́зи.</p>
<p>
<red>Богоро́дичен:</red> Из утро́бы яви́лся еси́ во́лею, от Неискусому́жныя воплоща́емь,/ безпло́тен сый, я́ко Бог, Христе́,/ плотоно́сец же, я́ко Челове́к, был еси́./ Его́же подо́бия, ве́рнии, вид почита́ем.</p>
<p>
<red>Конда́к, глас 2:</red>
</p>
<p>Архистрати́зи Бо́жии,/ служи́телие Боже́ственныя сла́вы,/ А́нгелов нача́льницы и челове́ков наста́вницы,/ поле́зное нам проси́те и ве́лию ми́лость,/ я́ко Безпло́тных Архистрати́зи.</p>
<p>
<red>И́кос:</red>
</p>
<p>Рекл еси́, Человеколю́бче, в писа́ниих Твои́х/ мно́жеству ра́доватися А́нгелов на Небеси́/ о челове́це еди́ном ка́ющемся, Безсме́ртне./ Те́мже мы, и́же в беззако́ниих, Безгре́шне,/ еди́не Сердцеве́дче,/ Тя моли́ти всегда́ дерза́ем, я́ко Благоутро́бнаго,/ уще́дрити и низпосла́ти недосто́йным умиле́ние, Влады́ко,/ подая́й нам проще́ние:/ о всех бо нас мо́лятся Тебе́ Безпло́тных Архистрати́зи.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Све́ты яви́л еси́, Ще́дре, А́нгелов Твои́х невеще́ственное существо́,/ неизрече́ннаго све́та исполня́еми непреста́нно,/ благослове́н еси́, зову́щия, Бо́же, во ве́ки.</p>
<p>Ему́же предстоя́т непреста́нно, служа́ще, тьмы А́нгелов,/ ли́ца же зре́ти не терпя́т зре́ния,/ благослове́н еси́, зову́ще, Го́споди Бо́же, во ве́ки.</p>
<p>Сло́вом Твои́м Ипоста́сным А́нгельское естество́ соде́лал еси́,/ освяти́в же Боже́ственным Ду́хом,/ Тро́ицу Богосло́вити научи́л еси́, Бо́же, во ве́ки.</p>
<p>Тро́ичен: Три у́бо, у́мствующе, Ипоста́си<a type="note" xlink:href="#note92">92</a>
, неопи́санное сла́вим Существо́,/ Отца́, Сло́ва со Ду́хом, вопию́ще:/ благослове́н еси́, Го́споди Бо́же, во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>С ли́ки Безпло́тных и челове́ческий род,/ прииди́те, поклони́мся в благознамени́тый день сей,/ па́мять соверша́юще му́дрых Арха́нгелов Христо́вых,/ Свят, Свят, Свят, пою́ще, Бо́же оте́ц на́ших.</p>
<p>Я́ко страннолюби́вии дре́вле, Авраа́м Богови́дец и Лот сла́вный, учреди́ша А́нгелы/ и обрето́ша обще́ние со А́нгелы, зову́ще:/ Свят, Свят, Свят еси́, Бо́же оте́ц на́ших.</p>
<p>Мано́ю до́блественному и Тови́ту прему́дрому яви́шася А́нгели,/ воздаю́ще натрижне́ния<a type="note" xlink:href="#note93">93</a>
жития́ по досто́инству;/ и отроко́в А́нгел угаси́ пла́мень иногда́,/ в пещи́ о́гненней су́щих.</p>
<p>
<red>Богоро́дичен:</red> Все на́ше по существу́ от Де́вы поне́сл еси́, кроме́ измене́ния, Иису́се,/ естествы́ сугу́ба, но еди́наго Ипоста́сию, оте́чески Тя пропове́дуем,/ Его́же и вид ве́рно почита́ем, изобразу́юще.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>На горе́ святе́й просла́вльшася,/ и в купине́ огне́м/ Присноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis>
<emphasis/>
</p>
<p>А́нгельскому поревну́им житию́, и мы́сли впери́м к высоте́,/ и с ни́ми невеще́ственно воспои́м Го́спода,/ пою́ще и превознося́ще во вся ве́ки.</p>
<p>Лико́вственницы ликова́ния Небе́снии,/ Престо́л обстоя́ще сла́вы,/ о́крест Бо́га же всегда́ обраща́ющеся,/ А́нгели пою́т и превозно́сят Его́ во вся ве́ки.</p>
<p>Невеще́ственнаго огня́ творя́щей пла́мень,/ на высоте́ непреста́нно служа́щия, и А́нгелы ду́хи явля́ющей,/ Тро́ице покланя́емся и славосло́вим во вся ве́ки.</p>
<p>
<red>Богоро́дичен:</red> Ему́же на Небеси́ предстоя́т с тре́петом тьмы А́нгел и Арха́нгел,/ Того́ на объя́тиих носи́ти сподо́билася еси́, Богоро́дице,/ моли́ спасти́ся славосло́вящим Его́ во вся ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Нача́льник А́нгелов бысть Михаи́л Арха́нгел,/ но сла́вится с ним светле́е таи́нник благода́ти и Де́вы обручи́тель честны́й,/ воево́да Безпло́тных, досто́йно ра́дость предвозвеща́я, Гаврии́л, вопию́щим:/ лю́дие, превозноси́те Христа́ во вся ве́ки.</p>
<p>А́нгельския чи́ны в разли́чном зра́це уви́дев,/ Иезеки́иль, предсказу́я, пропове́даше:/ в ни́хже шестокри́льнии Серафи́ми предстояху́,/ и Херуви́ми многоочи́тии окружа́ху,/ с ни́миже Арха́нгелы пресве́тлыя зри́ще,/ Христа́ славосло́вящия во вся ве́ки.</p>
<p>Я́ко стра́шно прише́ствие втора́го седа́лища Твоего́ явленнотворя́,/ Дании́л предглаго́лаше:/ я́ко престо́ли поста́вишася, и Ве́тхий седя́ше, и тьмы А́нгелов ввожда́ше,/ со стра́хом предстоя́щия и гла́сы немо́лчными вопию́щия Тро́ице во вся ве́ки.</p>
<p>
<red>Богоро́дичен:</red> Отцу́ и Ду́ху Единосу́щное, Сло́во во́лею яви́ся,/ и нам, из Де́вы, сообра́зен,/ не смеси́в в друг дру́га, я́же стра́шнаго соедине́ния:/ Еди́н бо и То́йжде во обои́х показу́ется,/ во дву существа́х и Еди́ной Ипоста́си./ Его́же ны́не подо́бия о́бразу покланя́емся.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Уста́вы прешла́ еси́ естества́,/ Соде́теля заче́нши и Го́спода,/ и дверь спасе́ния ми́рови была́ еси́./ Тем Тя, Богоро́дице,/ непреста́нно велича́ем.</emphasis>
<emphasis/>
</p>
<p>Тя, неизрече́нно соедини́вшаго небе́сным, Христе́, земна́я/ и еди́ну Це́рковь соверши́вша А́нгелов и челове́ков,/ непреста́нно велича́ем.</p>
<p>А́нгели же и Арха́нгели,/ Престо́ли, Вла́сти и Госпо́дьства,/ Нача́ла же и Си́лы, Херуви́ми и Серафи́ми,/ с Богоро́дицею о ми́ре моли́теся.</p>
<p>Всех предста́телие показу́ющиися, Михаи́л с Гаврии́лом,/ посети́те от любве́ чту́щия всепра́зднственную па́мять ва́шу и ве́рно воспева́ющия:/ спаса́йте от вся́каго обстоя́ния.</p>
<p>
<red>Богоро́дичен:</red> Ра́дуйся, свята́я Богоневе́сто!/ Ра́дуйся, Свет ми́ру ро́ждшая ве́рным!/ Ра́дуйся, стено́ и покро́ве всех нас:/ Бо́га, я́ко Благоде́теля, за ны непреста́нно моли́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Неду́гующих, и пла́вающих, и су́щих в ну́ждах/ ко спасе́нию побо́рницы яви́стеся,/ Безпло́тных пе́рвии, Михаи́ле и Гаврии́ле.</p>
<p>Сил и Престо́лов Боже́ственных слико́вственник,/ я́ко Воево́да А́нгельский и таи́нник Бо́жий,/ о нас Спа́су, Гаврии́ле, моли́ся.</p>
<p>Я́ко храни́телие ми́ра и Це́ркве/ и чинонача́льницы Вы́шних сил,/ о нас Спа́са умоли́те.</p>
<p>
<red>Богоро́дичен:</red> Согла́сно, Богоро́дице, Тя славосло́вим,/ я́ко от страсте́й и бед спасае́ши ны/ и на́ша моле́ния во благи́х исполня́еши.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>О́гненных, Архистрати́же, слуг предста́тельство от Отца́ прия́л еси́, Михаи́ле, све́тов,/ тем и сия́ние Того́ сла́вы сия́ющее и́маши,/ окру́г пречи́стаго Престо́ла ты предстоя́,/ я́ко пе́рвый Невеще́ственных чино́в.</p>
<p>
<red>Сла́ва:</red>
</p>
<p>
<red>Подо́бен:</red> Со ученики́:</p>
<p>Невеще́ственных Сил, Арха́нгел и А́нгел,/ Госпо́дьств, и Престо́л, и Нача́л предста́тель пред Бо́гом постоя́нный,/ Архистрати́же Боже́ственне, Михаи́ле пресла́вне,/ нестерпи́мому бо Престо́лу предстоя́й,/ покры́й, соблюди́, сохрани́ и спаси́ вся, ве́рою тя почита́ющия,/ мирска́го предста́теля.</p>
<p>
<red>И ны́не, Богоро́дичен:</red>
</p>
<p>Честне́йшая еси́ Херуви́м сла́вных и Серафи́м, Всепе́тая,/ стра́шных без сравне́ния сла́внейшая/ и всех святы́х А́нгел святе́йшая, Пречи́стая:/ Зижди́теля бо всех пло́тски неизрече́нно родила́ еси́, Богоро́дице./ Его́же моли́ рабо́м Твои́м разреше́ние дарова́ти прегреше́ний.</p>
<p>
<red>На хвали́тех стихи́ры на 4, глас 1.</red>
</p>
<p><red>Подо́бен:</red> Небе́сных чино́в:</p>
<p>Небе́сных чино́в я́ко преднача́льника/ и су́щих на земли́ челове́ков кре́пкаго тя предста́теля,/ храни́теля же и изба́вителя/ воспева́ем ве́рно, Михаи́ле Архистрати́же,/ моля́щеся вся́кия тлетво́рныя боле́зни нас изба́вити.</p>
<p>Чинонача́льник сый го́рних Боже́ственных сил/ <red>Днесь</red> созыва́ет челове́ческия ли́ки/ еди́н со А́нгелы све́тлый пра́здник соста́вити/ собо́ра их Боже́ственнаго/ и ку́пно песнь Бо́гу воспе́ти трисвяту́ю.</p>
<p>Под кров Боже́ственных ны крил твои́х прибега́ющия ве́рою,/ Михаи́ле, Боже́ственный у́ме,/ соблюда́й и покрыва́й чрез все житие́./ И в час, Арха́нгеле, сме́ртный, стра́шный/ ты предста́ни помо́щник всем нам благоприе́мнейший.</p>
<p>
<red>Глас 4. Ефре́ма Кари́йскаго:</red>
</p>
<p>Трисо́лнечныя лучи́,/ Боже́ственным Све́том осиява́еми, Архистрати́зи,/ невеще́ственных озаря́ете чинонача́лия,/ я́коже свет, белообра́зне показу́ющеся в вы́шних,/ огнь облиста́ете в ми́ре непристу́пнаго Божества́./ Тем и трисвяту́ю песнь пла́менными устна́ми непреста́нно пое́те:/ Свят, Свят, Свят еси́, Бо́же наш, сла́ва Тебе́.</p>
<p>
<red>Сла́ва, глас 5:</red>
</p>
<p>Иде́же осеня́ет благода́ть твоя́, Арха́нгеле,/ отту́ду диа́воля прого́нится си́ла,/ не терпи́т бо све́та твоего́ ви́дети спады́й денни́ца./ Тем мо́лим тя,/ огнено́сныя его́ стре́лы, я́же на ны дви́жимыя,/ угаси́ хода́тайством твои́м,/ избавля́я нас от собла́знов его́,/ достохва́льный Михаи́ле Архистрати́же.</p>
<p>
<red>И ны́не, Богоро́дичен:</red>
</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую предста́тельницу/ и прибе́жище душ на́ших.</p>
<p>
<red>Славосло́вие вели́кое и отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны 1-го кано́на песнь 3-я и 2-го песнь 6-я. Проки́мен, глас 4: </red>Творя́й А́нгелы Своя́ ду́хи и слуги́ Своя́ пла́мень о́гненный.
<red>Стих:</red>
Благослови́, душе́ моя, Го́спода:
<red>Апо́стол ко Евре́ем, зача́ло 305. </red>
Аллилу́ия,
<red>глас 2: </red>
Хвали́те Го́спода вси А́нгели Его́:
<red>Ева́нгелие от Луки́, зача́ло 41. Прича́стен: </red>
Творя́й А́нгелы Своя́ ду́хи:</p>
</section>
