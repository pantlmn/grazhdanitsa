<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Святы́х му́ченик Ониси́фора и Порфи́рия, и преподо́бныя ма́тери на́шея Матро́ны, и преподо́бныя Феокти́сты, я́же от Ле́звы</red></p>
</title>
<p>
<red>На</red> Го́споди, воззва́х:
<red>стихи́ры му́чеников, глас 8.</red></p>
<p>
<red>Подо́бен:</red> О, пресла́внаго чудесе́:</p>
<p>Му́чениче страда́льче, блаже́нне Ониси́форе,/ Христа́ Бо́га испове́дал еси́,/ стражда́ крепча́йше беззако́ннующих пред суди́щем,/ ра́ны язв претерпе́в/ и пожже́ния всего́ телесе́./ Те́мже венча́лся еси́ побе́ды венце́м/ живонача́льнейшею руко́ю, всехва́льне.</p>
<p>Му́чениче страда́льче Порфи́рие,/ крове́й обагре́ньми себе́ пома́зал еси́ порфи́ру,/ благода́тию и си́лою Ду́ха,/ в ню́же оде́явся,/ яви́лся еси́ светле́йший,/ сца́рствуя ца́рствующему еди́ному Бо́гу на́шему во ве́ки, сла́вне./ Его́же приле́жно всегда́ моли́/ е́же спасти́ся всем нам.</p>
<p>Му́ченицы достосла́внии,/ за всех Жизнь свяще́нно умерщвля́еми,/ на сковраде́, ра́дующеся, разжже́нней простро́стеся/ и, привя́зани, ко́ньми влачи́ми,/ блаже́нный коне́ц прия́сте./ Тем прославля́етеся и ублажа́етеся,/ о нас всегда́ моля́щеся, присноблаже́ннии.</p>
<p>
<red>И́ны стихи́ры преподо́бныя, глас 4.</red>
</p>
<p>
<red>Подо́бен:</red> Я́ко до́бля:</p>
<p>Пло́ти игра́ния/ по́стными по́двиги души́ любоче́стне покори́ла еси́,/ и Христу́ после́довала еси́,/ и посреде́ по́стников всели́лася еси́ всегове́йно, о Матро́но,/ угаша́ющи распале́ния сластна́я Боже́ственными ту́чами слез/ и зе́льнейшее жела́ние к Зижди́телю возжига́ющи.</p>
<p>Свяще́нное жили́ще/ во мно́гих по́льзу Бо́гу воздви́гла еси́,/ бы́вши храм Ду́ха, всему́драя, чистото́ю душе́вною,/ и путево́дствила еси́ ду́ши к поле́зным подвиго́м по́стным,/ и привела́ еси́ сия́, я́коже ве́но, спасе́ны, о Матро́но, Влады́це./ С ни́миже ве́рою тя почита́ем.</p>
<p>Отрокови́цы возлюби́ша Неве́стника и Го́спода,/ уче́нию твоему́ покаря́ющияся/ и плотску́ю презре́вше сла́бость в ду́се,/ усе́рдием стра́сти благоче́стно удержа́ша/ и введо́шася с тобо́ю, о Матро́но,/ в черто́г Небе́сный и Боже́ственный,/ всегда́ веселя́щеся.</p>
<p>
<red>Сла́ва и ны́не, Богоро́дичен.</red>
</p>
<p>Подо́бен то́йже.</p>
<p>Я́же Бо́га невмести́маго во чре́ве Твое́м вмести́вшая,/ человеколю́бно Челове́ка бы́вша,/ и на́ше смеше́ние из Тебе́ прии́мша,/ и обожи́вша я́ве<a type="note" xlink:href="#note95">95</a>
./ Не пре́зри мене́, Всечи́стая, ны́не скорбя́ща,/ но уще́дри ско́ро/ и разли́чныя вражды́ же и вре́да лука́ваго свободи́.</p>
<p>
<red>Крестобогоро́дичен:</red>
</p>
<p>
<red>Подо́бен то́йже.</red>
</p>
<p>На Кресте́ Тя яко узре́ пригвожде́на, Го́споди,/ А́гница и Ма́ти Твоя́ дивля́шеся:/ и что виде́ние сие́, взыва́ше, Сы́не вожделе́ннейше?/ сия́ Ти неве́рный собо́р воздаде́, пребеззако́нный,/ и́же мно́гих Твои́х чуде́с наслади́выйся,/ но сла́ва неизглаго́ланному соше́ствию Твоему́, Влады́ко.</p>
<p>
<red>Тропа́рь му́чеников, глас 4:</red>
</p>
<p>Му́ченицы Твои́, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего,/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p>
<red>Сла́ва, преподо́бныя, глас 8.</red>
</p>
<p>
<red>Подо́бен:</red> Прему́дрости:</p>
<p>Мужескому́дрено утаи́вшися вра́жиих лука́вых путе́й, Матро́но,/ к жи́зни вои́стину ше́ствовавши несумне́нною во́лею/ и неукло́нное тече́ние Богому́дро сконча́вши,/ от Христа́ прия́ла еси́ благода́ть духо́вную,/ тем и во́ду цельба́м источа́еши/ любо́вию притека́ющим в па́мять твою́ сла́вную,/ мни́хом<a type="note" xlink:href="#note96">96</a>
похвала́,/ моли́ Христа́ Бо́га спасти́ся душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
</section>
