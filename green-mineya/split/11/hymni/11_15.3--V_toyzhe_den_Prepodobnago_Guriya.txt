<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Преподо́бнаго Гу́рия, Ша́лочскаго чудотво́рца</red></p>
</title>
<p>
<red>Моли́тва</red>
</p>
<p>О преподо́бне и Богоно́сне о́тче Гу́рие!</p>
<p>Услы́ши ны́не нас, к тебе́ усе́рдно моля́щихся и припа́дающих зде, на земли́, соверша́ющих всечестну́ю па́мять твою́. Ты же, ду́хом на Небесе́х Пресвяте́й Тро́ице предстоя́ со А́нгелы и преподо́бных оте́ц ли́ки, моли́ся о нас, ча́дех твои́х, да изба́вимся от вся́ких скорбе́й, боле́зней, бед и обстоя́ний, и благоче́стно поживе́м в настоя́щем житии́, ходя́ще в за́поведех и оправда́ниих Госпо́дних безпоро́чно, и да яви́мся свята́го твоего́ жития́ подража́тели. Испроси́ нам же и всем, к тебе́ притека́ющим, грехо́в проще́ние, телесе́м здра́вие, жития́ исправле́ние и ве́чное спасе́ние, я́ко да, твои́м те́плым предста́тельством спаса́еми, сла́ву возсыла́ти сподо́бимся в Тро́ице сла́вимому Бо́гу на́шему — Отцу́, и Сы́ну, и Свято́му Духу, ны́не, и при́сно, и во ве́ки веко́в. Ами́нь.</p>
</section>
