<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Свята́го апо́стола и Евангели́ста Матфе́я</red>
</p>
</title>
<p>
<strong>
<red>На Вече́рни</red>
</strong>
</p>
<p>Блаже́н муж:
<red>1-й антифо́н.</red></p>
<p>
<red>На</red> Го́споди, воззва́х:
<red>стихи́ры на 8, глас 4.</red></p>
<p>
<red>Подо́бен:</red> Зва́нный свы́ше:</p>
<p>Испыту́яй сердца́ челове́ков,/ егда́ твой Боже́ственный ра́зум, апо́столе,/ Боже́ственным прове́дением узре́,/ от непра́вды и от ми́ра тя изба́ви;/ тогда́ тя всеми́рный Свет соде́я,/ вселе́нныя концы́ просвеща́ти и облиста́ти повеле́в,/ Его́же и Боже́ственное Ева́нгелие сподо́бился еси́ я́ве написа́ти./ Того́ моли́ спасти́ и просвети́ти ду́ши на́ша.</p>
<p>И́же от мыта́рства при́зван на учени́чество,/ егда́ тя Безнача́льное Сло́во возгласи́,/ после́довати повеле́в и обще́ние Ца́рствия обеща́в,/ тогда́, всеблаже́нне, вся оста́вив/ и смуще́ния мяте́жнаго отше́д,/ Тому́ кре́пко после́довал еси́/ и ны́не, Богови́дче, насыща́емь,/ неизрече́ннаго Его́ виде́ния я́сно./ Его́же моли́ спасти́ и просвети́ти ду́ши на́ша.</p>
<p>Проро́ческое не́кое я́ве острозре́ние/ дре́вле тя, свята́го ка́меня, узре́,/ на земли́ валя́ющася/ и преле́стная сокруша́юща ухищре́ния./ Сло́во же, всему́дре, Ипоста́сное,/ свет тя ми́ра и пропове́дника пра́вды и и́стины соверши́,/ уясне́на луча́ми Трисо́лнечнаго Све́та, всече́стне,/ Его́же моли́ спасти́ и просвети́ти ду́ши на́ша.</p>
<p>Пребоже́ственныя му́дрости слуго́,/ егда́ непристу́пный Свет прии́де пло́тию,/ я́коже изво́ли,/ неве́дения разоря́я омраче́ния,/ тогда́, призыва́емь, после́довал еси́ жизноно́сным повеле́нием/ и храни́тель Боже́ственный быв па́че смы́сла,/ церко́вный быв свети́льник,/ Матфе́е, Христо́во оби́телище./ Его́же моли́ спасти́ и просвети́ти ду́ши на́ша.</p>
<p>Язы́ком о́гненным пре́лесть попаля́я,/ яви́лся еси́, всехва́льне, Матфе́е прему́дре,/ Уте́шителево прие́мь прише́ствие,/ существо́м тебе́ освеща́юща,/ отсю́ду удиви́л еси́ вся́ко помышле́ние слы́шащих слове́с твои́х,/ к лю́дем глаго́лав вели́чествия Вседержи́теля,/ и ны́не во всю зе́млю изы́де твое́ веща́ние, Богодохнове́нне./ Его́же моли́ вся уще́дрити пою́щия тя.</p>
<p>
<red>Сла́ва, глас 4. Самогла́сен:</red>
</p>
<p>Зову́щу Христу́ ко учени́честву Небе́сному/ усе́рдно после́довал еси́, Богоприя́тне,/ все упражне́ние попече́ния земна́го еди́нощи огри́нув,/ досто́йный бо Го́рняго Ца́рствия/ ра́зум благопоко́рне восприи́м,/ долере́вностнаго жи́тельства и сла́вы тщи́я отступи́л еси́,/ благове́стник от мытаря́ быв,/ свет же во тьме су́щим яви́лся еси́/ и заблу́ждшим путево́ждь ко спасе́нию;/ ны́не же моли́твенник всего́ ми́ра тепле́йший/ и тебе́ чту́щих, Матфе́е, храни́тель спаси́тельный.</p>
<p>
<red>И ны́не, Богоро́дичен:</red> И́же Тебе́ ра́ди:</p>
<p>
<red>Вход. Проки́мен дне и чте́ния 3 (</red>
<emphasis>
<red>зри Мине́ю ноября́ 30-й день</red>
</emphasis>
<red>).</red>
</p>
<p>
<red>А́ще изво́лит настоя́тель пе́ти литию́, зри сего́ ме́сяца в 14 день.</red>
</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Слове́с твои́х трубо́ю челове́ки собра́л еси́/ в Бо́жие позна́ние, приснопева́еме,/ и преле́стная собра́ния от земли́ отгна́в,/ во еди́но ве́рныя единомы́слие упра́вил еси́/ и мо́лишися ны́не от тли и бед изба́витися/ ве́рою соверша́ющим при́сно честну́ю па́мять твою́.</p>
<p>
<red>Стих:</red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>И́же язы́ком тя вооружи́в о́гненным Ду́ха Свята́го,/ кре́пка показа́ тя борца́ на пре́лесть, апо́столе,/ Христо́с Бог наш,/ И́мже прия́л еси́ све́тлыя по́чести благода́ти./ Его́же моли́ от тли и бед изба́витися/ ве́рою соверша́ющим при́сно честну́ю па́мять твою́.</p>
<p>
<red>Стих:</red> Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.</p>
<p>Во глубины́ Ду́ха прини́к, апо́столе,/ неистощи́мое бога́тство поразуме́л еси́/ и, из Него́ поче́рп благода́ть оби́льную,/ нам Ева́нгельски всем сию́ разда́л еси́,/ и мо́лишися ны́не от тли и бед изба́витися/ ве́рою соверша́ющим при́сно честну́ю па́мять твою́.</p>
<p>
<red>Сла́ва, глас 6:</red>
</p>
<p>Из глубины́ зло́бы после́дния/ к зело́ кра́йнейшей высоте́ доброде́тели,/ я́ко оре́л высокопа́рный, пресла́вно восте́кл еси́,/ Матфе́е всехва́льне,/ покры́вшаго бо Небеса́ доброде́телию/ и ра́зума Своего́ всю зе́млю испо́лнившаго, Христа́/ после́довал еси́ стопа́м:/ подража́тель, разжже́н во всем Тому́, яви́лся еси́,/ благовествуя́ мир, жизнь и спасе́ние/ повину́ющимся благоче́стне Боже́ственным повеле́нием:/ в ня́же и нас наста́ви, благоугожда́ющия Зижди́телю/ и тебе́ ублажа́ющия.</p>
<p>
<red>И ны́не, Богоро́дичен:</red> Творе́ц и Изба́витель мой:</p>
<p>
<red>Тропа́рь, глас 3:</red>
</p>
<p>Усе́рдно от мы́тницы к зва́вшему Влады́це Христу́,/ я́вльшуся на земли́ челове́ком за бла́гость,/ Тому́ после́довав, апо́стол избра́нный яви́лся еси́/ и благове́стник Ева́нгелия вселе́нней велегла́сен./ Сего́ ра́ди чтим честну́ю па́мять твою́, Матфе́е Богоглаго́ливе,/ моли́ ми́лостиваго Бо́га/ да грехо́в оставле́ние/ пода́ст душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Тя, хода́тайствовавшую спасе́ние ро́да на́шего,/ воспева́ем, Богоро́дице Де́во:/ пло́тию бо от <red>Тебе</red>́ восприя́тою Сын Твой, и Бог наш,/ Кресто́м восприи́м страсть,/ изба́ви нас от тли, я́ко Человеколю́бец.</p>
<p>
<strong>
<red>На У́трени</red>
</strong>
</p>
<p>
<red>На</red> Бог Госпо́дь:
<red>тропа́рь два́жды.</red></p>
<p>
<red>Сла́ва, и ны́не, Богоро́дичен:</red>
</p>
<p>
<red>По 1-й кафи́зме седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Пе́рвый Христо́во Ева́нгелие написа́в/ и всю просвети́в подсо́лнечную тварь,/ Матфе́й, зело́ прему́дрейший/ и Христо́в таи́нник изя́щный,/ ны́не почита́емь свяще́нными пе́сньми,/ всем отпуще́ния грехо́в про́сит любо́вию чту́щим того́.</p>
<p>
<red>Сла́ва, и ны́не, Богоро́дичен:</red>
</p>
<p>Ма́терь Тя Бо́жию ве́мы вси,/ Де́ву вои́стинну и по рождестве́ я́вльшуюся,/ любо́вию прибега́ющии к Твое́й бла́гости:/ Тя бо и́мамы, гре́шнии, Предста́тельницу,/ Тя стяжа́хом в напа́стех спасе́ние,/ еди́ну Всенепоро́чную.</p>
<p>
<red>По 2-й кафи́зме седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Де́лы просия́в правове́рия,/ все угаси́л еси́ злосла́вие,/ победи́тель быв непребо́рен,/ Ева́нгелие всем пропове́дал еси́,/ Це́ркви вся бога́тно украси́л еси́, Матфе́е апо́столе,/ Христу́ Бо́гу моли́ся/ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ не отлу́чся,/ плоть быв во чре́ве Твое́м,/ но Бог вочелове́чся и пребы́сть,/ И́же по рождестве́ Ма́терь Тя Де́ву,/ я́ко пре́жде рождества́, сохрани́в всенепоро́чну, еди́н Госпо́дь,/ Того́ приле́жно моли́/ дарова́ти нам ве́лию ми́лость.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости и Сло́ва:</p>
<p>Во вся концы́ протече́ му́дрых твои́х глаго́л/ я́ко вои́стинну веща́ние, всехва́льне Госпо́день апо́столе,/ Боговиде́ние всем я́сно пропове́да/ и язы́к неразу́мие в ра́зум приведе́./ Тем и́дольское омраче́ние отгна́в,/ свет ра́зума во тьме су́щим возсия́,/ Матфе́е всехва́льне, моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем ро́ди челове́честии:/ огнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем А́нгельский и челове́ческий род досто́йно сла́вим пресвято́е Рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му Рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Во всю зе́млю:
<red>Стих:</red>
Небеса́ пове́дают: Вся́кое дыха́ние:
<red>Ева́нгелие от Иоа́нна: зача́ло 67.</red></p>
<p>
<red>По 50-м псалме́ стихи́ра, глас 6:</red>
</p>
<p>Воспле́щем в пе́снех <red>Днесь</red>, ве́рнии,/ в па́мяти честна́го апо́стола и Евангели́ста Матфе́я,/ той бо, пове́рг и́го и зла́то мыта́рства, после́дова Христу́/ и пропове́дник Ева́нгелия Боже́ственнаго бысть:/ отню́дуже изы́де проро́чески веща́ние его́ во вселе́нную/ и мо́лит спасти́ся душа́м на́шим.</p>
<p>
<red>Кано́н Богоро́дицы со ирмосо́м на 6 и апо́стола на 8. Феофа́ново. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/</emphasis>
<emphasis>и напо́лнятся Духа,/ и сло́во отры́гну Цари́це Ма́тери,/ и явлю́ся, све́тло торжествуя́,/ и воспою́, ра́дуяся, Тоя́ чудеса́.</emphasis>
</p>
<p>Бога́тно пода́ждь ми все́льшуюся в тя благода́ть, Матфе́е всесла́вне и слуго́ Христо́в,/ да вопию́, све́тло пропове́дая,/ и воспою́, ра́дуяся, твоя́ чудеса́.</p>
<p>Весьма́ оста́вил еси́ земны́х смуще́ние,/ Сло́ва бо я́ко услы́шав вопло́щшагося глас,/ и благода́ти яви́лся еси́ строи́тель/ и пропове́датель Богоприя́тен, Богоблаже́нне.</p>
<p>Самови́дец быв и слуга́ возсия́вшаго Сло́ва, апо́столе, Преве́чнаго Отца́,/ и проте́кл еси́, Того́ прише́ствие благовеству́я всем язы́ком.</p>
<p>
<red>Богоро́дичен: </red>Сме́рти потребле́ние и тли разруше́ние,/ Жи́зни же явле́ние благовести́л еси́, му́дре,/ Де́ва бо во утро́бе заче́нши Непости́жнаго и мир обнови́.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Твои́ апо́столы, Сло́ве Бо́жий, свети́льники показа́л еси́ жи́зни,/ мрак отгоня́ющия безбо́жия, Влады́ко,/ и Боже́ственною Твое́ю сла́вою мир весь просвеща́ющия.</p>
<p>Твои́м вооружи́в всеору́жием Матфе́я храбре́йшаго, Спа́се,/ мучи́телей крепча́йша сего́ соде́ял еси́, Влады́ко,/ и потреби́теля показа́л еси́ и́дольския ле́сти, Человеколю́бче.</p>
<p>Язы́ка твоего́ о́гненнаго веща́ние/ де́монская пожже́ ка́пища, Матфе́е Богодохнове́нне, Паракли́тов орга́не,/ чрез Его́же Христо́с пропове́дается, всех Жизнь Ипоста́сная.</p>
<p>
<red>Богоро́дичен:</red> Труба́ Богосло́вная, веща́ющая кре́пко,/ просвети́ лю́ди, Матфе́я Богому́драго,/ Тро́ицы сия́ние, па́че ума́ же воплоще́ние Сло́ва из Тебе́, Пречи́стая.</p>
<p>Седа́лен, глас 8.</p>
<p>
<red>Подо́бен:</red> Прему́дрости:</p>
<p>Во вся концы́ протече́ му́дрых твои́х глаго́л я́ко вои́стинну веща́ние,/ всехва́льне Госпо́день апо́столе,/ Боговиде́ние всем я́сно пропове́дал еси́/ и язы́ков неразу́мие в ра́зум приве́л еси́./ Те́мже, и́дольское омраче́ние отгна́в,/ свет зна́ния во тьме су́щим возсия́л еси́,/ Матфе́е всехва́льне,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, подо́бен то́йже:</red>
</p>
<p>Я́ко свети́льника Све́та и ученика́,/ я́ко самови́дца Сло́ва Боже́ственнаго вси хва́лим тя, Госпо́день апо́столе,/ я́бо, благода́тныя твои́ мре́жи простира́я,/ слове́сныя ры́бы уловля́еши повеле́нием./ Те́мже и язы́цы уловля́хуся си́лою Ду́ха,/ наставля́еми ве́рою, неботаи́нниче всехва́льне,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Я́ко Всенепоро́чная Неве́сто Творца́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище/ и де́моном игра́лище в ра́зуме бы́вша,/ потщи́ся от тех злоде́йства мя изба́вити/ и све́тлое жили́ще доброде́телей соверши́, Светоно́сная, Нетле́нная,/ отжени́ о́блак страсте́й, и Вы́шняго прича́стия сподо́би,/ и све́та невече́рняго моли́твами Твои́ми.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий сове́</emphasis>
<emphasis>т,/ е́же от Де́вы воплоще́ния/ Тебе́, Вы́шняго,/ проро́к Авваку́м, усмотря́я, зовя́ше:/ сла́ва си́ле Твое́й, Го́споди.</emphasis>
</p>
<p>Ипоста́сному Твоему́ Сло́ву, Бо́же, науче́н,/ мирску́ю му́дрость разруши́ Богови́дец учени́к, велегла́сно зовя́ Тебе́:/ сла́ва си́ле Твое́й, Го́споди.</p>
<p>Ублаже́ному от Христа́,/ ко́е благохвале́ние принесе́м тебе́, Богоглаго́ливе?/ не мо́жет бо челове́к цветя́щия на тебе́ благода́ти сло́вом изрещи́, досточу́дне.</p>
<p>Нескве́рный твой и чи́стый ум ви́дев Высоча́йший,/ я́коже свещу́ на све́щник высо́кий,/ су́щим во тьме светя́щую, всем, Богоявле́нне, предложи́.</p>
<p>
<red>Богоро́дичен:</red> Умерщвле́ное естество́ челове́ческое, Благослове́нная, возвы́сила еси́,/ я́ко Высоча́йшаго ро́ждшая кре́пость па́че естества́, всепе́тая Отрокови́це,/ я́коже Матфе́й научи́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Благода́ть прие́м Всесвята́го Ду́ха,/ Боже́ственное оби́телище показа́лся еси́;/ Боже́ственно научи́в Богозна́ния све́ту,/ вве́рен был догма́ты Христо́вы пи́смены изложи́ти,/ я́ко самови́дец Богоизбра́нный.</p>
<p>Язы́к твой трость Паракли́та бысть,/ ско́рое избавле́ние даю́щаго позна́вшим влады́чество Его́/ и му́дрых вды́шущаго душа́м ра́зум Небе́сный,/ о Матфе́е всече́стне.</p>
<p>Сия́юща чудесы́ и исцеле́ний благода́тьми,/ тя Христо́с посла́ ми́ру, де́монскую попира́юща кре́пость/ и ду́ши просвеща́юща ве́рных, всех пою́щих тя, ми́ра пропове́дника.</p>
<p>
<red>Богоро́дичен:</red> Де́ва родила́ еси́ Сы́на Прене́чнаго,/ в естество́ обле́кшася челове́ческое,/ я́коже науча́я, Богоглаго́ливый рече́,/ и спа́сшаго сие́ от тли коне́чною благосты́нею,/ и Де́ва пребыла́ еси́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой,/ Многоми́лостиве.</emphasis>
</p>
<p>Евангели́ст от мыта́рства я́ко после́дова Тебе́,/ претвори́ся Богоглаго́ливый всеси́льною Твое́ю, Вседе́телю, кре́постию,/ Матфе́й всеизря́днейший.</p>
<p>Управля́ется твоего́ благове́стия душепита́тельными словесы́ язы́ков мно́жество,/ возвыша́емо к доброде́телей высо́кому верху́,/ о Матфе́е всеблаже́нне.</p>
<p>Матфе́я уловля́ются Богоплете́нными ученика́ мре́жами/ собо́ры ве́рующих всегда́,/ к Твоему́ позна́нию, Благоде́телю, наставля́еми.</p>
<p>
<red>Богоро́дичен:</red> Де́ву ро́ждшую воспису́я,/ благовеству́ет Тя, вся́ческая Сотво́ршаго,/ без се́мене и тли, Всенепоро́чная, Матфе́й всеизя́щнейший.</p>
<p>
<red>Конда́к, глас 4.</red>
</p>
<p><red>Подо́бен:</red> Вознесы́йся:</p>
<p>Мыта́рства и́го отве́рг,/ пра́вды и́гу притя́глся еси́/ и яви́лся еси́ купе́ц всеизря́днейший,/ бога́тство прине́с ю́же с высоты́ прему́дрость./ Отону́дуже пропове́дал еси́ и́стины сло́во/ и уны́лых воздви́гл еси́ ду́ши,/ написа́в час су́дный.</p>
<p>
<red>И́кос:</red>
</p>
<p>Вра́жие мучи́тельство ну́дит мя несы́тно/ и души́ мое́й все се́мя восхища́ет,/ Матфе́е, дру́же Христо́в./ Но сам, се́мя моли́тв твои́х дав,/ уплоди́ к твоему́ служе́нию/ и покажи́ мя песнопе́вца твоего́ мале́йшаго/ и сказа́теля мно́гих твои́х и вели́ких исправле́ний;/ и ко Христо́ве любви́ ка́ко, вся а́бие оставив,/ после́довал еси́ те́пле Зва́вшему,/ пе́рвый быв благове́стник в ми́ре,/ написа́в час су́дный.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшего,/ но о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Был еси́ пе́рваго осия́ния Боже́ственное изображе́ние,/ я́ко учени́к Того́ светлостьми́ распаля́емь,/ Ему́же, поя́, глаго́лал еси́:/ препе́тый отце́в Госпо́дь и Бог, благослове́н еси́.</p>
<p>Я́ко слуга́ Сло́ва, всеблаже́нне,/ в Боже́ственныя оби́тели, иде́же Христо́с обита́ет, ты всели́лся еси́,/ я́коже тебе́ обеща́ Пребоже́ственный отце́в Госпо́дь и Бог еди́н всех.</p>
<p>Неду́зи, Матфе́е, отго́нятся,/ и отбегае́т мно́жество де́монов/ су́щими в тебе́ дарова́ньми Боже́ственнаго Ду́ха,/ в ни́хже пел еси́:/ препе́тый отце́в Госпо́дь и Бог, благослове́н еси́.</p>
<p>
<red>Богоро́дичен:</red> Всепе́тую Де́ву написа́л еси́ Боже́ственными твои́ми словесы́,/ Творца́ всех ро́ждшую, апо́столе,/ Ему́же вси пое́м:/ препе́тый отце́в Госпо́дь и Бог, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте дела́/ и превозноси́те Его́ во вся ве́ки.</emphasis>
</p>
<p>Манове́ньми, я́же в Тебе́ неосла́бными, Матфе́й свяще́ннейший обожа́емь,/ положе́нием же быв, естество́м е́же был еси́,/ вселе́нную, Влады́ко, привлече́ пе́ти Тебе́:/ Го́спода по́йте дела́ и превозноси́те во вся ве́ки.</p>
<p>Я́коже мо́лнию вселе́нней, Сло́во Богосло́ва посла́,/ мрак у́бо отгоня́юща, язы́ки же просвеща́юща Богосло́вия догма́ты./ Те́мже и поя́ше:/ Го́спода по́йте дела́ и превозноси́те Его́ во вся ве́ки.</p>
<p>Сло́вом чи́стым и умо́м Бог с тобою́ бесе́довал есть,/ ти́ну бо я́ко изсе́кл еси́, Тому́ прибли́жился еси́/ и примеси́лся еси́, сла́вне./ Те́мже и пое́ши:/ Го́спода по́йте дела́ и превозноси́те Его́ во вся ве́ки.</p>
<p>
<red>Богоро́дичен:</red> На благодея́ние челове́ков Сло́во воплоти́тися изво́ли:/ дверь бо де́вства про́йде Госпо́дь и Богоро́дицу показа́./ Те́мже зове́м:/ Го́спода по́йте дела́ и превозноси́те Его́ во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, всеблаже́нная/ Богоро́дице, чи́стая Присноде́во.</emphasis>
<emphasis/>
</p>
<p>Добро́ты у́мныя прия́л еси́ диади́му Боже́ственную, апо́столе,/ и Ца́рствия же благоле́пнейшим венце́м украси́лся еси́ десни́цею Вседержи́телевою,/ и све́тишися, му́дре, со Ангелы Престо́лу предстоя́ Влады́ки Христа́, всеблаже́нне.</p>
<p>Дре́ва жи́зни досто́йно получи́л еси́, пропове́дник Жива́го Бо́га,/ благовествова́в жизнь ми́ру Боже́ственное посеще́ние:/ са́дом бо зна́ния не растли́л еси́ ум,/ пребы́в незы́блен и неколе́блен Це́ркве степе́нь, всеблаже́нне.</p>
<p>Неве́сту Христо́ву Боже́ственно украси́л еси́ Ева́нгелием твои́м,/ яко диади́мою, Це́рковь, Богоблаже́нне,/ и ны́не Боже́ственную твою́ па́мять торжеству́ет све́тло,/ ю́же изба́вити вся́каго обстоя́ния и бед лю́тых моли́, Матфе́е апо́столе.</p>
<p>
<red>Богоро́дичен:</red> Недр не отступи́в Безнача́льнаго Роди́теля, Сло́во Безнача́льное,/ я́коже благовеству́ет Матфе́й, пиша́,/ Бог воплоти́ся из Тебе́, Чи́стая, Всепе́тая,/ в челове́чь о́браз всеобра́зно весь оде́явся/ и того́ прие́м сво́йства.</p>
<p>
<red>Свети́лен.</red>
</p>
<p>
<red>Подо́бен:</red> Посети́л ны есть:</p>
<p>Сказа́ нам Боже́ственная чудодея́ния, сла́вный Христо́ва Ева́нгелия списа́тель,/ Матфе́й Богоприя́тный,/ его́же, любо́вию чту́ще, благосочета́нно воспои́м.</p>
<p>
<red>Сла́ва, ин:</red>
</p>
<p>Мыта́рства и́го отве́рг разу́мно,/ Христу́ после́довал еси́, о Матфе́е Богому́дре!/ Следо́м же Того́ чу́дно после́дуя,/ в прича́стии был еси́ Того́ Ца́рствия/ и сла́вы о́бщник, и таи́нник неизрече́нных.</p>
<p>
<red>И ны́не, Богоро́дичен:</red>
</p>
<p>Всесвяты́я ру́ки Твоя́, Богоро́дице Де́во,/ и́миже Зижди́теля носи́ла еси́,/ поднеси́ в моли́тву о нас к Нему́,/ я́ко да изба́вит ны вся́ких искуше́ний диа́вольских/ и получи́ти бу́дущих о́ных благ сподо́бит, Всепе́тая.</p>
<p>
<red>На хвали́тех стихи́ры на 4, глас 4.</red>
</p>
<p><red>Подо́бен:</red> Дал еси́ знамение:</p>
<p>Просия́л еси́, апо́столе,/ светови́ден, я́коже со́лнце, луча́ми Ду́ха,/ и всю озари́л еси́ вселе́нную, блаже́нне, Богозна́нием,/ и отгна́л еси́ мглу многобо́жия, Матфе́е всему́дре./ Те́мже твое́ пресве́тлое и досточу́дное <red>Днесь</red> соверша́ем торжество́,/ я́ко исто́чник свяще́ния.</p>
<p>На высоте́ седя́ Богозна́ния, апо́столе,/ прия́л еси́ Ду́ха зарю́,/ яви́вшуюся тебе́ в ви́де и язы́це о́гненнем,/ всю попали́л еси́ я́ве нече́стия вещь многобо́жную./ Тем тя, я́ко апо́стола и Богоглаго́льника, почита́ем,/ свято́е твое́ <red>Днесь</red> соверша́юще торжество́.</p>
<p>Возгреме́л еси́, всему́дре, вселе́нней/ уче́ния свяще́нная и спаси́тельная,/ и всю тварь от идолонеи́стовства очи́стил еси́, Матфе́е,/ и просвети́л еси́ лю́ди Ева́нгелия светлостьми́;/ и́дольская же ка́пища разруши́в благода́тию,/ Це́ркви же в сла́ву Бо́жию созда́л еси́.</p>
<p>
<red>Глас 8:</red>
</p>
<p>Воспле́щем в пе́снех дне́сь, ве́рнии,/ в па́мяти честна́го апо́стола и Евангели́ста Матфе́я,/ той бо пове́рг и́го златомыта́рства, и после́дова Христу́,/ и пропове́дник Ева́нгелию Боже́ственный бысть,/ те́мже изы́де проро́чески веща́ние его́ во вселе́нную,/ и мо́лит спасти́ся душа́м на́шим.</p>
<p>
<red>Сла́ва, глас 2. Византи́ево:</red>
</p>
<p>И́го оста́вив непра́вды/ и зла́то отве́рг лихои́мства,/ и́гу пра́вды прите́кл еси́/ и неистощи́мое бога́тство хища́еши,/ я́ко умоиму́щий купе́ц,/ возъизмени́в привре́менная на ве́чная/ и погиба́ющая на пребыва́ющая,/ Богосия́нный бо и многоце́нный би́сер стяжа́в,/ ке́сарева ке́сарю, до́лу влеку́щая разу́мно оста́вил еси́;/ и Всецарю́ удобопоко́рне после́довав Христу́,/ всю тварь обогати́л еси́ Ева́нгельскими Богоглаго́ланьми, му́дре./ Но испроси́ и ны́не, Матфе́е преизря́днейше,/ тя чту́щим спасе́ние и ве́лию ми́лость.</p>
<p>
<red>И ны́не, Богоро́дичен:</red>
</p>
<p>Спаси́ от бед рабы́ Твоя́, Богоро́дице Де́во,/ я́ко вси по Бо́зе к Тебе́ прибега́ем,/ я́ко к неруши́мей стене́ и предста́тельству.</p>
<p>
<red>Та́же славосло́вие вели́кое и отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны апо́стола от кано́на, пе́сни 3-я и 6-я. Проки́мен, глас 8: </red>Во всю зе́млю изы́де веща́ние их/ и в концы́ вселе́нныя глаго́лы их.
<red>Стих:</red>
Небеса́ пове́дают сла́ву Бо́жию:
<red>Апо́стол к Кори́нфяном, зача́ло 131.</red>
Аллилу́ия,
<red>глас 1: </red>
Испове́дят Небеса́ чудеса́ Твоя́, Го́споди.
<red>Ева́нгелие от Матфе́я, зача́ло 30. Прича́стен: </red>
Во всю зе́млю изы́де веща́ние их/ и в концы́ вселе́нныя глаго́лы их.</p>
</section>
