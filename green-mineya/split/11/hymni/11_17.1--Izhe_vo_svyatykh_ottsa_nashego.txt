<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>И́же во святы́х отца́ на́шего Григо́рия епи́скопа, Неокесари́йскаго чудотво́рца</red>
</p>
</title>
<p>
<red>На </red>Го́споди, воззва́х:
<red>стихи́ры на 6, глас 8.</red></p>
<p>
<red>Подо́бен:</red> Что вас нарече́м:</p>
<p>Что тя нареку́, Григо́рие?/ Влады́ку, я́ко стра́сти покори́л еси́ уму́;/ де́лателя, я́ко пожа́л еси́ му́дрости плод,/ и Боже́ственнаго виде́ния сподобля́ема,/ и Богосло́вием Небе́сным оглаша́ема;/ священноде́теля свяще́ннейша и чудоде́лателя пречу́днаго./ Моли́ спасти́ся душа́м на́шим.</p>
<p>Что тя ны́не нареку́, Григо́рие?/ Потреби́теля кре́пка безбо́жнаго злоче́стия,/ уставополо́жника благоче́стия и учи́теля му́драго;/ ми́ра же пода́теля непобе́дна,/ ра́тей разори́теля непобори́ма,/ в гора́х пребыва́юща и зря́ща, я́же во граде́х./ Моли́ спасти́ся душа́м на́шим.</p>
<p>Что тя ны́не провозвеща́ю, преподо́бне?/ Подража́теля апо́столов, я́ко чуде́с самотво́рца,/ река́м запреща́юща призыва́нием Христо́вым/ и е́зеро братоуби́йственное изсуша́юща,/ собо́р Богобо́рный разоря́юща,/ христиа́нская составле́ния умножа́юща и просвеща́юща./ Моли́ спасти́ся душа́м на́шим.</p>
<p>Что тя ны́не провозглашу́, преподо́бне?/ Путевожда́ заблу́ждших и неду́гующих врача́,/ пода́теля треб прося́щим оби́льна,/ гони́теля де́монов крепча́йша,/ поусти́теля<a type="note" xlink:href="#note143">143</a>
му́ченическаго по́двига,/ проро́чески светя́щася благода́тьми, достосла́вне./ Моли́ спасти́ся душа́м на́шим.</p>
<p>
<red>Сла́ва, глас 6:</red>
</p>
<p>Во глубину́ виде́ния вшед,/ всему́дренне иера́рше Христо́в,/ Боже́ственное навы́кл еси́ Тро́ицы явле́ние,/ Ду́хом прови́дя неукло́нно Христа́ Бо́га на́шего,/ чуде́с бе́здну то́чиши нам,/ мо́крое вод естество́ в каменови́дное претвори́в/ и тре́бищника льсти премени́в мра́чныя,/ гони́тели увеща́л еси́ ве́ровати и́стине/ и столп благоче́стия доброде́телей яви́лся еси́ им,/ чудесы́ проро́к наре́клся еси́./ Тем мо́лим тя,/ не преста́й о нас Спа́са моли́ти,/ е́же спасти́ся душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Ви́дящи Тя распина́ема, Христе́,/ Тебе́ Ро́ждшая вопия́ше:/ что стра́нное, е́же ви́жу, та́инство, Сы́не Мой?/ Ка́ко на Дре́ве умира́еши, пло́тию пове́шен,/ Жи́зни Пода́телю?</p>
<p>На стихо́вне стихи́ры, глас 5.</p>
<p>
<red>Подо́бен:</red> Ра́дуйся:</p>
<p>Ра́дуйся, священносло́вия я́ве свяще́нно очища́яся,/ столп Церко́вный, повеле́нием степе́нь,/ Учи́телева Боже́ственная пища́ль,/ ум Богому́дрый, гу́сли духо́вныя,/ па́стырь вели́кий Христа́, старе́йшаго Па́стыря,/ овча́ при́сное и а́гня кро́ткое,/ крин, излива́я повеле́ний во́ды и целе́ний струи́,/ священнотаи́бниче Григо́рие,/ при́сно моли́ся душа́м на́шим дарова́ти ве́лию ми́лость.</p>
<p>
<red>Стих:</red> Уста́ моя́ возглаго́лют прему́дрость,/ и поуче́ния се́рдца моего́ ра́зум.</p>
<p>Ра́дуйся, святи́телем добро́та,/ доброде́телей све́тлое оби́телище,/ мери́ло спасе́ния, свяще́ния пра́вило,/ река́, воды́ Боже́ственныя испо́лнь,/ от нея́же напая́ется подсо́лнечная вся/ на благопло́дие душе́вное и спасе́нное/ и ерети́ческая скверне́на отмыва́ется,/ челове́че Небе́сный, земны́й А́нгеле,/ уста́, зако́н Боже́ственный поучи́вся,/ Григо́рие, Христо́в насле́дниче,/ подаю́щаго бога́тно ве́лию ми́лость.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Ту́чами Боже́ственных моли́тв/ е́зеро изсуши́л еси́ иногда́, пря хода́тая/ и струю́ прозя́бшим жезло́м безчи́нно му́дре, наводня́я,/ взя́ся Бо́жиею благода́тию,/ тре́бища низложи́л еси́ бесо́вская, Григо́рие,/ неве́рную зи́му разори́л еси́/ те́плыми свои́ми к Бо́гу утеше́нии,/ чудесы́ извести́л еси́ ду́ши/ и приве́л еси́ Благоде́телеви всех,/ от Него́же досто́йную прия́т мзду,/ Его́же моли́ душа́м на́шим пода́ти ве́лию ми́лость.</p>
<p>
<red>Сла́ва, глас 6:</red>
</p>
<p>Бо́дрость Бо́жия даде́ся тебе́, му́дре, по Дании́лу,/ я́коже бо о́ному со́ние,/ та́ко ве́ры та́инство откры́ся тебе́./ Те́мже моли́, преподо́бне о́тче,/ спасти́ся душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Всечи́стая, я́ко ви́де Тебе́, на Кресте́ пове́шена,/ пла́чущи, вопия́ше ма́терски:/ Сы́не Мой и Бо́же Мой,/ сладча́йшее Мое́ Ча́до,/ ка́ко терпи́ши страсть поно́сную?</p>
<p>
<red>Тропа́рь, глас 8:</red>
</p>
<p>В моли́твах бо́дрствуя, чуде́с де́ланьми претерпева́я,/ тезоиме́ние стяжа́л еси́ исправле́ния;/ но моли́ся Хри́сту Бо́гу, о́тче Григо́рие,/ просвети́ти ду́ши на́ша,/ <red>да не когда</red>́ у́снем в смерть.</p>
<p>
<red>Сла́ва, и ны́не, </red>
</p>
<p>
<red>Богоро́дичен или́ Крестобогоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>О́ба кано́на Окто́иха и свята́го на 6, его́же краегране́сие: </red>Чудоде́лателю Григо́рию похвалу́ тку.
<red>Творе́ние Феофа́ново. Глас 8.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́</emphasis>
<emphasis>/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца, спасе́,/ песнь Бо́гови воспева́юща.</emphasis>
</p>
<p>Твои́х чуде́с во мне, Григо́рие,/ Боже́ственное де́йство све́тло, о́тче, и ны́не покажи́,/ из глубины́ избавля́я мя прегреше́ний, блаже́нне,/ и твое́ю просвеща́я све́тлостию,/ да досто́йно воспою́ тя.</p>
<p>Я́ко опа́сный, и умоиме́телен<a type="note" xlink:href="#note144">144</a>
, и мудр/ души́ благоро́дное плотски́х сласте́й, блаже́нне, предсуди́л еси́,/ му́дрости догма́ты трудолю́бно собира́я,/ и́миже она́ пита́ется, Григо́рие, Бо́гу приближа́ющися.</p>
<p>Целому́дрие сестру́ стяжа́в, я́ко споспе́шницу благу́ю,/ тя ви́дев, лю́тый змий, Григо́рие,/ на тя за́висть воздви́же,/ его́же посрами́л еси́, о́тче, долготерпе́нием,/ жену́, стра́стию объя́ту, исцели́в.</p>
<p>На чужде́й стране́ жи́тельствуя, преподо́бне,/ всем че́стен ра́ди доброде́тели яви́лся еси́,/ благочести́в и Боголюби́в, чудоде́йства дар от Бо́га прие́м,/ и́мже позна́н был еси́, Богоглаго́ливе,/ просия́ в ми́ре, я́ко со́лнце.</p>
<p>
<red>Богоро́дичен:</red> Из ко́рене, Чи́стая, ца́рскаго прозябла́ еси́/ и Царя́ Христа́, Бо́жие Сло́во, па́че ума́ и мы́сли/ воплоще́нно родила́ еси́ из чи́стых Твои́х крове́й,/ сугу́ба<a type="note" xlink:href="#note145">145</a>
естество́м су́ща и еди́нственна Ипоста́сию.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Очи́стив твой ум страстна́го треволне́ния<a type="note" xlink:href="#note146">146</a>/ и любому́драго виде́ния испо́лнен,/ яви́лся еси́ благоле́пен, му́дрости оби́телище,/ и проро́чества да́ром обогати́лся еси́, Григо́рие.</p>
<p>Богодохнове́нному списа́нию прибесе́довав, всеблаже́нне,/ и разли́чнаго жития́ ви́ды избра́в я́ве,/ еди́н доброде́тели о́браз в себе́, Богому́дре, утверди́л еси́, Григо́рие.</p>
<p>Богоявле́нне навы́к Боже́ственным тайново́дством та́инство Богосло́вия,/ просвети́ нас Тро́ицу Единосу́щную, Единоесте́ственну же почита́ти,/ Несозда́нну и Соприсносу́щну.</p>
<p>Бо́гом наста́влен, я́ко любо́вию Того́ взыска́в,/ Чи́стую и Богоро́дицу Мари́ю и сы́на гро́мова тайноучи́тели име́л еси́,/ Тро́ицы Све́ту тя, Богоглаго́ливе, науча́ющия.</p>
<p>
<red>Богоро́дичен:</red> Жезл, прозя́бший Христа́, цвет нетле́ния/ и злату́ю кади́льницу, вси Тя ве́мы, Чи́стая,/ Боже́ственнаго существа́ нося́щу на объя́тиих, Отрокови́це, Угль, Богоблаже́нная.</p>
<p>
<red>Седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Нов был еси́ Моисе́й де́лы,/ скрижа́ли ве́ры на горе́ та́инственнаго Богоявле́ния прии́м,/ законоположи́в лю́дем благоче́стие Тро́ичныя та́йны, Григо́рие./ Те́мже, вси ве́рнии, чтим па́мять твою́,/ прося́ще тобо́ю ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственная ски́ния была́ еси́ Сло́ва,/ еди́на Пречи́стая Ма́ти Де́во,/ чистото́ю А́нгелы превозше́дшая;/ па́че всех мене́, персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница,/ Сло́ва нетле́нная Де́во Ма́ти,/ на Кресте́ зря́щи пове́шена из Нея́ безболе́зненно Прозя́бшаго,/ матероле́пно рыда́ющи, вопия́ше:/ увы́ Мне, Ча́до Мое́,/ ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/</emphasis>
<emphasis>не оста́вль не́дра О́тча,/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Зе́млю до́брую, о́тче Богому́дре, взора́в,/ сло́ва се́мя прие́м, во сто ева́нгельски многосугу́биши,/ еще́ и ны́не, Григо́рие, приводя́ уче́нии твои́ми Бо́гу песнопою́щия:/ си́ле Твое́й сла́ва, Человеколю́бче.</p>
<p>Я́ко мо́лния, о́тче, возсия́в,/ житие́ твое́ де́монскую лесть отгна́,/ све́ту бо твоея́ доброде́тели о́ных тьма прикосну́тися не возмо́же./ Те́мже неоко́рос<a type="note" xlink:href="#note147">147</a>
душетле́нная льсти,/ валя́вся, я́коже ка́мень, све́тится.</p>
<p>Мрак све́та Боже́ственнейшаго ви́дети сподо́бился еси́,/ зако́н же Богопи́санный, я́ко Моисе́й, о́тче, прие́м,/ Богосло́вия изве́стное навы́кл еси́:/ отсю́ду законополо́жник Христо́вы Це́ркве показа́лся еси́,/ Богому́дре Григо́рие.</p>
<p>Ри́торскаго буесло́вия уклони́вся/ и сло́вом, о́тче, благода́ти озари́вся,/ апо́стольскую и́стинно власть на де́моны прия́т,/ твоея́ бо отбега́ет светя́щияся зари́ тьмы предста́тель, Григо́рие.</p>
<p>
<red>Богоро́дичен:</red> Киво́т Тя издале́ча прообрази́, прие́мший зако́н Богопи́санный,/ во чре́ве Живонача́льное Сло́во заче́ншую несказа́нно, Всенепоро́чная,/ пита́ющаго бога́тно ду́ши вопию́щих:/ си́ле Твое́й сла́ва, Человеколю́бче.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Де́ланием твои́х слове́с олядене́вшая сердца́ угла́див,/ и Боже́ственное се́мя в ня, иера́рше, ввергл еси́,/ и плод многокла́сный Изба́вителю,/ спасе́ние ве́рных, Богоглаго́ливе, прине́сл еси́.</p>
<p>Бо́жий предста́тель, ре́вностию распала́емь,/ пома́за тя Фе́дим не прише́дша, о́тче,/ Бо́гу вся́ческая ве́дящему благоче́стно упова́в/ и честно́му твоему́ житию́ наде́явся, Богоглаго́ливе Григо́рие.</p>
<p>Струя́ми твои́х повеле́ний и́дольская разжже́ния угаси́л еси́/ и уче́ньми твои́ми ве́рныя утверди́л еси́, всему́дре,/ возше́д на го́ру, я́ко Самуи́л, виде́нии/ и, я́ко дуб, быв тве́рдостию.</p>
<p>Святи́телю Богому́дре,/ твои́ми моли́твами лю́тых мя избавля́й,/ мои́х прегреше́ний рукописа́ние, о́тче, расто́ргни,/ я́ко свяще́нник сый, от Бо́га власть прии́м оставля́ти прегреше́ния.</p>
<p>
<red>Богоро́дичен:</red> Украси́лася еси́, Де́во, де́вственными Твои́ми пречи́стыми добро́тами,/ и пе́рвыя Е́вы покры́ла еси́ студ злообра́зный,/ Христа́ ро́ждши, одея́ние безсме́ртия да́рующаго Тебе́ чту́щим.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся:/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Е́зеро, чудоде́йствуя, братоуби́йственное изсуши́л еси́,/ и реки́ стремле́ния уста́вил еси́, всему́дре,/ жезл водрузи́в, и́же вскорени́ся а́бие/ и возрасте́ Боже́ственным манове́нием, Григо́рие.</p>
<p>Ре́вность Бо́жия пояда́ше тя, всебога́те,/ не терпя бо зре́ти Бо́га досажда́ема,/ лю́ди суему́дренныя твои́ми моли́твами, Богоглаго́ливе, погуби́л еси́.</p>
<p>Умертви́ся, восхоте́вый уничижи́ти тя окая́нный евре́ин злочести́вый,/ Бо́гу тя прославля́ющему, Богому́дре Григо́рие,/ Того́ догма́тов исполни́теля показу́я.</p>
<p>
<red>Богоро́дичен:</red> На́йде Вседе́тельный на Тя Дух, Всенепоро́чная,/ и Сло́во Бо́жие в Тя всели́ся/ и плоть бысть неизрече́нно, пребы́в неизме́нен.</p>
<p>
<red>Конда́к, глас 2.</red>
</p>
<p><red>Подо́бен: Вы́шних ища́:</red></p>
<p>Чуде́с мно́гих прие́м де́йство,/ зна́меньми ужа́сными де́моны устраши́л еси́/ и неду́ги отгна́л еси́ челове́ческия, всему́дре Григо́рие,/ чудотво́рец же имену́ешися,/ зва́ние от дел прие́м.</p>
<p>
<red>И́кос:</red>
</p>
<p>Отку́ду начну́ похвалы́ тка́ти, окая́нный,/ зря мно́гия и пречу́дныя ве́щи? А́ще от жития́ преподо́бнаго начну́,/ отню́д не возмогу́,/ вся́каго бо ума́ превосхо́дит житие́ его́ Боже́ственное./ А́ще от чуде́с,/ и в сем про́чее постыжду́ся,/ па́че песка́ бо су́ще,/ сего́ ра́ди нарече́ся чудотво́рец,/ зва́ние от дел прие́м.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́ ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Отце́в похвала́ и учи́телей честносло́вие,/ свети́льник Це́ркве, благоче́стия столп неколе́бленный ты яви́лся еси́, Григо́рие, зовы́й:/ благослове́н Бог оте́ц на́ших.</p>
<p>Возсия́в чудесы́, вселе́нную просвети́л еси́,/ сего́ ра́ди, Богому́дре, совоку́пльшеся, тебе́ блажи́м,/ твои́ми словесы́ пита́ющеся, Григо́рие, и пою́ще:/ благослове́н Бог оте́ц на́ших.</p>
<p>Врачева́ния, всему́дре, немощны́м всем источи́л еси́,/ излия́ся бо благода́ть оби́льнейшая во устна́х твои́х чудоде́йственная,/ е́юже взыва́л еси́:/ благослове́н Бог оте́ц на́ших.</p>
<p>
<red>Богоро́дичен:</red> Ны́не вся испо́лнишася све́та Боже́ственнаго Тобо́ю, Пречи́стая,/ Ты бо дверь яви́лася еси́,/ е́юже ми́ру Бог приобщи́ся,/ просвеща́я ве́рою зову́щия:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Тобо́ю обогати́вшеся Тро́ицы сия́нием, Единосу́щныя и Честны́я, Григо́рие,/ твое́ ны́не торжество́ соверша́юще,/ благода́тию чудоде́йственною озари́тися про́сим, вопию́ще Влады́це:/ де́ти, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Я́ко новоявле́нно зерца́ло, прие́м, всебога́те,/ сия́ния нача́льнаго Божества́,/ мир просвети́л еси́,/ лучи́ посыла́я све́та песнопе́сненно Правосла́вие пою́щим:/ де́ти, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Бо́гом покрыва́емь, благоче́стия вина́<a type="note" xlink:href="#note148">148</a>
,/ Богочести́вым соблю́лся еси́, всему́дре,/ в горе́ сокрыва́емь, я́ко законополо́жник ины́й Моисе́й,/ Соде́теля и Изба́вителя пе́ти науча́я:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> Све́та Незаходи́маго бы́ла еси́ оби́тель, Пречи́стая,/ де́вства добро́тами светя́щи и вся озаря́ющи,/ Богоро́дицу Тя и́стинную испове́дающия от души́ и вопию́щия:/ де́ти, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с:/ тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Изя́щнейшаго жи́тельства сия́я све́том,/ ны́не Све́ту вели́кому предстои́ши Богоде́ятельными чудоде́йствы,/ я́ко победи́тель венча́емь, преподо́бне,/ о́тче иера́рше, чудотво́рче Григо́рие Богому́дре,/ свети́ло Це́ркве, правосла́вных удобре́ние.</p>
<p>Напра́вити моли́ твои́ми моли́твами церко́вное ны́не свяще́нство,/ избра́нное и освяще́нное, чудоде́лателю,/ и ве́рно ны́не па́мять твою́ соверша́ющим получи́ти Го́рняго Ца́рства/ и Боже́ственнаго весе́лия сподо́битися умоли́.</p>
<p>Победи́в де́монския прило́ги,/ и плотско́е покори́в мудрова́ние,/ и архиере́й незло́бив и преподо́бен быв,/ пра́вды одея́нием облече́н, чудотво́рче,/ предстои́ши Престо́лу всех Царя́ со дерзнове́нием, всеблаже́нне.</p>
<p>
<red>Богоро́дичен:</red> Яви́лася еси́, о Де́во, Ма́ти Бо́жия,/ па́че естества́ ро́ждши пло́тию Благо́е Сло́во,/ Его́же Оте́ц от се́рдца Своего́ отры́гну,/ пре́жде всех век я́ко Благ,/ Его́же ны́не и теле́с вы́шша разумева́ем,/ а́ще и в те́ло облече́ся.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Чудесы́ возсия́л еси́, чудотво́рче Григо́рие,/ служи́теля и́дольскаго изба́вил еси́ от тли и пре́лести де́монския,/ ка́мень подви́гнув повеле́нием,/ е́зеро же изсуши́в, и реку́ уста́вил еси́./ Те́мже тя вси согла́сно похваля́ем, треблаже́нне.</p>
<p>
<red>Богоро́дичен. Подо́бен то́йже:</red>
</p>
<p>Ра́дуйся, ве́рных похвало́;/ ра́дуйся, преподо́бных утвержде́ние;/ ра́дуйся, пра́ведных сла́во;/ ра́дуйся, све́те су́щих во тьме;/ ра́дуйся, хра́ме пресвяты́й;/ ра́дуйся, Бо́жий раю́;/ ра́дуйся, кля́твы разреше́ние, Благослове́нная Мари́е.</p>
<p>
<red>На стихо́вне Окто́иха и свята́го стихи́ра, глас 4.</red>
</p>
<p>
<red>Стих:</red> Свяще́нницы Твои́ облеку́тся пра́вдою,/ и преподо́бнии Твои́ возра́дуются.</p>
<p>Свяще́нства избра́ние от Бо́га прие́м/ и в Боже́ственную ри́зу свы́ше оде́явся,/ пре́жде неве́рствия сы́ны/ ча́да све́та и насле́дники показа́л еси́/ Бо́жия бо му́дрости благода́ти,/ излия́вшейся во устна́х твои́х,/ пресла́вных веще́й самоде́лателю Госпо́день, Григо́рие./ Тем и ны́не в па́мяти твое́й/ моли́ся Христу́ Бо́гу о душа́х на́ших.</p>
<p>
<red>Сла́ва, глас 8:</red>
</p>
<p>Преслову́щаго в чудесе́х иера́рха и безду́шная стыдя́щеся,/ пресла́вно прелага́хуся:/ е́зеро бо и́зсше, бра́тию воумля́ющее,/ жезл же возраста́ше, реку́ обузда́ющи,/ ка́мень сло́вом преложи́ся,/ приводя́ неве́рныя к Бо́жию позна́нию,/ его́же ра́ди пода́ждь, Бо́же,/ душа́м на́шим ве́лию ми́лость.</p>
<p>
<red>И </red>
<red>ны́не, Богоро́дичен или Крестобогоро́дичен.</red>
</p>
<p>
<red>Подо́бен:</red> О, пресла́внаго чудесе́!</p>
<p>Что зри́мое виде́ние,/ е́же Мои́ми очесы́ ви́дится, о Влады́ко!/ Содержа́й всю тварь на Дре́во воздви́жен быв,/ и умира́еши, всем дая́й жизнь,/ Богоро́дица, пла́чущи, глаго́лаше/ егда́ узре́ на Кресте́ возноси́ма/ из Нея́ неизрече́нно возсия́вшаго/ Бо́га и Челове́ка.</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны Окто́иха и свята́го, песнь 3-я. Проки́мен, глас 7: </red>Честна́ пред Го́сподем смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Кори́нфяном, зача́ло 151. </red>
Аллилу́ия,
<red>глас 2: </red>
Свяще́нницы Твои́ облеку́тся пра́вдою, и преподо́бнии Твои́ возра́дуются.
<red>Ева́нгелие от Матфе́я, зача́ло 34, от полу́. Прича́стен: </red>
В па́мять ве́чную:</p>
</section>
