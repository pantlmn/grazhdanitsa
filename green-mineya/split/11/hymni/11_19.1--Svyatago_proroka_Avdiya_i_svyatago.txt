<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Свята́го проро́ка Авди́я и свята́го му́ченика Варлаа́ма</red>
</p>
</title>
<p>
<red>На</red> Го́споди, воззва́х:
<red>стихи́ры проро́ка, глас 1.</red></p>
<p>
<red>Подо́бен:</red> Всехва́льнии му́ченицы:</p>
<p>Прия́телище Ду́ха све́тлое, Авди́е, быв,/ и от Него́ просвеща́емь Богови́днейше,/ проро́чествия о́бразом, и бу́дущих прозна́нием,/ и зна́нием и́стины обогати́лся еси́./ И ны́не моли́ся дарова́ти душа́м на́шим/ мир и ве́лию ми́лость.</p>
<p>И́миже вообража́ется Бог,/ пе́рвыми, сво́йствы и су́щественными указа́нии,/ сих, сла́внии и честни́и проро́цы,/ причаще́нием и благода́тию,/ второ́е, по да́ру причаща́ются,/ просвеща́ющу Го́споду уго́дники Своя́ Свое́ю све́тлостию.</p>
<p>Незаходи́маго исполняе́мь све́та,/ и сла́ву ви́дя па́че у́ма и смы́сла,/ и предстоя́ Влады́це всех, я́ко проро́к сла́вный/ и Боже́ственный Боговеща́тель быв./ То́го мо́ли дарова́ти душа́м на́шим/ мир и ве́лию ми́лость.</p>
<p>
<red>И́ны стихи́ры свята́го Варлаа́ма, глас 4.</red>
</p>
<p>
<red>Подо́бен:</red> Я́ко до́бля:</p>
<p>Столпа́ тверде́йший, и ме́ди крепча́йший,/ и желе́за был еси́ мощне́йший:/ отступа́ет бо жго́мо/ и а́бие разруша́емо сих ко́еждо огне́м,/ того́ ну́ждею побежда́емо./ Твоя́ же непрекло́нна десни́ца просте́рта/ у́глием жгу́щим/ пресла́вно преодоле́, всему́дре.</p>
<p>Свяще́нник я́коже быв, и Бо́гу предстоя́,/ и к Тому́, блаже́нне, приходи́,/ не чужде́ю кро́вию, свое́ю же наипа́че,/ и руко́ю му́ченическою благово́ния кади́ло прине́сл еси́,/ не де́монским пре́лестем, Христу́ же Спа́су,/ и Влады́це, и при́сно Ца́рствующему.</p>
<p>Свяще́нника принося́ща и а́гнца приноси́маго,/ того́жде обою́ду ти, всехва́льне, ра́достно имену́ем,/ я́ко су́ща обое́ тебе́ сама́го Бо́гу я́ко всенепоро́чное заколе́ние/ всесоже́г о́гненным муче́нием./ Его́же моли́ спасти́ чту́щия при́сно/ всесла́вную па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ту́чами Ду́ха Пресвята́го,/ Пречи́стая, мою́ мысль ороси́,/ Я́же ка́плю ро́ждшая, Христа́, неизче́тно,/ безме́рная беззако́ния челове́ков щедро́тами измы́вшую;/ изсуши́ исто́чник страсте́й мои́х/ и пото́ка ми сподо́би сла́дости жи́зни/ при́сно моли́твами Твои́ми.</p>
<p>
<red>Крестобогоро́дичен:</red>
</p>
<p>А́гнца и Па́стыря, Ти на Дре́ве я́ко ви́де,/ А́гница ро́ждшая рыда́ше/ и ма́терски Тебе́ веща́ше:/ Сы́не возжеле́нне,/ ка́ко на Дре́ве Кре́стнем пове́шен еси́, Долготерпели́ве?/ ка́ко ру́це и но́зе Твои́, Сло́ве, пригвозди́шася от беззако́нных,/ и Кровь Твою́ излия́л еси́, Влады́ко?</p>
<p>
<red>Тропа́рь проро́ка Авди́я, глас 2:</red>
</p>
<p>Проро́ка Твоего́ Авди́я па́мять, Го́споди, пра́зднующе,/ тем Тя мо́лим,/ спаси́ ду́ши на́ша.</p>
<p>
<red>Тропа́рь му́ченика, глас 4:</red>
</p>
<p>Му́ченик Тво́й, Го́споди, Варлаа́м/ во страда́нии свое́м ве́нец прия́т нетле́нный от <red>Тебе</red>́, Бо́га на́шего,/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости./ Того́ моли́твами/ спаси́ ду́ши на́ша.</p>
<p>
<strong>
<red>На У́трени</red>
</strong>
</p>
<p>
<red>Кано́н Окто́иха еди́н и святы́х два. Кано́н проро́ка, его́же краегране́сие: </red>Прозорли́ваго Авди́я пою́ сла́ву.
<red>Феофа́ново. Глас 5.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Спаси́телю Бо́гу,/ в мо́ри лю́ди немо́крыми нога́ми наста́вльшему</emphasis>
<emphasis>/ и фарао́на со всево́инством пото́пльшему,/ Тому́ еди́ному пои́м, я́ко просла́вися.</emphasis>
</p>
<p>Спаси́телю Бо́гу, проро́чески предстоя́ ны́не,/ со дерзнове́нием моля́ся/ свеща́тельными луча́ми просвеща́ти,/ ве́рою, Богодохнове́нне, тя блажа́щия.</p>
<p>Иже́ вся я́ве прозна́тельно зряй,/ твоего́ се́рдца нему́тное, и чи́стое, и светоза́рное, блаже́нне, ви́дя,/ проро́ка Богоприя́тна тя поставля́ет.</p>
<p>Виде́ния ви́дев и́стинно, от Бо́га те́бе изъявля́емая,/ пропове́дал еси́ злоче́стие бра́тий, и па́губу лю́тую,/ и тех пра́ведное, блаже́нне, искорене́ние.</p>
<p>
<red>Богоро́дичен:</red> Спа́сшиися Твои́м, Богороди́тельнице Чи́стая, безсе́менным Рождество́м,/ мо́лим Тя:/ мирски́я напа́сти изба́ви ны,/ согла́сно зову́щия песнь побе́дную.</p>
<p>
<red>Ин кано́н му́ченика, его́же краегране́сие: </red>Терпели́выя твоя́, Варлаа́ме, пою́ боле́зни. Феофа́ново.
<red>Глас 4.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Воспо́ю Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и</emphasis>
<emphasis>си́лу.</emphasis>
</p>
<p>Твоего́ страда́ния светлостьми́ озаря́емь,/ нас, ве́рою чту́щих па́мять твою́,/ соблюди́, Варлаа́ме, моли́твами твои́ми.</p>
<p>Огнь угаси́вый нече́стия/ Богоче́стия изве́стно огне́м Богодохнове́нным,/ да почти́тся песнопе́ньми Варлаа́м чу́дный.</p>
<p>О благоче́стии подвиза́вся, венчено́сче Варлаа́ме,/ венце́м сла́вы ны́не досто́йно почествова́лся еси́/ десни́цею Вседержи́телевою.</p>
<p>Кре́пость тебе́ дарова́ Влады́ка на разли́чныя ра́ны, всеблаже́нне му́чениче,/ сего́ ра́ди победи́л еси́ безбо́жных свире́пство.</p>
<p>
<red>Богоро́дичен:</red> Ле́ствица яви́лася еси́ Небе́сная,/ е́юже сни́де к нам Сло́во, Де́во,/ ю́же дре́вле прови́де Иа́ков, пра́отец Твой.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Си́лою Кре́ста Твоего́, Христе́,/ утверди́ мое́ помышле́ние/ во е́же пе́ти и сла́вити/ спаси́тельное Твое́ Вознесе́ние.</emphasis>
</p>
<p>Вод та́инственных река́,/ из пучи́ны происходя́ даро́в Ду́ха,/ Боговеща́телю, был еси́.</p>
<p>Хоте́нием и Про́мыслом Бо́жиим/ провозвеща́ти бу́дущая предложи́лся еси́, достосла́вне.</p>
<p>Просвеща́емь Боже́ственным све́том и Небе́сным,/ провозвести́л еси́ бу́дущее язы́ком спасе́ние, всеблаже́нне.</p>
<p>
<red>Богоро́дичен:</red> Всели́ся Сло́во в Тя, Де́во Ма́ти,/ спаса́ет же, Богоро́дицу, му́дрствующия Тя/ хода́тайством Твои́м, Всенепорочная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis>
</p>
<p>Весь пло́тский сою́з/ и сочета́ние твои́х удо́в разреша́шеся,/ но кре́пость соблюде́ся твоея́ души́ нерасте́рзана.</p>
<p>Стремле́ние благомо́щно претерпе́л еси́,/ стру́жущих твоя́ ре́бра, всеблаже́нне,/ терпе́ние ю́ношеское кре́пко показа́в.</p>
<p>Кто твое́ кре́пкое и си́льное/ и по́мысла неужа́сное мудрова́ние/ похвала́ми похва́лит по досто́инству, всеблаже́нне?</p>
<p>
<red>Богоро́дичен:</red> Уста́вися тля сме́рти во Ипоста́сной пло́тию Жи́зни, Пречи́стая,/ челове́ком я́вльшейся из чре́ва Твоего́, Богоневе́стная.</p>
<p>
<red>Седа́лен проро́ка, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Вели́кий Авди́й, Боже́ственными сия́нии ум светови́дный стяжа́в,/ сказу́ет бу́дущая, Ду́хом Святы́м веща́я./ Сего́ <red>Днесь</red> благочестивому́дренно чту́ще,/ соверша́ем свяще́нную его́ па́мять, сердца́ просвеща́ющую.</p>
<p>
<red>Сла́ва, му́ченика, глас 4.</red>
</p>
<p>
<red>Подо́бен:</red> Вознесы́йся:</p>
<p>Пла́мень нече́стия угаси́в/ и росо́ю Богозна́ния вжег ве́рных сердца́,/ ны́не да почти́тся ве́рно Варлаа́м сла́вный пе́сньми Боже́ственными./ Сей бо посрами́ и́дольскую лесть/ и, побе́дный вене́ц взем,/ всем про́сит грехо́в оставле́ния.</p>
<p>
<red>И ны́не, Богоро́дичен:</red>
</p>
<p>И́же на Престо́ле Херуви́мстем седя́й,/ и в не́дрех О́тчих пребыва́яй,/ я́ко на престо́ле святе́м седи́т Свое́м, Влады́чице, в не́дрех Твои́х:/ вопло́щся бо, Бог вои́стинну воцари́ся над все́ми язы́ки,/ и разу́мно ны́не пои́м Ему́./ Его́же умоли́ спасти́ся рабо́м Твои́м.</p>
<p>
<red>Крестобогоро́дичен:</red>
</p>
<p>Из Безнача́льнаго Отца́ рожде́ннаго,/ напосле́док Тя пло́тию ро́ждшая,/ на Кресте́ ви́сяща зря́щи, Христе́,/ увы́ Мне́, любе́знейший Иисусе́, вопия́ше:/ ка́ко, сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах слух си́лы Креста́,/ я́ко рай отве́рзеся им,/ и возопи́х:/ сла́ва си́ле Твое́й, Го́споди.</emphasis>
</p>
<p>Проро́чества благода́ть, от страсте́й я́ко предъочи́стив твою́ ду́шу,/ Ду́хом Святы́м прие́мь, возопи́л еси́:/ сла́ва си́ле Твое́й, Го́споди.</p>
<p>Проро́к Авди́й, заре́ю светода́тельныя мо́лнии озаря́емь,/ просвети́ нас зва́ти Тебе́:/ сла́ва си́ле Твое́й, Го́споди.</p>
<p>Невестокраси́тель яви́лся еси́, всеблаже́нне, церко́вный,/ от Сио́на пропове́дав Спа́са изы́ти, Ему́же зове́м:/ сла́ва си́ле Твое́й, Го́споди.</p>
<p>
<red>Богоро́дичен: </red>Собезнача́льное и соприсносу́щное Сло́во Отчее родила́ еси́, Чи́стая,/ Боголе́пно, Ему́же зове́м:/ сла́ва си́ле Твое́й, Го́споди.</p>
<p>
<red>Ин</red>
</p>
<p>
<red>Ирмо́с:</red>
<emphasis>Твоего́ на земли́ явле́ния, Христе́ Бо́же,/ пропове́дая проро́к прише́ствие,/ с весе́лием вопия́ше:/ сла́ва си́ле Твое́й, Го́споди.</emphasis>
<emphasis/>
</p>
<p>Вити́йское буесло́вие отри́нув,/ уче́ние же апо́стольское прие́м и́стинное, сла́вне,/ свиде́тель и́стинный был еси́.</p>
<p>О Христе́ да́же до сме́рти, терпеливоду́шне,/ огню́ и му́кам проти́вился еси́, велегла́сно поя́:/ сла́ва си́ле Твое́й, Го́споди.</p>
<p>Си́льнейшим преусе́рдием, всеблаже́нне, обдержи́мь,/ пре́лесть попра́л еси́ Богому́дренно, пой:/ сла́ва си́ле Твое́й, Го́споди.</p>
<p>
<red>Богоро́дичен:</red> Вопло́щся от Де́вы,/ Безпло́тный на зе́млю к челове́ком прии́де./ Те́мже ве́рою зове́м:/ сла́ва си́ле Твое́й, Го́споди.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве бо Тебе́, ино́го не</emphasis>
<emphasis>зна́ем.</emphasis>
</p>
<p>У́треневав ко Го́споду,/ прия́л еси́ с Небесе́ дар Ду́ха Пресвята́го, всехва́льне.</p>
<p>Спомо́щника, житие́ Боже́ственное стяжа́в,/ ви́дети сподо́бился еси́,/ неви́димо разумева́емаго.</p>
<p>Возсия́ тебе́ свет, всеблаже́нне, я́ко проро́ку,/ и того́ супру́жница тебе́ весе́лие дарова́ся.</p>
<p>
<red>Богоро́дичен: </red>Хоте́нием вся́ческая, Пречи́стая, сотвори́вый,/ из Тебе́ созда́ся е́же по нам Пребоже́ственный.</p>
<p>
<red>Ин</red>
</p>
<p>
<red>Ирмо́с:</red>
<emphasis>Возсия́вый свет,/ и просвети́вый у́тро,/ и показа́вый день,/ сла́ва Тебе́, сла́ва Тебе́,/ Иису́се, Сы́не Бо́жий.</emphasis>
</p>
<p>Показа́вый нам Свои́х Страсте́й свиде́теля, вопию́ща:/ сла́ва Тебе́, сла́ва Тебе́, Иису́се, Сы́не Бо́жий.</p>
<p>Терпе́нию твоему́ мно́гому/ мзда и побе́ды вене́ц исплете́ся,/ сла́ва Тебе́, сла́ва Тебе́, зову́щу,/ Иису́се, Сы́не Бо́жий.</p>
<p>Стре́лы глаго́л твои́х в сердца́ вра́жия вонзи́л еси́, зовы́й:/ сла́ва Тебе́, сла́ва Тебе́, Иису́се, Сы́не Бо́жий.</p>
<p>
<red>Богоро́дичен:</red> Святу́ю го́ру, Чи́стая,/ и я́ко ски́нию Высоча́йшаго му́дрствующе Тя, Де́во,/ сла́ва Тебе́, зове́м, Богоро́дице, на́ше упова́ние.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Обы́де мя бе́здна,/ гроб мне кит бысть,/ аз же возопи́х Тебе́, Человеколю́бцу,/ и спасе́ мя десни́ца Твоя́, Го́споди.</emphasis>
</p>
<p>Си́лою Ду́ха Боже́ственнаго зрел еси́, проро́че, бу́дущая,/ о́бразы прие́мля Боже́ственных явле́ний,/ я́ко в зерца́ле, души́ све́тлостию.</p>
<p>Умоли́ Го́спода, проро́че всеблаже́нне, моли́твами твои́ми/ ве́рою соверша́ющим па́мять твою́/ прося́ прегреше́ний дарова́ти проще́ние.</p>
<p>Уми́лостивися рабо́м Твои́м/ и сим прегреше́ний проще́ние пода́ждь, Человеколю́бче,/ име́яй моля́щаго Тя Твоего́ проро́ка,/ ми́ру Тебе́ провозвести́вшаго.</p>
<p>
<red>Богоро́дичен:</red> Вся́ческая нося́й сло́вом, Боже́ственною си́лою,/ объя́тии Твои́ми но́сится, Неискусобра́чная,/ Его́же ны́не моли́ спасти́ся душа́м на́шим.</p>
<p>
<red>Ин</red>
</p>
<p>
<red>Ирмо́с:</red>
<emphasis>Возопи́, прообразу́я погребе́ние</emphasis>
<emphasis>тридне́вное,/ проро́к Ио́на в ки́те, моля́ся:/ от тли изба́ви мя, Иису́се, Царю́ сил.</emphasis>
</p>
<p>Да бию́тся десни́цею разжже́ною ли́ца де́монская,/ сердца́ же ве́рных да взыгра́ются/ и Безпло́тных ли́цы све́тло да веселя́тся.</p>
<p>Украша́ются до́брых твои́х по́двиг побе́ды и одоле́ния,/ и страда́льческая зря́щих натрижне́ния,/ перворожде́нных избра́нное и светоно́сное торжество́.</p>
<p>Воста́ните, до́брии ны́не живопи́сцы,/ му́ченика о́браз ва́шими благохи́тростьми украси́те,/ подвигополо́жника я́вственно в нем начерта́юще.</p>
<p>
<red>Богоро́дичен:</red> Весели́тся о Тебе́, Богома́ти Всепе́тая, прама́ти,/ дре́вния кля́твы Рождество́м Твои́м изба́вльшися/ и сме́ртнаго го́рькаго осужде́ния.</p>
<p>
<red>Конда́к му́ченика, глас 4.</red>
</p>
<p><red>Подо́бен:</red> Яви́лся еси́:</p>
<p>Яви́лся еси́, преудивле́н кре́постию всесожже́ния,/ лива́н благово́нен, себе́ прине́сл еси́ же́ртву Христу́,/ и, вене́ц по́чести прии́м, Варлаа́ме,/ при́сно моли́ за ны, страда́льче.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ о́гненней песносло́вцы спасы́й о́троки,/ благослове́н Бог оте́ц на́ших.</emphasis>
</p>
<p>Преесте́ственна и́стинно проро́к Твои́х сла́ва,/ благослове́нный Бо́же оте́ц на́ших.</p>
<p>С Бо́гом обита́ти сподо́бився, воспева́еши:/ благослове́н Бог оте́ц на́ших.</p>
<p>Во проро́цех Твои́х Боже́ственную благода́ть Твою́ явля́еши,/ благослове́нный Бо́же оте́ц на́ших.</p>
<p>
<red>Богоро́дичен:</red> Изба́вленнии Твои́м Рождество́м, Пречи́стая Де́во, песнопое́м:/ благослове́н Бог оте́ц на́ших</p>
<p>
<red>Ин</red>
</p>
<p>
<red>Ирмо́с:</red>
<emphasis>Оте́ц на́ших Бо́же, не посрами́ нас, но да́руй нам со дерзнове́нием</emphasis>
<emphasis>
<strong>
<a type="note" xlink:href="#note156">156</a>
</strong>
</emphasis>
<emphasis>вопи́ти Тебе́:/ благослове́н еси́, Бо́же оте́ц на́ших.</emphasis>
</p>
<p>С му́ченическими ли́ки, я́ко непобеди́м му́ченик,/ сподо́бился еси́ Христу́ велегла́сно зва́ти:/ благослове́н Бог оте́ц на́ших.</p>
<p>Со свеща́ми све́тлыми в Боже́ственный черто́г вшел еси́,/ Христу́, великому́чениче, зовя́:/ благослове́н Бог оте́ц на́ших.</p>
<p>Крепча́йшу огня́ десни́цу<a type="note" xlink:href="#note157">157</a>
стяжа́в,/ предста́тель десны́й твоему́ Влады́це, зове́ши:/ благослове́н Бог оте́ц на́ших.</p>
<p>
<red>Богоро́дичен:</red> Изба́вленнии Твои́м Пречи́стым Рождество́м,/ пое́м Тя, ве́рнии, непреста́нно зову́ще:/ благослове́н, Пречи́стая, Плод чре́ва Твоего́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из Отца́ пре́жде век рожде́ннаго Сы́на и Бо́га/ и в после́дняя ле́та воплоще́ннаго от Де́вы Ма́тере,/ свяще́нницы, по́йте,/ лю́дие, превозноси́те во вся ве́ки.</emphasis>
</p>
<p>От Бо́га просве́щшеся,/ проро́цы провозвеща́ют бу́дущих зна́ние,/ Богому́дренно взыва́юще:/ свяще́нницы, по́йте,/ лю́дие, превозноси́те во вся ве́ки.</p>
<p>Я́коже заря́ в пучи́не,/ во тьме су́щия просвети́л еси́, Боже́ственными луча́ми, Боговеща́телю,/ озаря́ем, зовы́й:/ свяще́нницы, по́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> По Боже́ственному существу́ Отцу́ Твоему́ Единосу́щне/ и нам единоесте́ствен яви́лся еси́,/ воплоти́вся от неискусому́жныя Ма́тере./ Те́мже Тя пое́м, Христе́,/ и благослови́м во вся ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вся дела́ Бо́жия и вся тварь, благослови́те Го́спода,/ преподо́бнии и смире́ннии се́рдцем, по́йте Его́/ и превозноси́те во вся ве́ки.</emphasis>
</p>
<p>Все низложи́л еси́ вра́жие всеору́жие, Варлаа́ме достосла́вне,/ попали́л еси́ и́дольскую лесть, зовы́й:/ Тя превозно́сим, Христе́, во ве́ки.</p>
<p>Укра́шен благоле́пно,/ Христу́ предста́л еси́, страда́льче приснопа́мятне,/ кро́вию му́ченическою очервле́ну нося́ багряни́цу/ и Влады́ку поя́ во ве́ки.</p>
<p>Благоче́стия огне́м разжже́н,/ я́ко те́рние, попали́л еси́ вся де́монская мечта́ния, зовы́й:/ Тя превозно́сим, Христе́, во ве́ки.</p>
<p>
<red>Богоро́дичен:</red> Благословя́щии Тя ве́рно от Го́спода благословля́ются, Всенепоро́чная:/ ражда́еши бо благословя́щаго тварь Влады́ку,/ Его́же превозно́сим, Чи́стая, во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Тя, па́че ума́ и словесе́ Ма́терь Бо́жию,/ в ле́то Безле́тнаго неизрече́нно ро́ждшую,/ ве́рнии, единому́дренно велича́ем.</emphasis>
<emphasis/>
</p>
<p>Сло́вом Боже́ственным и дея́нием украша́емь/ впери́вся Ду́хом, проро́че чу́дный,/ бу́дущая зре́ти сподо́бился еси́.</p>
<p>Иде́же проро́честии ли́цы вселя́емь и святы́х све́тлости,/ моли́ Го́спода спасти́ ве́рою благохва́лящия тя, сла́вне.</p>
<p>Весь Бо́гу те́пле прилежа́,/ чи́сто бесе́довал еси́ Боже́ственными явле́нии,/ и́хже и ны́не наслажда́ешися, всеблаже́нне.</p>
<p>
<red>Богоро́дичен: </red>Тя, Све́та свети́льник, пое́м, Чи́стая,/ Тя, и скрижа́ль благода́ти,/ Сло́во воплоще́нное прие́мшу, ве́дяще, велича́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ка́мень нерукосе́чныи́/ от несеко́мыя горы́, Тебе́, Де́во,/ краеуго́льныи́ отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Зако́н похвале́ний побежда́ется подвиго́в твои́х вели́чеством,/ еди́н Влады́ка Христо́с тя сла́вити весть Божественною све́тлостию:/ Его́же приле́жно моли́ о ве́рою воспева́ющих тя.</p>
<p>Всего́ тебе́ сама́го Го́споду же́ртву жи́ву прине́с,/ весь Того́ Ца́рствия сонасле́дник яви́лся еси́ и прича́стник/ и с Ним, ра́дуяся, ны́не ца́рствуеши, приснопа́мятне.</p>
<p>За Твою́, Спа́се, любо́вь кро́вию да́же и до сме́рти,/ мечу́, и огню́, и му́кам Боже́ственный му́ченик противоополчи́вся,/ е́же у <red>тебе</red>́, Человеколю́бче, безсме́ртие прие́м,/ наслажда́ется.</p>
<p>
<red>Богоро́дичен:</red> Тя, Засту́пницу Ми́ра и Богома́терь Де́ву,/ все́я жи́зни моея́ предста́тельницу и спасе́ние, ра́дуяся, предлага́ю:/ Ты бо, Бо́га ро́ждшая,/ спаса́ти мо́жеши пою́щия Тя.</p>
<p>
<red>Свети́лен.</red>
</p>
<p>
<red>Подо́бен:</red> Ученико́м зря́щим:</p>
<p>Авди́е проро́че,/ лику́й и весели́ся,/ твои́х глаго́л зря сбытие́./ Те́мже, Тро́ице предстоя́,/ соверша́ющия светоно́сную твою́ па́мять помяни́ и тебе́ чту́щия, всеблаже́нне.</p>
<p>
<red>Богоро́дичен:</red> Из пречи́стых чресл Твои́х проше́дшаго Бо́га Сло́ва неизрече́нно,/ Де́во Ма́ти, ви́дящи распина́ема, взыва́ла еси́:/ сла́ва неизрече́нному Твое́му строе́нию, Спа́се Мой,/ и́мже мир Твой спаса́еши.</p>
</section>
