<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Преподо́бнаго Варлаа́ма, игу́мена Пече́рскаго, в Бли́жних пеще́рах почива́ющаго</red></p>
</title>
<p>
<strong>
<red>На </red>
<red>Ма́лой Вече́рни</red>
</strong>
</p>
<p>
<red>На </red>Го́споди, воззва́х:
<red>стихи́ры, глас 5:</red></p>
<p>Преподо́бне о́тче Варлаа́ме,/ ты, и́го Христо́во на ра́мо взем,/ до́блественне нападе́ние вра́жие поне́сл еси́/ и, невозвра́тно те́сный путь проше́д,/ по́чести зва́ния вы́шняго дости́гл еси́,/ но, о преблаже́нне, и́ночествующих похвало́,/ Христа́ непреста́нно моли́/ дарова́ти душа́м на́шим ве́лию ми́лость.</p>
<p>О́тче Богому́дре Варлаа́ме,/ ты из мла́да Христа́ возлюби́в/ и Боже́ственными заря́ми Пресвята́го Ду́ха се́рдце твое́ просвети́в,/ светови́ден вои́стинну был еси́,/ те́мже ко хра́му твоему́ притека́ющих/ проше́ния к по́льзе спасе́ния испо́лни/ и моли́ Христа́ Бо́га/ дарова́ти нам ве́лию ми́лость.</p>
<p>О́тче Варлаа́ме,/ ты, крест свой на ра́мо восприе́м/ и кра́сное ше́ствие Христа́ Царя́ твоего́ любе́зно прете́к,/ во святе́м гра́де Небе́снем Живу́щему предста́л еси́,/ отню́дуже, призира́я ны́не на чту́щих по́двиги твоя́, свя́те,/ моли́ Христа́ Бо́га/ е́же напра́вити и на́ша стопы́ на путь ми́ра.</p>
<p>
<red>Сла́ва, глас 8:</red>
</p>
<p>Мно́гим воздержа́нием, преподо́бне, житие́ твое́ украси́в,/ путь показа́л еси́, веду́щий в жизнь доброде́телей притяжа́нием,/ ми́ра отве́ргся и вся, я́же в ми́ре кра́сная, презре́в,/ жесто́ким житие́м плоть свою́ изнуря́я,/ го́рдаго зми́я смире́нием попра́л еси́,/ те́мже, на Небеси́ водворя́яся,/ моли́ спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 2:</red>
</p>
<p>
<red>Подо́бен:</red> До́ме Евфра́фов:</p>
<p>Жизнь преходя́щую, я́же на земли́,/ презре́л еси́, блаже́нне,/ я́ко да улучи́ши жизнь безконе́чную.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Любве́ ра́ди Христо́вы,/ преподо́бне Варлаа́ме,/ пло́ти рачи́тельное умертви́л еси́ мудрова́ние.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Бо́дренными твои́ми моли́твами/ помози́ в напа́стех/ пою́щим любе́зно па́мять твою́, Богоблаже́нне.</p>
<p>
<red>Сла́ва, глас 2:</red>
</p>
<p>В пеще́ру вшед, преподо́бне,/ отту́ду доброде́телей ра́ди к Небе́сному гра́ду преше́л еси́/ и дости́гл еси́ поко́я пра́ведных и святы́х ра́дования,/ те́мже с ни́ми приле́жно моли́ся о всех,/ ве́рою па́мять твою́ почита́ющих,/ изба́витися вся́каго сопроти́внаго обстоя́ния, Варлаа́ме Богому́дре.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 1: Ми́ра кра́сная:</red>
</p>
<p>
<red>(</red>
<emphasis>
<red>зри́ на вели́цей вече́рни, </red>
</emphasis>
<emphasis>
<red>день сей ни́же</red>
</emphasis>
<red>)</red>
</p>
<p>
<strong>
<red>На Вели́цей Вече́рни</red>
</strong>
</p>
<p>Блаже́н муж:
<red>1-й антифо́н.</red></p>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Зва́нный свы́ше:</p>
<p>Исто́чник приснокипя́щий слове́с медото́чных,/ исходя́щий от уст вели́каго отца́,/ ви́дя, блаже́нне Варлаа́ме,/ я́ко еле́нь, на истека́ющия струи́ воды́ живы́я,/ несы́тною любо́вию возжажда́вся, приходи́л еси́./ Отню́дуже, напои́в ду́шу свою́ умиле́ния,/ вся кра́сная ми́ра сего́ презре́л еси́/ и от слове́с Сло́ву после́довал еси́./ Ему́же ны́не с весе́лием предстоя́,/ моли́ спасти́ и просвети́ти ду́ши на́ша.</p>
<p>Егда́ вели́кая свети́ла,/ кры́ющаяся под спу́дом святы́я пеще́ры,/ мы́сленными очи́ма усмотре́л еси́, преподо́бне,/ тогда́, све́том доброде́телей в ю́ности озари́в се́рдце/ и Боже́ственным огне́м к сопребыва́нию их распали́вся,/ дом, роди́тели и дру́ги оста́вил еси́/ и был еси́ и́ночествующим соприча́стник./ Ны́не же, светоно́сным лико́м на Небеси́ причте́н су́щи,/ луча́ми благода́ти земны́х нас просвети́/ и пода́ждь дарова́ния, моля́щи Христа́/ спасти́ и просвети́ти ду́ши на́ша.</p>
<p>Егда́ Боже́ственное раче́ние благ гряду́щих/ и присносия́ющую сла́ву в Черто́зе Небе́сном/ оте́ц достоблаже́нный тебе́ показа́,/ а́бие земна́я блага́я, а́ки уме́ты, вмени́л еси́:/ бога́тство, сла́ву и вели́чество ро́да своего́,/ кра́сныя черто́ги и обруче́нную ти неве́сту презре́в,/ еди́наго Христа́ возлюби́л еси́,/ и, Того́ нищете́ подо́бяся,/ те́сный в по́двизех и труде́х путь проше́л еси́,/ и по кончи́не жела́емая насле́довал еси́,/ и́хже ны́не наслажда́яся,/ моли́ Влады́ку умири́ти мир/ и спасти́ ду́ши на́ша.</p>
<p>
<red>Сла́ва, глас 8:</red>
</p>
<p>На земли́ живы́й в теле́сном соста́ве,/ житию́ Безпло́тных поревнова́л еси́,/ преподо́бне о́тче Варлаа́ме,/ сла́вы твоея́ отверже́нием челове́ки удиви́л еси́,/ нището́ю и воздержа́нием бе́сы посрами́л еси́,/ чисто́тою А́нгелы возвесели́л еси́/ и вели́кими твои́ми по́двиги и́ночествующим о́браз был еси́./ Те́мже по достоя́нию ублажа́ем тя,/ удобре́ннаго от Вы́шняго Влады́ки,/ Его́же при́сно моли́, блаже́нне,/ мир Це́ркви Правосла́вной дарова́ти/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red> Царь Небе́сный</p>
<p>
<red>Вход, проки́мен дне и чте́ния три преподо́бническая (</red>
<emphasis>
<red>зри Мине́ю ноября́ 23-й день</red>
</emphasis>
<red>)</red>
</p>
<p>
<red>На литии́ стихи́ры, глас 1:</red>
</p>
<p><red>Днесь</red> ра́достно ликовству́ет пеще́ра свята́я,/ име́ющи святы́я мо́щи твоя́, блаже́нне Варлаа́ме,/ подава́ют бо здра́вие с ве́рою притека́ющим к честне́й твое́й ра́це./ Отню́дуже и мы, просве́щшеся, глаго́лем:/ сподо́би нас даро́в твои́х, блаже́нне,/ и ста́до твое́ сохраня́й моли́твами твои́ми,/ спасе́ние подава́я душа́м на́шим.</p>
<p>Преподо́бне о́тче Варлаа́ме,/ ты, из мла́да возлюби́в добро́ту Влады́ки Христа́/ и к Нему́ жела́ние невозвра́тно име́яй,/ оте́чество и род оста́вил еси́,/ бога́тство и сла́ву возненави́дел еси́/ и, Тому́ Еди́ному после́довав,/ равноа́нгельно в пеще́ре пожи́л еси́,/ тем, ны́не на Небесе́х со А́нгелы Ему́ предстоя́,/ со дерзнове́нием моли́ся о душа́х на́ших.</p>
<p>
<red>Глас 4:</red>
</p>
<p>Вседержи́тельною десни́цею укрепля́емь,/ преподо́бне о́тче наш Варлаа́ме,/ воздержа́ние в пи́щи стяжа́л еси́,/ непреста́нною же моли́твою и нощны́м стоя́нием/ Анто́нию блаже́нному соприча́стник бы́ти сподо́бився,/ сле́зными пото́ки вся бесо́вская ополче́ния потопи́л еси́./ Те́мже и Христо́с, Его́же вожделе́л еси́/ и Его́же ра́ди тяготу́ дневну́ю поне́сл еси́,/ дарова́нием чуде́с тя просла́ви,/ Его́же моли́ спасти́ся душа́м на́шим.</p>
<p>
<red>Глас 3:</red>
</p>
<p>Прииди́те, вси и́ночествующих собо́ри,/ псалмы́ и пе́сньми честно́е преподо́бнаго торжество́/ <red>Днесь</red> благоче́стно восхва́лим,/ и́же а́ще и последи́ возсия́,/ но дре́вних оте́ц че́сти сподо́бися/ и мо́лится Христо́ви спасти́ся душа́м на́шим.</p>
<p>Честно́е прия́телище Ду́ха Пресвята́го/ был еси́, Варлаа́ме преподо́бне:/ Безпло́тным бо во пло́ти подо́бяся,/ житию́ тех подража́л еси́,/ сего́ ра́ди от вседержи́тельныя венча́лся еси́ десни́цы,/ а́ще же и преста́вился еси́ от земли́,/ но Бо́гови жив предстои́ши со святы́ми/ и мо́лишися о душа́х на́ших.</p>
<p>
<red>Сла́ва, глас 8:</red>
</p>
<p>Красоты́ ми́ра сего́ от мла́да, преподо́бне, возненави́дев,/ Красне́йшаго<a type="note" xlink:href="#note162">162</a>
па́че сыно́в челове́ческих от се́рдца возлюби́л еси́/ и, Тому́ все́ю душе́ю прилепи́вся,/ я́ко безпло́тен на земли́,/ в ме́ртвенном и тле́нном те́ле живы́й,/ нетле́ния по́честь улучи́л еси́,/ и ны́не, чи́сте зря Святу́ю Тро́ицу,/ приле́жно помоли́ся, преподо́бне,/ умири́ти мир и спасти́ ду́ши на́ша.</p>
<p>
<red>И ны́не, Богоро́дичен: </red>Безневе́стная Де́во:</p>
<p>
<red>На стихо́внах стихи́ры, глас 8:</red>
</p>
<p>
<red>Подо́бен:</red> Что́ вас нарече́м, святи́и:</p>
<p>Что тя имену́ем, преподо́бые?/ А́нгела ли, во пло́ти су́ща?/ я́ко А́нгельски на земли́ пожи́л еси́;/ свети́льника ли преподо́бным?/ я́ко тех по́двигом удиви́л еси́,/ бе́сы посрами́л еси́,/ покори́в ду́ху теле́сныя стра́сти./ И ны́не, Христу́ предстоя́,/ моли́ спасти́ и просвети́ти ду́ши на́ша.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Что тя провеща́ем, сла́вне?/ столпа́ ли одушевле́нна?/ я́ко непоколеби́мь искуше́нии пребы́в еси́;/ реку́ ли воды́ живо́тныя,/ струи́ духо́вныя благода́ти излива́ющую?/ наста́вника и́ноком изя́щна,/ и безпло́тным единонра́вна,/ и те́плаго моли́твенника о душа́х на́ших.</p>
<p>
<red>Стих:</red> Пра́ведник, я́ко фи́никс, процвете́т,/ и, я́ко кедр, и́же в Лива́не, умно́жится.</p>
<p>Что́ тя нарече́м, свя́те?/ ненака́занным наказа́теля и врача́ в боле́знех су́щим и́стинна,/ благоуха́нное пеще́ры прозябе́ние,/ и́ноком утвержде́ние,/ исто́чника чуде́с приснотеку́щаго/ и подви́жника до́бляго,/ ско́раго предста́теля всем,/ с ве́рою к тебе́ приходя́щим.</p>
<p>
<red>Сла́ва, глас 6:</red>
</p>
<p>Преподо́бне о́тче,/ ты, от ю́ности Бо́га возлюби́в,/ ничто́же па́че Того́ предпоче́л еси́,/ ми́ра и жития́ сего́ молвы́ избе́г,/ в безмо́лвное приста́нище святы́я пеще́ры доспе́л еси́/ и, в ню, я́ко в прекра́сный черто́г, всели́вся,/ ду́шу свою́ Еди́ному Влады́це уневе́стил еси́,/ предъочи́стив <red>ю</red> посто́м и моли́твами;/ те́мже был еси́ кра́сная пала́та Святы́я Тро́ицы,/ Е́йже ны́не с весе́лием предстоя́,/ помяни́ чту́щих всечестну́ю па́мять твою́.</p>
<p>
<red>И ны́не, Богоро́дичен:</red> Богоро́дице, Ты еси́ лоза́ и́стинная:</p>
<p>
<red>Тропа́рь, глас 1:</red>
</p>
<p>Ми́ра кра́сная и сла́ву его́ оста́вль,/ прите́кл еси́ в пеще́ру,/ иде́же от си́лы преуспева́я в си́лу,/ был еси́ вождь Христо́ва ста́да, всесла́вне Варлаа́ме,/ е́же я́ко упа́с до́бре, упаси́ и нас, мо́лим тя,/ сохраня́я от всех зол, да тя ублажа́ем. Сла́ва, и ны́не. Богоро́дичен по гла́су.</p>
<p>
<strong>
<red>На У́трени</red>
</strong>
</p>
<p>
<red>По 1-м стихосло́вии, седа́лен, глас 5.</red>
</p>
<p>
<red>Подо́бен:</red> Собезнача́льное:</p>
<p>Прииди́те, и́ночествующих Росси́йстии собо́ри,/ и ви́девше в святе́м его́ сла́ву Бо́жию, к похвале́нию отве́рзите устне́,/ благословя́ще Творца́ своего́ Влады́ку,/ прославля́ющагося в святы́х Свои́х,/ и псало́мски воспо́йте, глаго́люще:/ нам зело́ че́стны дру́зи Твои́, Христе́ Бо́же,/ зело́ бо утверди́шася влады́чествия их о Тебе́,/ Спа́се и Изба́вителе душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Утверди́ся пе́ти се́рдце мое́, Всенепоро́чная Де́во,/ Пречи́стое Рождество́ Твое́,/ и́мже изба́вила еси́ нас прароди́тельныя кля́твы и вознесла́ еси́ па́дшее челове́ческое естество́ к высоте́,/ те́мже Тя по до́лгу пое́м и велича́ем.</p>
<p>
<red>По 2-м стихосло́вии, седа́лен, глас 1.</red>
</p>
<p>
<red>Подо́бен:</red> Лик А́нгельский:</p>
<p>Духо́вныя криле́ ве́дения и дея́ния/ от слове́с вели́каго отца́ прия́л еси́, Богому́дре Варлаа́ме,/ и, си́ми возводя́ ум свой к высоте́,/ избе́гл еси́, я́ко пти́ца от се́ти, ловя́щих,/ и кра́йняго, иде́же пра́ведных водворя́ются ли́цы, блаже́нства дости́гл еси́./ Сла́ва Да́вшему ти на сие́ и́стое жела́ние,/ сла́ва Да́вшему ти на стра́сти побе́ду,/ сла́ва Приве́дшему тя в ве́чное селе́ние.</p>
<p>
<red>Сла́ва, и ны́не, Богоро́дичен:</red>
</p>
<p>Прие́мшая от Ду́ха Свя́та во чре́во, Де́во Чи́стая,/ и ро́ждшая пре́жде век от Отца́ рожде́нное Сло́во,/ безслове́сным нас дея́нии уподо́бльшихся/ к ра́зуму приведи́ и даждь житию́ исправле́ние,/ я́ко да при́сно Тя велича́ем.</p>
<p>
<red>По полиеле́и, седа́лен, глас 8.</red>
</p>
<p>
<red>Подо́бен:</red> Прему́дрости возле́г:</p>
<p>Сия́нии Боже́ственных слове́с заре́ю просвети́вся,/ в мра́це жития́ сего́ су́щее оста́вил еси́/ и, ко Све́ту мы́сленному прите́к,/ восприя́л еси́ во пло́ти со Безпло́тными житие́ невеще́ственно;/ отню́дуже, Ду́ха благода́тию предочи́стився,/ был еси́ и́ночествующим наста́вник, Богому́дре Варлаа́ме,/ сего́ ра́ди хвала́ми вопие́м ти:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В кал грехолю́бия впадо́х, и несть ми воста́ния наде́жды,/ лю́те погружа́юся отча́янием,/ но я́ко ро́ждшая спасе́ния наде́жду, на мя, раба́ Твоего́, при́зри/ и изба́ви от губя́щаго мя греха́, и страсте́й душетле́нных,/ и всегда́шняго озлобле́ния льсти́ваго врага́,/ Богоро́дице Неискусобра́чная, моли́ Христа́ Бо́га грехо́в оставле́ние дарова́ти ми,/ Тя бо име́ю наде́жду, раб Тво́й.</p>
<p>
<red>Степе́нна, 1-й антифо́н, 4-го гла́са. Проки́мен, глас 4: </red>Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га,/ Го́спода от исто́чник Изра́илевых.
<red>Ева́нгелие от Матфе́я, зача́ло 43.</red></p>
<p>
<red>Стихи́ра по 50-м псалме́, глас 6:</red>
</p>
<p>Сла́ву преподо́бных и украше́ние,/ вы́шняго Сио́на граждани́на,/ земна́го а́нгела и Небе́снаго челове́ка,/ по́стников споспе́шника и де́вствующих похвале́ние,/ и́ноков вожди́ и удобре́ние,/ прииди́те, празднолю́бных собо́ри,/ в дне́шний день с на́ми воспое́м,/ похва́льныя венцы́ любо́вию спле́тше,/ духо́вный лик у честна́го гро́ба Богоно́снаго отца́ на́шего соста́вим/ и принесе́м досто́йныя пе́сни, псало́мски пою́ще:/ честна́ смерть твоя́ пред Го́сподем, преблаже́нне Варлаа́ме,/ ты бо, ду́хом а́ще и отше́л еси́ ко Влады́це,/ но те́лом вы́ну пребыва́еши с на́ми,/ и покланя́ющихся моще́м твои́м даро́в духо́вных исполня́еши,/ и ны́не, у́бо я́ко мно́го дерзнове́ние стяжа́вый ко Го́споду,/ моли́ся о пою́щих честно́е твое́ успе́ние,/ дарова́ти нам единомы́слие/ и всему́ ми́ру утвержде́ние.</p>
<p>
<red>Кано́н преподо́бному, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Го́рькия рабо́ты изба́влься, Изра́иль/ непроходи́мое про́йде, я́ко су́шу,/ врага́ зря потопля́ема,/ песнь я́ко благоде́телю пое́т Бо́гу, чудоде́ющему мы́шцею высо́кою,/ я́ко просла́вися.</emphasis>
</p>
<p>Лю́тою рабо́тою печа́лей ми́ра сего́/ мно́гих, блаже́нне, ви́дя плене́нных, размы́слил еси́,/ я́ко несть от той избавля́яй, ра́зве а́ще кто Изба́вителя Христа́ стопа́м после́дует,/ те́мже О́ному неле́ностен был еси́ ревни́тель./ Бо́дрою у́бо твое́ю моли́твою, о́тче,/ и мене́, уны́лаго, к похвале́нию твои́х по́двигов до́бре подви́гни,/ да ско́ро воспою́ песнь Бо́гу, я́ко просла́вися.</p>
<p>Напое́н быв слове́с медото́чных от вели́каго отца́,/ не возжела́л еси́ про́чее зре́ти вспять,/ но, за́дняя забы́в, на пре́дняя, а́ки перна́т, устреми́лся еси́,/ еди́но мы́сля, е́же взыска́ти всем се́рдцем Бо́га/ и вы́ну пе́ти Ему́ песнь, я́ко просла́вися.</p>
<p>От бесе́ды преподо́бнаго Анто́ния те́плою к Бо́гу любо́вию,/ а́ки пла́менем, се́рдцу твоему́ распали́вшуся, блаже́нне,/ ра́достен, а́ки не́кое обре́т сокро́вище,/ в дом свой возврати́лся еси́,/ предложе́ние же во́ли твоея́ при ногу́ достоблаже́ннаго отца́ оста́вил еси́,/ пото́м к нему́ па́ки прите́к,/ вы́ну воспева́л еси́ Бо́гу, я́ко просла́вися.</p>
<p>Вели́каго Анто́ния бесе́де Богодухнове́нней внима́я,/ запина́ющия миролю́бия се́ти расто́ргл еси́/ и, прите́к к нему́, был еси́ уче́ния того́ при́сный слы́шатель,/ поя́ ку́пно с ним Бо́гу, я́ко просла́вися.</p>
<p>
<red>Богоро́дичен:</red> Стужа́ющия<a type="note" xlink:href="#note163">163</a>
ми вы́ну<a type="note" xlink:href="#note164">164</a>
напа́сти и прило́ги вра́жия/ разжени́ предста́тельством Твои́м, Чи́стая Де́во,/ и не посрами́ мене́ от ча́яния ми́лости Твоея́:/ еди́на бо еси́ с Сы́ном Твои́м наде́жда ненаде́ждным.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ка́мень, его́же небрего́ша зи́ждущии,/ сей бысть во главу́ у́гла./ Той есть Ка́мень, на не́мже утверди́ Це́рковь Христо́с,/ ю́же от язы́к искупи́</emphasis>.</p>
<p>Ка́мень небрего́мый, Христе́, Ты был еси́ во главу́ у́гла,/ и на Тебе́ преподо́бный Тво́й, хотя́ дом душе́вный созда́ти,/ предразсуди́ смире́ния, нищеты́ и про́чиих доброде́телей сте́ны положи́ти,/ те́мже, прише́д к вели́кому отцу́, моли́ его́, глаголя́:/ на ка́мени за́поведей Госпо́дних утверди́ мя, преподо́бне.</p>
<p>В сла́ве и бога́тстве со мно́гими о́троки прише́д к пеще́ре святе́й,/ пове́ргл еси́ под но́зе ста́рцу вся кра́сныя у́твари и себе́ сама́го,/ вку́пе низлага́я и лука́ваго горды́ню.</p>
<p>Разуме́в, свя́те, я́ко сокро́вище у́мное сокрове́нно есть в пеще́ре святе́й,/ все принесе́нное тобо́ю бога́тство и себе́ сама́го прода́л еси́ Анто́нию/ и, я́ко доброразу́мный купе́ц, купи́л еси́ село́ то,/ на не́мже обогати́лся еси́ сим,/ и́мже тя и по сме́рти прославля́ем.</p>
<p>Ве́ка сего́ бога́тство, сла́ву и суету́ вся́ку,/ се́ни скоропреходя́щей подо́бна бы́ти, проразсуди́л еси́, преподо́бне./ Те́мже, вся в уме́ты вменя́я, да Христа́ Еди́наго приобря́щеши,/ возлюби́л еси́ ше́ствовати к Нему́ и́ночествующих стезе́ю.</p>
<p>
<red>Богоро́дичен:</red> Путь живота́ моего́, беззако́нными страстьми́ олядене́вший,/ десни́цею, Чи́стая, е́юже Де́лателя Вы́шняго носи́ла еси́, отреби́ и очи́сти,/ да и во мне стезя́ доброде́телей яви́тся,/ и дух прав обнови́тся во утро́бе мое́й.</p>
<p>
<red>Седа́лен, глас 8:</red>
</p>
<p>Твое́ жела́ние неотло́жно вели́кий во отце́х ви́дев,/ возложи́ на тя шлем спасе́ния,/ обле́к тя в броня́ пра́вды,/ причте́ к и́ноческому полку́,/ ты же — вои́н, в Ца́рство Небе́сное учине́н,/ до́бре подвиза́лся еси́ на ви́димыя и неви́димыя враги́,/ и́мже одоле́в, прия́л еси́ вене́ц Небе́сныя по́чести,/ ю́же улучи́ти моли́, преподо́бне Варлаа́ме, и нам,/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>На борю́щияся со мно́ю враги́ даждь по́мощь свы́ше, Богоневе́стная Де́во,/ и научи́ мя, я́ко ве́дущая их хи́тростныя ко́зни, сия́ одолева́ти:/ никто́же бо их победи́т, а́ще не Ты пособи́ши/ изря́днее чту́щим любо́вию Пренепоро́чное Рождество́ Твое́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Слы́ша дре́вле Авваку́м, Христе́, чу́дный Тво́й слух/ и стра́хом взыва́ше:/ от ю́га Бог прии́дет/ и Святы́й от горы́ приосене́нныя ча́щи/ спасти́ пома́занныя;/ сла́ва си́ле Твое́й, Го́споди.</emphasis>
</p>
<p>Слы́шавше три во́инствующии супоста́ты,/ я́ко обнажи́шася любве́ твоея́, егда́ обле́клся еси́ в ри́зу спасе́ния,/ возскорбе́ша на тя и, яря́щася, воздвиго́ша на тя отца́ твоего́,/ ты же положи́л еси́ се́рдце твое́ в си́ле Госпо́дни.</p>
<p>Притече́ на ста́до свято́е неразу́мный оте́ц со мно́гими о́троки к пеще́ре/ и, разгна́в всех, извлече́ тебе́, тепле́йшею любо́вию к Бо́гу привя́заннаго,/ на Него́же наде́яся, взы́ва́л еси́:/ сла́ва си́ле Твое́й, Го́споди.</p>
<p>Извле́к тя, блаже́нне, вон оте́ц твой,/ совлече́ святу́ю ма́нтию и вве́рже в дебрь,/ та́кожде и шлем спасе́ния, и́же бе на главе́ твое́й, снем, заве́рже,/ та́же облече́ во оде́жду све́тлу и многоце́нну./ Ты же, вся сия́ презре́в,/ А́нгельскому житию́ неукло́нно поревнова́л еси́, взывая́ и вопия́:/ сла́ва си́ле Твое́й, Го́споди.</p>
<p>Ну́ждею оде́ян в пресве́тлую оде́жду, попра́л еси́ ту в кал,/ вку́пе с не́ю попира́я го́рдаго врага́,/ льстя́щаго разли́чными су́етствы приближа́ющихся пе́ти:/ сла́ва си́ле Твое́й, Го́споди.</p>
<p>
<red>Богоро́дичен:</red> Студо́м беззако́ний лю́тых покрове́нна мя совлецы́, Богоро́дице,/ и оскверне́нную ри́зу мою́,/ подаю́щи ми покая́ние и умиле́ние,/ благода́тию Твое́ю чи́сту сотвори́,/ да благода́рно предста́ну Ти, зовы́й:/ ра́дуйся, оде́ждо наги́х дерзнове́ния, Влады́чице.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Свет Твой незаходи́мый возсия́й, Христе́, в сердца́х ве́рно пою́щих Тя,/ мир подава́яй нам па́че ума́;/ тем, от но́щи неве́дения/ ко дню све́том Твои́м теку́ще,/ славосло́вим Тя, Человеколю́бче.</emphasis>
</p>
<p>Ну́ждею ведо́му ти в дом в све́тлых ри́зах, блаже́нне,/ свет Бо́жий незаходи́мый облиста́ се́рдце твое́,/ тем не воззре́л еси́ на свет ле́стный,/ но, Бо́га Еди́наго предзря́ одесну́ю себе́,/ Того́ славосло́вил еси́ я́ко Человеколю́бца.</p>
<p>Послу́шав Влады́ку, на безсме́ртный обе́д зову́щаго, преподо́бне,/ оте́ческия трапе́зы не вкуси́л еси́,/ но, очи́ма до́лу зря, ум возводи́л еси́ к высоте́,/ размышля́я трапе́зу Небе́снаго Царя́/ и блаже́нство сего́, и́же снесть обе́д в Ца́рствии Небе́сном.</p>
<p>Кра́сную пала́ту творя́ в се́рдце свое́м Пресвято́му Ду́ху,/ не сел еси́ на сла́вном ме́сте в пала́те твое́й, но в угле́ еди́ном,/ изволя́я те́сное житию́ ме́сто избра́ти к славосло́вию Го́спода Человеколю́бца.</p>
<p>Не уклони́л еси́ се́рдца в словеса́ лука́вая обру́чницы твоея́,/ ни возше́л еси́ на ло́же ея́, внима́я рече́нным:/ во сла́ве преподо́бнии возра́дуются на ло́жах свои́х,/ и́хже ны́не еси́ прича́стник и насле́дник.</p>
<p>
<red>Богоро́дичен:</red> На ло́жи злых лежа́ща мя воздви́гни, Богоро́дице,/ и Твои́м руководи́тельством напра́ви живо́т мой,/ е́же бы про́чее вре́мя покая́нием проводи́ти и славосло́вити Тя,/ Благоутро́бнаго Христа́ Бо́га на́шего Ма́терь.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Весь от страсте́й безме́рных содержу́ся/ и ки́том зол снизпадо́х,/ но возведи́ из истле́ния мя, Бо́же,/ я́коже пре́жде Ио́ну,/ и ве́рою безстра́стие ми да́руй,/ я́ко да во гла́се хвале́ния и спасе́ния/ ду́хом пожру́ Ти.</emphasis>
</p>
<p>Весь напа́стными искуше́нии окружа́емь,/ к Человеколю́бцу взыва́л еси́, преподо́бне, е́же изба́вити тя от се́ти ловя́щих,/ и пребы́л еси́ три дни а́лчен,/ моли́твою то́кмо ду́шу пита́я и глаго́ля с проро́ком:/ от тли сея́ возведи́ мя, Бо́же,/ и аз про́чая ле́та и́стинным ду́хом поживу́ Тебе́.</p>
<p>О тебе́, блаже́нне, в толи́ком искуше́нии су́щу,/ моли́тва бе приле́жна от святы́х, су́щих в пеще́ре,/ воззва́ша бо пра́веднии, и Госпо́дь услы́ша их/ и тя изба́ви от печа́ли, преклони́в се́рдце отца́ твоего́ на ми́лость,/ и́же сожале́ о терпе́нии твое́м/ и, любе́зно тя целова́в, отпусти́ с ми́ром в святу́ю пеще́ру.</p>
<p>Глас плаче́вен тогда́ слы́шашеся в дому́ отца́ твоего́:/ роди́тели пла́кахуся по тебе́, люби́мом сы́не,/ жена́ лю́те рыда́ше тебе́, обру́чника своего́,/ раби и рабы́ни стеня́ху с во́плем по господи́не,/ и провожда́ху тя вси́ со слеза́ми;/ ты же, ра́достен изше́д, а́ки от Еги́пта во обетова́нную зе́млю, свя́те,/ благодаре́ние прине́сл еси́ Бо́гу,/ я́ко изба́ви тя от лю́таго мироде́ржца.</p>
<p>Сла́ва Тебе́, Бо́гу Еди́ному, во Тро́ице Святе́й сла́вимому,/ я́ко спасл еси́ раба́ Твоего́ от треплете́ннаго супоста́та,/ от его́же спаси́ и нас моли́твами Твоего́ уго́дника,/ почита́ющих его́ па́мять.</p>
<p>
<red>Богоро́дичен:</red> Спаси́, Влады́чице, страстьми́ погруже́нных и простри́ ру́ку отча́янным,/ я́ко да, спа́сшеся Тобо́ю,/ и́стинным ду́хом хвале́ние принесе́м Тебе́ с Единоро́дным Твои́м Сы́ном и Бо́гом.</p>
<p>
<red>Конда́к, глас 2:</red>
</p>
<p>Оте́ческаго преще́ния не устраши́лся еси́,/ ласка́ниям того́ не повину́лся еси́,/ ниже́ ле́стию низложи́лся еси́ же́нскою, всече́стне Варлаа́ме,/ но непобеди́мь от тех пребы́л еси́,/ наде́яся на Го́спода своего́, Ему́же моли́ся о душа́х на́ших.</p>
<p>
<red>И́кос:</red>
</p>
<p>Самоизво́льное твое́ ви́дя страда́ние,/ кто не удиви́тся, преблаже́нне Варлаа́ме?/ Обличи́л бо еси́ де́монския ко́зни/ и, по́хотным страсте́м до́блественно сопротивоста́в,/ коль мно́го от напа́сти пострада́л еси́,/ да чи́сту ду́шу твою́ предста́виши Бо́гови,/ Ему́же и о нас моли́ся приле́жно, свя́те,/ да изба́вимся от я́рости плотски́х и неви́димых враго́в/ поспешеству́ющими твои́ми к Бо́гу моли́твами о душа́х на́ших.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Проидо́ша, я́ко черто́г, пе́щный пла́мень нестерпи́мый/ я́же за благоче́стие иногда́ о́троцы святи́и, показа́вшеся я́ве,/ и, согла́сно воспева́юще, песнь поя́ху:/ отце́в Бо́же, благослове́н еси́.</emphasis>
</p>
<p>Проше́л еси́, преподо́бне, искуше́ния пла́мень/ и, не опали́м пребы́в от него́,/ врага́ па́че опали́л еси́, неви́димо борю́щагося с тобо́ю,/ на́ньже посо́бствоваху тебе́ наста́вника твоего́ моли́твы,/ той бо непреста́нно зва́ше:/ отце́в Бо́же, благослове́н еси́.</p>
<p>Почуди́ся Анто́ний терпеливоду́шию твоему́,/ я́ко с лю́тым велиа́ром боря́ся,/ не устраши́лся еси́ многоплете́нных его́ ко́зней,/ и́миже а́ще и запи́т был еси́,/ но терпе́нием и смире́нием победи́л еси́/ и о́троческую воспе́л еси́ песнь:/ отце́в Бо́же, благослове́н еси́.</p>
<p>Возвра́щшуся тебе́ с побе́дою ко отце́м в пеще́ру,/ ра́дости вси испо́лнишася, я́ко ви́деша тя, венцено́сца,/ возра́довася же и ста́рец твой, прие́мый тя здра́ва,/ те́мже и воспе́ша:/ отце́в Бо́же, благослове́н еси́.</p>
<p>Ви́дев Анто́ний, я́ко на ко́рени уче́ний его́ доброде́тельми возра́сл еси́,/ а́ки доброцвету́щее дре́во, преподо́бне,/ и ле́торасль ю́ности твоея́ ста́рческия благода́ти принесе́ плоды́, чуди́ся/ и благода́рственне взыва́ше:/ отце́в Бо́же, благослове́н еси́.</p>
<p>
<red>Богоро́дичен:</red> Гнию́щее греха́ми дре́во живота́ моего́/ окропи́ от благода́ти Твоея́ росо́ю, Де́во Чи́стая,/ я́ко да поне́ ма́лыя возрасту́т ве́тви/ и принесу́ Ти красе́н, безсме́ртен смире́ния и моли́твы плод, зовы́й:/ ра́дуйся, плода́ безсме́ртнаго стяжа́ние.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Чу́да преесте́ственнаго/ показа́ о́браз огнеро́сная пещь дре́вле,/ огнь бо не опали́ ю́ныя де́ти,/ Христо́во явля́я безсе́менное от Де́вы Боже́ственное Рождество́./ Тем, воспева́юще, воспои́м:/ да благослови́т тварь вся Го́спода и превозно́сит во вся ве́ки.</emphasis>
</p>
<p>Чу́до! я́ко дарова́ние еще́ в ю́ности твое́й нача́ де́йствовати,/ е́же ви́дев, Анто́ний вождя́ тя в себе́ ме́сто поста́вил бра́тии,/ и был еси́ добр па́стырь отце́м,/ пою́щим и превознося́щим Го́спода во ве́ки.</p>
<p>Прие́м нача́ло правле́ния,/ прия́л еси́ вновь нача́ло и житию́ твоему́, свя́те,/ и́бо приложи́л еси́ труды́ ко трудо́м и по́двиги во бде́нии сугу́бо,/ я́ко всем име́ти тя во о́браз, хотя́щим пе́ти Го́спода во ве́ки.</p>
<p>Добр наста́вник и оте́ц был еси́, блаже́нне:/ я́коже бо сам никогда́же не измени́л еси́ пра́вила твоего́,/ та́ко и бра́тию нака́зовал и моли́л еси́/ име́ти тща́ние о спасе́нии и прилежа́ти о души́, ве́щи безсме́ртней,/ а́ще хо́щут со А́нгелы превозноси́ти Го́спода во ве́ки.</p>
<p>Мы́сленнаго ища́ Иерусали́ма,/ стра́нствовал еси́ к чу́вственному,/ вся́кия труды́ в пути́ Христа́ ра́ди сла́дце терпя́;/ Его́же жизнопода́тельный Гроб любе́зно целова́в,/ возврати́лся еси́, пою́щи Го́спода во ве́ки.</p>
<p>
<red>Богоро́дичен:</red> Всепе́тая Ма́ти, Небе́сных чино́в Госпоже́,/ Небеси́ и земли́ Цари́це,/ от земны́х мя отврати́ и даждь го́рняя иска́ти,/ сподо́би же в Го́рнем Иерусали́ме Тебе́ пе́ти и превозноси́ти Го́спода во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Неизглаго́ланное Де́вы та́инство:/ Не́бо бо Сия́, и престо́л Херуви́мский,/ и светоно́сный черто́г показа́ся Христа́ Бо́га Вседержи́теля./ Сию́ благоче́стно я́ко Богоро́дицу велича́ем.</emphasis>
</p>
<p>Неизглаго́ланныя ра́дости наслажда́ешися, о́тче, ны́не:/ со А́нгельскими бо чи́ны предстои́ши Невече́рнему Све́ту/ и нас в све́те за́поведей Госпо́дних ходи́ти упра́ви моли́твами твои́ми.</p>
<p>От жи́зни сея́ к ве́чному животу́<a type="note" xlink:href="#note165">165</a>
пресели́лся еси́, преподо́бне,/ и прия́л еси́ упокое́ния ме́сто./ Жизнь у́бо на́шу, обурева́ему наведе́нии сопроти́вных, невре́дну сохрани́/ и ра́йскаго селе́ния даждь доспе́ти твои́м направле́нием.</p>
<p>Возвраща́яся от Константи́на гра́да,/ отше́л еси́ душе́ю во всесветя́щийся град Царя́ Небе́снаго,/ мо́щи же своя́ оста́вил в монастыре́ Святы́я Горы́,/ я́же запове́дал еси́ пренести́ в пеще́ру, иде́же ны́не лежа́т нетле́нны,/ точа́щия исто́чник чуде́с приснотеку́щий.</p>
<p>Прославля́яйся во святы́х Свои́х, Еди́ный Бо́же,/ просла́ви всех ве́рных, покланя́ющихся Твое́й великоле́пней сла́ве:/ се бо приво́дим Тебе́ в моли́тву уго́дника Твоего́,/ его́же ра́ди спаси́ всех нас.</p>
<p>
<red>Богоро́дичен:</red> Славосло́вим Тя, Де́во, немо́лчными усты́ и ублажа́ем по до́лгу:/ Ты бо Еди́на Блаже́нная в жена́х еси́,/ ро́ждши О́тчее Единоро́дное Сло́во,/ с Ни́мже Тя ку́пно, ве́рнии, велича́ем.</p>
<p>
<red>Свети́лен:</red>
</p>
<p>Сла́дким любве́ Христо́вы жела́нием уязви́в ду́шу твою́, преподо́бне,/ и тоя́ вы́ну насыща́тися хотя́щи,/ ми́ра тле́ннаго с похотьми́ отре́клся еси́,/ дом и роди́тели оста́вил еси́,/ о обру́чнице твое́й небре́гл еси́;/ сего́ ра́ди стори́цею прия́л еси́ и живо́т ве́чный насле́дуеши,/ его́же и мы да не лиши́мся,/ даждь по́мощь твои́ми моли́твами.</p>
<p>
<red>Сла́ва, и ны́не, Богоро́дичен:</red>
</p>
<p>Кра́сная пала́то, Мари́е Богоневе́сто,/ Ея́же красоты́ жела́я Вы́шний,/ де́йством Всесвята́го Ду́ха всели́ся во всеосвяще́нное чре́во/ и плоть прия́т нас ра́ди:/ ду́шу мою́ сотвори́ пала́ту на вселе́ние Небе́сному Царю́,/ да при́сно велича́ю Тя, непотре́бный раб Тво́й.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Дал еси зна́мение:</p>
<p>Житие́ нескве́рно,/ терпе́ние, кро́тость и любо́вь к Бо́гу нелицеме́рну,/ воздержа́ние вели́ко, умиле́ние Боже́ственное, о́тче, стяжа́в,/ я́ко а́нгел пожи́л еси́ во пло́ти, Варлаа́ме блаже́нне,/ моли́твенниче о душа́х на́ших.</p>
<p>Добро́ту души́ своея́/ дом Ду́ху Свято́му предуготовля́я,/ красоту́ ми́ра сего́ презре́л еси́,/ на ка́мени же за́поведей Госпо́дних незы́блемо основа́ние положи́в,/ высото́ю смире́ния соверши́л еси́/ и был еси́ селе́ние Тро́ицы Пресвяты́я,/ Ю́же о нас моли́,/ душа́м на́шим да́ти добро́ту/ и бы́ти прия́тием духо́вныя благода́ти.</p>
<p>Мы́сленное дре́во жития́ твоего́/ отверже́нием ми́ра израсти́в,/ прине́сл еси́ плоды́ доброде́телей Бо́гу, о́тче блаже́ннейший,/ от Него́же прие́м трудо́в возме́здие,/ наслажда́ешися ны́не дре́ва жи́зни в раи́,/ его́же сла́дости и нам сподо́битися/ моли́ Иису́са Человеколю́бца и Спа́са душ на́ших.</p>
<p>
<red>Сла́ва, глас 8:</red>
</p>
<p>И́ноков наста́вник, вели́кий во отце́х,/ ви́дя твою́ к Бо́гу, о́тче, теплоту́,/ мно́гими доброде́тельми испра́вленну,/ вручи́ тебе́ Богосо́бранное ста́до,/ е́же на па́житех наказа́ния твоего́ до́бре упа́с,/ приве́л еси́ це́ло к па́стырей Нача́льнику — Христу́ Бо́гу,/ Его́же ны́не умоли́/ разу́мное ста́до свое́ соблюсти́ в ми́ре/ и сохрани́ти от волко́в, гу́бящих е.</p>
<p>
<red>И ны́не, Богоро́дичен:</red>
</p>
<p>Влады́чице, приими́ мольбы́ раб Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое и отпу́ст.</red>
</p>
<p>
<red>На Литурги́и слу́жба преподо́бническая.</red>
</p>
</section>
