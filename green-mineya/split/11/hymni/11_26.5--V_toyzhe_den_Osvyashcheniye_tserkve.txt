<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Освяще́ние це́ркве свята́го великому́ченика Гео́ргия, я́же в Ки́еве пре́д враты́ Святы́я Софи́и</red></p>
</title>
<p>
<strong>
<red>Ве́чер</red>
</strong>
</p>
<p>Блаже́н муж:
<red>На </red>
Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Я́ко до́бля:</p>
<p>Страда́лец ди́вный, во́ин хра́брый непобеди́мь/ и свети́льник всеми́рный,/ по́двиги страда́ний твои́х вся просвеща́я ми́ра концы́,/ отгоня́я мрак де́монов лю́тый,/ Гео́ргие страстоте́рпче, удобре́ние му́чеников/ и сограждани́н Небе́сных во́инств.</p>
<p>Преслову́щий в му́жестве, кра́сен в во́зрасте быв,/ в словесе́х и де́лех от всех преудивля́емь,/ хра́борски отлучи́вся к подвиго́м муче́ния за Христа́,/ небоя́зненно на враги́ воздви́гл еси́ побе́ды/ вели́кими твои́ми страда́нии,/ сего́ ра́ди тя, Гео́ргие, во хвале́нии чтим ра́достно, досточу́дне,/ красота́ му́чеников и похвала́.</p>
<p>На высоту́ небе́сную, ра́дуяся, возше́л еси́,/ в прекра́сную оде́жду облече́н,/ от твои́х страда́льческих крове́й обагре́ную,/ Царю́ всех предста́в,/ живонача́льною десни́цею венча́емь./ Те́мже <red>Днесь</red>, Гео́ргие великострада́льче,/ твою́ па́мять светоза́рную соверша́ющим/ испроси́ просвеще́ние и спасе́ние душ на́ших.</p>
<p>
<red>Сла́ва, глас 6. Самогла́сен:</red>
</p>
<p><red>Днесь</red> прииди́те, празднолю́бнии собо́ри,/ страстоте́рпца честно́е торжество́ све́тло пра́зднуем,/ и́бо неви́димаго врага́ низложи́,/ зако́нно по Христе́ пострада́в/ и досто́йно прия́ побе́ды от Спа́са вене́ц,/ и ны́не на Небесе́х, со А́нгелы ра́дуяся,/ Тро́ице све́тло предстои́т./ Те́мже и мы пе́сньми хвале́ния воспое́м:/ ра́дуйся, тве́рдый страда́льче непобеди́мый;/ ра́дуйся, хра́брый ору́жниче Христо́в;/ ра́дуйся, многобо́жия льсти потреби́телю/ и и́стинныя ве́ры све́тлый побо́рниче./ Но, о страстоте́рпцев украше́ние, Гео́ргие!/ моли́ся Го́споду изба́витися нам ви́димых и неви́димых враг/ и спасти́ся душа́м на́шим.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. Чте́ния три му́ченическая
<emphasis>(</emphasis></red>
<emphasis>
<red>зри Мине́ю ноября́ 23-й день</red>
</emphasis>
<emphasis>
<red>).</red>
</emphasis>
</p>
<p>
<emphasis/>
</p>
<p>
<red>На стихо́вне стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́!</p>
<p>За всех жизнь стра́ждеши,/ кровь твою́ излива́я, страстоте́рпче Гео́ргие./ Кровь Свою́ тебе́ ра́ди излия́вшему,/ приве́лся еси́ Христу́, блаже́нне,/ тем о́бщника Своея́ сла́вы сотвори́ тя/ и Ца́рства соприча́стника,/ я́ко му́жествовавша кре́пко на льсти́ваго/ и сего́ ухищре́ния до конца́ низложи́вшаго.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Благоче́стия столп был еси́,/ основа́н тве́рдо на ка́мени ве́ры,/ искуше́ний ве́тры непоколе́блемь, муче́ний мно́гих, блаже́нне:/ с лю́тою бо я́ростию врази́ тебе́ прирази́шася,/ тща́щеся низложи́ти,/ и невозмого́ша кре́пости твоея́,/ но, посра́млени, па́доша,/ победи́тельным бо от Христа́ венце́м/ украси́тися возжеле́л еси́.</p>
<p>
<red>Стих:</red> Насажде́ни в дому́ Госпо́дни,/ во дво́рех Бо́га на́шего процвету́т.</p>
<p>Вопло́щшемуся Христу́ Бо́гу на́шему/ и стра́стию Кре́стною низложи́вшему отсту́пника,/ во́льным Того́ страсте́м,/ страстоте́рпче Гео́ргие, поревнова́в,/ и ра́нами протяза́емь,/ хвали́щагося неви́димаго врага́ с пло́тию, му́чениче, победи́в,/ на зе́млю низложи́л еси́.</p>
<p>
<red>Сла́ва, глас 4. Самогла́сен:</red>
</p>
<p>Прииди́те, ве́рных собо́ри,/ прииди́те, пра́здник соста́вим,/ и́бо пресве́тлая па́мять <red>Днесь</red> яви́ся страстоте́рпца Гео́ргия,/ на́ша просвеща́ет неви́димо сердца́,/ доброде́тельми блиста́ющи./ Те́мже, единому́дренно воспева́юще, рцем:/ ра́дуйся, во́ине вели́каго Царя́ Христа́;/ ра́дуйся, пресве́тлая похвало́ ве́ры;/ ра́дуйся, всесве́тле и пребога́те./ О нас, преблаже́нне, всех Влады́ку Христа́ Бо́га моли́/ сохране́ным бы́ти от искуше́ний лука́ваго/ и спасти́ ду́ши на́ша.</p>
<p>
<red>И ны́не, Богоро́дичен:</red> При́зри на моле́ния:</p>
<p>
<red>Тропа́рь, глас 4:</red>
</p>
<p><red>Днесь</red> блажа́т тя ми́ра концы́,/ Боже́ственных чуде́с испо́лншеся,/ и земля́ ра́дуется, напи́вшися кро́ве твоея́./ Христоимени́тии же лю́дие гра́да Ки́ева/ освяще́нием Боже́ственнаго хра́ма твоего́ ра́достию возвесели́шася,/ страстоте́рпче Гео́ргие,/ сосу́де избра́нный Свята́го Ду́ха, уго́дниче Христо́в./ Его́же моли́/ с ве́рою и мольбо́ю приходя́щим во святы́й твой храм/ да́ти очище́ние грехо́в,/ умири́ти мир и спасти́ ду́ши на́ша.</p>
<p>
<red>Сла́ва, и ны́не, </red>
</p>
<p>
<red>Богоро́дичен:</red> Е́же от ве́ка утае́ное:</p>
<p>
<red>На </red>Бог Госпо́дь:
<red>тропа́рь два́жды.</red></p>
<p>
<red>Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 4: </red>
</p>
<p>Страстоте́рпца <red>Днесь</red> Гео́ргия благоче́стно сотворя́ем пра́зднество — освяще́ние хра́ма,/ я́ко непреста́нно мо́лится Го́споду всем да́ти мир/ и спасе́ние душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Те́плое заступле́ние су́щим в беда́х,/ на́шу Помощницу и к Бо́гу премене́ние,/ Ея́же ра́ди тли изба́вихомся, Богоро́дицу, ве́рнии, ублажа́ем.</p>
<p>
<red>По 2-м стихосло́вии седа́лен, глас 1.</red>
</p>
<p><red>Подо́бен:</red> Лик А́нгельский:</p>
<p>Земно́е во́инство и честь отри́нул еси́,/ я́ко ско́ро ги́бнущую,/ на Небесе́х со А́нгельскими во́и бы́ти возжеле́в/ и сла́вы, при́сно ве́чно пребыва́ющия./ Те́мже, мно́ги му́ки претерпе́в, смерть прия́л еси́,/ се́го ра́ди, <red>Днесь</red> всесвяту́ю твою́ па́мять пра́зднующе,/ Христу́ прино́сим хвалу́, треблаже́нне Гео́ргие.</p>
<p>
<red>Сла́ва, и ны́не, Богоро́дичен:</red>
</p>
<p>Ма́терь Тя Бо́жию мо́лим вси и Де́ву вои́стинну,/ в щедро́ты Твоя́ вопие́м, любо́вию прибега́юще в Твою́ бла́гость,/ Тя бо и́мамы, гре́шнии, засту́пницу,/ Тебе́ стяжа́хом в напа́стех спасе́ние, еди́ну Пречи́стую.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Я́ко лучи́, блиста́нии чуде́с вся просвеща́еши ми́ра концы́,/ я́ко звезда́ пресве́тлая, и красно́ благоу́хаеши,/ я́ко Боже́ственный рай, при́сно ду́ши на́ша весели́ши и отго́ниши неду́ги./ Те́мже тя, блаже́нне, по до́лгу пое́м/ и любо́вию чтим честну́ю па́мять твою́, великому́чениче Гео́ргие./ Моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Прему́дрость и Сло́во в Твое́м чре́ве заче́нши,/ неопа́льно, Ма́ти Бо́жия, ми́ру родила́ еси́ мир Содержа́щаго/ и во объя́тиих понесла́ еси́ вся нося́щаго, Пита́теля всех и Творца́ тва́ри./ Те́мже молю́ Тя, всесвята́я Де́во, и ве́рно сла́влю Тя,/ изба́витися мне прегреше́ний, и в день Суда́,/ егда́ предста́ти и́мам пред лице́м Созда́теля моего́,/ Влады́чице Де́во Чи́стая, Твою́ по́мощь тогда́ пода́ждь ми,/ вся бо мо́жеши, ели́ка хощеши, Всепе́тая.</p>
<p>
<red>Степе́нна, 1-й антифо́н 4-го гла́са. Проки́мен: </red>Пра́ведник, я́ко фи́никс, процвете́т, я́ко кедр, и́же в Лива́не, умно́жится.
<red>Стих:</red>
Насажде́ни в дому́ Госпо́дни: Вся́кое дыха́ние:
<red>Ева́нгелие от Луки́, зача́ло 63.</red></p>
<p>
<red>По 50-м псалме́ стихи́ра, глас 6.</red>
</p>
<p>
<red>Самогла́сна:</red>
</p>
<p><red>Днесь</red> вселе́нная вся страстоте́рпца просвеща́ется заря́ми,/ и Христо́ва Це́рковь, цве́ты украша́ема, Гео́ргие, вопие́т тебе́:/ уго́дниче Христо́в и засту́пниче те́плый,/ не преста́й моля́ся о рабе́х твои́х.</p>
<p>
<red>Кано́н Богоро́дицы на 6 и свята́го на 8, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis>
<emphasis/>
</p>
<p>Воспе́ти твоя́ страда́ния ра́зум даждь сла́вно,/ венцено́сче страстоте́рпче Гео́ргие,/ Царя́ всех Престо́лу предстоя́ све́тло, нас сохраня́й, пою́щих тя.</p>
<p>О благоче́стии кре́пце подвиза́вся, великострада́льче Гео́ргие,/ венце́м сла́вы досто́йно почествова́лся еси́ десни́цею Вседержи́телевою.</p>
<p>Кре́пость даде́ тебе́ Христо́с на по́двиги,/ мно́ги ви́ды мук до́блественне и терпели́вно подъя́ти,/ тем и победи́л еси́ безбо́жных шата́ния<a type="note" xlink:href="#note225">225</a>
.</p>
<p>
<red>Богоро́дичен:</red> Ле́ствица яви́лася еси́ небе́сная, Де́во,/ Е́юже сни́де к нам Сло́во Бо́жие,/ Тя дре́вле прови́де Иа́ков, пра́отец Твой.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<emphasis/>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis>
</p>
<p>Плотски́й сою́з и сочета́ние твои́х удо́в разруша́шеся,/ но кре́пость соблюде́ся твоея́ души́ неразруши́ма.</p>
<p>Я́рости стремле́ние благомо́щно претерпе́л еси́/ зело́ от му́чащих тя, страстоте́рпче Гео́ргие,/ терпе́ние до́блественно кре́пко показа́в.</p>
<p>Кто возмо́жет твое́ кре́пкое и си́льное/ и по́мысла неукло́нную му́дрость, Гео́ргие,/ похвала́ми почестви́ти по достоя́нию, блаже́нне?</p>
<p>
<red>Богоро́дичен:</red> Уста́вила еси́ тлю сме́рти,/ я́же во Ипоста́си пло́тию Живота́ ро́ждши, Пречи́стая,/ челове́ком я́вльшася из чре́ва Твоего́, Пресвята́я.</p>
<p>Седа́лен, глас 4.</p>
<p>
<red>Подо́бен:</red> Ско́ро предвари́:</p>
<p>До́блему страда́льцу и во́ину кре́пкому/ всецарю́ющаго Христа́ похвале́ния прино́сим:/ ра́дуйся, му́чеников украше́ние и ле́пота;/ ра́дуйся, пресве́тлая Це́ркве звездо́,/ засту́пниче и спаси́телю к тебе́ прибега́ющих, великому́чениче сла́вный Гео́ргие,/ тя пою́щия спаса́й от всех наве́т вра́жиих/ и моли́твами твои́ми ко Го́споду Ца́рствия Его́ сподо́би нас.</p>
<p>
<red>Сла́ва, и ны́не, Богоро́дичен:</red>
</p>
<p>Де́во Всенепоро́чная, пребога́таго Бо́га ро́ждшая,/ со страстоте́рпцы Того́ моли́ непреста́нно/ оставле́ние согреше́ний и исправле́ние жития́ да́ти нам пре́жде конца́,/ ве́рою и любовию пою́щим Тя по до́лгу, еди́на Всепе́тая.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Небеса́ доброде́тель Твоя́ покры́ла</emphasis>
<emphasis>есть,/ и земля́ испо́лнися сла́вы Твоея́, Христе́./ Те́мже ве́рно вопие́м:/ сла́ва си́ле Твое́й, Го́споди.</emphasis>
</p>
<p>Я́ростию де́монскою мучи́телие одержи́мии,/ тя, любо́вию Бо́жиею содержи́маго,/ неми́лостивно злоде́и ураня́ху, страстоте́рпче Гео́ргие.</p>
<p>Огня́ сильне́йши изволе́ние стяжа́л еси́,/ мучи́теля несмы́сльство низложи́в, посрами́л еси́, зовы́й, Гео́ргие:/ сла́ва си́ле Твое́й, Го́споди.</p>
<p>По Христе́ да́же до сме́рти/ душе́ю терпели́вно вся́ким му́кам сопроти́вился еси́, велегла́сно вопия́:/ сла́ва си́ле Твое́й, Го́споди.</p>
<p>Зе́льнейшим изволе́нием, блаже́нне, одержи́мь,/ пре́лесть, Гео́ргие, попра́л еси́, благода́рно вопия́:/ сла́ва си́ле Твое́й, Го́споди.</p>
<p>
<red>Богоро́дичен:</red> Вопло́щся из Де́вы, Безпло́тен Сый/ на зе́млю к челове́ком прии́де./ Тем ве́рою зове́м:/ сла́ва си́ле Твое́й, Го́споди.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Стяжа́вый ны, избра́нныя лю́ди,/ Кро́вию Твое́ю, Го́споди,/ Твой мир даждь нам,/ во единомы́слии сохраня́я ста́до Твое́.</emphasis>
</p>
<p>Непобеди́мою Креста́ си́лою укрепля́емь, вели́кий страда́льче Гео́ргие,/ возмо́гл еси́ мучи́телево лю́тое победи́ти свире́пство.</p>
<p>Поста́вив се́рдце твое́ велеу́мне на тве́рдем ка́мени ве́ры, Гео́ргие,/ нахожде́ньми искуше́ний мук непобеди́мь пребы́л еси́.</p>
<p>Я́ко небе́снаго Царя́ во́ин,/ со А́нгельскими во́и Тому́ предстоя́, страстоте́рпче Гео́ргие,/ тебе́ ве́рою призыва́ющия от вся́ких искуше́ний изба́ви.</p>
<p>
<red>Богоро́дичен:</red> Избавля́ющи нас яви́ся от бед и прегреше́ний,/ тлетво́рных страсте́й, и скорбе́й, и обстоя́ний,/ пою́щия Тя ве́рою, Богоро́дице Присноде́во.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя,/ Иису́се Царю́ сил.</emphasis>
<emphasis/>
</p>
<p>Преди́вен взо́ром, кра́сен те́лом, удобре́н же Ду́хом, Гео́ргие,/ отлучи́лся еси́ к боре́нию злоко́зненнаго/ и, сего́ разрази́в, побе́ды вене́ц прия́л еси́.</p>
<p>Украша́ются до́брых по́двиг одоле́нием,/ страда́льческое зря́ще натрижне́ние,/ перворожде́нных избра́ние и светоно́сное собо́рище.</p>
<p>Небе́сных блаже́нство восприе́мля, от Го́спода угото́ванных, Гео́ргие страда́льче,/ и́хже ра́ди на земли́ подвиза́лся еси́ да́же до кро́ве,/ и побе́дныя по́чести прии́м.</p>
<p>
<red>Богоро́дичен:</red> Я́ко бразда́, чре́во твое́, Чи́стая, яви́ся,/ пшени́цу принося́щи безсме́ртия,/ всех ве́рных ду́ши пита́ющи и му́ченик веселя́щи.</p>
<p>
<red>Конда́к, глас 2.</red>
</p>
<p>
<red>Подо́бен:</red> Тве́рдыя:</p>
<p>Боже́ственнаго и венцено́снаго великому́ченика Христо́ва Гео́ргия,/ на вра́ги побе́ду взе́мшаго одоле́ния,/ соше́дшеся ве́рою во освяще́нный храм, восхва́лим,/ его́же благоволи́ Бог созда́ти во и́мя его́,/ Еди́н во святы́х почива́яй.</p>
<p>
<red>И́кос:</red>
</p>
<p>Я́ко свети́льника незаходи́маго звезда́ показа́ся непреле́стна,/ Со́лнца Христа́ возвеща́я заря́ми твои́ми, страстоте́рпче Гео́ргие,/ созыва́еши от первопресто́льнаго ма́тере градо́в,/ Бо́гом спасе́наго Ки́ева,/ во освяще́нный храм Христолюби́вая мно́жества/ облагоде́тельствовати обы́чне,/ хотя́щия восхвали́ти пе́сньми/ во гла́се ра́дования и исповеда́ния,/ соста́вити пра́здник свяще́ннаго хра́ма:/ его́же благоволи́ Бог созда́ти во и́мя твое́,/ Еди́н во святы́х почива́яй.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Оте́ц на́ших Бо́же, не посрами́ нас,/ но да́руй нам со дерзнове́нием вопи́ти Тебе́:/ благослове́н еси́, Бо́же оте́ц на́ших.</emphasis>
<emphasis/>
</p>
<p>Крепча́йшим ра́зумом пла́мень ле́сти погаси́в,/ во искуше́нии непобеди́мь был еси́, Гео́ргие, вопия́:/ оте́ц на́ших Бо́же, благослове́н еси́.</p>
<p>Я́ко му́ченик и вели́к страда́лец/ в пресве́тлый Боже́ственный черто́г вшел еси́, Христо́в уго́дниче, вопия́:/ оте́ц на́ших Бо́же, благослове́н еси́.</p>
<p>Ви́дети сподо́бился еси́, Гео́ргие, та́мо блаже́нства/ и наслажде́ния ве́чных святы́х све́тлостей,/ апо́стол, и проро́к, и му́ченик, иера́рхов и всех пра́ведных.</p>
<p>
<red>Богоро́дичен:</red> Яви́лася еси́ всем челове́ком, чи́стая Ма́ти Бо́жия,/ держа́ва ве́лия, и покро́в, и заступле́ние/ Тя пою́щим всегда́ свяще́нными пе́сньми.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Вся дела́ Бо́жия/ и вся тварь, благослови́те Го́спода,/ я́ко челове́ком от земли́ возсия́ Свет,/ и вселе́нную всю просвети́,/ и жизнь ве́чную ми́ру дарова́,/ по́йте, лю́дие,/ и превозноси́те Его́ во ве́ки.</emphasis>
<emphasis/>
</p>
<p>Низложи́в вся вра́жия ору́жия, великому́чениче Гео́ргие,/ попра́л еси́ и́дольскую лесть, зовы́й:/ по́йте, лю́дие, и превозноси́те Христа́ Бо́га во ве́ки.</p>
<p>Укра́шен зело́ благоле́пно, Христу́ предстоя́,/ страда́льче приснопа́мятне Гео́ргие,/ от крове́й твои́х му́ченических очервле́ну багряни́цу нося́, ве́село пое́ши:/ лю́дие, превозноси́те Его́ во ве́ки.</p>
<p>По́чести тебе́ Христо́с подаде́, Гео́ргие, во страда́ниих твои́х,/ испове́дал бо еси́ Того́ велегла́сно, свиде́тельствуя, и зовы́й:/ по́йте, лю́дие, и превозноси́те Его́ во ве́ки.</p>
<p>Ны́не предстои́ши живонача́льныя Све́ту Тро́ицы,/ Боже́ственными сия́нии, Гео́ргие, просвеща́емь,/ помина́й нас, ве́рою честву́ющия тя/ и превознося́щия Христа́ во ве́ки.</p>
<p>
<red>Богоро́дичен:</red> Законода́вца родила́ еси́, Христа́, зако́нно страда́вшаго/ венча́вша страстоте́рпца и му́ченика,/ Его́же моли́ зако́ном греха́ побежде́на мя, Отрокови́це, исцели́ти.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
<emphasis/>
</p>
<p>Зако́нными повеле́нии по́двиг твои́х, Гео́ргие, побежда́ется велича́вый,/ еди́н бо Влады́ка Христо́с просла́ви тя./ Его́же моли́ о нас, страстоте́рпче, любо́вию пою́щих тя.</p>
<p>Красе́н вои́стинну душе́ю и те́лом весь, сла́вне Гео́ргие,/ ны́не предстои́ши Царю́ царе́й всех красоте́,/ при́сно прича́стии удобря́емь всекра́сных, всече́стне, наслажде́ний.</p>
<p>Твою́, Царю́ Христе́, любо́вь Гео́ргий подража́в кро́вию да́же до сме́рти,/ мечу́, огню́ же и му́кам Боже́ственный страда́лец сопроти́влься,/ и, е́же от <red>Тебе</red>́, Человеколю́бче, безсме́ртие прии́м, наслажда́ется.</p>
<p>Всего́ себе́ же́ртву прине́сл еси́ Христу́,/ и Того́ Ца́рствия насле́дник яви́лся еси́ и прича́стник,/ и, при́сно с ли́ки святы́х ра́дуяся,/ ны́не ве́чно ца́рствуеши, страстоте́рпче Гео́ргие.</p>
<p>Ве́рою страда́ния твоя́, Гео́ргие, о нас, честву́ющих,/ Христа́ моли́, страстоте́рпче, приле́жно,/ спасти́ся нам бед треволне́ния и всех страсте́й,/ и до́бре прейти́ житие́, и Боже́ственное блаже́нство улучи́ти.</p>
<p>
<red>Богоро́дичен:</red> Обле́кся из Тебе́ Царь в теле́сную багряни́цу,/ про́йде весь красе́н из утро́бы Твоея́,/ и вся враги́ победи́, и побе́ду страда́льцем подаде́,/ еди́на Присноде́во Ма́ти.</p>
<p>
<red>Свети́лен.</red>
</p>
<p>
<red>Подо́бен:</red> Све́те неизме́нный:</p>
<p>Я́ко светоза́рное со́лнце,/ чуде́с луча́ми осия́еши всю тварь, пресла́вне Гео́ргие страстоте́рпче,/ твою́ пра́зднующе па́мять, про́сим от вся́ких бед изба́витися.</p>
<p>
<red>Сла́ва, и ны́не, Богоро́дичен:</red>
</p>
<p>Ми́лости и щедро́ты Твоя́, Бо́же, на ны, рабы́ Твоя́, низпосли́/ моли́твами пречи́стыя Твоея́ Ма́тере и сла́внаго страстоте́рпца Твоего́ Гео́ргия/ и всем да́руй вели́кую Твою́ ми́лость.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подо́бен:</red> О, пресла́внаго чудесе́!</p>
<p>Пресла́вный страстоте́рпче, велему́дренне Гео́ргие,/ Христо́вым ору́жием себе́ вооружи́в му́жески,/ на суди́щи дерзнове́нно Го́спода всех Бо́га испове́дал еси́/ и врага́, победи́в, умертви́л еси́./ Те́мже побе́ды венце́м/ твою́ главу́ венча́ Небе́сный Царь, великодарови́тый.</p>
<p>Си́лою Боже́ственною укрепля́емь, Гео́ргие,/ и́стинно непобеди́мою,/ го́рдаго врага́ посрами́л еси́,/ Го́спода Бо́га пред мучи́тели пропове́дая Творца́ всех,/ за Него́же жи́зни не пощади́л еси́/ и кровь твою́ излия́л еси́, сла́вне./ Те́мже Небе́сный А́нгелов Ца́рь/ тя ца́рствовати ку́пно с Собо́ю ве́чно сподо́бил есть.</p>
<p>Преудивле́н в во́зрасте му́жества сый,/ телесе́ красото́ю удобре́н,/ и души́ Боже́ственною благода́тию укра́шен,/ и в побе́дах преслову́щь,/ в словесе́х и му́дрости преди́вен быв,/ о тле́нных че́стех земны́х неради́л еси́,/ Небе́сных по́честей возжеле́в,/ и́хже получи́л еси́ у Царя́ ца́рствующаго,/ нас, блаже́нне, помина́й.</p>
<p>
<red>Сла́ва, глас 6:</red>
</p>
<p>По Христе́ зако́нно пострада́в, Гео́ргие,/ и с земны́м вражде́бным мучи́телем/ неви́димаго низложи́л еси́ врага́,/ досто́йно прие́мь от венцеда́вца Спа́са вене́ц,/ и ны́не на Небесе́х со А́нгельскими чи́ны/ вы́шняго светоли́тия наслажда́ешися,/ Триипоста́сному и пе́рвому Све́ту причаща́яся оби́льно./ Те́мже и мы, благове́рнии лю́дие,/ любому́ченичныя пе́сни воспое́м ти:/ ра́дуйся, адама́нте, непобеди́мый душе́ю,/ и кре́пкий ору́жниче Христо́в;/ ра́дуйся, ле́сти и́дольския потреби́телю/ и и́стины побо́рниче све́тлый;/ но моли́ся Го́споду,/ и нам житие́м Боголюби́вым/ с тобо́ю получи́ти стоя́ние при Престо́ле вели́чествия Его́.</p>
<p>
<red>И ны́не, Богоро́дичен:</red> Богоро́дице, Ты еси́ Лоза́ и́стинная:</p>
<p>
<red>Славосло́вие вели́кое. И отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны, пе́сни 3-я и 6-я. Проки́мен, глас 7: </red>Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой,/ внегда́ моли́тимися к Тебе́.
<red>Апо́стол к Тимофе́ю, зача́ло 292. </red>
Аллилу́ия. Пра́ведник, я́ко фи́никс, процвете́т:
<red>Ева́нгелие от Иоа́нна, зача́ло 52. Прича́стен: </red>
В па́мять ве́чную:</p>
</section>
