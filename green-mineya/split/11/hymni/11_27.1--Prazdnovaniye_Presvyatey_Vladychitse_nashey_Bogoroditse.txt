<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Пра́зднование Пресвяте́й Влады́чице на́шей Богоро́дице и Присноде́ве Мари́и ра́ди Зна́мения Ея́, бы́вшаго в Вели́ком Нове́гра́де</red>
</p>
</title>
<p>
<strong>На
<red>Ма́лой Вече́рни</red></strong>
</p>
<p>
<red>На </red>Го́споди, воззва́х:
<red>стихи́ры на 4, глас 1.</red></p>
<p>
<red>Подо́бен:</red> Небе́сных чино́в:</p>
<p>Ны́не наста́ день ра́достен/ и весе́лия испо́лнен <red>Днесь</red>,/ от скорбе́й бо премене́ние, Де́во Богороди́тельнице,/ зна́мение ико́ны Твоея́, Пречи́стая,/ пра́здник све́тел торжеству́юще, зове́м:/ Влады́чице, изба́ви от бед ду́ши на́ша.</p>
<p>Се ны́не вре́мя благоприя́тно,/ се ны́не день спасе́ния,/ се храм пресве́тел и ме́сто свяще́ния,/ зна́мения ико́ны Твоея́, Пречи́стая,/ пра́здник духо́вне соверша́юще, вопие́м:/ Влады́чице, Ма́ти Христа́ Бо́га,/ изба́ви от бед ду́ши на́ша.</p>
<p>Чу́дное одоле́ние,/ и зна́мение стра́шно, и вещь пресла́вную/ <red>Днесь</red> пра́зднующе, лю́дие Твои́, Богоро́дице,/ похва́льную песнь с Гаврии́лом прино́сим Ти, глаго́люще:/ ра́дуйся, Обра́дованная.</p>
<p>
<red>Сла́ва, и ны́не, глас 1:</red>
</p>
<p>Ди́вна правосла́вных торжества́,/ <red>Днесь</red>, сте́кшеся, псало́мская пе́ния принесе́м, глаго́люще:/ воскресни́, Го́споди, в поко́й Твой,/ Ты и киво́т святы́ни Твоея́,/ я́ко побе́ду дарова́л еси́/ о́браз Пречи́стыя Твоея́ Ма́тере, Сло́ве./ Ея́же моли́твами, Иису́се всеси́льне,/ спаси́ ду́ши на́ша.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>До́му прему́дрости Бо́жия, чу́дному святи́телю,/ я́влься све́тлым о́бразом,/ дерза́ти повелева́ет и наде́жди не отпада́ти.</p>
<p>
<red>Стих:</red> Воскресни́, Го́споди, в поко́й Твой,/ Ты и киво́т святы́ни Твоея́.</p>
<p>В храм Твой, Влады́чице, соше́дшеся, наро́ди,/ моля́щеся, глаго́лаху:/ виждь озлобле́ние на́ше и пода́ждь нам по́мощь, Пречи́стая.</p>
<p>
<red>Стих:</red> Кля́тся Госпо́дь Дави́ду и́стиною/ и не отве́ржется ея́.</p>
<p>Виждь, Пречи́стая, беды́ раб Твои́х/ и не отри́ни нас в коне́ц,/ на Твою́ по́мощь наде́ющихся,/ да вси́ вопие́м Ти:/ ра́дуйся, Обра́дованная.</p>
<p>
<red>Сла́ва, и ны́не, глас 1:</red>
</p>
<p>Стрело́ю стрели́вших неразу́мне/ о́бразу Твоему́, Пречи́стая,/ Богора́нною стрело́ю тех уязви́/ не то́кмо сердца́, но и ду́ши,/ и исто́чник честны́я ико́ны Твоея́/ тем неуте́шимый плачь наведе́,/ нам же, лю́дем Твои́м,/ ра́дость ве́лию сотвори́/ ико́ною Твое́ю, Пречи́стая Ма́ти Сло́ва,/ ея́же ра́ди спаси́ ду́ши на́ша.</p>
<p>
<red>Тропа́рь, глас 4: </red>Я́ко необори́мую сте́ну
<emphasis>: </emphasis>
<emphasis>
<red>(</red></emphasis>
<emphasis>
<red>зри день сей ни́же</red>
</emphasis>
<emphasis>
<red>)</red>
</emphasis>
</p>
<p>
<emphasis/>
</p>
<p>
<strong>
<red>На Вели́цей Вече́рни</red>
</strong>
</p>
<p>
<red>Стихологису́ем Блаже́н муж: первый антифо́н. На </red>Го́споди, воззва́х:
<red>стихи́ры на 8, глас 8. Самогла́сны:</red></p>
<p>Го́рдостию за́висти распали́вшеся/ и неи́стовством одержи́ми,/ иногда́ ненака́заннии,/ наче́нше проти́вная на град Тво́й, Пречи́стая,/ но оба́че са́ми спя́ти бы́ша и падо́ша/ псало́мски при а́де, Богороди́тельнице.</p>
<p>Внегда́ убо му́жие вели́каго Нова́гра́да,/ ви́девше себе́ проти́вными обстои́мы,/ ни отку́ду же по́мощи наде́ющеся,/ то́кмо Тебе́, Пречи́стая, моля́щеся, глаго́лаху:/ виждь, Богоро́дице, беды́ раб Твои́х/ и не отри́ни моле́ния на́шего в коне́ц,/ да разуме́ют сопроти́внии,/ я́ко Ты еси́, Пречи́стая, заступле́ние душа́м на́шим.</p>
<p>Ди́вную гра́ду Твоему́ побе́ду дарова́ла еси́,/ Де́во Пречи́стая,/ Ты бо еси́ тому́ тве́рдое огражде́ние,/ на враги́ у́крепля́ющи/ и держа́вно непокори́выя покаря́ющи при́сно./ Те́мже чи́стою ве́рою сла́вим Тя/ и Сы́ну Твоему́ любе́зно вопие́м:/ Иису́се всеси́льне, спаси́ всех, я́ко милосе́рд.</p>
<p>Дал еси́ зна́мение живо́тное,/ о́браз пречи́стыя Твоея́ Ма́тере, Сло́ве,/ Ю́же зря́ще, любе́зно облобыза́ем,/ и, от сея́ ра́дости испо́лнившеся,/ стра́шни враго́м борю́щимся с на́ми явля́емся,/ и, та́инство прему́дрости Бо́жия ви́девше, хва́лим Тя,/ па́че сло́ва ро́ждшагося из Нея́,/ Иису́се, чу́дная добро́то,/ спаси́ всех, я́ко милосе́рд.</p>
<p>
<red>Сла́ва, и ны́не, глас 6:</red>
</p>
<p>Весели́теся, лю́дие/ и вси правосла́внии собо́ри вели́каго Нова́гра́да, <red>Днесь</red>,/ и рука́ми восплещи́те, язы́цы, с весе́лием,/ се бо Цари́ца, Царя́ Христа́ ро́ждшая,/ святи́телю яви́ся чу́дным о́бразом,/ дерза́ти наро́дом повелева́я,/ я́коже не́кий воево́да,/ в печа́ли су́щим тогда́ ра́дость сотвори́,/ сопроти́вных победи́вши,/ и Тебе́, ра́дость ро́ждшей всем, любо́вию вопие́м:/ Де́во пречи́стая, моли́ спасти́ся душа́м на́шим.</p>
<p>
<red>Вход. Проки́мен дне. И чте́ния.</red>
</p>
<p>Бытия́ чте́ние
<red>(глава́ 28):</red></p>
<p>Изы́де Иа́ков от студенца́ кля́твеннаго/ и и́де в Харра́нь./ И обре́те ме́сто, и спа́ та́мо,/ за́йде бо со́лнце,/ и взят от ка́мения ме́ста того́, и положи́ возгла́вие себе́,/ и спа на ме́сте о́ном, и сон ви́де:/ и се ле́ствица утвержде́на на земли́,/ ея́же глава́ досяза́ше до небе́с,/ и А́нгели Бо́жии восхожда́ху и нисхожда́ху по ней./ Госпо́дь же утвержда́шеся на ней, и рече́:/ Аз Бог Авраа́мов, отца́ твоего́,/ и Бог Исаа́ков, не бо́йся,/ земля́, иде́же ты спи́ши на ней,/ тебе́ дам <red>ю</red> и се́мени твоему́./ И бу́дет се́мя твое́, я́ко песо́к земны́й,/ и распространи́тся на мо́ре, и ли́ву, и се́вер, и на восто́ки./ И возблагословя́тся о тебе́ вся коле́на земна́я и о се́мени твое́м./ И се Аз с тобо́ю, сохраня́яй тя на вся́ком пути́, а́може а́ще по́йдеши./ И возвращу́ тя в зе́млю сию́,/ я́ко не и́мам тебе́ оста́вити,/ до́ндеже сотвори́ти Ми вся, ели́ка глаго́лах тебе́./ И воста́ Иа́ков от сна́ своего́ и рече́:/ я́ко есть Госпо́дь на ме́сте сем, аз же не ве́дех./ И убоя́ся, и рече́:/ я́ко стра́шно ме́сто сие́,/ несть сие́, но до́м Бо́жии,/ и сия́ врата́ небе́сная.</p>
<p>Проро́чества Иезеки́илева чте́ние
<red>(гла́вы 43 и 44):</red></p>
<p>Та́ко глаго́лет Госпо́дь:/ бу́дет от дне осма́го и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего, и прииму́ вы,— глаго́лет Адонаи́ Госпо́дь./ И обрати́ мя на путь врат святы́х вне́шних, зря́щих на восто́ки,/ и сия́ бя́ху затворе́на./ И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же про́йдет сквозе́ их,/ я́ко Госпо́дь Бог Изра́илев про́йдет и́ми, и бу́дут затворе́на./ я́ко игу́мен ся́дет в них сне́сти хлеб,/ по пути́ Ела́мских врат вни́дет и по пути́ его изы́дет./ И введе́ мя по пути́ врат святы́х, су́щих к се́веру, пря́мо хра́му,/ и ви́дех, и се испо́лнь сла́вы храм Госпо́день.</p>
<p>При́тчей чте́ние
<red>(глава 9):</red></p>
<p>Прему́дрость созда́ себе́ дом/ и утверди́ столпо́в седмь./ Закла́ своя́ же́ртвенная, и раствори́ в ча́ши свое́й вино́,/ и угото́ва свою́ трапе́зу./ Посла́ своя́ рабы́, созыва́ющи с высо́ким пропове́данием на ча́шу, глаго́лющи:/ и́же есть безу́мен, да уклони́тся ко мне,/ и тре́бующим ума́ рече́:/ прииди́те, яди́те мой хлеб и пи́йте вино́,/ е́же раствори́х вам./ Оста́вите безу́мие, и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй злы́я, прии́мет себе́ безче́стие,/ облича́яй же нечести́ваго, опоро́чит себе́,/ обличе́ние бо нечести́вому — ра́ны ему́./ Не облича́й злых, да не возненави́дят тебе́,/ облича́й прему́дра, и возлю́бит тя./ Даждь прему́дрому вину́, и прему́дрший бу́дет,/ сказу́й пра́ведному, и приложи́т приима́ти./ Нача́ло прему́дрости — страх Госпо́день, и сове́т святы́х — ра́зум./ Разуме́ти бо зако́н — по́мысла есть блага́го,/ сим бо о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>
<red>На литии́ стихи́ры, глас 6:</red>
</p>
<p>Ро́ги гре́шных сотро́шася,/ и лу́цы их сокруши́шася,/ грехо́вною бо тьмо́ю о́чи помрачи́вше,/ и, друг дру́га я́ко сопроти́вна зря́ще,/ ору́жием неми́лостивно себе́ уязвля́ху,/ наро́ди же, ви́девше по́мощь Твою́, Влады́чице,/ на сопроти́вныя устреми́шася,/ Тебе́ на по́мощь призыва́юще.</p>
<p>Я́коже иногда́ кре́пкий Дави́д/ сопроти́вящагося го́рдаго Голиа́фа,/ си́лою Сы́на Твоего́ препоя́сався, низложи́,/ та́кожде и лю́дие Твои́, Пречи́стая,/ иму́ще о́браз Твой честны́й,/ пресла́вно одоле́ние показа́ша.</p>
<p>Чу́дная побе́да и ди́вное одоле́ние/ честны́я ико́ны Твоея́, пречи́стая Ма́ти Сло́ва,/ удивляе́т ум и ужаса́ет по́мысл,/ безору́жнии бо ору́жныя побежда́ху/ си́лою Твое́ю, Де́во всепе́тая,/ и посо́бием Боже́ственнаго зра́ка Твоего́/ во спасе́ние душа́м на́шим.</p>
<p>
<red>Сла́ва, и ны́не, глас то́йже:</red>
</p>
<p>Се день избавле́ния на́шего наста́/ и сме́рти премене́ние,/ ра́дуйтеся, собо́ри <red>Днесь</red> вели́каго Нова́гра́да,/ и, веселя́щеся, торжеству́йте,/ и́же бо на нас подви́гшиися/ коне́чне Богора́нными я́звами уязви́шася./ Те́мже Пречи́стей и из Нея́ нетле́нно воплоще́нному Сло́ву вопие́м:/ Иису́се всеси́льне,/ моли́твами ро́ждшия Тя/ спаси́ всех нас, я́ко милосе́рд.</p>
<p>
<red>На стихо́вне стихи́ры, глас 1.</red>
</p>
<p>
<red>Самогла́сны:</red>
</p>
<p>Я́коже дре́вле во Иерусали́ме Зорова́велем/ держа́вная Твоя́ десни́ца чудоде́йствоваше, Го́споди,/ мно́жество безчи́сленное проти́вных победи́,/ та́кожде и сих низложи́,/ прише́дших разори́ти град,/ его́же искупи́л еси́ Кро́вию Твое́ю, Сло́ве,/ да разуме́ют от дел,/ я́ко Ты, Изба́витель, с на́ми еси́.</p>
<p>
<red>Стих:</red> Воскресни́, Го́споди, в поко́й Твой,/ Ты и киво́т святы́ни Твоея́.</p>
<p>Ди́вна правосла́вных торжества́,/ <red>Днесь</red> сте́кшеся, псало́мская пе́ния принесе́м, глаго́люще:/ воскресни́, Го́споди, в поко́й Твой,/ Ты и киво́т святы́ни Твоея́,/ я́ко побе́ду дарова́ о́браз/ Пречи́стыя Твоея́ Ма́тере, Сло́ве./ Ея́же моли́твами, Иису́се всеси́льне,/ спаси́ ду́ши на́ша.</p>
<p>
<red>Стих:</red> Кля́тся Госпо́дь Дави́ду и́стиною/ и не отве́ржется ей.</p>
<p>Стрело́ю стрели́вших неразу́мне о́бразу Твоему́, Пречи́стая,/ Богора́нною стрело́ю тех уязви́/ не то́кмо сердца́, но и ду́ши,/ и исто́чник честны́я ико́ны Твоея́/ тем неуте́шимый плачь наведе́,/ нам же, лю́дем Твои́м, ра́дость ве́лию сотвори́/ ико́на Твоя́, пречи́стая Ма́ти Сло́ва,/ ея́же ра́ди спаси́ ду́ши на́ша.</p>
<p>
<red>Сла́ва, и ны́не, глас 8:</red>
</p>
<p>Мня́щеся непокори́вии/ от основа́ния разори́ти град Тво́й, Пречи́стая,/ не разуме́вше по́мощь Твою́, Влады́чице,/ но си́лою Твое́ю низложе́ни бы́ша,/ на бежа́ние устремля́хуся,/ и, я́коже ю́зами желе́зными, слепото́ю свя́зани бы́вше/ и мра́ком, я́коже дре́вле Еги́пет, объя́ти не разуме́вше,/ до́ндеже и коне́чне побежде́ни бы́вша./ Те́мже чи́стою ве́рою сла́вим Тя/ и Сы́ну Твоему́ любе́зно вопие́м:/ моли́твами ро́ждшия Тя,/ Иису́се всеси́льне, неизрече́нная ра́досте,/ сохраня́й град Твой невреди́м,/ я́ко милосе́рд и Человеколю́бец.</p>
<p>
<red>На благослове́нии хле́бов тропа́рь три́жды. А́ще несть бде́ния, глаго́лем тропа́рь еди́ножды.</red>
</p>
<p>
<red>Тропа́рь, глас 4:</red>
</p>
<p>Я́ко необори́мую сте́ну и исто́чник чуде́с/ стяжа́вше Тя раби́ Твои́,/ Богоро́дице пречи́стая,/ сопроти́вных ополче́ния низлага́ем./ Те́мже мо́лим Тя:/ мир гра́ду Твоему́ да́руй/ и душа́м на́шим ве́лию ми́лость.</p>
<p>
<strong>
<red>На У́трени</red>
</strong>
</p>
<p>
<red>На</red> Бог Госпо́дь:
<red>тропа́рь:</red> Я́ко необори́мую сте́ну: три́жды.</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>О́чи мы́сленныя очи́стивше, прииди́те, ли́цы вели́каго Нова́гра́да, <red>Днесь</red>/ торжеству́им све́тло, чту́ще Богоотрокови́цу, добро́ту Иа́ковлю/ и Неве́сту всех Цари́, Хри́ста Бо́га на́шего,/ Сий бо показа́ся не́бо, и кра́сная пала́та, и храм одушевле́нный,/ и Сей си́лою проти́вныя побежда́ем.</p>
<p>Сла́ва, и ны́не, то́йже.</p>
<p>
<red>По 2-м стихосло́вии седа́лен, глас 1.</red>
</p>
<p><red>Подо́бен:</red> Гроб Тво́й, Спа́се:</p>
<p>Пречи́стая Твоя́ ико́на, Богоро́дице Де́во,/ врачевство́ гра́ду Твоему́ дарова́ся духо́вное,/ к не́йже приходя́ще, покланя́емся, и честву́ем,/ и от жела́ния се́рдца целу́ем, исцеле́ний благода́ть почерпа́юще,/ и неду́г теле́сных, и душе́вных страсте́й Твои́ми моли́твами свобожда́емся.</p>
<p>
<red>Сла́ва, и ны́не, то́йже.</red>
</p>
<p><red>Велича́ния:</red></p>
<p>Досто́йно есть блажи́ти Тя,/ Богоро́дице Де́во,/ честне́йшую Херуви́м/ и сла́внейшую без сравне́ния Серафи́м. Или́: Песнь вся́ку духо́вную принесе́м Богоро́дице.</p>
<p>
<red>И́но велича́ние:</red>
</p>
<p>Велича́ем Тя́,/ Пресвята́я Де́во,/ Богоизбра́нная Отрокови́це,/ и чтим о́браз Твой святы́й,/ и́мже ди́вную побе́ду на сопроти́вныя/ гра́ду Твоему́ дарова́ла еси́.</p>
<p>
<red>И́но велича́ние:</red>
</p>
<p>Велича́ем Тя,/ Пресвята́я Де́во,/ и чтим о́браз Твой честны́й,/ и́мже показа́ла еси́/ пресла́вное зна́мение.</p>
<p>
<red>И́но велича́ние, и́же в Вели́ком Нове́гра́де:</red>
</p>
<p>Велича́ем Тя, Пресвята́я Де́во,/ и чтим о́браз Твой честны́й,/ и́мже побе́ду на враги́ дарова́/ гра́ду на́шему.</p>
<p>
<red>По полиеле́и седа́лен, глас 8.</red>
</p>
<p><red>Подо́бен:</red> Повеле́нное:</p>
<p>Я́же небе́с превы́шши су́щи,/ и Херуви́м вои́стинну сла́внейши,/ и всея́ тва́ри честне́йши, Де́во пречи́стая,/ <red>Днесь</red> благода́рственная, раби́ Твои́, прино́сим о́бразу честна́го Твоего́ подо́бия,/ Ты бо стра́нную<a type="note" xlink:href="#note226">226</a>
побе́ду и ди́вное одоле́ние гра́ду Твоему́ дарова́ла еси́./ Те́мже, согла́сно пою́ще, вопие́м Ти:/ Влады́чице Богоро́дице,/ моли́ Христа́ Бо́га грехо́в оставле́ние дарова́ти,/ Тебе́ бо наде́жду и́мамы, раби́ Твои́.</p>
<p>
<red>Сла́ва, и ны́не, то́йже:</red>
</p>
<p>
<red>Степе́нна, 1-й антифо́н 4-го гла́са. Проки́мен: </red>Слы́ши, Дщи, и виждь, и приклони́ у́хо Твое́.
<red>Стих:</red>
Отры́гну се́рдце мое́ сло́во бла́го: Вся́кое дыха́ние:
<red>Ева́нгелие от Луки́, зача́ло 4: </red>
Во дни́ о́ны, воста́вши Мариа́м:</p>
<p>
<red>По 50-м псалме́ стихи́ра, глас 6: </red>Весели́теся, лю́дие:
<red>Пи́сана на вели́цей вече́рни на </red>
Го́споди, воззва́х:
<red>сла́вник </red>
<emphasis>
<red>(</red></emphasis>
<emphasis>
<red>зри день сей вы́ше</red>
</emphasis>
<emphasis>
<red>)</red>
</emphasis>
<red>. </red>
<red>Кано́на 2: ирмосы́ пе́рваго кано́на по два́жды, тропари́ во обою́ на 12.</red>
</p>
<p>
<red>Кано́н 1-й, творе́ние священномона́ха Пахо́мия Логофе́та, его́же краегране́сие: </red>Даждь ми, Сло́ве Бо́жий, восхвали́ти Ро́ждшую Тя.</p>
<p>
<red>Глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Волно́ю морско́ю/ Скры́вшаго дре́вле гони́теля, мучи́теля,/</emphasis>
<emphasis>под земле́ю скры́ша спасе́нных о́троцы,/ но мы, я́ко отрокови́цы,/ Го́сподеви пои́м,/ сла́вно бо просла́вися.</emphasis>
</p>
<p>Да ра́дуется ра́достию Боже́ственною мно́жество Нова́гра́да <red>Днесь</red>,/ зря́ще те́плую Засту́пницу, стра́нну побе́ду да́рующу на проти́вныя,/ и да пое́т Боже́ственными пе́сньми.</p>
<p>Я́коже ле́ствицу превысо́ку, зрим <red>Днесь</red> ико́ну Твою́, Де́во всенепоро́чная,/ ю́же сопроти́внии зря́ще, коне́чней слепоте́ преда́шася,/ мы же, к ней ве́рне взира́юще, от бед избавля́емся.</p>
<p>В рождестве́ тли не прии́мши,/ тле́ния всех нас, Де́во, измени́,/ печа́ли уставля́ющи<a type="note" xlink:href="#note227">227</a>
ма́терним премене́нием, Богора́дованная.</p>
<p>
<red>Други́й кано́н. Глас 8.</red>
</p>
<p>
<red>Ирмо́с:</red>
<emphasis>Посе́ченый несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль,/ песнь же воспева́шеся,/ Го́сподеви пои́м, сла́вно бо просла́вися.</emphasis>
<emphasis/>
</p>
<p>Боже́ственныя си́лы жезл <red>Днесь</red> приоблиста́я благода́тию/ и све́том безме́рным Бо́жие свя́то жили́ще,/ чу́до па́че естества́ о́браза Твоего́, Пречи́стая.</p>
<p>Ви́дехом пресла́вное <red>Днесь</red> зна́мение бы́вшее Боже́ственнаго Твоего́ зра́ка, Ма́ти Бо́жия,/ па́че же и сопроти́внии о́ни, яко ви́дяще со о́бразом и си́лу отвраща́ющу,/ а́бие теле́сныма очи́ма ослепо́ша.</p>
<p>Наде́жду иму́ще на Тебе́, Богороди́тельнице,/ и несумне́нну ве́ру Нова́гра́да наро́ди,/ Тебе́ гра́ду забра́ла положи́ша, Де́во Неискусобра́чная.</p>
<p>Я́коже жи́ву Ма́терь Сло́ва ви́девше Тя суему́дренных многочи́сленное во́инство,/ я́коже бо́дреннаго блюсти́теля, на забра́лех обстои́му ве́рными,/ а́бие ру́це их с про́чими у́ды ослабе́ша.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<emphasis/>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Тобо́ю, Христе́, Небеса́ утвержда́ема вся,/ Сло́во Бо́жие и си́ла,/ испове́дают сла́ву неизрече́нну/ и вседе́тельныя руки́ Твоея́ сотворе́ние,/ несть бо пресвя́т, ра́зве Тебе́, Го́споди.</emphasis>
<emphasis/>
</p>
<p>Я́ко зве́ри, устреми́вшеся на ста́до Твое́, Пречи́стая,/ но Ты тех че́люсти сокруши́/ и сих не́мощны до конца́ показа́.</p>
<p>О́бщаго па́стыря, Влады́ку Христа́ ро́ждши, Де́во неискусобра́чная,/ Тому́ моли́ся настоя́щаго гне́ва изба́вити нас/ и проти́вных обстоя́ния, Влады́чице.</p>
<p>Ми́лостивая, Ми́лостиваго ро́ждши Спа́са,/ виждь озлобле́ние и воздыха́ние люде́й Твои́х,/ ускори́, Пречи́стая, и уще́дри ны.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утвержде́и́ в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свя́т, па́че Тебе́, Еди́не Человеколю́бче.</emphasis>
<emphasis/>
</p>
<p>Пе́рвее у́бо вседержи́тельная Твоя́ десни́ца, Го́споди,/ Моисе́ем чудоде́йствуя, помрача́ше Еги́пет,/ та́кожде и зде прише́дшия разори́ти град Тво́й/ о́бразом Ма́тере Твоея́ помрача́еши.</p>
<p>Я́коже услы́ша чу́дный архиепи́скоп обеща́ние Твое́, Богороди́тельнице,/ благовествова́ше наро́дом ра́дость, глаго́ля:/ дерза́йте, Ма́ти бо Бо́га на́шего с на́ми есть.</p>
<p>Пресла́вную побе́ду, испо́лнену у́жаса, ви́девше,/ и́же тогда́ наро́ди на сопроти́вныя ополчи́вшеся/ и а́бие до конца́ тех победи́ша.</p>
<p>Ны́не наста́ день весе́лия —/ Зна́мения ико́ны Твоея́, Де́во Богороди́тельнице,/ и пра́здник све́тел, его́же соверша́юще, вопие́м:/ несть пречи́стыя, па́че Тебе́, Богоневе́сто,</p>
<p>Седа́лен, глас 8.</p>
<p>
<red>Подо́бен:</red> Прему́дрости:</p>
<p>Я́же дре́вле проро́ки пропове́дася, дверь небе́сная,/ неопали́мая купина́, све́щник многосве́тлый,/ злата́я кади́льница, ру́чка и же́зл/ пресла́вно <red>Днесь</red> чу́дному святи́телю явля́ется,/ наро́дом дерза́ти повелева́ет и ди́вную побе́ду показу́ет./ Те́мже благода́рная Той возопии́м:/ Де́во Богороди́тельнице,/ моли́ Христа́ Бо́га грехо́в оставле́ние дарова́ти нам,/ Тебе́ бо и́мамы наде́жду, раби́ Твои́.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Удиви́ся Тво́й ра́зум от <red>Мене</red>́,/ услы́шавшу пресла́вная веле́ния смотре́ния Твоего́,/ укрепи́ся же возлюбле́нием Твоего́ схожде́ния,/ Ты бо моея́ нищеты́ не отве́рглся еси́.</emphasis>
<emphasis/>
</p>
<p>Почита́ющий Тя град, Пречи́стая, и по до́лгу сла́вящий,/ огражда́й от безбо́жных, Чи́стая, иноплеме́нник,/ Ты бо тому́, Пречи́стая, бога́тство неотъе́млемо еси́, покро́в же и сла́ва.</p>
<p>Мня́щиися, я́коже дре́вле Иерихо́н,/ разори́ти град Твой, пречи́стая Ма́ти Сло́ва,/ са́ми коне́чней поги́бели преда́шася/ си́лою из Тебе́ Воплоще́ннаго, Влады́чице.</p>
<p>При́зри, Чи́стая,/ спаси́ пою́щия Тя, потреби́тися хотя́ща от сопроти́вных,/ те́мже наше́дшаго преще́ния изба́ви, Богороди́тельнице.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
<emphasis/>
</p>
<p>Егда́ услы́шаша наро́ди чу́дное обеща́ние побе́ды,/ ра́достию неизрече́нною испо́лнившеся,/ и, я́коже кре́пка не́коего храни́теля иму́ще, сопроти́вныя побежда́ху.</p>
<p>Многобога́тный дар и неистощи́мое сокро́вище/ дарова́л еси́ гра́ду Твоему́ — ико́ну Ма́тере Твоея́, Сло́ве,/ и Сея́ по́мощию проти́вныя низлага́ем.</p>
<p>В боже́ственнем хра́ме Твое́м, Богора́дованная,/ иде́же чудотво́рная Твоя́ ико́на положена́ бысть,/ исцеле́ния ве́рою приходя́щим подава́ет.</p>
<p>Собо́ри ве́рных и вся́ко состоя́ние челове́ческое весели́тся,/ совоку́пльшеся в честне́м хра́ме Твое́м,/ зря́ще в нем, я́коже пресве́тлое со́лнце, честны́й о́браз Тво́й, Влады́чице.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Сою́зом любве́/ связу́еми апо́столи,/ влады́чествующему все́ми себе́ Христу́ возло́жше,/ кра́сны но́ги очища́ху,/ благовеству́юще всем мир.</emphasis>
<emphasis/>
</p>
<p>Те́плая засту́пница к Тебе́ прибега́ющим/ и ненаде́ющимся наде́жда,/ виждь озлобле́ние люде́й Твои́х и пода́ждь по́мощь, Пречи́стая.</p>
<p>Я́же огнь ро́ждшая Боже́ственный, Де́во,/ проти́вных, Пречи́стая, моли́твою Твое́ю огне́м попали́,/ я́ко Ма́ти су́щи Зижди́теля, Всепе́тая.</p>
<p>Чи́стая Богоневе́сто,/ недоуме́нныя лю́ди уще́дри ма́терними Твои́ми мольба́ми/ и я́же на ны проти́вных обстоя́ния разори́ вско́ре моли́твами Твои́ми.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мыи́,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведеи́ Твои́х/ пути́ моя́ напра́ви, молю́ся.</emphasis>
<emphasis/>
</p>
<p>Я́коже иногда́ в ца́рствующем гра́де/ неи́стовящаго и хули́теля, хотя́щаго о́браз Тво́й низложи́ти,/ того́ а́бие коне́чне уязви́,/ та́кожде и ны́не показа́ла еси́, Богороди́тельнице.</p>
<p>Я́ко щито́м, огражда́еми непобеди́мою Твое́ю си́лою, Де́во,/ проти́вных побежда́ют неизрече́нное мно́жество/ на Тя наде́жду иму́щии лю́дие Твои́, Всепе́тая.</p>
<p>Тя бога́тство неистощи́мое иму́ще и исцеле́ний исто́чник/ ве́рою прибега́ющий хра́му Твоему́,/ иде́же пребыва́ет честны́й о́браз Твой, Влады́чице.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ят бысть,/ но не удержа́н в пе́рсех ки́товых Ио́на,/ Твой бо о́браз нося́,/</emphasis>
<emphasis>страда́вшаго и погребе́нию да́вшагося,/ я́ко от черто́га, от зве́ря изы́де,/ приглаша́ше же кустоди́и
<strong>
<a type="note" xlink:href="#note228">228</a></strong>,/ храня́щии су́етная и ло́жная,/ ми́лость сию́ оста́вили есте́.</emphasis>
</p>
<p>Изба́ви ра́тных наше́ствия рабы́ Твоя́, Пречи́стая,/ и не преда́ждь до конца́ поги́бнути насле́дию Твоему́, Всепе́тая,/ но си́лою из Тебе́ Рожде́ннаго проти́вныя низложи́.</p>
<p>Многосогре́шших Тебе́ не пре́зри,/ но приими́ мольбу́ Ма́тере Твоея́ о нас, Ще́дре,/ да не похва́лятся сопроти́внии,— где́ есть Бог их?— глаго́люще,/ но да разуме́ют вси, я́ко Ты, Изба́витель, с на́ми еси́.</p>
<p>Ны́не по́мощи прии́де время,/ ны́не премене́ния потре́ба, Чи́стая./ Моли́ся Сы́ну Твоему́ и Бо́гу,/ я́ко да уще́дрит согреши́вшия и належа́щаго гне́ва изба́вит.</p>
<p>
<red>Ин</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду,/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<emphasis/>
</p>
<p>Су́щему тогда́ чу́дному архиере́ю/ яви́лася еси́ стра́шным о́бразом, на де́рзость подвиза́ющи,/ наро́ди же, неизре́ченныя ра́дости испо́лнившеся,/ ору́жныя побежда́ху, Влады́чице.</p>
<p>Зна́мение стра́шно, и вещь пресла́вну,/ и чу́дное одоле́ние <red>Днесь</red> пра́зднующе, лю́дие Твои́, Богоро́дице,/ похва́льная я́ко досто́йной похвалы́ прино́сим, глаго́люще:/ ра́дуйся, Обра́дованная.</p>
<p>Честну́ю ико́ну Твою́ ра́достным се́рдцем и душе́ю облобыза́ем, веселя́щеся,/ и, те́плою ве́рою прикаса́ющеся, исцеле́ние почерпа́ем.</p>
<p>Конда́к, глас 4.</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Честна́го о́браза Твоего́ зна́мение/ пра́зднующе лю́дие Твои́, Богороди́тельнице,/ и́мже ди́вную побе́ду на сопроти́вныя гра́ду Твоему́ дарова́ла еси́./ Те́мже Тебе́ ве́рою взыва́ем:/ ра́дуйся, Де́во, христиа́н похвало́.</p>
<p><red>И́кос:</red></p>
<p>Разреши́ тьму́ мои́х согреше́ний,/ во уме́ мое́м лежа́щую,/ и Твои́м мя све́том просвети́, Де́во,/ я́ко да возмогу́ Тебе́ похвалу́ принести́,/ Ю́же Оте́ц восхвали́,/ и Дух Святы́й осени́,/ Сын же и Сло́во Бо́жие, всели́вся/ и нетле́нно от пречи́стою Твое́ю боку́ проше́д,/ с челове́ки поживе́./ Те́мже мы, гре́шнии и недосто́йнии раби́ Твои́,/ <red>Днесь</red> соверша́юще свяще́нное торжество́ зна́мения,/ бы́вшаго честно́ю ико́ною Твое́ю,/ е́юже пресла́вную побе́ду на проти́вныя/ гра́ду Твоему́ дарова́ла еси́,/ и, от всех чуде́с испо́лнившеся,/ вме́сто благово́нных арома́т,/ ели́ко возмо́жно нам, земны́м, похва́льная Тебе́ прино́сим, глаго́люще:/ ра́дуйся, Богоро́дице, ра́досте А́нгелов и челове́ков;/ ра́дуйся, тве́рдая наде́жда и покро́ве гра́ду Твоему́;/ ра́дуйся, я́ко проти́вныя си́лою Твое́ю низлага́ем;/ ра́дуйся, у́мнаго Со́лнца Ма́ти,/ ве́рныя просвеща́ющаго, неве́рныя же помрача́ющаго;/ ра́дуйся, Де́во, христиа́н похвало́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Неизрече́нное чу́до!/ в пещи́ Изба́вивый преподо́бныя о́троки из пла́мене,/ во гро́бе мертв, бездыха́нен полага́ется/ во спасе́ние нас, пою́щих:/ Изба́вителю Бо́же, благослове́н еси́.</emphasis>
<emphasis/>
</p>
<p>Вои́стинну сокро́вище че́стно гра́ду Твоему́, ико́на Твоя́, Пречи́стая, дарова́ся,/ ю́же и са́ми зря́ще, чудеси́ удивля́емся и Сы́ну Твоему́ вопие́м:/ Изба́вителю Бо́же, благослове́н еси́.</p>
<p>Я́коже иногда́ Ниневи́тяны/ покая́ния ра́ди пощади́л еси́, Сло́ве Бо́жий, про́поведию Ио́ны проро́ка,/ та́кожде и зде показа́л еси́ о́бразом Пречи́стыя Твоея́ Ма́тере, Христе́, вопию́щим:/ Изба́вителю Бо́же, благослове́н еси́.</p>
<p>Храм Тя Бо́жий, Влады́чице, ве́дуще,/ во святе́м хра́ме Твое́м ру́ки на́ша возно́сим на моли́тву:/ виждь озлобле́ние на́ше и пода́ждь нам по́мощь.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́ ра́дованною ного́ю,/ я́ко во цве́тнице лику́юще, поя́ху:/ благослове́н еси́, Бо́же оте́ц на́ших.</emphasis>
<emphasis/>
</p>
<p>Виждь, Пречи́стая, озлобле́ние раб Твои́х и не отри́ни в коне́ц,/ Твое́ бо есмы́ достоя́ние и Твое́ю наде́ждею крепи́мся, да вси вопие́м Ти:/ ра́дуйся, обра́дованная.</p>
<p>Светоно́сная благода́ть и исцеле́ния дарова́ние/ даде́ся гра́ду Твоему́ о́браз Твой, Пречи́стая,/ его́же любе́зно облобыза́юще, весели́мся.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ужасни́ся боя́йся, Не́бо,/ и да подви́жатся основа́ния земли́:/ се бо в мертвеце́х вменя́ется в Вы́шних Живы́й/ и во гроб мал странноприе́млется./ Его́же, о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
<emphasis/>
</p>
<p>Собезнача́льное Сло́во О́тчее, Де́во пречи́стая, нетле́нно родила́ еси́/ и от сосцу́ пита́ла еси́./ Того́ моли́, Богороди́тельнице, от обстоя́ния вра́жия спасти́ пою́щия Тя/ и превознося́щия во ве́ки.</p>
<p>Его́же прови́де на Престо́ле превзя́тем Иса́ия,/ Сего́ в ложесна́х, Де́во, вмести́ла еси́ и нетле́нно родила́ еси́./ Его́же моли́ спасти́ся рабо́м Твои́м, пою́щим:/ де́ти, благослови́те, свяще́ннии, по́йте и превозноси́те Его́ во ве́ки.</p>
<p>Еди́на су́щи блага́я,/ преблаго́е Сло́во моли́ приле́жно настоя́щаго гне́ва рабо́м Твои́м изба́витися,/ несомне́нною ве́рою Сы́ну Твоему́ пою́щим:/ де́ти, благослови́те, свяще́ннии, по́йте и превозноси́те Его́ во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ богочести́вым неи́стовно разжже́,/ си́лою же лу́чшею спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>О всех наро́ди недоуме́вшеся, к Тебе́ прибега́ют, вопию́ще:/ не преда́ждь нас враго́м на́шим, Влады́чице Богоро́дице,/ но держа́вною Твое́ю руко́ю ты́я низложи́,/ да Тя непреста́нно пое́м и превозно́сим во ве́ки.</p>
<p>Я́ко неруши́мое забра́ло иму́ще раби́ Твои́ ико́ну Твою́, Пречи́стая,/ проти́вящияся низлага́ем и Сы́ну Твоему́ вопие́м:/ де́ти, благослови́те, свяще́нницы, воспо́йте,/ лю́дие, превозноси́те Его́ во ве́ки.</p>
<p>Чу́дному иера́рху яви́лася еси́, Пречи́стая,/ он же со мно́гим наро́дом, чудеси́ уди́влься,/ а́бие с ра́достию ко о́бразу Твоему́ прибега́ет, — пода́ждь по́мощь, Влады́чице, — глаго́лющим:/ де́ти, благослови́те, свяще́нницы, воспо́йте,/ лю́дие, превозноси́те Его́ во ве́ки.</p>
<p>Что́ Ти принести́, Пречи́стая,/ от всей тва́ри сла́вимей, недоуме́емся, Влады́чице,/ то́чию е́же Гаврии́л нас научи́:/ ра́дуйся, Обрадованная.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Стра́нствия Влады́чня/ и безсме́ртныя трапе́зы/ на го́рнем ме́сте высо́кими умы́,/ ве́рнии, прииди́те, наслади́мся/ возше́дша Сло́ва,/ от Сло́ва научи́вшеся, Его́же велича́ем.</emphasis>
<emphasis/>
</p>
<p>Милосе́рдым о́ком свы́ше при́зри на град и лю́ди Твоя́, Пречи́стая,/ ины́я бо по́мощи не и́мамы, то́кмо Тебе́, Всенепоро́чная,/ да Тя вси, Ма́терь Бо́жию, непреста́нно велича́ем.</p>
<p>Еди́на, ро́ждшая Сло́во воплоще́нное, Де́во всепе́тая,/ приснотеку́щий исто́чник исцеле́ний излива́еши/ ве́рою притека́ющим хра́му Твоему́, Пречи́стая.</p>
<p>Се, раби́ Твои́, вопие́м Ти, Ма́ти Бо́жия:/ обы́чныя ми́лости Твои́ на град и лю́ди Твои́ ми́лостивно показу́ющи,/ проти́вных обстоя́ний нас измени́, да Тя вси непреста́нно велича́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
<emphasis/>
</p>
<p>Се вре́мя благоприя́тно и день спасе́ния,/ в не́мже зна́мение ико́ны Твоея́, Пречи́стая, показа́ся,/ е́же пра́зднующе све́тло, духо́вне торжество́ соверша́ем.</p>
<p>Я́ко Боже́ственною све́тлостию озаря́ему,/ зрим <red>Днесь</red>, Пречи́стая, ико́ну Твою́ честну́ю,/ е́йже ве́рою покланя́ющеся, Тя велича́ем.</p>
<p>Мы́сли очи́стивше, празднолю́бнаго Нова́гра́да собо́ри/ со архиере́йским ли́ком, восхвали́те,/ па́че наде́жди по́мощь на сопроти́вныя дарова́вшую.</p>
<p>Де́вства Твоего́ зна́мения невреди́мо сохрани́в, Сло́во Бо́жие, из Тебе́ проше́д,/ сохрани́ град Твой невреди́м, Де́во всепе́тая,/ да Тя непреста́нно велича́ем.</p>
<p>
<red>Свети́лен.</red>
</p>
<p>
<red>Подобен:</red> Посети́л ны есть:</p>
<p>Возжеле́в Твоея́ добро́ты Иису́с, Пречи́стая,/ в Тя всели́ся и Тебе́ засту́пницу гра́ду Твоему́ Сло́во Бо́жие дарова́,/ его́же сохраня́й заступле́нием Твои́м при́сно,/ я́ко да Тя ублажа́ем, пренепоро́чная Отрокови́це.</p>
<p>
<red>На хвали́тех стихи́ры, на 4, глас 6.</red>
</p>
<p>
<red>Самогла́сны:</red>
</p>
<p>Непоко́рством ра́зума и го́рдостию разже́гшеся ненака́заннии/ на ста́до Твое́, Пречи́стая,/ е́же искорени́ти град, в не́мже пречестны́й Твой о́браз водворя́ется,/ но у́бо показа́ла еси́,/ я́коже иногда́ Сын Твой евре́ем,/ досто́йно в пусты́ни телесы́ па́дшим.</p>
<p>Се храм пресве́тел и ме́сто свяще́ния,/ иде́же честна́я ико́на Ма́тере Твоея́, Сло́ве,/ приступи́те, челове́цы, и исцеле́ние почерпи́те,/ я́ко спасе́ние Тоя́ ра́ди нам дарова́ся/ и избавле́ние от проти́вных, потреби́ти нас хотя́щих,/ но ти́и, по проро́ку, потреби́шася.</p>
<p>Я́коже иногда́ кро́ткий Дави́д/ проти́вящагося го́рдаго Голиа́фа,/ си́лою Сы́на Твоего́ препоя́сався, низложи́,/ та́кожде и лю́дие Твои́, Пречи́стая,/ иму́ще о́браз Твой честны́й,/ пресла́вно одоле́ние показа́ша.</p>
<p>Чу́дная побе́да и ди́вное одоле́ние/ честны́я ико́ны Твоея́, пречи́стая Ма́ти Сло́ва,/ удивля́ет ум и ужаса́ет по́мысл,/ безору́жнии бо ору́жных побежда́ху/ си́лою Твое́ю, Де́во всепе́тая,/ и посо́бием Боже́ственнаго зра́ка Твоего́/ во спасе́ние душ на́ших.</p>
<p>
<red>Сла́ва, и ны́не.</red>
</p>
<p>
<red>Глас 8: </red>Мня́щеся непокори́вии:</p>
<p>
<red>Пи́сан на вели́цей вече́рни на стихо́вне </red>
<emphasis>
<red>(</red>
</emphasis>
<emphasis>
<red>зри день сей вы́ше</red>
</emphasis>
<emphasis>
<red>).</red>
</emphasis>
</p>
<p>
<red>Славосло́вие вели́кое. И отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Проки́мен, песнь Богоро́дицы, глас 3: </red>Вели́чит души́ Моя Го́спода, и возра́довася дух Мой о Бо́зе Спа́се Мое́м.
<red>Стих:</red>
Я́ко призре́ на смире́ние рабы́ Своея́:
<red>Апо́стол ко Евре́ем, зача́ло 320. </red>
Аллилу́ия,
<red>глас 8: </red>
Слы́ши, Дщи, и ви́ждь,/ и приклони́ у́хо Твое́.
<red>Стих:</red>
Лицу́ Твоему́/ помо́лятся бога́тии лю́дстии.
<red>Ева́нгелие от Луки́, зача́ло 54. Прича́стен: </red>
Ча́шу спасе́ния прииму́ и И́мя Госпо́дне призову́.</p>
<p>
<red>А</red>́
<red>ще храм Пресвяты́я Богоро́дицы Зна́мения, пое́тся слу́жба Зна́мения еди́наго. Кроме́ же хра́ма пое́тся слу́жба Зна́мения со Иа́ковом Перся́нином си́це:</red></p>
<p>
<strong>
<red>На Ма́лой </red>Вече́рни</strong>
</p>
<p>
<red>На </red>Го́споди, воззва́х:
<red>стихи́ры на 4, глас 1. Подо́бен:</red>
Небе́сных чино́в:
<red>Сла́ва, и ны́не, глас то́йже. На стихо́вне стихи́ры, глас 2. Подо́бен: </red>
До́ме Евфра́фов:
<red>с припе́вы их. Сла́ва, и ны́не, глас 1, и про́чее обы́чное, и отпу́ст.</red></p>
<p>
<strong>
<red>На Вели́цей Вече́рни</red>
</strong>
</p>
<p>Блаже́н муж:
<red>1-й антифо́н. На </red>
Го́споди, воззва́х:
<red>стихи́ры на 8: Богоро́дицы 4, глас 8, самогла́сны:</red>
Го́рдостию за́висти:
<red>И</red>
<red>му́ченика 4, глас 2. Подо́бен:</red>
Егда́ от Дре́ва: Ми́ра кра́сная оста́вль:
<red>Сла́ва, му́ченика, глас 5: </red>
Ди́вен был еси́, Иа́кове:
<red>И ны́не, Богоро́дицы, глас 6: </red>
Весели́теся, лю́дие:
<red>Вход. Проки́мен дне. Чте́ния Богоро́дицы 3. На литии́ стихи́ры, глас 6:</red>
Ро́ги гре́шных сотро́шася:
<red>Сла́ва, и ны́не, глас то́йже: </red>
Се день избавле́ния на́шего наста́:
<red>На стихо́вне стихи́ры, глас 1, самогла́сны: </red>
я́коже дре́вле во Иерусали́ме:
<red>с припе́вы их. Стих 1:</red>
Воскресни́, Го́споди, в поко́й Твой:
<red>Стих 2: </red>
Кля́тся Госпо́дь Дави́ду и́стиною:
<red>Сла́ва, му́ченика, глас 8:</red>
Ве́рно соше́дшеся <red>Днесь</red>:
<red>И ны́не, Богоро́дицы, глас то́йже:</red>
Мня́щеся непокори́вии:
<red>Тропа́рь му́ченика, глас 4. Сла́ва, и ны́не, глас то́йже: </red>
я́ко необори́мую сте́ну:</p>
<p>
<strong>
<red>На У́трени</red>
</strong>
</p>
<p>
<red>На</red> Бог Госпо́дь:
<red>тропа́рь Богоро́дицы два́жды. Сла́ва, му́ченика. И ны́не, Богоро́дицы. По 1-й кафизме, и по 2-й, и по полиеле́и седа́льны Богоро́дицы и чте́ние. Степе́нна, 1-й антифо́н, 4-го гла́са. Проки́мен, глас 4: </red>
Слы́ши, Дщи, и виждь,/ и приклони́ у́хо Твое́.
<red>Стих:</red>
Отры́гну се́рдце мое́:
<red>Ева́нгелие от Луки́, зача́ло 4: </red>
Воста́вши Мариа́м:
<red>По 50-м псалме́ стихи́ра, глас 6: </red>
Весели́теся, лю́дие:
<red>пи́сана на </red>
Го́споди, воззва́х:
<red>вели́цей вече́рни, сла́вник. Кано́на два Богоро́дицы, на 8: еди́н, глас 6, други́й, глас 8. И му́ченика кано́н на 6, глас 2. Катава́сия:</red>
Христо́с ражда́ется:
<red>По 3-й пе́сни конда́к му́ченика и и́кос и седа́лен Богоро́дицы, глас 8. Сла́ва, свята́го седа́лен, глас то́йже. И ны́не, Богоро́дицы. По 6-й пе́сни конда́к Богоро́дицы, глас 4. Подо́бен:</red>
Яви́лся еси́ <red>Днесь</red>: Честна́го о́браза Твоего́ зна́мение:
<red>и и́кос, и чтем про́лог. По 9-й пе́сни свети́лен Богоро́дицы. Сла́ва, му́ченика. И ны́не, Богоро́дицы. На хвали́тех стихи́ры на 4, глас 6, самогла́сны: </red>
Непоко́рством ра́зума:
<red>Сла́ва, му́ченика, глас 2: </red>
Терпе́в в страда́нии, му́чениче:
<red>И ны́не, Богоро́дицы, глас 8: </red>
Мни́щеся непокори́вии:
<red>Славосло́вие вели́кое, по Трисвято́м Тропа́рь свята́го. Сла́ва, и ны́не, Богоро́дицы. Ектении́, и отпу́ст, и час 1-й. На 1-м часе́ Тропа́рь Богоро́дицы. Сла́ва, свята́го. И ны́не, Богоро́дичен часо́в. По Трисвято́м на всех часе́х конда́к Богоро́дицы непреме́нно. И соверше́нный отпу́ст.</red></p>
<p>
<strong>
<red>На Литурги́и</red>
</strong>
</p>
<p>
<red>Блаже́нны Богоро́дицы, 1-го кано́на песнь 3-я, на 4; 2-го кано́на песнь 6-я, на 4. Проки́мен, песнь Богоро́дицы, глас 3: </red>Вели́чит душа́ Моя́ Го́спода:
<red>Стих:</red>
Я́ко призре́ на смире́ние рабы́ Своея́:
<red>и му́ченика проки́мен, глас 4: </red>
Святы́м, и́же суть на земли́ Его́:
<red>Богоро́дицы Апо́стол к Евре́ем, зача́ло 320: Му́ченика Апо́стол к Ефесе́ем, зача́ло 233. </red>
Аллилу́ия,
<red>глас 8: </red>
Слы́ши, Дщи, и виждь:
<red>Стих:</red>
Лицу́ Твоему́/ помо́лятся бога́тии лю́дстии.
<red>И му́ченика стих:</red>
Мно́ги ско́рби пра́ведным:
<red>Богоро́дицы, Ева́нгелие от Луки́, зача́ло 54: </red>
Вни́де Иису́с в весь не́кую:
<red>Му́ченика, Ева́нгелие от Иоа́нна, зача́ло 50: </red>
Аз есмь лоза́ и́стинная:
<red>Прича́стен Богоро́дицы: </red>
Ча́шу спасе́ния:
<red>Му́ченика:</red>
В па́мять ве́чную:</p>
<p>
<red>Потре́бно есть ве́дати и се, я́ко а́ще случи́тся в неде́лю пра́здник Пресвяты́я Богоро́дицы, Честна́го Ея́ Зна́мения, и свята́го великому́ченика Иа́кова Пе́рсскаго:</red>
</p>
<p>
<strong>
<red>Ве́чер, на Ма́лой Вече́рни</red>
</strong>
</p>
<p>
<red>На </red>Го́споди, воззва́х:
<red>стихи́ры воскре́сны гла́са, на 4. Сла́ва, и ны́не, Зна́мения. На стихо́вне стихи́ра воскре́сна еди́на и Зна́мения стихо́вна со стихи́ ея́. Сла́ва, и ны́не, Зна́мения. Та́же, </red>
Ны́не отпуща́еши:
<red>и по Трисвято́м тропа́рь воскре́сен. Сла́ва, и ны́не, Зна́мения. Ектения́ ма́лая: </red>
Поми́луй нас, Бо́же:
<red>и отпу́ст.</red></p>
<p>
<strong>
<red>На Вели́цей Вече́рни</red>
</strong>
</p>
<p>
<red>По обы́чном стихосло́вии, на </red>Го́споди, воззва́х:
<red>стихи́ры воскре́сны 3, и восто́чен еди́н, Анато́лиев, и Зна́мения 3, и му́ченика Иа́кова 3. Сла́ва, Зна́мения. И ны́не, Богоро́дичен пе́рвый гла́са. Чте́ния Зна́мения. На литии́ стихи́ры Зна́мения. Сла́ва, му́ченика. И ны́не, Зна́мения. На стихо́вне стихи́ры воскре́сны. Сла́ва, Иа́кова. И ны́не, Зна́мения. На благослове́нии хле́бов тропа́рь Зна́мения три́жды. А́ще несть бде́ния, глаго́лем тропа́рь воскре́сен. Сла́ва, Иа́кова. И ны́не, Зна́мения.</red></p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь воскре́сен два́жды. Сла́ва, Иа́кова. И ны́не, Зна́мения. По кафи́змах седа́льны воскре́сны с Богоро́дичны их. Та́же полиеле́й и велича́ние пое́м.</red></p>
<p>
<red>Псалом избра́нный: </red>Помяни́, Го́споди, Дави́да и всю кро́тость его́:
<red>И тропари́: </red>
А́нгельский собо́р:
<red>И седа́льны Зна́мения ку́пно вся три. Степе́нна и проки́мен гла́са. Ева́нгелие воскре́сно. Та́же, </red>
Воскресе́ние Христо́во:
<red>псало́м 50. Стихи́ра воскре́сна. Кано́н воскре́сен со ирмосо́м на 4. Зна́мения еди́н кано́н на 6. Му́ченику Иа́кову на 4. Катава́сия: </red>
Христо́с ражда́ется:
<red>По 3-й пе́сни конда́к Зна́мения, и му́ченика, и седа́лен му́ченика. Сла́ва, и ны́не, Зна́мения. По 6-й пе́сни конда́к и и́кос воскре́сен. На 9-й пе́сни пое́м </red>
Честне́йшую:
<red>Свети́лен воскре́сен. Сла́ва му́ченика. И ны́не, Зна́мения. На хвали́тех стихи́ры воскре́сны 4 и Зна́мения со Сла́вным 4, самогла́сны, глас 6, со стихи́. Стихи́ же глаго́лем:</red>
Воскресни́, Го́споди, в поко́й Твой: Кля́тся Госпо́дь Дави́ду и́стиною и не отве́ржется ея́.
<red>Сла́ва, стихи́ра Ева́нгельская. И ны́не, </red>
Преблагослове́нна еси́:
<red>Славосло́вие вели́кое и по Трисвято́м тропа́рь воскре́сен то́чию. Ектении́ и отпу́ст. Та́же час 1-й. На 1-м часе́ тропа́рь воскре́сен. Сла́ва, Зна́мения. И ны́не, Богоро́дичен часо́в. По </red>
О́тче наш:
<red>конда́к Зна́мения, и про́чее после́дование пе́рваго часа́, и отпу́ст. На 3-м часе́ тропа́рь воскре́сен. Сла́ва, му́ченика. И ны́не, Богоро́дичен часо́в. Та́кожде и на 6-м часе́, и на 9-м глаго́лем тропа́рь Зна́мения и му́ченику, пременя́юще; тропа́рь же воскре́сен глаго́лется непреме́нно. По </red>
О́тче наш:
<red>кондаки́ воскре́сен и Зна́мения глаго́лем, пременя́юще.</red></p>
<p>
<strong>
<red>На Литурги́и</red>
</strong>
</p>
<p>
<red>Блаже́нны гла́са на 6 и Богоро́дицы, песнь 3-я, на 4. По вхо́де тропа́рь воскре́сен, и Зна́мения, и му́ченика. Конда́к воскре́сен. Сла́ва, конда́к му́ченика. И ны́не, Зна́мения. Проки́мен, Апо́стол, </red>
<red>аллилу́ия, </red>
<red>Ева́нгелие и прича́стен пре́жде воскре́сен, и пото́м Богоро́дицы.</red>
</p>
<p>
<strong>
<red>Новгородская икона Божией Матери «Знамение». </red>
</strong>История свидетельствует о неисчислимых милостях Пресвятой Богородицы к русскому православному народу, явленных через Ее святые иконы.</p>
<p>Одна из наиболее почитаемых в нашем народе икон — Новгородская икона «Знамение». Иконы Божией Матери такого типа появились на Руси очень рано, а именоваться так стали после чудесного Знамения от Новгородской иконы.</p>
<p>В 1170 году, во времена тяжких междоусобиц, на Новгородскую землю двинулись объединенные полки русских удельных князей, чтобы покорить вольный Новгород. Все новгородцы денно и нощно молились об избавлении города. Святой архиепископ Иоанн, молившийся пред образом Господа нашего Иисуса Христа, услышал глас: «Иди в церковь Святого Спаса на Ильину улицу, и возьми икону Святыя Богородицы, и постави ю́ на острог противу ратных».</p>
<p>Совершив молебен в церкви Святого Спаса, архиепископ Иоанн в присутствии молящегося народа вознес икону на городскую стену. Когда полки́, окружившие Новгород, начали приступ и осыпа́ли защитников города градом стрел, то одна из стрел попала в святой лик иконы. И обратилась икона лицом к городу, и святые слезы потекли из глаз ее, оросив фелонь архипастыря. «О великое и преславное чудо! Не суть то слезы, но милостивое Знамение» — восклицает летописец. Этим чудотворным образом осажденным был дан знак (знамение), что Царица Небесная молится пред Сыном Своим об избавлении города.</p>
</section>
