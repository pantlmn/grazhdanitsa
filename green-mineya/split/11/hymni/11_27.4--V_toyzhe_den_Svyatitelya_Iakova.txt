<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Святи́теля Иа́кова, епи́скопа Росто́вскаго, чудотво́рца</red></p>
</title>
<p>
<strong>
<red>Ве́чер</red>
</strong>
</p>
<p>Блаже́н муж:
<red>На</red>
Го́споди, воззва́х:
<red>стихи́ры, глас 6.</red></p>
<p>
<red>Подо́бен:</red> Все отло́жше:</p>
<p>Весь освяще́н и Богоно́сец показа́лся еси́,/ пома́зание Бо́жие свято́е,/ Святы́м Ду́хом обложе́н,/ и све́тло входя́ вы́ну во свята́я святы́х,/ Богонача́льными светлостьми́ озаря́емь,/ и благода́ти причаща́яся спаси́тельным та́йнам,/ я́ко и́стинный иера́рх пресла́вен/ со дерзнове́нием моли́ся о душа́х на́ших.</p>
<p>Просвети́ся житие́ твое́ доброде́тельными светлостьми́,/ и ве́рныя просвети́л еси́,/ и льсти тьму разгна́л еси́,/ и́стинное бо яви́лся еси́ и светоза́рное со́лнце,/ иера́рше преблаже́нне Иа́кове,/ и ны́не всели́лся еси́, иде́же сия́ет Свет невече́рний,/ сын дне благода́тию Ду́ха Свята́го быв./ Те́мже, твою́ Боже́ственную па́мять и светоно́сную/ че́стно соверша́юще, приснопа́мятне,/ любо́вию почита́ем.</p>
<p>Ум твой манове́нием,/ е́же к Бо́гу, му́дре, ве́рою удобря́емь,/ све́тел яви́лся еси́, всесла́вне,/ в ме́ртвеннем те́ле и тле́ннем, прему́дре,/ нетле́нию поучи́вся,/ притяжа́л еси́ Безпло́тных све́тлости,/ и страсте́й вне быв,/ безстра́стием украша́яся,/ Иа́кове о́тче, иера́рше прему́дре,/ светле́йшее свети́ло/ и моли́твенниче о чту́щих ве́рою па́мять твою́.</p>
<p>И́ны стихи́ры, глас 8.</p>
<p>
<red>Подо́бен:</red> О пресла́внаго чудесе́!</p>
<p>Преподо́бне о́тче Иа́кове,/ ты еще́ во утро́бе сый ма́терни,/ архиере́йства прозва́ние и́мя прии́м нарече́нное,/ измла́да Христа́ возлюби́л еси́,/ вручи́вся же па́стве слове́сных ове́ц,/ до́бре пасл еси́ Це́рковь Христо́ву./ Тем пра́зднуем твое́ успе́ние,/ ра́достию се́рдца Христа́ велича́ем,/ прославля́ющаго Своего́ уго́дника.</p>
<p>Преподо́бне о́тче Иа́кове,/ испроси́ я́же к Бо́гу моли́твами твои́ми Це́ркви утвержде́ние,/ иера́рха покры́й моли́твою твое́ю,/ благочести́вым же и христолюби́вым побе́ды да́руй на враги́ и одоле́ние,/ гра́ду же твоему́ кре́пкое и недви́жимое утвержде́ние,/ и ве́рным лю́дем грехо́в оставле́ние испроси́,/ и о всех нас, притека́ющих к моще́м твои́м/ и све́тло творя́щих пра́зднество успе́ния твоего́,/ свя́те, помоли́ся.</p>
<p>Преподо́бне о́тче и Богоно́се святи́телю Иа́кове,/ ты вои́стинну яви́лся еси́, просвеща́я всех омраче́нная сердца́,/ наставля́я на путь и́стинный./ Ты был еси́ убо́гим и сирота́м и вдова́м засту́пник,/ вельмо́жам тве́рдое наказа́ние и утвержде́ние,/ всем, ве́рою притека́ющим под кров пречи́стыя Бо́жия Ма́тере,/ испроси́, свя́те, грехо́в оставле́ние,/ моля́ся за ны ко Влады́це.</p>
<p>
<red>Сла́ва, глас 8.</red>
</p>
<p>Апо́столов ревни́теля Иа́кова,/ преблаже́ннаго отца́ и учи́теля,/ соше́дшеся <red>Днесь</red> восхва́лим,/ и́мже Христа́ Бо́га позна́хом,/ и от тьмы к све́ту прибли́жившеся, о́чи и сердца́ да просвети́м,/ и в па́мять его́ ликовству́юще,/ ку́пно возвесели́мся,/ обре́тше вождя́, пра́во веду́ща в Ца́рствие Бо́жие.</p>
<p>
<red>И ны́не, Богоро́дичен: </red>Кто Тебе́ не ублажи́т:</p>
<p>
<red>Вход. Проки́мен дне́ и чте́ния три святительская </red>
<emphasis>
<red>(</red></emphasis><emphasis><red>зри Мине́ю ноября́ 23-й день</red></emphasis><emphasis><red>).</red>
</emphasis>
</p>
<p>
<red>На литии́ стихи́ры, глас 8:</red>
</p>
<p>Преподо́бне о́тче Иа́кове,/ ты возше́д на ле́ствицу Боже́ственнаго ра́зума/ и к Бо́гу приближа́яся,/ усыне́ния дар от Него́ прии́м,/ исцеля́я неду́ги неисце́льныя/ и отгоня́я ду́хи нечи́стыя./ Тем твое́ успе́ние пра́зднуем ра́достию се́рдца,/ Христа́ прославля́юще,/ велича́юща Своего́ уго́дника.</p>
<p>
<red>Глас 4:</red>
</p>
<p>Воззре́в неукло́нно на высоту́ ра́зума/ и усмотри́л еси́ безве́стно прему́дрости глубину́,/ уче́нии мир обогати́л еси́, о́тче,/ о нас при́сно моли́ Христа́, святи́телю Иа́кове.</p>
<p>Челове́че Бо́жий, ве́рный уго́дниче,/ строи́телю Того́ та́ин и муж жела́ний духо́вных,/ сто́лпе одушевле́нный, духо́вный о́браз,/ я́ко Боже́ственное сокро́вище Це́ркви обре́тше тя,/ моли́твенника о ду́шах на́ших.</p>
<p>
<red>Глас 8:</red>
</p>
<p>Святи́телю Иа́кове,/ высото́ю доброде́телей Бо́жие просвеще́ние,/ духо́вный орга́не<a type="note" xlink:href="#note231">231</a>, правосла́вных сла́во,/ злове́рия обличи́телю,/ де́вственному ли́ку вели́кое, и спасе́нное,/ и ди́вное мудрова́ние показа́лся еси́.</p>
<p>
<red>Сла́ва, глас 6:</red>
</p>
<p>Правосла́вныя ве́ры/ душе́вныя ра́ди му́дрости учи́тель яви́лся еси́, Иа́кове блаже́нне,/ Христа́ обре́т наста́вника,/ сове́ты злосла́вныя ерети́ческия разгна́л еси́./ Тем мо́лим тя, свя́те:/ моли́ся Христу́ Бо́гу о нас всегда́,/ е́же о тебе́ изве́ствованную Правосла́вную ве́ру/ неподви́жну сохрани́ти нам/ и ве́лию ми́лость испроси́, о́тче Иа́кове.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>3аря́ми духо́вными просвеще́нное/ светоза́рное со́лнце был еси́,/ я́коже лучи́ уче́ния во вся концы́ простира́я/ и ве́рных озаря́я исполне́ние, блаже́нне,/ и отгоня́я тьму́, Богоно́се, ересе́й/ си́лою от Де́вы Возсия́вшаго.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Благосказа́нием слове́с твои́х, свяще́нный Иа́кове,/ Це́рковь вся украша́ется,/ ра́дующися уче́ньми кра́сными в доброде́телех,/ и почита́ет свяще́нное твое́ преставле́ние, пресла́вне,/ свяще́нных похвало́, отце́в верхо́вниче,/ Пресвяты́я Тро́ицы побо́рниче.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Огненными твои́ми уче́нии/ ересе́й вся́кая хвра́стная<a type="note" xlink:href="#note232">232</a>
попаля́ется лесть, прему́дре,/ разу́мными глубина́ми погружа́ется/ во́инство не повину́ющихся злочести́вых,/ свяще́нне о́тче Иа́кове, уче́нии твои́ми,/ и украша́ется ве́рных всегда́ Це́рковь,/ велегла́сно чту́щих тя.</p>
<p>
<red>Сла́ва, глас 8:</red>
</p>
<p>И́же по о́бразу соблю́д невреди́мо, преподо́бне о́тче,/ о Христо́ве о́бразе проти́ву стал еси́ му́жески,/ не убоя́вся вра́жеского преще́ния,/ но духо́вным мече́м того́ уби́л еси́./ Те́мже, дерзнове́ние стяжа́в к Бо́гу,/ спаси́ ста́до твое́ от ересе́й всех,/ Иа́кове многострада́льне.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 4:</red>
</p>
<p>Избра́н от ю́ности Бо́гови быв,/ святи́телю Иа́кове,/ сего́ ра́ди архиере́йства са́ном почте́н,/ упа́сл еси́ лю́ди, я́же тебе́ Бо́гом вруче́нныя./ Те́мже и по преставле́нии/ чуде́с дарова́ния от Бо́га прия́л еси́/ исцеля́ти разли́чныя неду́ги./ Моли́ о нас, соверша́ющих честну́ю па́мять твою́,/ да тебе́ непреста́нно велича́ем.</p>
<p>
<red>Сла́ва, и ны́не, Богоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь то́йже.</red></p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Служи́тель быв Христа́, вся́ческих Влады́ки,/ научи́л еси́ лю́ди и просвети́л еси́ Боже́ственным уче́нием,/ к разуме́нию сих наставля́я, святи́телю./ Те́мже тя пропове́дника и́стинна вси имену́ем,/ всечестна́го святи́теля и уго́дника Христо́ва.</p>
<p>
<red>Сла́ва, и ны́не, Богоро́дичен:</red>
</p>
<p>Безневе́стная чи́стая Богоро́дице Де́во,/ еди́на предста́тельница ве́рных и покро́в,/ бед, и скорбе́й, и лю́тых обстоя́ний вся изба́ви,/ и́же на Тя упова́ние иму́щия, Отрокови́це,/ и ду́ши на́ша спаси́ Боже́ственными мольба́ми Твои́ми.</p>
<p>
<red>По 2-м стихосло́вии седа́лен, глас 4.</red>
</p>
<p>От ю́ности взем кре́ст твой,/ благоче́стно после́довал еси́ и увяди́в плотско́е мудрова́ние воздержа́нием./ Тем, на архиере́йстем седа́лищи сед,/ возвели́чил еси́ Влады́ку и Того́ пречи́стую Ма́терь,/ зна́меньми разли́чными твою́ украси́вшия ра́ку, Иа́кове Богоблаже́нне.</p>
<p>
<red>Сла́ва, и ны́не, Богоро́дичен:</red>
</p>
<p>Де́во Всенепоро́чная, Пресу́щнаго Бо́га ро́ждшая,/ со иера́рхом Иа́ковом Того́ непреста́нно моли́/ оставле́ние согреше́ний и исправле́ние жития́ да́ти нам пре́жде конца́,/ ве́рою и любо́вию чту́щим Тя по до́лгу, еди́на Всепе́тая.</p>
<p>
<red>По полиеле́и седа́лен, глас 8.</red>
</p>
<p><red>Подо́бен:</red> Прему́дрости:</p>
<p>Над страстьми́ ца́рствовал еси́ плотски́ми,/ иера́рх яви́вся Богоподо́бен,/ град твой Росто́в упа́сл еси́,/ уче́нием же просвети́л еси́ и наказа́л еси́ сла́вити Еди́наго Бо́га в Трех Ипоста́сех./ Те́мже источа́еши исцеле́ния и по кончи́не/ ве́рою притека́ющим ко пречи́стей Бо́жии Ма́тери и к моще́м твои́м, Иа́кове,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и киво́т,/ пресвяту́ю го́ру, све́тлый о́блак воспои́м,/ неопали́мую купину́,/ слове́сный рай,/ Е́вы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́ру и оставле́ние дре́вних согреше́ний./ Сего́ ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоме́стно покланя́ющимся всесвято́му Рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен: </red>Уста́ моя́ возглаго́лют прему́дрость, и поуче́ние се́рдца моего́ ра́зум.
<red>Стих:</red>
Уста́ пра́веднаго поуча́тся прему́дрости, и язы́к его́ возглаго́лет суд.
<red>Проки́мен: </red>
Вся́кое дыха́ние да хва́лит Го́спода.
<red>Стих:</red>
Хвали́те Бо́га во святы́х Его́:
<red>Ева́нгелие от Иоа́нна, зача́ло 35.</red></p>
<p>
<red>По 50-м псалме́ стихи́ра, глас 6.</red>
</p>
<p>
<red>Самогла́сна:</red>
</p>
<p>Насле́дниче Христо́в, слуго́ Госпо́день Иа́кове,/ по и́мени твоему́ та́ко и житие́ твое́,/ просия́в бо седи́нами ра́зум,/ свиде́тельствоваше све́тлость лица́ твоего́ душе́вное незло́бие,/ изве́ствоваше кро́тость сло́во молчали́вое,/ жизнь твоя́ сла́вная и успе́ние со святы́ми,/ моли́ о душа́х на́ших.</p>
<p>
<red>Кано́н Богоро́дицы на 6 и свята́го на 8. Глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу, побе́дную песнь/ пои́м, вопия́ше.</emphasis>
<emphasis/>
</p>
<p>Боже́ственными заря́ми и свяще́нными светосия́нии/ при́сно мою́ ду́шу озари́,/ твой, иера́рше, пра́здник, о́тче, сла́вяща.</p>
<p>Всесве́тлую тя звезду́ мы́сленное показа́ Со́лнце,/ све́тлость твои́х доброде́телей просвети́ зе́млю,/ святи́телю Христо́в, му́дре Иа́кове.</p>
<p>Житие́ при́сно очище́но и чи́сто/ и скве́рне несме́шено яви́в, Христо́в свяще́н сосу́д, прему́дре,/ показа́лся еси́ на земли́, Иа́кове блаже́нне.</p>
<p>
<red>Богоро́дичен:</red> Со Отце́м Сый Единоро́дный,/ земны́я обожи́в, Чи́стая,/ за мно́гия щедро́ты я́ко Бог преблаги́й.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<emphasis/>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́выи́ нас на ка́мени/ испове́дания Твоего́.</emphasis>
<emphasis/>
</p>
<p>Сын дне све́та, ты, святи́телю, труды́ твои́ми яви́лся еси́/ и я́сно во све́тлостех ны́не святы́х сия́еши благода́тию.</p>
<p>Пропове́дая ны́не благочести́вно Тро́ицы Еди́но Божество́,/ и́дольскую лесть искорени́л еси́ от земли́,/ я́ко честны́й святи́тель и я́ко Сло́ва и́стинный служи́тель.</p>
<p>Путь обличи́л еси́, му́дре, всем прельще́ным нечести́ваго искуше́ния/ и приве́л еси́ к Сло́ву Пастыренача́льнику,/ я́ко па́стырь слове́сный и спаси́тельный.</p>
<p>
<red>Богоро́дичен: </red>Приста́нище бу́ди ми и окормле́ние,/ бе́дствующу страстьми́ неосла́бно и погиба́ющу,/ приста́нище су́щи в мо́ри жите́йстем, еди́на Чистая Присноде́во.</p>
<p>
<red>Седа́лен, глас 8:</red>
</p>
<p>
<red>Подо́бен:</red> Прему́дрости:</p>
<p>Украша́яся прему́дростию ра́зума,/ горды́ню низложи́л еси́ плотски́я тя́гости/ и был еси́ оби́тель Ду́ха Пресвята́го,/ непреме́нно простира́яся ра́зумом к Лю́бящему тя./ Тем ре́вностию Боже́ственною разгара́яся, сла́вне,/ сирота́м и убо́гим утвержде́ние яви́лся еси́, А́нгелов собесе́дник Иа́кове,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, ин седа́лен, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Правове́рно, преподо́бне, Це́рковь Христо́ву упа́сл еси́,/ ерети́ческия отгна́л еси́ пле́велы<a type="note" xlink:href="#note233">233</a>/ и в Вы́шних се́лех водворя́ешися, преблаже́нне.</p>
<p>
<red>И ны́не, Богоро́дичен:</red> Я́ко Всенепоро́чная:
<emphasis>
<red>(</red></emphasis>
<emphasis>
<red>зри Мине́ю ноября́ 16-й день</red>
</emphasis>
<emphasis>
<red>)</red>
</emphasis>.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ Боголе́пно пое́т взыва́ющи,/ от смы́сла чи́ста/ о Го́споде пра́зднующи.</emphasis>
<emphasis/>
</p>
<p>Предве́дый Бог, блаже́нне, твоея́ души́ красоту́ и ра́зума чистоту́,/ священнопропове́дника му́дра и учи́теля показа́ тя.</p>
<p>Ду́хом просвеще́н сый,/ су́щия во тьме пре́лести просвеща́еши/ и Креще́нием сы́ны дне соверша́еши, святи́телю преслову́щий.</p>
<p>От тьмы звере́й изба́вил еси́ ста́до твое́, растерза́ти и́щущих/ и отступи́ти ве́ры непоро́чныя,/ святи́телем добро́то и па́стырем старе́йшинство.</p>
<p>
<red>Богоро́дичен:</red> Разу́мно в купине́ Тя огнепа́льней Моисе́й ви́дев,/ я́вственно образу́ющей Бо́га,/ хотя́ща из Тебе́ роди́тися неизрече́нно, Богоро́дице Присноде́во.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим Све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
<emphasis/>
</p>
<p>Святи́тельскую твою́ оде́жду свяще́нную носи́в свяще́нно,/ нечести́выя просвети́л еси́, честны́й святи́телю,/ Еди́нство Несозда́нно в Трех Ли́цех, Иа́кове прему́дре, пропове́дал еси́.</p>
<p>От уст во́лка мы́сленнаго восхи́тил еси́ лю́ди уче́нием, Богогла́се,/ уста́ ерети́ческая велере́чивая твои́ми Богосло́вии загради́л еси́, о́тче.</p>
<p>Я́ко святи́теля вели́каго и апо́столом о́бщника/ Це́рковь сла́вит тя вся ве́рных, Иа́кове сла́вне, и гра́д Росто́в,/ его́же свои́ми моли́твами сохрани́ непрекло́нный и недви́жимый,/ Иа́кове свя́те, ра́вне апо́столом.</p>
<p>
<red>Богоро́дичен:</red> Зако́ны естества́ Пресу́щный Бог обновля́ет, Непоро́чная,/ из Твоея́ утро́бы ражда́ется,/ еди́н усво́ив вся́ческая во́лею.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стеи́ бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
<emphasis/>
</p>
<p>Возвы́шено смире́ние чистото́ю ума́/ и любо́вь нелицеме́рну, ве́ру и наде́жду име́я и́стинну, Иа́кове всесла́вный,/ Тро́ицы яви́лся еси́ жили́ще.</p>
<p>Ны́не от созва́ния твоего́ Ду́хом, прему́дре,/ и́же по тебе́ благода́тию слове́сных ове́ц/ наста́вника приво́диши к же́ртвеннику, доброде́тели писа́нием облиста́ема.</p>
<p>Вельми́ украси́вшася Росто́вскаго свяще́ния,/ седа́лищу тя учи́т, прехва́льне, Дух Святы́й,/ и тебе́ па́стыря руко́ю святи́тельскою, Иа́кове, соверша́ет.</p>
<p>
<red>Богоро́дичен:</red> Дверь Богоблагода́тная,/ отве́рзши две́ри Небе́сныя, две́ри све́та отве́рзи ми, Влады́чице,/ и от врат сме́ртных свободи́ мя, Чи́стая.</p>
<p>
<red>Конда́к, глас 8:</red>
</p>
<p>Я́ко архиере́ев сопресто́льник/ и святи́телем изря́дный побо́рник был еси́, святи́телю Иа́кове,/ непреста́нно сохраня́й оте́чество твое́, град же и лю́ди,/ тебе́ ве́рою почита́ющия и честны́м моще́м твои́м покланя́ющияся,/ да велегла́сно тебе́ вопие́м:/ ра́дуйся, Иа́кове Богому́дре.</p>
<p>
<red>И́кос:</red>
</p>
<p>Из чре́ва ма́терня освяще́ннаго святи́теля Госпо́дня/ хва́лит ны́не вся страна́ Росси́йская,/ преподо́бнаго Иа́кова, Росто́ву гра́ду утвержде́ние,/ благода́тныя да́ры прие́мшаго Боже́ственныя сла́вы,/ к нему́же притека́юще, вси ве́рою те́плою/ мо́щи его́ любе́зно целу́ем./ Тем и аз, недосто́йный и гре́шный, наде́яся на моли́твы твоя́, святи́телю,/ я́же ко Влады́це и Пречи́стей Его́ Ма́тери,/ жела́ю, а́ки пси от крупи́ц, па́дающих от трапе́зы госпо́дий свои́х, насыще́ние прия́ти,/ е́же в День Су́дный соде́янных мно́ю зол, моли́твами твои́ми, свя́те,/ проще́ние улучи́ти,/ да велегла́сно тебе́ вопию́:/ ра́дуйся, Иа́кове Богому́дре.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее веле́ние Бо́жие/ мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
<emphasis/>
</p>
<p>Вразумля́л еси́ неразу́мныя, обраща́л еси́ прельще́нныя,/ совраща́ющияся же, о́тче, спасл еси́ и Бо́гу приве́л еси́ чи́сты,/ Тому́ пою́щия благоче́стно:/ благослове́н еси́, Го́споди Бо́же оте́ц на́ших.</p>
<p>Украси́шася Боже́ственнии твои́ по́двиги,/ воплоще́ние пропове́дающе неизрече́нным милосе́рдием возсия́вшаго нам,/ Ему́же вопие́м приле́жно:/ благослове́н Бог оте́ц на́ших.</p>
<p>Облада́в страстьми́ теле́сными,/ поще́нием, сла́вне, необлада́емь жите́йскими напа́стьми яви́лся еси́./ Ны́не пое́ши при́сно:/ благослове́н Бог оте́ц на́ших.</p>
<p>
<red>Богоро́дичен:</red> Избавля́еши дре́вняго преступле́ния Рождество́м Твои́м, Пречи́стая,/ хва́лим Тя, спасе́ннии Тобо́ю, Де́во, и, пою́ще, вопие́м Ти:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́,/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
<emphasis/>
</p>
<p>Процве́л еси́, я́ко фи́никс, во дво́рех Бо́жиих/ и до́лжным сном преподо́бным усну́л еси́,/ при́сно же наслажде́ние пребоже́ственный гроб твой/ и чу́до ви́дящим, Иа́кове пропове́дниче, показу́еши.</p>
<p>Бо́жие бо Сло́во су́щественное,/ свяще́нно тя и святи́теля возставля́ет, пома́зающа лю́ди,/ священносвяти́телю и престо́льниче Росто́вский и свети́льниче вселе́нныя.</p>
<p>Вопло́щшагося Сло́ва Богосло́вил еси́,/ многобезслове́сия бо лю́ди изба́вив,/ Боже́ствен был еси́ учени́к возсия́вшаго, Иа́кове Богогла́се.</p>
<p>
<red>Богоро́дичен:</red> Священнонаучи́вся Твои́м та́йнам,/ проро́чески Боже́ственный лик, Богоро́дице, издале́ча уви́дев/ и я́ко положи́в Богопропове́дно Боже́ственнаго пропове́дания Рождества́ Твоего́.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти,/ Тобо́ю бо, Всечи́стая, яви́ся челове́ком Сло́во воплоще́нно,/ Его́же велича́юще,/ с Небе́сными во́и/ Тя ублажа́ем.</emphasis>
<emphasis/>
</p>
<p>Я́ко свет, я́ко све́щник, я́ко вели́кое со́лнце,/ я́ко мо́лния Христо́ве Це́ркви возсия́л еси́,/ и ве́рных ра́зумы просвети́л еси́,/ и в невече́рняя места́ всели́лся еси́,/ поя́ трисвяты́ми гла́сы Тро́ицу Несозда́нную.</p>
<p>Пло́тию ми́ра кроме́ быв, святи́телю, в прекра́сных чи́не обита́я,/ ро́да на́шего обогаща́еши творе́нием све́тлым./ Те́мже па́мять твою́ ве́рою соверша́ем на земли́, Иа́кове прему́дре.</p>
<p>Земля́ те́ло твое́ блаже́нное скрыва́ет, я́ко исцеле́ния точа́щи ве́рным,/ Не́бо же дух со избра́нными от ве́ка но́сит,/ Боже́ственными сия́нии озаре́н еси́ вои́стинну, я́ко всесла́вный.</p>
<p>
<red>Богоро́дичен:</red> Глас Арха́нгела Гаврии́ла прие́мши, Вели́каго Сове́та, Чи́стая,/ Христа́ Емману́ила родила́ еси́, со А́нгелы земны́я вся сочета́вшаго,/ еди́на вино́вна на́шего, Де́во, блаже́нства.</p>
<p>Свети́лен.</p>
<p>
<red>Подо́бен:</red> Ученико́м:</p>
<p>Чу́днаго и сла́внаго святи́теля Иа́кова вели́каго,/ прииди́те, пе́сньми Боже́ственными и свяще́нными похва́лим,/ я́ко Росто́ву председа́льника и А́нгельским чино́м сослуже́бника бы́вша.</p>
<p>
<red>Сла́ва, други́й свети́лен.</red>
</p>
<p>
<red>Подо́бен:</red> Посети́л ны есть:</p>
<p>Сла́вно кра́сится <red>Днесь</red> светоза́рное торжество́,/ и́же во све́те сла́вы Бо́жия предстоя́, святи́телю,/ помяни́ нас, хва́лящих твою́ па́мять.</p>
<p>
<red>И ны́не, Богоро́дичен:</red>
</p>
<p>С Бо́гом упова́ние на Тя возложи́хом, Пречи́стая,/ И́же из Тебе́ проше́дшему сраспина́емся Христу́,/ Твои́ми же к Нему́ моли́твами невреди́ми да́же до конца́ сохрани́.</p>
<p>
<red>На хвали́тех стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>На Небеси́ сый почива́яй веселя́ся,/ моли́ за ны Пресвяту́ю Тро́ицу/ ми́лость пода́ти нам, святи́телю,/ и житие́ безгре́шно,/ я́ко в Ту́ю ве́рующих при́сно ско́рби отгоня́ет/ и неду́ги исцеля́ет.</p>
<p>Милосе́рдия твоего́ исто́чник нам да́руй и благода́ть,/ вско́ре ра́дости испо́лни,/ пода́й же цельбы́ в ско́рбех и печа́лех,/ моля́ Христа́, всесла́вне,/ спасти́ вся, пою́щия тя.</p>
<p>На весе́лие вшед нетле́емое,/ весе́лие да́ти моли́, е́же спасти́ рабы́ твоя́,/ мо́жеши бо, Иа́кове, в моли́твах беды́ вся разгони́ти,/ моля́ Христа́ исцели́ти боля́щия/ и спасти́ ду́ши на́ша.</p>
<p>От зако́ннаго ко́рене израсте́ ветвь всыне́ния,/ вода́ми напое́н я́сно, Иа́кове,/ и́бо Це́ркви Христо́ве, я́ко фи́никс высокове́рхий,/ процве́л еси́ нам, просвеща́я ве́рныя./ Тем ны́не со святи́тели предстоя́ Престо́лу Христо́ву,/ моли́ся о душа́х на́ших.</p>
<p>
<red>Сла́ва, глас 6:</red>
</p>
<p>Доброде́телей твои́х, о́тче преподо́бне, плод/ просвети́л есть ве́рных сердца́,/ кто бо, слы́ша безчи́сленное твое́ смире́ние,/ и терпе́нию не удиви́тся,/ е́же к ни́щим ти́хости, скорбя́щим утеше́ние/ вся Боголе́пно научи́л еси́,/ преподо́бне святи́телю Иа́кове./ И ны́не неувяда́емым венце́м увя́злся еси́,/ моли́ о душа́х на́ших.</p>
<p>
<red>И ны́не, Богоро́дичен:</red> Влады́чице, приими́:</p>
<p>
<red>Славосло́вие вели́кое, и отпу́ст. И час 1-й.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны от кано́на, пе́сни 3-я и 6-я. Слу́жба вся святи́тельская.</red>
</p>
</section>
