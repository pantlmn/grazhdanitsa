<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Обре́тение честны́х моще́й благове́рнаго вели́каго кня́зя Все́волода, нарече́ннаго во свято́м Креще́нии Гаврии́ла, Пско́вскаго чудотво́рца</red></p>
</title>
<p>
<strong>
<red>Ве́чер</red>
</strong>
</p>
<p>Блаже́н муж:
<red>1-й антифо́н. На </red>
Го́споди, воззва́х:
<red>стихи́ры, глас 1.</red></p>
<p>
<red>Подо́бен:</red> О, ди́вное чу́до:</p>
<p>О, ди́вное чу́до!/ Исто́чник чудесе́м, от мног лет сокрове́н,/ <red>Днесь</red> пресла́вно всем явля́ется/ и свои́м явле́нием пресла́вно всех освяща́ет./ К нему́ же, ве́рнии, возопие́м, ра́дующеся:/ о блаже́нне Гаврии́ле,/ Христо́ви моли́ся дарова́ти моли́твами твои́ми/ всем пою́щим тя ве́лию ми́лость.</p>
<p>О, пресла́вное чу́до!/ И́же иногда́ на земли́ сокрове́н,/ <red>Днесь</red> пресла́вно, я́ко со́лнце, облиста́/ и просвети́ нас, пра́зднующих че́стно/ моще́й его́ обре́тение,/ к нему́ же, вопию́ще, глаго́лем:/ о блаже́нне Гаврии́ле,/ Христо́ви моли́ся дарова́ти мир вселе́нней/ и душа́м на́шим ве́лию ми́лость.</p>
<p>Твое́ пра́зднуют обре́тение свяще́нных мно́жества/ и христолюби́вых люде́й со́нмы./ В пресла́внем ти обре́тении крася́щеся,/ пра́зднственная пе́ния тебе́ воспева́юще, глаго́лем:/ о преблаже́нне Гаврии́ле,/ моли́ся мир вселе́нней дарова́ти/ и душа́м на́шим ве́лию ми́лость.</p>
<p>
<red>Сла́ва, глас 6:</red>
</p>
<p>Егда́ обре́тение твои́х честны́х, блаже́нне, моще́й бысть,/ тогда́ благочести́вых мно́жества стека́ются,/ ви́дети жела́юще твоя́ мо́щи,/ благове́рный кня́же Гаврии́ле,/ и, узре́вше, ра́дости испо́лнившеся,/ со слеза́ми си́це глаго́лаху:/ сла́ва Тебе́, Влады́ко Христе́ Бо́же,/ я́ко сподо́бил еси́ нас ви́дети/ неисчерпа́емых даро́в сокро́вище,/ от мно́гих лет сокрове́но,/ ны́не нам, недосто́йным, явле́но./ Но, о блаже́нне и благочести́ве Гаврии́ле,/ в твое́ обре́тение мир испроси́,/ правосла́вным христиа́ном на супоста́ты побе́ды/ и душа́м на́шим ве́лию ми́лость.</p>
<p>
<red>И ныне, Богоро́дичен:</red>Кто Тебе́ не ублажи́т:</p>
<p>
<red>Вход. Проки́мен дне. Чте́ния три святи́тельская
<emphasis>(</emphasis></red><emphasis><red>зри Мине́ю ноября́ 23-й день</red></emphasis><emphasis><red>).</red>
</emphasis>
</p>
<p>
<red>На стихо́вне стихи́ры, глас 6:</red>
</p>
<p>Прииди́те, сы́нове ру́сстии,/ возвесели́мся празднолюбе́зно/ и, духо́вный лик соста́вльше,/ душе́вныя свещи́ просвети́м,/ та́ко почти́м вели́каго кня́зя Все́волода,/ я́ко апо́стола, пе́сньми,/ той бо мо́лится Христу́ Бо́гу/ спасти́ся душа́м на́шим.</p>
<p>
<red>Стих:</red> Возвесели́тся пра́ведник о Го́споде/ и упова́ет на Него́.</p>
<p>Я́ко свещу́ незаходи́мую,/ я́ко свети́льника всеми́рнаго, вели́каго кня́зя Все́волода/ почти́м всечестну́ю его́ па́мять/ и пресла́вное житие́ его́,/ той бо мо́лится Го́сподеви/ спасти́ся душа́м на́шим.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́ко со́лнце незаходи́мое,/ на земли́ луча́ распросте́р/ и озари́л еси́ ве́рных сердца́,/ соверша́ющих све́тлую па́мять твою́,/ всеблаже́нне кня́же Все́володе,/ и мо́лишися Христу́ Бо́гу/ спасти́ся душа́м на́шим.</p>
<p>
<red>Сла́ва, глас 2:</red>
</p>
<p>Всем благове́рным ру́сским князе́м похвала́ ты еси́,/ блаже́нне кня́же Гаврии́ле,/ от ю́ности бо дом Ду́ху Свято́му был еси́./ Его́ же моли́ спребыва́ти в лю́бящих тя/ и ве́рою пра́зднующих честно́е твое́ обре́тение,/ да вси тебе́ любо́вию зове́м:/ моли́ изба́витися нам от бед на́ших и скорбе́й.</p>
<p>
<red>И ны́не, Богоро́дичен:</red> О, чудесе́ но́ваго:</p>
<p>
<red>Тропа́рь, глас 4:</red>
</p>
<p>Наста́ <red>Днесь</red> всечестны́й но́вый пра́здник,/ обре́тение честны́х моще́й/ блаже́ннаго кня́зя Гаврии́ла,/ веселя́щи изря́дно всех благочести́вых мно́жества,/ те́мже, вси ве́рнии,/ соше́дшеся во святы́й храм Живонача́льныя Тро́ицы, возопие́м:/ блаже́нне кня́же Гаврии́ле,/ име́я дерзнове́ние ко Христу́ Бо́гу,/ моли́ спасти́ся пра́зднующим любо́вию па́мять твою́.</p>
<p>
<red>Сла́ва и ны́не, Богоро́дичен:</red> Е́же от ве́ка утае́нное:</p>
<p>
<strong>
<red>На У́трени</red>
</strong>
</p>
<p>
<red>На</red> Бог Госпо́дь:
<red>тропа́рь то́йже и Богоро́дичен.</red></p>
<p>
<red>По 1-м стихосло́вии седа́лен, глас 4: </red>
</p>
<p>Благоволи́в благи́ми дея́нии,/ искуси́ся, я́ко зла́то в пещи́, напа́стьми,/ Все́володе сла́вне,/ те́мже и по сме́рти источа́еши бога́тно чудеса́, я́ко во́ды,/ и неду́ги исцеля́еши./ О нас при́сно моли́ся,/ я́ко да согреше́нием проще́ние прии́мем.</p>
<p>
<red>Сла́ва и ны́не, Богоро́дичен:</red>
</p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы Тя Моли́твеницу./ Тем, благодаря́ще, вопие́м Ти:/ ра́дуйся, Обра́дованная,/ Госпо́дь с Тобо́ю.</p>
<p>
<red>По 2-м стихосло́вии седа́лен, глас 3.</red>
</p>
<p><red>Подо́бен:</red> Красоте́ де́вства:</p>
<p>Благода́рно зове́м вси Христо́ву уго́днику,/ ми́лостивому, незло́бивому и кро́ткому,/ приле́жно моля́щеся:/ любо́вию разруши́ брань страсте́й на́ших/ и отжени́ бесо́вская мечта́ния, блаже́нне,/ и моли́ Христа́ Бо́га/ дарова́ти нам ве́лию ми́лость.</p>
<p>
<red>Сла́ва и ны́не, Богоро́дичен:</red>
</p>
<p>Красоте́ де́вства Твоего и пресве́тлой чистоте́ Твое́й/ Гаврии́л удиви́вся, вопия́ше Ти, Богоро́дице:/ ку́ю Ти похвалу́ принесу́ досто́йную?/ Что же возъимену́ю Тя?/ Недоумева́ю и ужаса́юся./ Те́мже я́ко повеле́н бых, вопию́ Ти:/ Ра́дуйся, Благода́тная.</p>
<p>
<red>Велича́ние:</red>
</p>
<p>Велича́ем тя,/ благове́рный кня́же Гаврии́ле,/ и чтим святую́ па́мять твою́,/ ты бо мо́лиши за нас/ Христа Бо́га на́шего.</p>
<p>
<red>И́но велича́ние:</red>
</p>
<p>Ублажа́ем тя,/ благове́рный кня́же Гаврии́ле,/ и чтим обре́тение честны́х моще́й твои́х,/ и ны́не мо́лиши за нас/ Христа́, Бо́га на́шего.</p>
<p>
<red>Псало́м избра́нный: </red>Блаже́н муж, боя́йся Го́спода:</p>
<p>
<red>По полиеле́е седа́лен, глас 8.</red>
</p>
<p>
<red>Подо́бен:</red> Повеле́нное:</p>
<p>Сконча́в до́брый по́двиг/ и ве́ру соблю́д в се́рдцы свое́м,/ и вене́ц нетле́нный от Бо́га прия́л еси́, блаже́нный кня́же Все́володе,/ и сла́вы Его́ сподо́бился еси́,/ и Престо́лу Его́ предста́л еси́./ Ему́же моли́ся спасти́ град Псков от наше́ствия пога́ных/ и твое́ честно́е обре́тение почита́ющим грехо́в оставле́ние дарова́ти/ и чту́щим любо́вию святу́ю па́мять твою́.</p>
<p>
<red>Сла́ва и ны́не, Богоро́дичен:</red>
</p>
<p>Повеле́нное та́йно прие́м в ра́зуме,/ в кро́ве Ио́сифове тща́нием предста́ Безпло́тный, глаго́ля Неискусобра́чней:/ Приклони́вый схожде́нием небеса́, вмеща́ется неизме́нно весь в Тя./ Его́ же и ви́дя в ложесна́х<a type="note" xlink:href="#note234">234</a>
Твои́х, прие́мша ра́бий зрак,/ ужаса́юся зва́ти Тебе́:/ ра́дуйся, Неве́сто Неневе́стная.</p>
<p>
<red>Степе́нна, антифо́н 1, глас 4. Проки́мен: </red>Пра́ведник, я́ко фи́никс, процвете́т:
<red>Стих:</red>
Насажде́ни в дому́ Госпо́дни,/ во дво́рех Бо́га на́шего процвету́т:
<red>Ева́нгелие от Луки́ зача́ло 35. Стихи́ра по 50-м псалме́, глас 6: </red>
Егда́ обре́тение твои́х честны́х, блаже́нне, моще́й бысть:
<red>пи́сана на </red>
Го́споди, воззвах:
<red>
сла́ва
<emphasis>(</emphasis></red>
<emphasis>
<red>зри день сей вы́ше</red>
</emphasis>
<emphasis>
<red>).</red>
</emphasis>
</p>
<p>
<red>Кано́н Богоро́дице, с ирмосо́м на 6 и свято́му кано́н на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла́ избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Мрак грехо́вный отжени́, Светода́вче Христе́,/ и свы́ше просвети́ окая́нную мою́ ду́шу/ пе́ти Твоего́ уго́дника обре́тение, блаже́ннаго кня́зя Гаврии́ла.</p>
<p>Храм Святы́я Тро́ицы па́че со́лнечных луч просвети́ся,/ явле́ны име́я в себе́ твоя́ мо́щи, блаже́нне,/ созыва́ет правосла́вных мно́жества пра́здновати но́вый пра́здник све́тел твоего́ обре́тения.</p>
<p>Вели́ких князе́й ру́сских ко́рене/ Бо́гом изра́стшую ветвь, блаже́ннаго Гаврии́ла,/ благочести́вых мно́жества, соше́дшеся, похва́лим/ и па́мять его́ све́тло пра́зднуем,/ да моли́твами его́ прии́мем грехо́в проще́ние.</p>
<p>
<red>Богоро́дичен:</red> Засту́пница скорбя́щим/ и спасе́ние ненаде́ющимся Ты еси́, Богоро́дице всепе́тая,/ моли́ся приле́жно Сы́ну Своему́ от бед изба́витися нам.</p>
<p>
<red>Катава́сия Рождеству́ Христо́ву</red>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Лице́м к лицу́ зерца́лом разреше́нным зри́ши Святу́ю Тро́ицу,/ Ей же предстоя́ со святы́ми,/ и о нас ны́не моли́ся, Гаврии́ле блаже́нне,/ и́же ве́рою тя сла́вящих.</p>
<p>Испо́лнен ра́дости день обре́тением телесе́ твоего́, блаже́нне,/ всех к торжеству́ воздвиза́еши Христо́ви с весе́лием вопи́ти:/ несть свят, па́че Тебе́, Человеколю́бче.</p>
<p>Па́ки нас честны́м ти явле́нием,/ благове́рный кня́же Гаврии́ле, весели́ши/ и па́ки ко своему́ телеси́ прикоснове́нием всех освяща́еши/ и учи́ши Христо́ви вопи́ти:/ несть свят, па́че Тебе́, Человеколю́бче.</p>
<p>
<red>Богоро́дичен:</red> Живота́ нетле́ннаго Бо́жия ски́ния бысть,/ еди́на от ве́ка я́вльшися Де́ва и Ма́ти Чистая,/ в се́ни мя су́ща сме́ртней к животу́ наста́ви моли́твами Твои́ми.</p>
<p>
<red>Седа́лен, глас 4:</red>
</p>
<p>Моли́твам и ми́лостыням при́сно прилежа́, блаже́нне Гаврии́ле,/ ми́лостив к тре́бующим был еси́ и незави́стный пода́тель,/ тем же тя почита́ющих от сопроти́вных зол изба́ви,/ да вси твое́ обре́тение любо́вию почита́ем.</p>
<p>
<red>Сла́ва и ны́не, Богоро́дичен:</red>
</p>
<p>Свет ро́ждшая пречи́стый,/ И́же от Отца́ пре́жде век воссия́вый,/ просвети́, Отрокови́це, ду́шу мою́ и ум,/ дале́че от <red>Мене</red>́ отгоня́щи тьму страсте́й,/ да Тя ублажа́ю, Присноблаже́нную,/ всех ве́рных упова́ние.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<emphasis/>
</p>
<p>Благода́рная пе́ния принося́щая ти лю́ди не пре́зри, блаже́нне Гаврии́ле,/ но приими́ сия́ и доноша́й твоему́ Творцу́ и Бо́гу на́шему,/ да вси твое́ обре́тение любо́вию почита́ем.</p>
<p>Дарова́ся нам дар от Бо́га — твоя́ мо́щи, блаже́нне./ От них же незави́стныя да́ры исцеле́ния почерпа́юще,/ Христа́ во хвале́нии воспева́ем,/ И́же тебе́ нам дарова́вшаго.</p>
<p>Ру́це твои́ к Бо́гу воздежи́, кня́же Гаврии́ле,/ и помоли́ся о гра́де твое́м Пско́ве, изба́витися от вся́каго зла,/ я́ко да вси твое́ обре́тение че́стно почита́ем.</p>
<p>
<red>Богоро́дичен:</red> С Бо́гом Тя Засту́пницу стяжа́хом,/ Ты бо Ма́ти Бо́жия бысть,/ Творца́ и Соде́теля на́шего во утро́бе прии́мши, Всенепоро́чная,/ всех от сме́рти и тли спасла́ еси́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам, Человеколю́бче.</emphasis>
<emphasis/>
</p>
<p>Рыда́ют попремно́гу го́рцыи бе́сове,/ моли́твами твои́ми от челове́к отгоня́еми/ и стра́сти неисце́льныя ви́дяще уврачу́еми./ Мы же, лю́дие твои
<emphasis>́</emphasis>
, ви́дяще мо́щи твоя́, ра́дующеся, пра́зднуем.</p>
<p>Боже́ственную благода́ть в честне́м ти обре́тении/ попремно́гу зря́ще лю́дие твои́,/ но я́ко чадолюби́вый оте́ц, моли́твами твои́ми ми́рно житие́ дарова́ти мо́лимся./ Укрепи́ благове́рныя лю́ди на супоста́ты,/ да тобо́ю от злых избавля́еми,/ почита́ем честно́е твое́ обре́тение.</p>
<p>Смире́ния нрав высо́к и по Бо́зе житие́ стяжа́в, блаже́нне Гаврии́ле,/ те́мже Всеви́дящее о́ко, ви́дев до́брое твое́ произволе́ние, сла́вна тя явля́ет всем,/ Христо́с и Спас душа́м на́шим.</p>
<p>
<red>Богоро́дичен:</red> Еди́ну Тебе́, Всенепоро́чную, от родо́в избра́в Чи́стую,/ всели́ся в Тя Госпо́дь и челове́ки обожи́./ Те́мже, я́ко ма́терне дерзнове́ние к Нему́ иму́щи,/ моли́ о и́же Тя Богоро́дицу имену́ющих.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися,/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<emphasis/>
</p>
<p>А́ще и преста́вися от земны́х, блаже́нне,/ но в Вы́шних жив, со А́нгелы Бо́гу предстои́ши,/ помина́й нас, и́же честно́е твое́ обре́тение пра́зднующих.</p>
<p>Блаже́ни роди́телие, и́же тебе́ роди́вшии,/ блаже́но же и ме́сто, тебе́ воспита́вшее./ Свята́ же и пресвята́ це́рковь и град Псков,/ и́же тебе́, таково́е сокро́вище, стяжа́вши.</p>
<p>На смире́ние на́ше свы́ше при́зри/ и ми́лостивно назира́й,/ и́же ве́рно тебе́ при́сно сла́вящих,/ моли́ся от вся́кия ско́рби изба́витися,/ я́ко тебе́ те́пла предста́теля к Бо́гу, Гаврии́ле, стяжа́хом.</p>
<p>
<red>Богоро́дичен:</red> Пое́м, Ма́ти Де́во, па́че естества́ Рождество́/ и Твою́ нетле́нную чистоту́,/ и́же в Тебе́ ди́вно сочта́ся де́вство и рождество́ нетле́нне, Богоневе́сто.</p>
<p>Конда́к, глас 8.</p>
<p>
<red>Подо́бен:</red> Взбра́нной:</p>
<p>Возвесели́ся, Христо́ва це́рковь,/ иму́щи в себе́ исто́чника чудесе́м оби́льна./ <red>Днесь</red>, любо́вию соше́дшеся в тя, лю́дие твои́,/ во обре́тение честны́х моще́й блаже́ннаго кня́зя Гаврии́ла,/ воспое́м песнь еди́ному Бо́гу в Тро́ице, ра́дующеся,/ сподо́бльшаго нас ви́дети пречестно́е сокро́вище, мо́щи его́,/ от мног лет сокрове́нны, напосле́док же нам явле́ны./ Я́ко да моли́твами его́ к Бо́гу от всех находя́щих зол изба́вимся/ и ра́достною душе́ю и весе́лием се́рдца/ благода́рная воспое́м, глаго́люще:/ ра́дуйся, утвержде́ние гра́ду на́шему.</p>
<p>
<red>И́кос:</red>
</p>
<p>От ю́ности свое́ житие́ Спа́су испра́вль,/ внима́тельным о́ком всегда́ к Вы́шнему зря,/ отню́дуже вели́кия доброде́тели му́дрость стяжа́в,/ и вруче́ние держа́вы княже́ния от Бо́га при́ят,/ и до́бре жив в житии́ сем,/ мно́ги святы́я це́ркви созда́в/ и честны́ми би́серы украси́в, иере́я учреди́в,/ и ни́щия а́лчущия напита́в,/ печа́льныя и вдови́цы и сироты́ уте́шив./ Те́мже тече́ние благоче́стно соверши́в,/ к Бо́гу пресла́вно ду́хом преше́л еси́/ и нам в па́мять честны́я мо́щи твоя́ оста́вил еси́./ Их же ны́не честно́е обре́тение ра́достно пра́зднующе, мо́лим тя/ побе́ду на враги́ ве́рным дарова́ти,/ я́ко да и мы, в тишине́ благоуго́дно житие́ пожи́вше,/ ра́достною душе́ю тебе́ благода́рственно воспое́м:/ ра́дуйся, Все́володе, прозва́нный блаже́нный, именова́нный Гаврии́ле,/ ты бо еси́ утвержде́ние гра́ду на́шему.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<emphasis/>
</p>
<p>И́же обре́тение твое́ чту́щих, блаже́нне,/ свяще́нный собо́р и христолюби́вых наро́д мно́жества/ мо́лят изба́вити нас, Христо́ви вопию́щих:/ благослове́н Бог оте́ц на́ших.</p>
<p>Свы́ше от Бо́га дар тезоимени́т гра́ду и всей земли́ дан бысть, блаже́нне Гаврии́ле,/ удивля́я всех чудесы́, Христо́ви вопию́щих:/ благослове́н Бог оте́ц на́ших.</p>
<p>Во всем жити́и свое́м, блаже́нне, о́браз быв всем благове́рным кня́зем,/ ка́ко незло́биво и прекро́ткое е́же к челове́ком/ и ка́ко к ни́щим ми́лостивное,/ свети́льник многосве́тлый был еси́, Христо́ви поя́:/ благослове́н Бог оте́ц на́ших.</p>
<p>
<red>Богоро́дичен:</red> Зачала́ еси́, Пречи́стая, над все́ми Бо́га,/ благоволи́вшаго спасти́ род челове́ческий от сме́рти и тли./ Его́ же, пою́ще, зове́м:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́ же пою́т во́и А́нгельстии,/ хвали́те и превозноси́те во вся ве́ки.</emphasis>
<emphasis/>
</p>
<p>Влады́ку всех за ны моли́, блаже́нне Гаврии́ле,/ Ему́же в житии́ свое́м благоугоди́л еси́,/ ве́мы бо, я́ко и́маши к Нему́ дерзнове́ние,/ тебе́ бо и́мамы к Нему́ хода́тая и неусыпа́юща моли́твенника, прехва́льне.</p>
<p>Пресла́вным явле́нием твои́х моще́й, блаже́нне,/ вско́ре сумне́ние о тебе́ от душ на́ших и от серде́ц отжени́/ и несумне́нну ве́ру да́руй Го́споду вопи́ти:/ благослови́те, вся дела́ Госпо́дня, Го́спода,/ по́йте и превозноси́те Его́ во ве́ки.</p>
<p>По Боже́ственнем ти преставле́нии/ взя́ти восхоте́ша лю́дие Вели́каго Нова́гра́да святы́я мо́щи твоя́ к себе́,/ а́бие ра́ка твоя́ ста неподви́жима,/ благоволи́л бо еси́ пребыва́ти, иде́же преста́вися./ Тогда́ же и весь Боголюби́вый наро́д вопия́ху Творцу́:/ де́ти, благослови́те, свяще́нницы, по́йте и превозноси́те Его́ во ве́ки.</p>
<p>
<red>Богоро́дичен:</red> Сло́вом проро́ческим после́дующе, Де́во,/ Богоро́дицу Тя имену́ем,/ роди́ бо Отроча́, всех дре́внейше, Емману́ил нарица́емо./ Ему́ же ны́не зове́м:/ Го́спода по́йте и превозноси́те Его́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу/ Тя испове́дуем/ спасе́нии Тобо́ю, Де́во Чи́стая,/ с Беспло́тными ли́ки Тя велича́юще.</emphasis>
<emphasis/>
</p>
<p>Све́тлый и честны́й пра́здник преставле́ния твоего́, блаже́нне кня́же Гаврии́ле,/ светле́йши же и честне́йши ны́не обре́тение твое́,/ е́же сла́вяще, тебе́ велича́ем.</p>
<p>Исто́чник благоче́стия яви́лся еси́ и о́браз кро́тости,/ исцеле́нием незави́стный пода́тель,/ те́мже соше́дшеся благоче́стно,/ твоего́ обре́тения пра́здник любо́вию почита́ем.</p>
<p>Певце́м, и́же тебе́, блаже́нне Гаврии́ле, во хвале́нии пою́щим,/ свы́ше ниспосли́ по́мощь и грехо́м оставле́ние испроси́ от Влады́ки Христа́,/ да тебе́ всегда́ в пе́снех велича́ем.</p>
<p>
<red>Богоро́дичен:</red> Ми́ро та́йно имену́ем Тя, Пречи́стая,/ я́ко ро́ждши Бо́га пло́тию,/ благоуха́ния источа́юща дарова́ния.</p>
<p>
<red>Свети́лен:</red>
</p>
<p>Ско́ро предвари́, благове́рный кня́же Гаврии́ле,/ ве́рным помо́щниче и Христо́в уго́дниче,/ и покори́ враги́ на́ша, иноплеме́нныя язы́ки,/ да навы́кнут сла́вити Святу́ю Тро́ицу./ Нас же, чту́щих твою́ па́мять, спаса́й от вся́каго гне́ва.</p>
<p>
<red>Сла́ва, и ны́не, Богоро́дичен:</red>
</p>
<p>С Бо́гом упова́ние на Тя, Богоро́дице, возло́жше,/ И́же из тебе́ проше́дшему сраспина́еми Христу́,/ к Нему́ же, Пречи́стая, моли́ся невреди́мы нас до конца́ сохрани́ти.</p>
<p>
<red>На хвали́тех стихи́ры, пи́саны на вече́рни, на </red>Го́споди, воззва́х:
<emphasis>
<red>(</red></emphasis><emphasis><red>зри день сей вы́ше</red></emphasis><emphasis><red>).</red>
</emphasis>
</p>
<p>
<red>Сла́ва свято́му, глас 6:</red>
</p>
<p><red>Днесь</red> празднолю́бных собо́ри,/ ра́достным лице́м и чи́стым се́рдцем/ духо́вный лик соста́вльше,/ не в кимва́лех иуде́йски,/ но в сокруше́нии душ и серде́ц на́ших,/ похваля́юще Христа́, и́стиннаго Бо́га на́шего,/ прославля́юща свята́го Своего́, до́бляго кня́зя Гаврии́ла,/ его́ же ны́не целе́бную ра́ку обстоя́ще,/ любе́зно облобыза́юще, глаго́лем:/ о блаже́нне кня́же Гаврии́ле,/ име́я дерзнове́ние ко Христу́ Бо́гу,/ мир ми́рови испроси́/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red> Богоро́дице, Ты еси́ лоза́ и́стинная:</p>
<p>
<red>Славосло́вие вели́кое и отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны: пе́сни 3-я и 6-я. Проки́мен: </red>Возвесели́тся пра́ведник о Го́споде:
<red>Апо́стол, зача́ло 325. </red>
Аллилу́ия. Пра́ведник, я́ко фи́никс, процвете́т:
<red>Стих:</red>
Услы́ши, Бо́же, моли́тву мою́.
<red>Ева́нгелие от Луки́, зача́ло 67. Прича́стен: </red>
В па́мять ве́чную:</p>
<p>
<strong>
<red>Святой благоверный князь Всеволод, во святом Крещении Гавриил, Псковский чудотворец </red>
</strong>мирно почил о Господе 11 февраля 1138 года, напутствованный Святыми Тайнами.</p>
<p>Славной и Богоугодной была его жизнь, но не все смогли оценить любящее сердце святого при земной жизни.</p>
<p>Внук Владимира Мономаха, он всей душой любил свой народ, что особенно проявилось во время его правления Новгородом. В Юрьевской обители заботами святого Всеволода был воздвигнут новый храм во имя великомученика Георгия Победоносца. Страдания родного народа были и его страданиями. Во время страшного голода в Новгородской земле святой князь все свои средства отдал на пропитание голодавших, а когда денег не осталось, то подкреплял людей словом.</p>
<p>Несмотря на то, что святой Всеволод исполнял свое служение с христианской самоотверженностью, ему пришлось пережить горечь несправедливых обвинений и «изгнания от своих».</p>
<p>Только год княжил он во Пскове, но своими Богоугодными делами оставил о себе непреходящую память в «Доме Живоначальной Троицы». Господь уготовал ему блаженную кончину среди всеобщей любви псковичей.</p>
<p>Новгородцы снарядили посольство в Псков, чтобы перевезти святые останки в Новгород. Псковичи не противились им, но Господу не угодно было отдать святыню тем, кто не сумел ценить любовь святого при жизни: новгородцы никак не могли сдвинуть с места раку с телом почившего.</p>
<p>Согласно завещанию, святой князь Всеволод был погребен в храме великомученика Димитрия Солунского. Прошло немного времени, и от его мощей стали являться знамения и исцеления приходившим с верою.</p>
<p>Через 55 лет святой Всеволод явился одному благочестивому псковичу и благословил перенести свои мощи в каменный собор Святой Живоначальной Троицы, воздвигнутый самим святым князем. Обретение и перенесение честны́х мощей было торжественно совершено 27 ноября 1192 года. (Служба на обретение святых мощей князя Всеволода была напечатана в Трефологионе 1637 года.) К середине XVI века у гроба святого князя было записано более двадцати исцелений.</p>
</section>
