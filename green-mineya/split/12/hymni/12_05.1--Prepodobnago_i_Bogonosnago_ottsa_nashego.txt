<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго и Богоно́снаго отца́ на́шего Са́ввы Освяще́ннаго</p>
</title>
<p>
<red>НА МАЛОЙ ВЕЧЕ́РНИ</red></p>
<p>
<red>На</red> Го́споди, воззва́х:
<red>стихи́ры на 4, глас 1.</red></p>
<p>
<red>Подо́бен:</red> Всехва́льнии му́ченицы:</p>
<p>Зри́тель был еси́ умо́м мы́сленных Сил,/ я́ко де́телен Боже́ственных слове́с,/ полага́я во твое́м се́рдце,/ в не́мже и восхожде́ния,/ я́ко ле́ствицу, утверди́л еси́,/ преподо́бне Са́вво, о́тче наш,/ и ны́не моли́ся/ дарова́ти душа́м на́шим мир и ве́лию ми́лость.</p>
<p>Са́вво преподо́бнейше,/ твою́ из младе́нства возложи́л еси́ жи́знь Христу́ Бо́гу на́шему,/ от него́же укрепля́емь,/ плотски́я стра́сти по́мыслу пови́нул еси́,/ ху́ждшее покаря́я лу́чшему./ Те́мже моли́ся/ дарова́ти душа́м на́шим мир и ве́лию ми́лость.</p>
<p>Богому́дре о́тче наш,/ свети́льник яви́лся еси́ велича́йший,/ просвеща́я подсо́лнечную чуде́с сия́ньми и Боже́ственными де́лы./ Те́мже по успе́нии Незаходи́мый тя Свет прия́т./ И ны́не моли́ся/ дарова́ти душа́м на́шим мир и ве́лию ми́лость.</p>
<p>
<red>Сла́ва, глас 2:</red>
</p>
<p>Преподо́бне о́тче,/ из младе́нства доброде́тели приле́жно обучи́вся,/ орга́н был еси́ Свята́го ду́ха,/ и, от него́ прие́м чуде́с де́йство,/ увеща́л еси́ челове́ки преоби́дети сла́дкая./ Ны́не же, Боже́ственным све́том чисте́йше осиява́емь,/ просвети́ и наши мы́сли, Са́вво, о́тче наш.</p>
<p>
<red>И ны́не, Богоро́дичен:</red>
</p>
<p>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Яви́лся еси́/ от ма́терних пеле́н,/ Богоно́се о́тче наш,/ освяще́нный сосу́д/ и дом Всесвята́го ду́ха.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Нося́ на ра́мех твои́х/ крест Го́сподень,/ де́монская мечта́ния,/ о́тче наш Са́вво,/ до конца́ истреби́л еси́.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ле́сти лука́вых де́монов/ обличи́в креста́ си́лою,/ уясни́л же еси́/ сла́ву Христо́ву,/ Са́вво, о́тче наш.</p>
<p>
<red>Сла́ва, и ны́не, Богоро́дичен, подо́бен то́йже:</red>
</p>
<p>Влады́чице бла́гая,/ святы́я Твоя́ руки́/ к Сы́ну Твоему́ вознеси́,/ душелюби́вому Соде́телю,/ уще́дрити рабы́ Твоя́.</p>
<p>
<emphasis>
<red>Тропа́рь пи́сан на вели́цей вече́рни</red>
</emphasis>
</p>
<p>
<red>Сла́ва, и ны́не, Богоро́дичен:</red>
</p>
<p>И́же нас ра́ди рожде́йся:</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н.</red>
На Го́споди, воззва́х:
<red>стихи́ры на 8, глас 5.</red></p>
<p>
<red>Подо́бен:</red> Преподо́бне о́тче:</p>
<p>Са́вво Богому́дре,/ А́нгелов равностоя́телю,/ единосе́льниче преподо́бных,/ собесе́дниче проро́ков,/ му́чеников и апо́столов снасле́дниче,/ во Све́те Невече́рнем ны́не обита́яй./ его́же луча́ми сия́я Боже́ственными,/ кра́йнейшим жела́нием,/ ему́же предстоя́ со дерзнове́нием,/ просвеще́н и наслажда́лся того́ виде́ньми/ и пита́лся того́ добро́тами непреста́нно,/ Христа́ моля́, Христа́ умоли́, преподо́бне,/ дарова́ти Це́ркви единомышле́ние,/ мир и ве́лию ми́лость.</p>
<p>Са́вво Богому́дре,/ воздержа́ния свети́ло неугаси́мое,/ свети́лъниче мона́шествующих пресве́тлейший,/ любве́ луча́ми просвеща́емь,/ сто́лпе непрекло́нный терпе́ния,/ утвержде́ние и си́ла ве́рою тя чту́щих,/ исцеле́ний сокро́вище,/ жи́телю пусты́нный я́ко вои́стинну,/ я́ко рай сию́ Боже́ственный показа́в,/ Боже́ственныя плоды́ принося́щу спа́саемых,/ Христа́ моля́, Христа́ умоли́, преподо́бне,/ дарова́ти Це́ркви единомышле́ние,/ мир и ве́лию ми́лость.</p>
<p>Са́вво Богому́дре,/ доброде́телей сто́лпе о́гненный,/ свети́лъниче, и́же из мо́ря мирска́го лю́ди к приста́нищу Боже́ственному наста́вляя,/ пре́лести ду́ха низложи́вый,/ ду́ха Свята́го чи́стое прия́телище,/ наста́вниче мона́шествующих,/ изве́стная ме́ра воздержа́ния,/ смире́ния све́тлая высото́,/ исто́чниче, точа́щий врачева́ний пучи́ну,/ Христа́ моля́, Христа́ умоли́, преподо́бне,/ дарова́ти Це́ркви единомышле́ние, мир и ве́лию ми́лость.</p>
<p>
<red>Сла́ва, глас 6:</red>
</p>
<p>Е́же по о́бразу соблю́д невреди́мо,/ ум влады́ку на стра́сти па́губныя по́стнически поста́вив,/ во е́же по подо́бию, я́ко мо́щно, возше́л еси́,/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Те́мже мона́шествующих яви́лся еси́ верх,/ жи́тель пусты́нный, благотеку́щих обучи́тель,/ пра́вило доброде́тели изве́стнейшее./ И ны́не на Небесе́х зерца́лом разре́шшимся,/ о́тче наш Са́вво,/ чи́сте зри́ши Святу́ю Тро́ицу,/ моля́ся несре́дственне о и́же ве́рою и любо́вию чту́щих тя.</p>
<p>
<red>И ны́не, Богоро́дичен:</red> Кто Тебе́ не ублажи́т</p>
<p>
<red>Вход. Проки́мен дне. Чтения 3.</red>
</p>
<p>Прему́дрости Соломо́новы чте́ние
<red>(глава 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние;/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я/ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, по́теку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут ему́./ Я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(главы́ 5, 6):</red></p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни;/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бне,/ поостри́т же напра́сный гнев во ору́жие,/ споборе́т же с ним мир на безу́мныя./ По́йдут праволу́чныя стре́лы мо́лниины,/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же пото́пят я на́гло./ Сопроти́в ста́нет им дух си́лы,/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те, держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние
<red>(глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бысть/ и живы́й посреде́ гре́шник, преста́влен бысть./ Восхище́н бысть, да не зло́ба измени́т ра́зума его́,/ или́ лесть прельсти́т ду́шу его́./ Раче́ние бо зло́бы помрача́ет до́брая,/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́споду душа́ его́,/ сего́ ра́ди потща́ся от среды́ лука́вствия./ Лю́дие же, ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных его́/ и посеще́ние во избра́нных Его́.</p>
<p>
<red>На лити́и стихи́ра храма.</red>
</p>
<p>
<red>И свята́го самогла́сны, глас 2:</red>
</p>
<p>По́стническое обуче́ние собра́в на земли́, преподо́бне Са́вво,/ и страсте́й прило́ги тече́нием слез твои́х вся притупи́л еси́;/ ле́ствице Боже́ственная и честна́я, на Не́бо возводя́щая,/ всем позна́ся Богоприя́тное житие́ твое́,/ благоче́стия бо плоды́ в нем показа́в,/ врачу́еши ими не́мощи страсте́й ве́рно вопию́щих ти:/ ра́дуйся, восто́чная звездо́ златоза́рнейшая,/ и мона́шествующих лампа́до све́тлая, и па́стырю;/ ра́дуйся, приснопева́емый,/ пусты́нное зело́ добре́йшее воспита́ние/ и Це́ркве непоколеби́мое утвержде́ние;/ ра́дуйся, заблу́ждших вели́кий путево́жде;/ ра́дуйся, на́ша хвало́/ и вселе́нныя све́тлое ра́дование.</p>
<p>На земли́ А́нгела и на Небесе́х челове́ка Бо́жия,/ ми́ра благокрасо́тство,/ сла́дость благи́х и доброде́телей по́стнических похвалу́,/ Са́вву да почти́м:/ насажде́н бо в дому́ Бо́жии,/ процвете́ пра́ведно/ и, я́ко кедр в пусты́ни,/ умно́жи па́ству Христо́ву слове́сных ове́ц/ в преподо́бии и пра́вде.</p>
<p>И́же еди́н на святы́х опочива́яй Бог,/ освяще́нную ду́шу твою́ чи́стое обре́т жили́ще,/ в ню всели́ся и Боже́ственных благода́тей сию́ испо́лни,/ и́миже ко Све́ту наставля́еши пою́щих тя,/ освяще́нный Са́вво блаже́нне.</p>
<p>
<red>Сла́ва, глас 2:</red>
</p>
<p>Е́же па́че ума́ благи́х прие́м жела́ние,/ вся я́же в ми́ре кра́сная презре́л еси́, Богоприя́тне,/ отту́ду бо плодо́м не запя́лся еси́, я́коже Ада́м;/ зми́я же отрази́в воздержа́нием,/ а́нгельски житие́ пожи́л еси́/ и ны́не на Небесе́х водворя́ешися,/ наслажда́лся дре́ва жи́зненнаго,/ Бо́га моля́ о нас,/ ве́рно соверша́ющих, освяще́нне Са́вво, па́мять твою́.</p>
<p>
<red>И ны́не, Богоро́дичен:</red> О, чудесе́ новаго!</p>
<p>
<red>На стихо́вне стихи́ры, глас </red>5.</p>
<p>
<red>Подо́бен:</red> Ра́дуйся:</p>
<p>Ра́дуйся, по́стнических вои́стинну по́двигов бла́гово́нный сосу́де:/ крест бо на ра́мо взем/ и Влады́це Христу́ себе́, всеблаже́нне, возложи́в,/ пло́ти попра́л еси́ долувлеку́щее мудрова́ние;/ доброде́тельми же ду́шу просвети́л еси́/ и к Боже́ственному впери́лся еси́ жела́нию./ Тем всесвяту́ю твою́ окружи́вше ра́ку, всехва́льне Са́вво,/ Боже́ственнаго Человеколю́бия про́сим получи́ти твои́ми моли́твами/ и ми́ру дарова́ти ве́лию ми́лость.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Угль Богосия́нен огню прибли́жився, Богоно́се, ду́ха,/ показа́лся еси́ в ми́ре, Са́вво,/ просвеща́я ду́ши, ве́рно, Богому́дре,приступа́ющих к тебе́,/ к Све́ту путеводя́ ты́я Невече́рнему́, преподо́бне;/ пусты́нное же, ороша́емь свы́ше Боже́ственною благода́тию,/ увяди́л еси́ у́глие./ Тем и побе́ды тебе́ проявле́нно даро́ва вене́ц, блаже́нне,/ Боже́ственныя пра́вды строи́тель Христо́с,/ его́же моли́ дарова́ти душа́м на́шим ве́лию ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ле́ствица Небоме́рная я́ве житие́ твое́ бысть, Богому́дре,/ е́юже на высоту́ возвы́сился еси́/ и Влады́це Христу́ бесе́довати, всеблаже́нне, сподо́бился еси́;/ ум просвети́в та́мо су́щими осия́нии,/ луча́ми же того́ просвеща́емь,/ равноа́нгельну прия́л еси́ све́тлость./ ему́же и ны́не предстоя́, моли́ся, преподо́бне,/ соверша́ющия Боже́ственную и всесвяще́ннуто па́мять твою́/ с тобо́ю предста́вити и ми́ру дарова́ти ве́лию ми́лость.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Са́вво:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных./ С ни́миже моли́ся Го́споду/ поми́ловатися душа́м на́шим.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>На благослове́нии хлебов.</red>
</p>
<p>
<red>Тропа́рь, глас 8:</red>
</p>
<p>Слез твои́х тече́ньми пусты́ни безпло́дное возде́лал еси́,/ и и́же из глубины́ воздыха́ньми во сто трудо́в уплодоноси́л еси́,/ и был еси́ свети́льник вселе́нней, сия́я чудесы́, Са́вво, о́тче наш,/ моли́ Христа́ Бо́га спасти́ся душа́м на́шим.</p>
<p>И Богоро́дице Дево:</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го два́жды. Сла́ва, и ны́не, Богоро́дичен воскре́сен.</red></p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Лик А́нгельскии:</p>
<p>Житие́ благоче́стно на земли́ сконча́в,/ прия́телище чи́стое ты ду́ха яви́лся еси́,/ просвеща́я ве́рою к тебе́ притека́ющия, блаже́нне./ Те́мже моли́ твоего́ Влады́ку просвети́ти ду́ши на́ша,/ воспева́ющих тя, Са́вво Богому́дре,о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>Всех Творца́ и Бо́га же и Соде́теля, Всенепоро́чная Чи́стая,/ Ду́хом Боже́ственным в ложесна́х зачала́ еси́/ и без истле́ния родила́ еси́./ его́же сла́вяще, Тя воспева́ем, Де́во,/ я́ко пала́ту Царя́ всех и ми́ра защище́ние.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Яви́лся еси́ днесь:</p>
<p>Возсия́в, я́коже со́лнце, луча́ми облиста́еши, преподо́бне,/ всему́ ми́ру, далечесия́тельными уче́нии твои́ми,/ чу́дный Са́вво светоно́сче, преподо́бных похвало́.</p>
<p>
<red>Сла́ва, и ны́не, Богоро́дичен:</red>
</p>
<p>В кров Твой, Всечи́стая Де́во,/ прибега́ющих нас мольбу́ прие́мши,/ не преста́й моля́щи Челове́колюбца спасти́ рабы́ Твоя́.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Из утро́бы освяти́лся еси́ я́ко вои́стинну свяще́ннейший, Са́вво,/ и на земли́, я́ко А́нгел, пожи́л еси́:/ плоть бо умертви́л еси́ воздержа́нием,/ Евфи́мия бо Вели́каго нра́ву досто́йно поревнова́л еси́/ и Тро́ицы показа́лся еси́ уго́дник, блаже́нне./ Те́мже и к ре́вности Боже́ственнаго твоего́ жития́/ ли́ки совоку́пи́л еси́ мона́шествующих,/ приснопа́мятне, Богоно́се о́тче наш,/ моли́ся Христу́ Бо́гу грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и киво́т,/ всесвяту́ю гору, све́тлый о́блак воспои́м,/ неопали́мую купину́, слове́сный рай,/ Е́вы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́яся ми́ра/ и оставле́ние дре́вних согреше́ний./ Сего́ ра́ди и вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му Рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red>Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми. Вся́кое дыха́ние:
<red>Ева́нгелие от Луки́, зачало 24.</red></p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х./ Тем на Небесе́х обре́л еси́ мзду́ трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ непоро́чно поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>Кано́н Пресвяты́я Богоро́дицы на 6, глас 2, его́же краегране́сие:</red> Пою́ хвалу́ Живоно́сней Отрокови́це.</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Нетре́ну,  необы́чну,/  немо́кренно морску́ю ше́ствовав стезю́,/ избра́нный вопия́ше Изра́иль:/ Господе́ви пои́м, я́ко просла́вися.</emphasis>
</p>
<p>Невеще́ственная дре́вле ле́ствица/ и стра́нно олядене́вщий путь мо́ря/ Твое́ явля́ше Рождество́, Чи́стая,/ ю́же пое́м вси, я́ко просла́вися.</p>
<p>Си́ла Вы́шняго,  ипоста́сь соверше́нная, Бо́жия Му́дрость,/ вопло́щшаяся, Пречи́стая, из Тебе́,/ челове́ком бесе́дова, я́ко просла́вися.</p>
<p>Про́йде сквозе́ дверь непрохо́дную/ заключе́нный утро́бы Твоея́ пра́вды Со́лнце, Чи́стая,/ и ми́ру возсия́, я́ко просла́вися.</p>
<p>
<red>Кано́н преподо́бнаго на 8, глас 8, его́же краегране́сие:</red> Всеизря́днаго в по́стницех Са́вву любе́зно пою́.
<red>Творе́ние Феофа́ново.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотво́ряй иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
</p>
<p>Светозаре́нием Свята́го ду́ха, Са́вво,/ озари́ благоче́стною любо́вию пе́сньми восхваля́ющия тя,/ по́стников похвалу́, мона́шествующих сла́ву,/ пусты́ни украси́теля, бла́гочестия учи́теля.</p>
<p>Всю любо́вь к Бо́гу возложи́в от ю́ности,/ и к Нему́, ра́дуяся, все твое́ жела́ние име́я,/ пло́ти дви́жения и страсте́й нахо́ды воздержа́нием умертви́л еси́,/ Са́вво Богоно́се всехва́льне.</p>
<p>Победи́в плодо́м, сокрове́ннаго зми́я попра́л еси́/ и того́ се́ти легко́ премину́л еси́,/ Богоче́стия кри́лы впери́вся, о́тче;/ жи́знь же, ра́дуяся, объя́л еси́ от са́да кре́стнаго.</p>
<p>Просвеща́емь Све́том благода́ти, во огнь вшел еси́,/ я́коже трие́ о́троцы пребы́л еси́ неопале́н,/ Бо́гу тя сохра́ншу/ и явля́ющу всем бу́дущее тебе́ преспе́яние,/ по́слежде, о́тче, и соверше́ние.</p>
<p>
<red>Богоро́дичен: </red>Неуде́ржными  на нас смерть стремле́ньми я́тся,/ но, Твоему́ Рождеству́ прибли́жившися, поги́бе/ и, прирази́вшися, упраздни́ся, Богоро́дице Де́во,/ Жи́знь бо вои́стинну присносу́щную воплоти́вшуюся родила́ еси́.</p>
<p>
<red>Катава́сия
<emphasis>: </emphasis></red>
<emphasis>Спасе́ лю́ди  чудоде́йствуяй Влады́ка:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Лук сокруши́ся си́льных/ держа́вою Твое́ю, Христе́,/ и си́лою не́мощствующии/ препоя́сашася.</emphasis>
</p>
<p>И́же вре́мене вне вся́каго, я́ко време́н Творец,/ из Тебе́, Де́во, во́льно Младе́нец созда́ся.</p>
<p>Чре́во, простра́ншее Небе́с, воспои́м,/ и́мже Ада́м на Небесе́х, ра́дуяся, жи́тельствует.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утвержде́н в нача́ле Небеса ́ра́зумом/ и зе́млю на вода́х основа́вши,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Ум влады́ку над страстьми́, всебога́те, поста́вив,/ пода́тель пра́вды показа́лся еси́,/ лу́чшему бо я́ве ху́ждшее пови́нул еси́./ Те́мже, я́ко фи́никс, о́тче, в пусты́нях процве́л еси́.</p>
<p>После́довати разуме́в стопа́м Влады́ки,/ пресе́льник оте́чества был еси́/ и, в пусты́ни обита́я, побе́ду воздви́гл еси́ на противобо́рныя,/ Боже́ственною си́лою укрепля́емь.</p>
<p>Тве́рдостию ра́зума, всеблаже́нне, укрепля́емь,/ разли́чная вра́жия кова́рства обличи́л еси́, му́дре,/ и всем яви́л еси́/ и горды́ню о́наго возвы́шенную низложи́л еси́.</p>
<p>Свяще́нна тя душе́ю/ и простоты́ изво́ления доброде́тельми укра́шена ви́дя,/ светле́йшая звезда́ Евфи́мий прия́т,/ проро́чески веща́я твою́, всеблаже́нне, све́тлость.</p>
<p>
<red>Богоро́дичен:</red> Спаси́тельнаго нас ра́ди Сло́ва строе́ния/ све́тлая Ты, Ма́ти Де́во, дверь позна́лася еси́ вои́стинну:/ Ты бо нам ввела́ еси́ у́мную лучу́ Пребоже́ственнаго Божества́.</p>
<p>
<red>Катава́сия:</red>
<emphasis>При́зри на пе́ния рабо́в, Благоде́телю:</emphasis>
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Земна́я вся оста́вив, в ми́ре сый теле́сно,/ ду́хом был еси́ А́нгелом соприча́стник:/ настоя́щий бо стра́сти теле́сныя умертви́в,/ Тро́ицы показа́лся еси́ служи́тель, блаже́нне./ Те́мже и неду́гующих врачу́еши стра́сти/ и сло́вом ду́хи отгони́ши благода́тию, Богоно́се о́тче наш;/ моли́ся Христу́ Бо́гу прегреше́ний оставле́нию дарова́тися/ пра́зднующим любо́вию святу́ю па́мять твою́.</p>
<p>
<red>Сла́ва:</red>
</p>
<p>Молвы́ жите́йския оста́вив,/ крест твой на ра́мена взем,/ всего́ возложи́л еси́ тебе́ Бо́гу,/ пло́ти же и ми́ра вне быв,/ Ду́ху был еси́ Свято́му собесе́дник./ Те́мже и к ре́вности лю́ди воздвиза́я,/ гра́ды истощи́л еси́/ и пусты́ни гра́ды сотвори́л еси́, Богоно́се о́тче наш,/ моли́ Христа́ Бо́га прегреше́ний оставле́нию дарова́тися/ пра́зднующим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Я́ко Всенепоро́чная Неве́сто Творца́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́нию мя су́ща скве́рное оби́телище/ и де́моном игра́лище в разуме́ бы́вша,/ потщи́ся и тех злоде́йствия мя изба́вити/ и све́тлое жили́ще доброде́телей соверши́, Светоно́сная, Нетле́нная,/ отжени́ о́блак страсте́й и Вы́шняго прича́стия сподо́би/ и Све́та Невече́рняго моли́твами Твои́ми.</p>
<p>
<red>Песнь 4</red>
</p>
<p>
<red>Ирмо́с: Услы́шах,  </red>Го́споди,/  сла́вное Твое́ смотре́ние/ и просла́вих, Человеколю́бче,/ непостижи́мую твою́ си́лу.</p>
<p>Се превозвы́сися Боже́ственная гора́ до́му́ Госпо́дня превы́шше сил,/ Богома́терь я́вственнейший.</p>
<p>Зако́нов есте́ственных кроме́, Еди́на Де́во,/ ро́ждши Влады́чествующего тва́рию,/ сподо́билася еси́ Боже́ственнаго зва́ния.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Душе́вное о́чища́я устрое́ние/ и разширя́я Боже́ственными виде́нии,/ вме́стну сию́ вои́стинну Боже́ственных дарова́ний соде́лал еси́, Богоблаже́нне:/ возложе́нием же рук твои́х не́мощствующия исцели́л еси́,/ подража́тель Влады́ки быв.</p>
<p>И́же на тя, о́тче, лю́те разсвире́пев,/ поглоти́ся, я́ко Дафа́н окая́нный, и, я́ко Авиро́н, потреби́вся:/ тя бо неви́димо Боже́ственная храня́ше благода́ть,/ мно́гих промышля́ющи спасе́ние, всеблаже́нне,/ сла́вный Са́вво Богому́дре.</p>
<p>Зако́ном Бо́жиим наказа́в, Богоглаго́ливе, чу́вства,/ к разуме́нию безтеле́сных и мы́сленных/ твою́ худо́жную упра́вил еси́ мысль,/ проходя́ неосла́бно от сла́вы в сла́ву,/ от си́лы, о́тче, в си́лу.</p>
<p>Благоде́тельствовати единоплеме́нныя предложи́в,/ в пусты́ни гра́ды созда́л еси́ Боголе́пны и душеполе́зны,/ и в земли́ жа́ждущей исто́чники вод изве́л еси́,/ и ту́чи с Небесе́ пресла́вно, Богому́дре,/ в безво́дных се́лех низве́л еси́.</p>
<p>
<red>Богоро́дичен:</red> Новоцве́тный безсме́ртия рай/ и кра́сен вои́стинну показа́лася еси́,/ Дре́во жи́зни, в Тебе́ насажде́нное, Богонача́льнейше чревонося́щи и ражда́ющи,/ всем искапа́ющее спаси́тельныя наде́жды,/ ве́рно Богоро́дицу му́дрствующим Тя.</p>
<p>
<red>Катава́сия
<emphasis>:</emphasis></red>
<emphasis>Ро́да челове́ча обновле́ние:</emphasis>
</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Угль Иса́ии проявле́йся,/ Со́лнце из де́вственныя утро́бы,/ возсия́ во тьме заблу́ждшим,/ Богоразу́мия просвеще́ние да́руя.</emphasis>
</p>
<p>О́блацы, весе́лия сла́дость кропи́те су́щим на земли́,/ я́ко Отроча́ даде́ся, Сый пре́жде век,/ из Де́вы вопло́щся Бог наш.</p>
<p>Житию́ и пло́ти мое́й Свет возсия́/ и дря́хлость греха́ разруши́,/ напосле́док из Де́вы без се́мене вопло́щся, Высоча́йший.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Неукло́нною мы́слию к твоему́ Жела́емому простира́яся,/ от него́ благода́ть велича́йших чуде́с незави́стну прия́л еси́, о́тче,/ и ве́рно приходя́щия сострада́тельно уврачева́л еси́, преподо́бне.</p>
<p>Плотски́х тя́жестей дебельство́ отло́жив,/ сосу́д Богоде́ланен избра́н был еси́ Свята́го, чу́дне, ду́ха,/ оша́янием сне́дей, и моли́твою, и терпе́нием, и сми́реномудрием укра́ша́емь.</p>
<p>Пропове́дник Боже́ственных догма́т велегла́снейший рукоположе́н еси́,/ собо́ров, о́тче, святы́х соо́бщник был еси́, цари́ умудря́я,/ и́миже я́ве, благода́тию Боже́ственною огражда́емь, яви́лся еси́, блаже́нне.</p>
<p>От Бо́га да́вшаяся благода́ть тебе́, Богодохнове́нне, провозгласи́ся,/ раздаде́ся всем бо вселе́нныя концы́,/ я́ве творя́щи боголе́пно показа́ния чуде́с Боже́ственное де́йство.</p>
<p>
<red>Богоро́дичен:</red> Ве́рных Предста́тельница,/ стена́ неразруши́ма бла́гохваля́щих Тя,/ я́ко всему́ ро́ду челове́ческому я́вльшееся спасе́ние,/ Бо́га ро́ждши теле́сне я́вльшася,/ ду́шу мою́ спаси́, Пречи́стая.</p>
<p>
<red>Катава́сия:</red>
<emphasis>Из но́щи дел омраче́нныя пре́лести:</emphasis>
</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Глас глаго́л моле́бных/ от боле́зненный, Влады́ко, души́ услы́шав,/ от лю́тых мя изба́ви:/ Еди́н бо еси́ на́шего спасе́ния вино́вен.</emphasis>
</p>
<p>Естество́ челове́ческое, рабо́тающее греху́, Влады́чице Чи́стая,/ Тобо́ю свобо́ду улучи́:/ Твой бо Сын я́ко А́гнец за всех закала́ется.</p>
<p>Вопие́м Ти вси и́стинней Ма́тери Бо́жии:/ прогне́вавшия рабы́ изба́ви,/ Еди́на бо дерзнове́ние к Сы́ну и́маши.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ многа́ бо беззако́ния моя́,/ и из глубины́ зол возведи́, молю́ся,/ к Тебе́ бо возопи́ху и услы́ши мя,/ Бо́же спасе́ния моего́.</emphasis>
</p>
<p>Любо́вь к Бо́гу и бли́жнему стяжа́в,/ зако́на и проро́ков исполня́я глави́зну,/ преиму́щую бо всех несосу́дно доброде́тель, о́тче, испра́вил еси́.</p>
<p>Равноа́нгельное на земли́ ты жи́тельство стяжа́л еси́,/ равноа́нгельну же честь Христо́с тебе́ дарова́,/ святы́х чи́ны спутьше́ствующия души́ твое́й посла́в.</p>
<p>Прему́дрости поро́д яви́вся,/ нача́ло прему́дрости возжеле́л еси́ — страх Бо́жий,/ и́мже укрепля́емь, к соверше́нию вме́стному челове́ком, о́тче, дости́гл еси́.</p>
<p>
<red>Богоро́дичен:</red> Спа́са и Изба́вителя, Бо́га всех и Го́спода ро́ждши,/ нам пло́тию приобщи́вшася,/ спаса́й, Пречи́стая, призыва́ющия Тя от бед, Влады́чице.</p>
<p>
<red>Катава́сия:</red>
<emphasis>Обита́я Ио́на:</emphasis>
</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:</p>
<p>Я́ко от младе́нства Бо́гу же́ртва непоро́чная/ прине́слся еси́ доброде́телию, Са́вво блаже́нне,/ садоде́латель быв благоче́стия;/ те́мже был еси́ преподо́бных удобре́ние,/ граждани́н же пусты́нный достохва́лен./ Те́мже зове́м ти:/ ра́дуйся, Са́вво пребога́те. </p>
<p>
<red>И́кос:</red>
</p>
<p>О отце́в верхо́вниче и преподо́бных красото́,/ по́стников ко Христу́ дерзнове́ние,/ пусты́нный граждани́не и садоде́лателю./ Ка́ко воспою́ твое́ житие́, преподо́бне?/ блиста́еши бо конце́м, я́ко со́лнце./ Тем вопию́ ти:/ ра́дуйся, кра́сная каппадо́ков сла́во;/ ра́дуйся, честно́е вселе́нныя зна́мение;/ ра́дуйся, пусты́ни добре́йшее прозябе́ние;/ ра́дуйся, пра́ведных Боже́ственное наслажде́ние;/ ра́дуйся, я́ко презре́л еси́ теку́щая и тле́нная;/ ра́дуйся, я́ко на Небесе́х со А́нгелы обита́еши;/ ра́дуйся, мона́шествующих исправле́ние и пра́вило;/ ра́дуйся, ленящихся к Бо́гу воздви́жение;/ ра́дуйся, исто́чниче чуде́с Богото́чный:/ ра́дуйся, честны́й ду́ха орга́не;/ ра́дуйся, и́мже украси́ся восто́к;/ ра́дуйся, и́мже за́падная сия́ют;/ ра́дуйся, Са́вво пребога́те.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Вити́и яви́шася о́троцы любому́дрейшим дре́вле,/ от Богоприя́тныя бо души́, богосло́вяще устна́ми, поя́ху:/ Пребоже́ственный отце́в и наш Бо́же,/ благослове́н еси́.</emphasis>
</p>
<p>Зряше в нощи́ у́бо Иа́ков я́ко в гада́нии Бо́га,/ воплоще́н же из Тебе́, све́тлостию яви́ся пою́щим:/ Пребоже́ственный отце́в Бог и препросла́влен.</p>
<p>Зна́мения, е́же в Тебе́, неизрече́ннаго проявля́я сплете́ния,/ со Иа́ковом бо́рется,/ чрез е́же во́льно соедини́ся челове́ком, Чи́стая,/ Пребоже́ственный отце́в Бог и препросла́влен.</p>
<p>Ме́рзок не пропове́дуяй Еди́наго Де́вы Тя Сы́на от Всепе́тыя Тро́ицы,/ и несомне́нною мы́слию, и язы́ком вопия́:/ Пребоже́ственный отце́в Бог и препросла́влен.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ногою,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Отло́жил еси́ привре́менная, ве́чными возме́здився,/ и со А́нгелы лику́еши, я́ко А́нгельское пожи́в житие́./ С ни́миже и пел еси́:/ благослове́н Бог оте́ц на́ших.</p>
<p>Вопие́т бла́годарно ко Го́споду твоя́ вели́кая и всечестна́я Ла́вра,/ жи́теля, и Зижди́теля, и граждани́на тя предлага́ющи, му́дре,/ и хва́лящися зове́т:/ благослове́н Бог оте́ц на́ших.</p>
<p>Непреста́нно моли́ Го́спода, Са́вво Богому́дре, о па́стве твое́й,/ приле́жно же испроси́ твои́м трудо́м ве́чновати при́сно/ плодонося́щим и любо́вию зову́щим:/ благослове́н Бог оте́ц на́ших.</p>
<p>
<red>Богоро́дичен:</red> Неве́стник Пречи́ст па́че словесе́ Сло́ва воплоще́ния,/ и черто́г, и престо́л пра́вая му́дрствующий Тя имену́ем/ и, ра́дующеся, Твоему́ Сы́ну зове́м:/ благослове́н Бог оте́ц на́ших.</p>
<p>
<red>Катава́сия: </red>
<emphasis>Всецаря́  любо́вию уловле́ннии о́троцы:</emphasis>
</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О подо́бии зла́те небре́гше треблаже́ннии юноши,/ неизме́нный и живы́й Бо́жий о́браз ви́девше,/ среди́ огня́ воспева́ху:/ осуществова́нная да пое́т Го́спода вся тварь/ и превозно́си́т во вся ве́ки.</emphasis>
</p>
<p>Ви́ден бысть на земли́ Тобо́ю/ и с челове́ки поживе́, и́же бла́гостию несравне́нный и си́лою./ ему́же, пою́ще, вси ве́рнии, зове́м:/ осуществова́нная да пое́т Го́спода вся́кая тварь/ и превозно́си́т во вся ве́ки.</p>
<p>Вои́стинну Тя, Чи́стую, возвеща́юще, сла́вим, Богоро́дице./ Ты бо Еди́наго родила́ еси́, от Тро́ицы воплоще́нна./ Ему́же со Отце́м и Ду́хом вси пое́м:/ да пое́т Го́спода вся́кая тварь/ и превозно́си́т во вся ве́ки.</p>
<p>
<red>Ин</red>
</p>
<p>
<red>Ирмо́с</red>:
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозно́си́те во вся ве́ки.</emphasis></p>
<p>С весе́лием, преподо́бне, святы́х чи́ны чисте́йшей твое́й души́ предтеку́т/ на место отра́дно в све́тлая селе́ния,/ иде́же пра́ведных ли́цы веселя́тся./ С ни́миже ны́не пое́ши:/ свяще́нницы, воспо́йте, лю́дие, превозно́си́те Христа́ во ве́ки.</p>
<p>Стра́нна твоя́ чудеса́:/ зве́ри бо укроти́л еси́, ути́шив страсте́й во́лны,/ предглаго́леши бу́дущая проро́ческим да́ром,/ полки́ де́монския прогоня́я,/ язви́ши благомо́щными бде́нии же и моли́твами, и поще́ньми,/ и креста́ си́лою непобеди́мою, Богоно́се.</p>
<p>И́же Моисе́ю пе́рвее от столпа́ веща́вый,/ столп от земли́ до Небесе́ всесве́тел просте́рт тебе́ показа́,/ иде́же ны́не лежи́т терпели́вое твое́ и многострада́льное те́ло./ Ему́же, ве́рою предстоя́ще, благоче́стно пое́м:/ лю́дие, превозно́си́те Христа́ во ве́ки.</p>
<p>Ра́достно па́мять твоя́ соверша́ется, всехва́льне:/ в радостотво́рную бо оде́ялся еси́ доброде́тель,/ и́стинную ри́зу спасе́ния, и чи́стую,/ и светови́дную весе́лия оде́жду,/ в не́йже ны́не, красу́яся, пое́ши непреста́нно:/ свяще́нницы, воспо́йте, лю́дие, превозноси́те Христа́ во ве́ки.</p>
<p>
<red>Богоро́дичен:</red> Неискусобра́чно родила́ еси́, Де́ва пребы́вши,/ и стра́нным Рождество́м Твои́м совокупи́ла еси́ вся,/ вре́менную брань и да́льнее разстоя́ние разруши́вши,/ Христа́, ми́ра да́теля, нося́щи в не́дрех Твои́х./ его́же ве́рно пое́м и превозно́си́м во ве́ки.</p>
<p>
<red>Катава́сия:</red>
<emphasis>Утро́бу неопа́льно образу́ют:</emphasis>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Весь еси́ жела́ние, весь сла́дость,/ Сло́ве Бо́жий, Де́вы Сы́не,/ Бо́же бого́в, Го́споди, святы́х Пресвяты́й,/ тем Тя вси с Ро́ждшею велича́ем.</emphasis>
</p>
<p>Жезл кре́пости даде́ся естеству ́тле́нному/ Сло́во Бо́жие во утро́бе Твое́й, Чи́стая,/ и сие́ возста́ви, ко а́ду попо́лзшееся./ Те́мже Тя, Всечи́стая, я́ко Богоро́дицу велича́ем.</p>
<p>Ю́же изво́лил еси́, Влады́ко,/ приими́ ми́лостивно моли́твенницу, Ма́терь твою́, о нас,/ и Твоей бла́гости вся́ческая испо́лня́тся;/ да Тя вси я́ко Благоде́теля велича́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком плотски́/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Благоуха́ет твоя́ ра́ка духо́вное благово́ние,/ бога́тно веселя́щи твоя́ сы́ны, тя обстоя́щия и́скренно,/ помина́ющия, преподо́бне, А́нгельское твое́ пребыва́ние,/ и тебе́ да́нную све́тлость, и сла́ву, и присносу́щную красоту́.</p>
<p>Прото́ржеся в пусты́ни вода́,/ и земля́ жа́ждущая в бла́то бысть, моли́твами претвори́тся, о́тче, твои́ми:/ по́стничестии бо полки́ сию́ населя́ют, я́ко ре́чну,/ страна́ Иорда́нова процвете́, я́ко крин,/ напая́ема твои́ми слеза́ми.</p>
<p>Све́тлость святы́х на Небесе́х/ я́ко пра́веднику тебе́ возсия́, о́тче,/ Христа́ бо пра́вду и́стинную проявле́нно возлюби́л еси́;/ его́же жи́тельству после́дуя, всеблаже́нне,/ уподо́бився сего́ живоно́сней, я́ко мо́щно бе, святы́ни.</p>
<p>Бога́тным, Богоно́се, сия́я Све́том и ли́ки А́нгельския ви́дя,/ светови́дны обходя́щия Тро́ический Све́т/ и прие́млющия благода́тию Боговиде́ния лучи́,/ не преста́й моля́ оста́вле́ния грехо́в сподо́битися пою́щим тя.</p>
<p>
<red>Богоро́дичен:</red> Я́ко всех превы́шши земноро́дных несравне́нными, Чи́стая, пе́рвенствы:/ Бо́га бо, всех тварей Творца́, во утро́бу твою́ вмести́ла еси́./ Того́ моли́ я́ко ми́лостива/ единомышле́ние, мир, благостоя́ние ти́хое Це́рквам дарова́ти.</p>
<p>
<red>Катава́сия</red>:
<emphasis>Люби́ти у́бо нам:</emphasis></p>
<p>
<red>Свети́лен:</red>
</p>
<p>Пусты́ню град сотвори́л еси́ любому́дрыми нра́вы,/ отце́в красото́, Са́вво, о́тче Богому́дре,/ и сию́ соверши́л еси́ мы́сленный рай,/ цвету́щь цве́ты Боже́ственными, единонра́вных мно́жества,/ досто́йно соверша́ющих твою́ честну́ю па́мять.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко иму́щи сострада́тельное и ми́лость ве́лию,/ при́зри, Всепе́тая Богоро́дице Де́во, на мое́ смире́ние/ и страсте́й молву́, и собла́знов жития́ разори́, Отрокови́це,/ и огня́ гее́нскаго изба́ви мя моли́твами Твои́ми.</p>
<p>
<red>На хвали́тех стихи́ры, на 4, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Презира́тель до́льних и пресе́льник,/ рачи́тель Го́рних/ и пусты́нный граждани́н, Са́вво Богому́дрый,/ всем нам пра́здновати повелева́ет/ к Бо́гу отше́ствия его́ ве́рно день спаси́тельный.</p>
<p>Вне пло́ти и ми́ра доброде́тельми быв,/ и те́ми на земли́ в житии́/ просла́вил еси́ Го́спода сла́вы, о́тче му́дре,/ и по достоя́нию от него́ просла́вился еси́,/ и врачева́ний показа́лся еси́ Боже́ственный исто́чник,/ Са́вво Богоприя́тне.</p>
<p>Смире́н, незло́бив, кро́ток, прост,/ молчали́в я́ко был еси́, о́тче,/ па́че челове́ка вои́стинну,/ и невеще́ствен в вещи дом Бо́жий яви́лся еси́, вседосто́йный,/ я́же от него́ прибы́вшая тебе́ дарова́ния/ ми́лостивно подава́я нам.</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду́ трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ непоро́чно поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не:</red> Богоро́дице, Ты еси́ лоза́ и́стинная:</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на свята́го, пе́сни 3-я и 6-я. Проки́мен, глас 7:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Гала́том, зачало 213.</red>
Аллилу́ия,
<red>глас 8:</red>
Блаже́н муж, боя́йся Го́спода:
<red>Стих:</red>
Си́льно на земли́ бу́дет се́мя его́.
<red>Ева́нгелие от Матфе́я, зачало 43. Прича́стен:</red>
В па́мять ве́чную бу́дет пра́ведник:</p>
<p>
<red>Преподобный Савва Освященный</red>родился в 438 году в каппадокийском селении Муталаске (восточная область Малой Азии), в христианской семье Иоанна и Софии. В пятилетием возрасте Савва был оставлен на воспитание брату матери — Ермию, так как родители надолго уехали в Александрию, куда отец был переведен по службе. Жена Ермия плохо обращалась с отроком, и вскоре он перешел жить к брату отца — Григорию. Но и здесь Савва оставался недолго, так как родственники постоянно ссорились из-за оставленного ему родителями состояния. Святой Савва, не желая вражды, оставил свое наследство и та́ино ушел в Флавианову обитель. Там восьмилетний отрок принял монашеский постриг.</p>
<p>Святой Савва прилежно изучал Священное Писание и иноческий устав. Он во всем старался подражать жизни подвижников.</p>
<p>Со всяким плотским желанием преподобный Савва боролся воздержанием. Работая однажды в саду, он залюбо́вался красивым яблоком и хотел было без спроса съесть его, но, вспомнив о первом грехе прародителей, с досадой на свою прихоть сорвал яблоко и растоптал его. С тех пор преподобный Савва дал обет никогда не есть яблок.</p>
<p>Непрестанной молитвой, постом, послушанием и неленостным трудом святой Савва еще юношей достиг высокой степени духовного совершенства. Господь прославил его даром чудотворений. Об этом свидетельствует следующий случай: один инок положил в печь для просушки свою одежду, забыл о ней и вспомнил, когда печь затопили. Преподобный Савва, желая утешить огорченного брата, с верой в помощь Божию вошел в печь и вынес неповрежденную одежду брата, и сам не пострадал.</p>
<p>Примирившиеся Ермий и Григорий уговаривали преподобного Савву уйти из монастыря, жениться и жить в своем имении, но он отвечал: «Как от змей, убегаю я от тех, которые советуют мне сойти с пути Божия, ибо худые сообщества развращают добрые нравы».</p>
<p>Десять лет преподобный Савва подвизался в той обители, а затем ушел в Иерусали́м. Прожив зиму в монастыре преподобного Пассариона (V в., память 11 августа и в субботу Сырной седмицы), он пришел в Лавру преподобного Евфимия Великого (†473, память 20 января). Преподобный Евфимий провидел в юноше будущего наставника многих иноков. Он благословил его жить в обители своего ученика — преподобного Феоктиста (†467, память 3 сентября). С большим усердием преподобный Савва продолжал свои монашеские подвиги и исполнял послушания на новом месте. Он наблюдал за скотом, приносил для братий дрова и воду.</p>
<p>Через некоторое время преподобному Савве пришлось сопровождать некоего инока в Александрию. Там он встретился со своими родителями, которые просили его оставить монашескую жизнь. Но святой Савва, сдерживая естественную любо́вь к родителям, отвечал словами Евангелия: «Кто любит отца или мать более, нежели Меня, не достоин Меня...» (<a xlink:href="https://azbyka.ru/biblia/?Mt.10:37&amp;cr&amp;rus">Мф.10:37</a>).</p>
<p>После смерти преподобного Феоктиста святой Савва по благословению преподобного Евфимия затворился в пещере недалеко от монастыря. Пять дней недели он пребывал в затворе в непрестанной молитве и труде, занимаясь плетением корзин. На шестои день он приходил в обитель, где слушал церковные службы, потом принимал пищу и уходил снова в затвор.</p>
<p>Через 5 лет преподобный Евфимий, все время следивший за духовным возрастанием своего ученика «юноши-старца», вызвал преподобного Савву к себе в Лавру и на всю святую Четыредесятницу удалился с ним и иноком Домитианом (память в субботу Сырной седмицы) в пустыню Руву.</p>
<p>Во время этого странствования преподобный Савва многому научился от мудрого наставника.</p>
<p>Когда преподобный Евфимий Великий преставился ко Господу, блаженный Савва удалился в пустыню и поселился в пещере неподалеку от обители преподобного Герасима Иорданского (†475, память 4 марта). Там он выдержал брань с бесами, которые устрашали его, являясь в образе разных зверей. Нападали на святого и разбойники-сарацины, но Господь сохранял жизнь Своего избранника.</p>
<p>В конце четвертого года пребывания преподобного в пустыне ему явился Ангел Господень и показал долину, где он должен основать Лавру. Святой Савва поселился на указанном месте в пещере, вход в которую был очень неудобен: нужно было спускаться в нее по веревке. За водой святому приходилось ходить за 15 стадий. Сначала он питался травами, росшими около пещеры, затем пищу ему приносили сарацины, случайно открывшие его жилище. они полюбили святого отшельника за незлобие и кротость.</p>
<p>Через пять лет к преподобному Савве стали приходить иноки — образовался монастырь. Он с любо́вью принимал братий и указывал места для поселения. По благословению преподобного на горе была построена башня, а в долине возведена церковь, в которой совершали службу приходившие в обитель пресвитеры. Сам же преподобный по смирению не принимал священного сана и не благословлял на это никого из братий. Место то было безводное, но по молитве преподобного Саввы был найден обильный источник воды.</p>
<p>Однажды, во время ночной молитвы, преподобный Савва увидел огненный столп. Он пошел на место видения и обнаружил там большую и светлую пещеру. В ней преподобный устроил церковь в честь Пречистой Божией Матери. Рядом он построил себе келлию и проделал та́иный ход в церковь, чтобы незаметно ходить в нее молиться.</p>
<p>Лавра преподобного Саввы разрасталась: за короткое время в ней собралось 70 иноков, затем число братий увеличилось до 150. Среди них нашлись ненавистники, которые перестали подчиняться своему Авве, клеветали на него Иерусали́мскому Патриарху и просили назначить другого игумена. Но Патриарх не поверил клевете. Прибыв в Лавру, он посвятил преподобного Савву в священный сан и благословил братию подчиняться поставленному им Богом игумену.</p>
<p>Преподобный Савва был уже в преклонных годах, когда в Александрии умер его отец. Мать распродала все имение и по совету сына приняла монашеский постриг. В скором времени она скончалась. На оставленные ею средства в монастыре и в Иерихоне были построены странноприимные дома, а оставшаяся часть денег истрачена на нужды монастыря.</p>
<p>Преподобный Савва через монаха Анфа сблизился с преподобным Феодосием (†529, память 11 января). Молодых иноков он отсылал в монастырь преподобного Феодосия, где они учились правилам монастырской жизни. По повелению Патриарха Саллюстия (484-494) преподобный Феодосий начальствовал над общежительными монастырями, а преподобный Савва — над отцами-отшельниками.</p>
<p>Преподобный Савва основал еще несколько монастырей. Настоятелями в них он назначил своих учеников. Преподобный поочередно посещал новые обители, чтобы утвердить братий на пути духовного совершенствования. Между тем в его Лавре прежние недоброжелатели снова начали возмущать спокойствие насельников. Преподобный, желая сохранить мир, ушел из Лавры в пустыню. Но и туда к нему стали приходить иноки, и возникла еще одна обитель—киновия. Клеветники распустили слух о смерти святого Саввы и известили об этом Патриарха. На праздник Обновления храма Воскресения блаженный Савва с верными ему иноками пришел в Иерусали́м, и клеветники были разоблачены. Патриарх Илия II (494-517) приказал не желающим покоряться руководству преподобного Саввы покинуть Лавру. Ушедшие монахи бедствовали на новом месте поселения. Преподобный узнал об этом и, исполняя заповедь Христову о любви к врагам, отправил им все необходимое, а затем сам посетил их и построил там церковь.</p>
<p>Император-еретик Анастасий I Дикор (491-518), отвергавший определения IV Халкидонского Вселенского Собора (449), свергнул с патриаршего престола блаженного Патриарха Илию и требовал от его преемника, Патриарха <a xlink:href="https://azbyka.ru/biblia/?Jn.3&amp;cr&amp;rus">Иоанна III</a> (517-524), чтобы он предал анафеме Халкидонский Вселенский Собор. Преподобный Савва вместе с другими старцами-пустынниками встал на защиту Православия. Они убедили Патриарха Иоанна не страшиться угроз императора, но твердо стоять за православные догматы. Патриарх предал анафеме всех противников Православия и подтвердил постановления Халкидонского Собора. Вместе с ним на амвоне стояли преподобные Савва и Феодосий.</p>
<p>ГІо молитвам преподобного Саввы семь монастырей, им основанных, во время голода не испытывали нужды: Господь посылал им помощь через неизвестных благотворителей. Преподобный молился также о прекращении засухи, и на землю пролился дождь. Преподобный Савва ездил в Константинополь к новому императору Юстину I (519-527) и испросил освобождение от дани для жителей Палестины, разоренных пятилетней засухой и войной с самарянами.</p>
<p>Приближался конец земной жизни преподобного. Ему был открыт день смерти. Призвав братию, он простился со всеми, причастился Святых Таин Христовых и со словами «Отче, в руки Твои предаю дух мой», — мирно скончался. Это произошло в 532 году; преподобному Савве было 94 года. Многочисленные чудеса по кончине святого и судьба его Лавры показали, как угодна Богу жизнь преподобного Саввы Освященного.</p>
<p>Преподобным Саввою был написан устав церковных служб, так называемый «Иерусали́мский», принятый всеми палестинскими монастырями. С XIV века этот устав распространился и в России.</p>
</section>
