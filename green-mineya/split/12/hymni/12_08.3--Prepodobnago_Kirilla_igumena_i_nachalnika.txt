<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Кири́лла, игу́мена и нача́льника Челмого́рскаго и Ка́ргопольскаго чудотво́рца.</p>
</title>
<p>
<red>НА МАЛОЙ ВЕЧЕ́РНИ</red></p>
<p>
<red>На</red> Го́споди, воззва́х:
<red>стихи́ры на 4, глас 1.</red></p>
<p>
<red>Подо́бен:</red> Небе́сным чино́м:</p>
<p>Наста́, Богоно́се, со́лнца светле́йший твой пра́здник/ озаря́ет приходя́щия к тебе́ ве́рою,/ и безсме́ртием облагоуха́ет,/ и душа́м источа́ет исцеле́ние,/ Кири́лле преподо́бне,/ моли́твенниче о душа́х на́ших.</p>
<p>Чу́вственныя стра́сти теле́сныя победи́в воздержа́ния брозда́ми,/ чудоде́йственниче Кири́лле,/ и ре́вности Безпло́тных на земли́ показа́в,/ вся плотска́я жела́ния ду́хови пови́нул еси́,/ тем ны́не в Небе́сных селе́ниих водворя́яся,/ моли́ о душа́х на́ших.</p>
<p>Блаже́нне Кири́лле,/ основа́ние положи́в доброде́тели,/ дре́вняго челове́ка совлече́ся с по́хотьми́/ и во Христа́ облече́ся вои́стинну,/ тем и обличи́л еси́, преподо́бне,/ мно́гая вра́жия ополче́ния,/ жи́тель пусты́нный был еси́,/ моли́ спасти́ся душа́м на́шим.</p>
<p>
<red>Сла́ва, глас 8:</red> Преподо́бне и Богоно́се о́тче наш Кири́лле:
<emphasis>
<red>(зри сла́вник на литии́).</red></emphasis>
</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Дом Отцу́ Безнача́льному был еси́,/ преподо́бне Кири́лле, о́тче наш,/ того́ моли́ пода́ти ми́р Це́ркви его́/ и душа́м на́шим ве́лию ми́лость.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Дом и оби́тель Безнача́льнаго Отца́/ Единоро́дному Сы́ну был еси́,/ преподо́бне Кири́лле, о́тче наш,/ того́ моли́ поми́ловати лю́ди/ и пода́ти душа́м на́шим ве́лию ми́лость.</p>
<p>
<red>Стих:</red> Блаже́н муж, боя́йся Г оспода,/ в за́поведех Его́ восхо́щет зело́.</p>
<p>Дом и жили́ще Ду́ху Пресвято́му/ был еси́, преподо́бне о́тче наш Кири́лле,/ того́ моли́ ми́р всему́ Правосла́вию пода́ти/ и душа́м на́шим ве́лию ми́лость.</p>
<p>
<red>Сла́ва, глас и подо́бен то́йже:</red>
</p>
<p>Дом и пребыва́ние Пресвяте́й и Безнача́льней Тро́ице был еси́,/ Кири́лле преподо́бне, о́тче наш,/ ю́же моли́ ми́р оби́тели твое́й пода́ти/ и душа́м на́шим ве́лию ми́лость.</p>
<p>
<red>И ны́не:</red>
</p>
<p>Дом и Це́рковь воздви́жена/ во оби́тели твое́й, преподо́бне,/ в похвалу́ и сла́ву Пречи́стей Богоро́дице Мари́и,/ ю́же моли́, блаже́нне Кири́лле, о́тче наш,/ дарова́ти душа́м на́шим ве́лию ми́лость.</p>
<p>
<red>Тропа́рь, глас 4</red>: Днесь возсия́:
<emphasis>
<red>(зри день сей ниже). </red></emphasis>
<red>Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Я́ко до́бля:</p>
<p>Преподо́бне и Богоно́се о́тче наш Кири́лле,/ любве́ ра́ди Христо́вы вся оста́вил еси́/ и, в пусты́ню всели́вся,/ ника́коже устраши́лся еси́ неви́димых враго́в боре́ния,/ а́ще бо и мно́гажды прише́дше на тя мечта́нии свои́ми,/ привиде́ния стра́шная показу́юще,/ ты же моли́твами твои́ми, я́ко прах, без ве́сти тех отгна́л еси́./ О, непоро́чныя твое́я души́ и кре́пкаго терпе́ния!/ Христа́ непреста́нно моли́/ спасти́ся душа́м на́шим.</p>
<p>Преподо́бне и Богоно́се о́тче наш Кири́лле,/ житие́ свое проше́д нескве́рно,/ терпе́ние же, и кро́тость,/ и любо́вь име́л еси́ нелицеме́рну,/ воздержа́ние безме́рное,/ всено́щное стоя́ние, умиле́нние Боже́ственно,/ ве́ру и наде́жду и́стинну/ с ми́лованием, о́тче, стяжа́в,/ я́ко А́нгел, пожи́л еси́ на земли́ с те́лом, Кири́лле блаже́нне,/ моли́твенниче о душа́х на́ших.</p>
<p>Преподо́бне и Богоблаже́нне о́тче Кири́лле,/ умертви́л еси́ пло́ти свое́й мудрова́ние,/ Боже́ственными разуме́нии теле́сных превы́ше страсте́й был еси́/ и смеше́н до́льними, нося́ начерта́нии,/ изобража́я в себе́ Боже́ственную добро́ту,/ и показа́лся еси́ весь светови́ден де́йством Свята́го ду́ха,/ Кири́лле преподо́бне, о́тче наш,/ моли́ спасти́ся душа́м на́шим.</p>
<p>Преподо́бне и Богоблаже́нне о́тче Кири́лле,/ благода́тию Свята́го ду́ха ум свой озари́в,/ от него́ же пресве́тлыми заря́ми се́рдце твое́ просвети́в/ и светови́ден весь вои́стинну был еси́,/ искуси́теля же вся́чески победи́л еси́,/ темже ны́не на Небесе́х лику́еши со А́нгелы и со все́ми святы́ми,/ помина́й нас всегда́, блажа́щих тя на земли́,/ и пра́зднующих пречестно́е успе́ние твое, и почита́ющих.</p>
<p>
<red>Сла́ва, глас 5:</red>
</p>
<p>Ра́дуйся, вои́стинну по́стнических по́двиг соверше́ние;/ ра́дуйся, благово́нный сосу́де,/ ты бо крест Христо́в на ра́мо взем/ и Влады́це Христу́ себе́, преблаже́нне, возложи́л еси́,/ плоть попра́л еси́,/ до́лу влеку́щее мудрова́ние пови́нул еси́,/ доброде́тельми же свои́ми ду́шу просвети́л еси́/ и к Боже́ственному дости́г жела́нию,/ темже, всесвяту́ю па́мять твою́ пра́зднующе, прехва́льне Кири́лле,/ Боже́ственнаго Человеколю́бия про́сим получи́ти твои́ми к Бо́гу моли́твами/ и ми́рови дарова́ти ве́лию ми́лость.</p>
<p>
<red>И ны́не, Богоро́дичен:</red> В Чермне́м мо́ри:
<red>
Вход. Чтения преподо́бническая
<emphasis>(зри день 5-й).</emphasis></red>
</p>
<p>
<red>На литии́ стихи́ры, глас 8:</red>
</p>
<p>В пусты́ню дости́гл еси́, Преблаги́м Бо́гом наставля́ем,/ преподо́бне о́тче Кири́лле,/ в не́йже, я́ко дре́во благопло́дно, насажде́н еси́,/ всегда́ поуча́яся в зако́не Госпо́дни,/ плоды́ воздержа́ния стяжа́л еси́,/ Всесвяте́й Тро́ице предстоя́,/ ю́же, преподо́бне, моли́ ве́рою притека́ющим к моще́м твои́м/ благода́ть исцеле́ния дарова́ти,/ спасти́ и просвети́ти ду́ши на́ша.</p>
<p>В пусты́ню всели́вся, Преблаги́м Христо́м Бо́гом направля́ем,/ преподо́бне о́тче Кири́лле,/ в нейже, я́ко дре́во при вода́х, насади́вся/ и в зако́не Госпо́дни поучи́вся день и нощь,/ духо́вныя плоды́ прине́сл еси́ Христу́ Бо́гу,/ его́же моли́ ве́рою притека́ющим к моще́м твои́м/ благода́ть исцеле́ния дарова́ти,/ спасти́ и просвети́ти ду́ши на́ша.</p>
<p>В пусты́ню водвори́лся еси́ благода́тию Христа́ Бо́га,/ преблаже́нне о́тче Кири́лле,/ в не́йже, я́ко лоза́ благопло́дная при вода́х, насажде́н еси́,/ доброде́телей плоды́ Христу́ Бо́гу приноша́я,/ к жи́зни ве́чней наставля́я/ ве́рою пра́зднующих честну́ю па́мять твою́,/ Христа́ Бо́га моли́ от тли и бед изба́витися,/ спасти́ и просвети́ти ду́ши на́ша.</p>
<p>
<red>Сла́ва, глас то́йже:</red>
</p>
<p>Преподо́бне и Богоно́се о́тче наш Кири́лле,/ ты усе́рдно в пусты́ни подвиза́лся еси́ в ну́ждней и непроходи́мей,/ любве́ ра́ди Го́спода своего́/ и воздая́ния ра́ди е́же со все́ми святы́ми бу́дущих его́ благ,/ и житие́м свои́м по́стническим,/ я́ко А́нгел на земли́, челове́ки удиви́л еси́,/ бе́сы же, па́че и самаго́ диа́вола, устраши́л еси́,/ и воста́ющия на тя злотво́рныя и неми́лостивыя разбо́йники/ по́мощию Бо́жиею посрами́л еси́,/ и ны́не, преподо́бне, уго́дниче Христо́в,/ преблаже́нне о́тче наш Кири́лле,/ моли́ о нас ми́лостиваго Бо́га,/ пода́ти ми́р ми́рови/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>На стихо́вне стихи́ры, глас 4:</red> Преподо́бне о́тче Кири́лле,/ яви́ся нам Небе́сный челове́к/ и земны́й А́нгел пропове́дешися днесь,/ его́же житию́ удиви́шася А́нгели,/ и вострепета́ша ду́си лука́вии,/ той на́ми пра́зднуется днесь,/ и, того торжество́ лику́юще, вопие́м:/ моли́, преподо́бне, Христа́ Бо́га,/ да твои́ми моли́твами от враг свободи́мся.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Соше́дшеся днесь, ве́рнии,/ восхва́лим преподо́бнаго отца́ на́шего Кири́лла,/ духо́вно веселя́щеся и па́мять его́ све́тло пра́зднующе,/ я́ко вра́жия полки́ прогна́вшаго/ и злотво́рцы посрами́вшаго,/ ве́рныя же ба́нею Свята́го ду́ха обно́вльшаго,/ и ны́не сия́еши чудесы́, Кири́лле преподо́бне,/ я́ко да твои́ми моли́твами/ да́рует нам Христо́с ве́лию и бога́тую ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Преподо́бне о́тче Кири́лле,/ а́нгельски на земли́ пожи́л еси́/ и по́стническим лико́м сочета́лся еси́,/ крест бо на ра́мо свое́ взем,/ после́довал еси́ Христу́ Бо́гу,/ на горе́ святе́й всели́вся./ При вода́х дово́льних ну́ждною пи́щею плотски́я стра́сти душетле́нныя/ воздержа́нием, преподо́бне, увяди́л еси́/ и был еси́ духо́вно прия́телище/ и сосу́д чист Го́сподеви,/ те́мже вопие́м ти:/ моли́ Христа́ Бо́га спасти́ся душа́м на́шим.</p>
<p>
<red>Сла́ва, глас 6:</red>
</p>
<p>Прииди́те, мона́хов мно́жество,/ прииди́те, пустыннолю́бное воспита́ние,/ прииди́те, лик соста́вим,/ днесь бо торжеству́ем па́мять преблаже́ннаго отца́ на́шего Кири́лла,/ прииди́те, стеце́мся, мирсти́и наро́ди, к ра́це его́,/ любе́зно целу́им, моля́щеся,/ и нам оби́льно источа́ет, ве́рным, исцеле́ния разли́чна,/ и к нему́ возопие́м:/ о́тче преподо́бне Кири́лле,/ моли́, мо́лим тя,/ испроси́ нам у Христа́ ми́ра и ве́лия ми́лости.</p>
<p>
<red>И ны́не, Богоро́дичен:</red> Творец и Изба́витель мой, Пречи́стая:
<red>Таже,</red>
Ны́не отпущаеши:</p>
<p>
<red>Тропа́рь, глас 4:</red>
</p>
<p>Днесь возсия́ нам пресве́тлая па́мять твоя́, сла́вне,/ я́ко со́лнце светоза́рное,/ луча́ми благода́ти озаря́ющи весь ми́р/ и тьму но́щи злых духо́в и от нас отгоня́ющи./ Днесь Небе́сныя си́лы святы́х А́нгел, и мирски́й наро́д,/ и ду́ши пра́ведных мы́сленно торжеству́ют, ра́дующеся,/ днесь и мы, гре́шнии, припа́дающе, мо́лимся:/ о́тче преподо́бне Кири́лле,/ Христа́ Бо́га моли́ непреста́нно/ спасти́ град и лю́ди,/ и́же любе́зно тебе́ почита́ющия.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь, глас 4, два́жды. Сла́ва, и ны́не, Богоро́дичен.</red></p>
<p>
<red>По 1-м стихосло́вии седа́лен, глас 8:</red>Яви́ся, преподо́бне, чу́ден в по́стнических терпе́ниих,/ вся́чески Христу́ угоди́л еси́, преблаже́нне Кири́лле,/ му́дрою мы́слию утверди́л еси́ ду́шу свою́,/ покори́ плотско́е мудрова́ние ду́хови/ и возлюби́ до́брая тружда́тися Го́сподеви своему́,/ те́мже, преблаже́нне о́тче Кири́лле,/ моли́ Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Богоро́дице Цари́це, правосла́вным похвало́,/ ерети́ческая шата́ния разори́ и ли́ца их посрами́,/ не кла́няющихся о́бразу Твоему́ потреби́,/ мы же, раби́, Богома́ти, Сы́на Твоего́, Христа́ Бо́га на́шего,/ покланя́емся о́бразу Твоему́/ и мо́лим Тя в День Су́дный изба́вити нас муче́ния/ и сподо́бити нас Ца́рствия Небе́снаго, Ма́ти Христа́ Бо́га на́шего.</p>
<p>
<red>По 2-м стихосло́вии седа́лен, глас 5:</red> Духо́вно торжеству́ем в па́мять чу́днаго Кири́лла,/ он бо А́нгелы удиви́ и челове́ки пра́здновати научи́,/ Христа́ сла́вити, прославля́ющего святы́х Свои́х,/ просла́ви бо тя Госпо́дь, преподо́бне Кири́лле сла́вне,/ и сла́вы Своея́ Небе́сныя зре́ти сподо́би,/ не забу́ди нас, му́дре, творя́щих святу́ю па́мять твою́.</p>
<p>
<red>Сла́ва, и ны́не, Богоро́дичен:</red> Богоро́дице возопие́м, ве́рнии, любо́вию:/ ра́дуйся, Бо́жие селе́ние;/ ра́дуйся, па́дшим возста́ние./ Ра́дуйся, ме́ртвым Тебе́ ра́ди воскресе́ние;/ ра́дуйся, ве́рным спасе́ние./ Ра́дуйся, ненаде́жным наде́жда изве́стная;/ ра́дуйся, преподо́бным сла́ва и весе́лие./ Ра́дуйся, А́нгелом торжество́ с ли́ки святы́х;/ ра́дуйся, Благода́тная, Госпо́дь с Тобо́ю и Тебе́ ра́ди с на́ми.</p>
<p>
<red>По полиеле́е Седа́лен, глас 6:</red>
</p>
<p>От ю́ности, преподо́бне, сосу́д избра́н яви́ся,/ и жили́ще Свята́го ду́ха бысть, и кре́постию ума́ непоколеби́м пребы́сть,/ и над страстьми́ воцари́ся, великоду́шне, блаже́нне Кири́лле,/ и презре́ мирска́я пристра́стия, и процве́л еси́, я́ко крин се́льный,/ и оде́явся доброде́тельми свои́ми, я́ко ри́зою све́та,/ и яви́ся крепкостоя́телен проти́ву неви́димых враго́в,/ алка́нием и жа́ждею те́ло свое́ изсуши́в,/ после́дова Христу́ Бо́гу на́шему,/ его́же крест на ра́ме поне́сл еси́,/ безпреста́нно распина́яся ему́,/ его́же моли́ ми́р вселе́нней дарова́ти и душа́м на́шим ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая Де́во Благослове́нная и от родо́в избра́нная, земны́м спасе́ние,/ ду́шу мою́, во гресе́х вся́ческих лю́те обурева́ему,/ наста́ви, Влады́чице, на стезю́ покая́ния,/ да воспою́ Ти, ра́дуяся:/ благослове́нна Ты в жена́х, Всенепоро́чная Де́во Чи́стая.</p>
<p>
<red>Степе́нна, 1-й антифо́н 4-го гла́са. Проки́мен:</red>Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми?
<red>Ева́нгелие от Луки́, зача́ло 24.</red></p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне и преблаже́нне о́тче наш Кири́лле,/ презира́тель до́льних и пресе́льник с Вы́шними показа́ся,/ вооружи́лся еси́ над страстьми́, я́ко во́ин Христо́в,/ те́ло свое вдал еси́ на терпе́ние и всено́щное стоя́ние,/ и прогна́л еси́ ду́хи те́мныя от себе́,/ и ны́не то́чиши исцеле́ния да́ры, преподо́бне Кири́лле,/ всем нам повеле́вый пра́здновати/ и́же к Бо́гу твое отше́ствие,/ и моли́ спасти́ся нам.</p>
<p>
<red>Кано́н преподо́бному Кири́ллу, глас 4, его́же краегране́сие:</red>  Блаже́ннаго Кири́лла дерза́ю воспе́ти.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зными Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Лю́тыми страстьми́ жития́ побежда́ем есмь окая́нный аз/ и сего́ ра́ди молю́ Тя, Христе́ Бо́же, от сих изба́витися,/ я́ко да досто́йно возмогу́ восхвали́ти Твоего́ уго́дника, Кири́лла преподо́бнаго.</p>
<p>Лю́тых мя смуще́ний свободи́, о́тче,/ да, наставля́ем твои́ми моли́твами,/ све́тло воспою́ твое́ торжество́, Кири́лле преподо́бне.</p>
<p>Разуме́х, преподо́бне, аз свое́ недосто́инство/ и со стра́хом косну́хся к твоему́ хвале́нию,/ но ты, блаже́нне, приими́ с ве́рою тебе́ прино́симое хвале́ние, о́тче Кири́лле.</p>
<p>
<red>Богоро́дичен:</red> Пречи́стая Богоро́дице,/ Ты ми бу́ди кре́пкая По́мощнице, рабу́ Твоему́,/ и изба́ви ду́шу мою́ от се́ти диа́воли,/ и спаси́ мя, лю́те потопля́ема волна́ми грехо́вными,/ моли́твами Твоего́ уго́дника, Кири́лла.</p>
<p>
<red>Катава́сия</red>:
<emphasis>Христо́с ражда́ется:</emphasis></p>
<p>
<red>Песнь 3</red>
</p>
<p>
<red>Ирмо́с:</red> Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</p>
<p>От неразу́мия страсте́й мои́х возведи́ мя, свя́те, и да́руй ми свет у́мный,/ да возмогу́, недосто́йный, от гру́баго ума́ моего́/ худое сие́ плете́ние принести́ к похвале́нию чуде́с пресла́внаго твоего́ торже́ства́.</p>
<p>Ве́ру в души́ неоску́дну имел еси́, преподо́бне,/ и да́нный ти тала́нт трудолю́бно возделал еси́,/ да всем нам по́даси дар, разли́чно боля́щим,/ душе́вных страсте́й и теле́сных боле́зней исцеле́ние,/ творя́щим святу́ю па́мять твою́.</p>
<p>Процве́л еси́, я́ко кедр, в пусты́не непроходи́мей, о́тче преподо́бне Кири́лле,/ приноша́я плоды́ ду́ха, во мно́зе терпе́нии те́ло свое́ удруча́я,/ от бесо́в и злых челове́к прие́мля озло́бление,/ и сих ра́ди прия́т ве́чное насле́дие.</p>
<p>
<red>Богоро́дичен:</red> Аз, Де́во Свята́я Богоро́дице, наде́жду име́я на Тя, спасу́ся,/ потреби́, Влады́чице, враги́ души́ мое́й/ и наста́ви мя на путь жи́зни, да, спа́сся, вопию́ Ти:/ ра́дуйся, По́мощнице ми́ру и наде́ждо ве́рным;/ ра́дуйся, Де́во, христиа́ном похвало́.</p>
<p>
<red>Седа́лен, глас 8:</red>
</p>
<p>Всели́ся, преподо́бне, в пусты́ню/ и поживе́ в ней во а́лчбе мно́зе и в про́чих злострада́ниих,/ не дая́ покоя те́лу своему́ и зе́млю де́лая свои́ма рука́ма,/ за е́же получи́ти бу́дущий покой,/ но получи́л еси́ оную ра́дость лю́бящим Бо́га,/ ты же помина́й чад свои́х и не забу́ди, я́ко обеща́ся, да вси вопие́м ти:/ о́тче Кири́лле преподо́бне, моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red> Прибе́жище су́щим в напа́стех лю́тых,/ премене́ние к Бо́гу, согреша́ющим спасе́ние,/ Пречи́стая Влады́чице, спаси́ нас от вся́каго обстоя́ния, и озлобле́ния челове́ческаго,/ и стра́шнаго муче́ния, и страсте́й безче́стия,/ несумне́нною ве́рою Тя при́сно призыва́ющих,/ Де́во Всепе́тая, моли́ Христа́ Бо́га грехо́в оставле́ние дарова́ти/ благоче́стно сла́вящим Тя.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Боже́ственною Пресвята́го ду́ха блиста́яся благода́тию, светоно́сне о́тче Кири́лле,/ честно́е творя́щих твое́ успе́ние/ све́тлою твое́ю моли́твою страсте́й на́ших мглу очи́сти.</p>
<p>Я́коже со́лнце на земли́,/ доброде́телей просвеще́ннем просия́л еси́ в пусты́ни,/ всех ду́ши, преподо́бне, духо́вною благода́тию просвеща́я.</p>
<p>Победи́в плотска́го наве́та мудрова́ния,/ ду́ха Свята́го благода́ть прия́л еси́ отгоня́ти неду́ги и боля́щия греха́ми цели́ти ду́ши,/ о́тче Кири́лле досточу́дне.</p>
<p>
<red>Богоро́дичен:</red> Неискусобра́чно родила́ еси́, Де́во,/ и по Рождестве́ я́вльшися де́вствующи па́ки,/ те́мже гла́сы немо́лчными, е́же ра́дуйся, Влады́чице, ве́рою несу́мне́нною Тебе́ вопие́м.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в ми́р прише́л еси́,/ Свет Святый, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Боже́ственною любо́вию, о́тче Кири́лле, распаля́ем,/ не убоя́лся еси́ долготы́ пу́тныя, в непроходи́мую пусты́ню дойде́,/ ниже́ та́мо нечести́вых челове́к супротивле́ния и о изгна́нии от ме́ста того́,/ но с любо́вию вся претерпе́л еси́.</p>
<p>О, чудо! ка́ко от еди́наго тобо́ю призыва́ния/ иногда́ злотво́рцы разбо́йницы, прише́дше на тя, восхоте́ша сме́рти преда́ти тя,/ ви́девши чу́до пресла́вно от о́браза Богома́тере, посрами́шася.</p>
<p>Све́ту вели́ку я́ко неве́стник ны́не предстои́ши, о́тче Кири́лле, блаже́нне,/ помина́й изря́дное свое́ достоя́ние,/ е́же мно́гими труды́, о́тче, стяжа́л еси́.</p>
<p>
<red>Богоро́дичен:</red> Тя ору́жие непобеди́мое на враги́ предлага́ем,/ Тя, Де́во, утвержде́ние и наде́жду на́шему спасе́нию, Богоневе́сто, стяжа́хом.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Ра́лом Богому́дрых слове́с твои́х, о́тче преподо́бне,/ олядене́вшая чу́дска язы́ка люде́й се́рдца́ возде́ловая,/ и Боже́ственное се́мя покая́ния в них всея́в,/ плод зре́лый своему́ Влады́це, блаже́нне, прине́сл еси́.</p>
<p>Быстри́нами медото́чных слове́с твои́х/ чу́дскаго язы́ка диа́вольскую пре́лесть и и́дольское служе́ние, преподо́бне Кири́лле, угаси́л еси́,/ Боже́ственными уче́ниями ве́рно се́рдца́ их утвердйл еси́.</p>
<p>И́же к Бо́гу жела́нием страсте́й успи́л еси́ воста́ния/ и всено́щным стоя́нием дарова́ния восприя́л еси́ виде́ти су́щая та́мо неизрече́нныя добро́ты, Кири́лле чу́дне.</p>
<p>
<red>Богоро́дичен:</red> О, чу́до, и́же всех чуде́с нове́йши,/ ка́ко Де́вая во утро́бе и́же вся́ческая Содержа́щаго/ сло́вом неискусому́жно прие́мши и нете́сно вмести́вши.</p>
<p>
<red>Конда́к, глас 8.</red>
</p>
<p>
<red>Подо́бен:</red> Прему́дрости:</p>
<p>От ю́ности, преподо́бне, вся оста́вль жите́йская, кра́сная же и ле́потная,/ и в пусты́ню всели́вся, усе́рдно после́довал еси́ Зва́вшему тебе́, преблаже́нне,/ в труде́х же и посте́х, о́тче, те́ло свое́ изнури́л еси́,/ отоню́дуже тя па́стыря Свои́м овца́м до́бре устроя́ет всебога́тый Госпо́дь,/ Кири́лле чудоде́йственниче, моли́ Христа́ Бо́га/ о приходя́щих с ве́рою и прося́щих свои́х согреше́ний оставле́ние дарова́ти,/ чту́щим любо́вию святу́ю па́мять твою́.</p>
<p>
<red>И́кос:</red>
</p>
<p>Уясни́ ми язы́к и укрепи́ мой ум, Христе́ Бо́же, моли́твами Пречи́стыя Твоея́ Ма́тере,/ пода́ждь ми благ язы́к глаго́лати на похвалу́ и моле́ние Твоего́ уго́дника, и свещу́ умиле́ния,/ ю́же, воздрема́вся, угаси́х нераде́нием,/ но моли́твами преподо́бнаго Кири́лла возжги́,/ и не отлучи́ мене, Христе́, многосогре́шша, ли́ка преподо́бных Твои́х,/ все у́бо упова́ние к Тебе́ возлага́ю,/ Ты бо и град наш сохраня́еши и святу́ю оби́тель моли́твами преподо́бнаго,/ прося́щим согреше́ний оставле́ние дарова́ти/ чту́щим любо́вию святу́ю па́мять его́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Поще́нием огради́вея от ю́ности, преподо́бне,/ тем те́ло свое украша́я и бла́гопокорну ду́шу соде́ловая,/ к сему́ же и стра́сти побежда́я, без стуже́ния от сих пребы́л еси́, поя́:/ благослове́н Бог оте́ц на́ших.</p>
<p>Нищету́ самово́льную Христа́ ра́ди стяжа́в,/ и от всех жите́йских безыме́нен был еси́, доброде́тельми обогати́вся,/ и мно́гих к ре́вности научи́ пе́ти:/ благослове́н Бог оте́ц на́ших.</p>
<p>Позна́л еси́, о́тче преблаже́нне, кова́рствия лука́ваго де́мона,/ хотя́щаго ке́ллию твою́ во е́зеро воврещи́,/ и сего́ до конца́ низложи́л еси́, и нас на моли́тву воздви́гни днесь,/ да ве́рою лику́ем, па́мять твою́ пою́ще:/ благослове́н Бог оте́ц на́ших.</p>
<p>
<red>Богоро́дичен:</red> Ми́лостива мне Суди́ю и Сы́на Своего́, Богоро́дице Де́во,/ и Изба́вителя лю́тых мои́х согреше́ний/ Твои́ми моли́твами бы́ти в День Суда́, Ма́ти, сотвори́,/ к Тебе́ бо Еди́ной упова́ние возлага́ю.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ру́це распросте́р, Дани́ил/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Смире́ние стяжа́в попремно́гу и чистоту́ теле́сную, я́коже подоба́ет святы́м,/ и и́стинное же целому́дрие вельми́ удержа́л еси́/ и ско́рбных нанесе́ние, ра́дуяся прие́мля, поя́:/ благослови́те, вся дела́ Госпо́дня, Го́спода.</p>
<p>Страх Бо́жий стяжа́в в себе́ и сим показа́в чу́вства своя́,/ е́же не преступи́ти свои́х уста́в, ни повреди́тися от сих у́мному де́ланию,/ Бо́гови угоди́в, во смире́нии поя́:/ благослови́те, вся дела́ Госпо́дня, Го́спода.</p>
<p>Со зверьми́ ди́виими в пусты́не, преподо́бне, живы́й,/ приходя́ще к тебе́, кро́тцы быва́ху от благода́ти Бо́жия, пребыва́ющия в тебе́,/ но повеле́нию твоему́ повинова́хуся, поя́:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Ты Еди́на во всех ро́дех, Де́во Пречи́стая Ма́ти, яви́ся Бо́гу,/ Ты Бо́жеству́ бысть пребыва́ние, Всенепоро́чная, не опали́ся Огне́м непристу́пнаго Све́та,/ те́мже Тя вси благослови́м, Мари́е Богоневе́сто.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы, Тебе́, Де́во,/ краеуго́льный отсече́ся,/ Христо́с, совокупи́вши разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Пребы́вшу ти, о́тче Кири́лле, мно́га ле́та в пусты́не в безмо́лвии, и поще́нии,/ и всех ско́рбных в терпе́нии и попремно́гу Бо́гу угоди́вшу,/ отню́дуже и Он тя прославля́ет, я́ко Своего́ уго́дника.</p>
<p>Поще́нием насажде́н быв, я́ко дре́во при вода́х, блаже́нне Кири́лле,/ воздержа́ния процве́л еси́ доброде́тельми свои́ми,/ и в ме́ру дости́г во́зраста исполне́ния Христо́ва,/ и духо́внаго соверше́ния получи́л еси́, я́ко же мо́щно челове́ку.</p>
<p>Ты у́бо, преподо́бне о́тче, хотя́ утаи́тися от челове́к и еди́н Еди́ному Бо́гу безмо́лвствовати,/ но не оста́ви Он тебе́ неве́дома бы́ти,/ но всем, тре́бующим спасе́ния, я́ве показа́ тя, житие́ твое́ доброде́тельное,/ на по́льзу хотя́щим стопа́м твои́м после́довати.</p>
<p>
<red>Богоро́дичен:</red> И́же все́ми владе́ющи тва́рьми,/ лю́дем Твои́м да́руй побе́ду и одоле́ние на непокори́выя язы́ки,/ да Тя, я́ко Богоро́дицу, велича́ем.</p>
<p>
<red>Свети́лен:</red>
</p>
<p>По́стнический яви́ся свети́льник, блаже́нне о́тче Кири́лле,/ после́дуя стопа́м преподо́бных Анто́ния и Варлаама,/ отту́ду научи́вся и показа́ся чу́ден свети́льник,/ в се́верных страна́х ны́не предстои́ши во Све́те Святы́я Тро́ицы, ра́дуяся.</p>
<p>
<red>Сла́ва, и ны́не, Богоро́дичен:</red>
</p>
<p>Велича́ем Ма́терь Бо́га на́шего, тебе́, преподо́бне, сохра́ньшую,/ ю́же вси ро́ди блажа́т от ны́не и до ве́ка,/ ю́же и мы, гре́шнии, воспева́ем, велича́юще:/ ра́дуйся, Обра́дованная, Госпо́дь с Тобо́ю.</p>
<p>
<red>На хвали́тех стихи́ры, глас 6.</red>
</p>
<p>
<red>Подо́бен:</red> Все отло́жше:</p>
<p>Все отложи́в мирско́е мудрова́ние,/ и потече́, ра́дуяся, восле́д Влады́ки Христа́ Бо́га на́шего,/ ему́же нело́жно рабо́тая/ во всем живо́те́ свое́м,/ и показа́ труды́ и по́двиги пусты́нныя,/ и по́льзу мно́гим сотвори́л еси́,/ да во всем послушли́в за́поведем Христо́вым был еси́,/ ему́же со дерзнове́нием моли́ся о душа́х на́ших.</p>
<p>Преподо́бне о́тче Кири́лле,/ вся оста́вил еси́ ми́ра сего́ красова́ния,/ и вся презре́л еси́ плотска́я мудрова́ния,/ и был еси́ Христо́в учени́к избра́нный,/ и моли́ся о нас,/ ве́рою пра́зднующих свято́е успе́ние твое́.</p>
<p>Преподо́бне и всеблаже́нне о́тче наш Кири́лле,/ все возложи́ упова́ние на щедро́ты Христа́ Бо́га на́шего/ и ны́не прия́л еси́ от него́ проти́ву трудо́в твои́х жи́знь ве́чную на Небесе́х,/ его́же со дерзнове́нием моли́ о душа́х на́ших.</p>
<p>
<red>Сла́ва, глас 6:</red>
</p>
<p>Днесь духо́вно торжеству́ем/ па́мять преподо́бнаго отца́ на́шего Кири́лла чу́днаго,/ сей бо А́нгелы удиви́/ и мечта́ния диа́воля устраши́ свои́ми бде́нными моли́твами,/ днесь бо любе́зно пра́зднуем преставле́ние его́,/ Христа́ сла́вяще,/ прославля́ющаго святы́х Свои́х,/ но не забу́ди нас, преподо́бне о́тче Кири́лле,/ творя́щих па́мять твою́,/ те́мже вопие́м ти:/ моли́ Христа́ Бо́га спасти́ся душа́м на́шим.</p>
<p>
<red>И ны́не: </red>Богоро́дице, Ты еси́ лоза́ и́стинная:</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я и проча́я слу́жба преподо́бническая.</red>
</p>
<p>
<red>Моли́тва</red>
</p>
<p>О блаже́нная и пречестна́я и благода́ти Свята́го ду́ха испо́лненная главо́, сосу́де избра́нный Святы́я Тро́ицы, преподо́бне о́тче наш Кири́лле, услы́ши нас, гре́шных, предстоя́щих ны́не пред тобо́ю и уми́льно моля́щих тя: помоли́ся о нас, рабе́х твои́х, ко Всеми́лостивому Влады́це Иису́су Христу́ Бо́гу на́шему и его́ ро́ждшей Ма́тери, Влады́чице на́шей Богоро́дице и Присноде́ве Мари́и, е́же отпусти́ти нам согреше́ния на́ша, я́же соде́яхом. Ве́мы бо, о́тче наш, а́ще пло́тию и в пе́рсти почива́еши, но ду́хом зде с на́ми неотсту́пно и неви́димо пребыва́еши, назира́я нас и нази́дая по твоему́ нело́жному обеща́нию, сохраня́еши от вся́ких обстоя́ний. И я́коже мно́го дерзнове́ние стяжа́вый ко Го́споду по́стническими твои́ми по́двиги, умоли́ его́ святы́ми твои́ми моли́твами пода́ти ми́ру мир, Це́ркви его́ Святе́й — единомы́слие, стране́ — на враги́ побе́ду, служа́щим же ти — друг ко дру́гу любо́вь и согла́сие и всем лю́дем, притека́ющим к тебе́ с ве́рою, испроси́ у Го́спода к по́льзе душе́вней и теле́сней ми́лость, мир, благослове́ние, во е́же изба́витися нам всем в День Су́дный стра́шный, шу́ия части спасти́ся, ста́ти же одесну́ю со избра́нными его́ к насле́дию Ца́рствия Небе́снаго, я́ко тому́ подоба́ет вся́кая сла́ва, честь и поклоне́ние со Безнача́льным его́ Отце́м и Пресвяты́м и Благи́м и Животворя́щим его́ Ду́хом ны́не, и при́сно, и во ве́ки веков. Ами́нь.</p>
</section>
