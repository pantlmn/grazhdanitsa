<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х му́ченик Ми́ны, Ермоге́на, Евгра́фа</p>
</title>
<p>
<red>На</red> Го́споди, воззва́х:
<red>стихи́ры, Окто́иха 3, и святы́х 3, глас 1.</red></p>
<p>
<red>Подо́бен:</red> Всехва́льнии:</p>
<p>Му́чениче пресла́вне Ми́но,/ по плесна́м бие́мь, и очесы́ избода́емь,/ и отъе́млему Богосло́вному язы́ку/ тверде́йше терпе́л еси́,/ на Боже́ственная воздая́ния зря./ Те́мже моли́ дарова́ти душа́м на́шим/ ми́р и ве́лию ми́лость.</p>
<p>Рук отсече́ние и ног лю́бит отъя́тие/ Ермоге́н сла́вный/ и, взира́я на огнь,/ мно́жайшу теплоту́ серде́чну явля́ше,/ Бо́гу прилепля́яся. ему́же и мо́лится ны́не/ дарова́ти душа́м на́шим/ ми́р и ве́лию ми́лость.</p>
<p>Удесы́ сокруша́еми, му́дрии,/ во глубину́ морску́ю вве́ржени бы́сте, святи́и,/ ма́нием же лу́чшим/ к ти́хому приста́нищу сла́дости напра́вистеся,/ пото́пльше зло́бу зми́еву./ Те́мже моли́теся дарова́ти душа́м на́шим ми́р и ве́лию ми́лость.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Глас и подо́бен то́йже:</red>
</p>
<p>Нетле́нно родила́ еси́ Бо́га,/ тлю потреби́вшаго и нетле́ние источи́вшаго,/ Нетле́нная, Непоро́чная./ Те́мже молю́ Тя:/ лю́тыми истле́вшаго мя/ моли́твами Твои́ми, Чи́стая, обнови́,/ да сла́влю Тя,/ да любо́вию велича́ю Тя,/ род наш возвели́чившую.</p>
<p>
<red>Крестобогоро́дичен, глас и подо́бен то́йже:</red>
</p>
<p>Де́ва Нескве́рная/ иногда́ на дре́ве ви́девши,/ его́же роди́ из безсе́менныя утро́бы,/ не терпя́щи утрбо́наго уязвле́ния,/ власы́ терза́ющи, глаго́лаше:/ ма́нием содержа́й тварь всю,/ ка́ко, я́ко осужде́нный,/ на Крест вознесе́н еси́,/ вся́ко хотя́й спасти́ челове́чество.</p>
<p>
<red>На стихо́вне Окто́иха.</red>
</p>
<p>
<red>Тропа́рь, глас 8:</red>
</p>
<p>Воздержа́нием страсте́й огнепа́льныя/ умертви́вше зра́ки и движе́ния, Христо́вы му́ченицы/ прия́ша благода́ть неду́ги отгоня́ти немощны́х/ и жи́вше и по кончи́не чудоде́йствовати./ Вои́стинну чу́до пресла́вно,/ я́ко ко́сти наги́ источа́ют исцеле́ния,/ сла́ва Еди́ному и Созда́телю Бо́гу.</p>
<p>
<red>НА У́ТРЕНИ</red>
</p>
<p>
<red>Оба кано́на Окто́иха и святы́х кано́н на 4, глас 1, его́же краегране́сие:</red>  Тве́рдыя воспою́ му́ченики венцено́сныя.
<red>Ио́сиф.</red></p>
<p>
<red>Песнь 1</red>
</p>
<p>
<red>Ирмо́с</red>:
<emphasis>Го́рькия рабо́ты изба́влься Изра́иль,/ непроходи́мое про́йде, я́ко су́шу,/ врага́ зря потопля́ема,/ песнь я́ко Благоде́телю пое́т Бо́гу,/ чудоде́ющему мы́шцею высо́кою,/ я́ко просла́вися.</emphasis></p>
<p>Венцы́ сла́вы украша́емии, и Престо́лу Бо́жию предстоя́щий,/ и Боже́ственнаго све́та исполня́емии,/ любо́вию светоно́сную па́мять вашу соверша́ющия/ омраче́ния страсте́й, му́ченицы, изба́вите.</p>
<p>Боже́ственное лю́бяще бла́госла́вие, Бо́жия добро́ты жела́юще,/ жития́ кра́сная отри́нусте и всю си́лу прея́вственно/ и сме́ртию безконе́чную жи́знь, му́ченицы, обрето́сте.</p>
<p>Боже́ственною ре́вностию распаля́еми, огнь нече́стия угаси́ша,/ и свети́льницы, свет сия́юще всем благочести́я пресве́тло,/ яви́шася ве́рою, Ермоге́н и Ми́на велему́дреннии.</p>
<p>
<red>Богоро́дичен:</red> Изба́витися, Отрокови́це Всенепоро́чная,/ страсте́й одержа́ния рабо́м Твои́м/ Твоего́ приле́жно моли́ Го́спода и Влады́ку,/ его́же из Твои́х, Пречи́стая, крове́й воплоти́ла еси́,/ нам приобщи́вшагося.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ Свят еси́, Го́споди.</emphasis>
</p>
<p>Заре́ю Небе́сною я́сно просвети́вшеся му́ченицы,/ тьму разори́ша и́дольския ле́сти/ и сия́ние нам исцеле́ний облиста́ша,/ песнопою́щим всех Бо́гу:/ свят еси́, Го́споди.</p>
<p>Ме́ртвости жива́го после́дуя Влады́ки,/ Ми́но чу́дне, плесна́ми сокруша́ешися/ и главу́ мучи́теля сокруша́еши врага́,/ утвержда́я но́ги твоя́ на тве́рдем муче́ния пути́,/ му́чениче му́жественнейше.</p>
<p>Пое́т Спа́са Ермоге́н, рука́ми усека́емь,/ свяще́нства оде́жду светле́йшу крове́й омоче́ньми я́сно содела́в/ и подража́тель страда́вшаго пло́тию благода́тию явля́емь.</p>
<p>
<red>Богоро́дичен:</red> Еди́ну в жена́х Тя Кра́сный Кра́сную обре́т,/ Плотоно́сец из чре́ва Твоего́ произы́де, Отрокови́це, Христо́с,/ Боже́ственными красота́ми просвеща́я род наш:/ тем Тя почита́ем.</p>
<p>
<red>Конда́к, глас 1.</red>
</p>
<p>
<red>Подо́бен:</red> Лик А́нгельский:</p>
<p>Ми́ну чу́днаго, Ермоге́на Боже́ственнаго и Евгра́фа ку́пно/ свяще́нными сладкопе́нии почти́м вси,/ я́ко почествова́вшия Го́спода, и страда́льчествовавшия за него́,/ и ли́ка Безпло́тных на Небесе́х дости́гшия,/ и чудеса́ точа́щия.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Презре́вше сла́ву мирску́ю,/ окрили́вшеся сла́вою Боже́ственною, Ми́на, Ермоге́н же и сла́вный Евгра́ф/ и усе́рдным нра́вом тя́гость претерпе́ша лю́тых муче́ний,/ пло́ти не пощаде́вше./ Те́мже, по кончи́не во глубину́ морску́ю вве́ржени бы́вше,/ напра́вишася к Боже́ственному хоте́нию./ И́мже ве́рою возопие́м:/ моли́те Христа́ Бо́га грехо́в оставле́ние дарова́ти/ чту́щим любо́вию святу́ю па́мять вашу.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ воплоще́нному безсе́менно/ моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя/ А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ ми́р у́бо ра́дуется, прие́мляй Тобо́ю избавле́ние,/ утро́ба же моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве, Го́споди,/ ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Жезл из ко́рене Иессе́ова/ и цвет от него́, Христе́,/ от Де́вы прозя́бл еси́,/ из горы́, Хва́льный, приосене́нныя ча́щи/ прише́л еси́, вопло́щся от Неискусому́жныя,/ Невеще́ственный и Бо́же./ Сла́ва си́ле Твое́й, Го́споди.</emphasis>
</p>
<p>Зако́ны возвеща́я светоза́рныя,/ беззако́нно твои́х оче́с избоде́ние, Ми́но, претерпе́л еси́,/ се́рдца очеса́ к Све́ту незаходи́мому име́я приле́жно смотря́ющая/ и поя́ ра́достно:/ сла́ва си́ле Твое́й, Го́споди.</p>
<p>Яви́ся язы́к твой огне́м ду́ха мудре́йше изощре́н, внегда́ отсещи́ся:/ глаго́лаше бо, поя́ Бо́жия чудеса́/ и мучи́теля безгла́сие преводя́/ во благочести́вую сла́ву я́ве Сотво́ршаго.</p>
<p>Вельми́ страсть терпя́,/ нога́ми отсеца́ется Ермоге́н, змии́ную попира́я главу́/ и путь гото́вя нра́вом неукло́нным свиде́тельства,/ вводя́щь к жи́зни Небе́сныя све́тлости.</p>
<p>Неуя́звлену соблюда́ющу ду́шу, Христо́с тебе́ явля́ется,/ твоя́ я́звы, Ми́но, исцеля́я,/ му́жески же терпе́ти тебе́ повелева́я:/ я́ко да тебе́ ра́ди спасе́ние ми́лости хоти́тель всех зря́щих соде́лает.</p>
<p>
<red>Богоро́дичен:</red> Жезл из ко́рене Иессе́ева израстти́ла еси́,/ процве́тшая Садоде́лателя всея́ тва́ри,/ увяди́вшаго сады́ непло́днаго зна́ния,/ ве́ру же нам и́стиннейшую всади́вшаго благоче́стно,/ Чи́стая Де́во Всепе́тая.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бог Сый ми́ра, Оте́ц щедро́т,/ Вели́каго Сове́та Твоего́ А́нгела,/ ми́р подава́юща, посла́л еси́ нам;/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче</emphasis>.</p>
<p>Что всуе мяте́шися? —/ вопия́ху ку́пно судии́ пребеззако́нному му́ченицы, —/ си́лу подая́й предстои́т нам,/ Еди́н в кре́пости непобеди́мь Сый,/ его́же ра́ди ра́ны терпи́м крепча́йше.</p>
<p>Бя́ше внеза́пное преложе́ние чу́днаго Ермоге́на ко Го́споду:/ ба́нею бо очища́ется и судо́м Боже́ственным архиере́йства свет восприе́млет,/ уче́ньми озаря́яй в нощи́ лю́тых су́щия.</p>
<p>Вити́й оста́вльше неиску́сный ум,/ непи́смяников плете́ньми улови́стеся,/ умудри́вшу Ду́ху вы, я́ко и́стинно му́ченицы,/ и ко вся́кой мук бу́ри си́льны в кре́пости соде́лавшу ве́рою.</p>
<p>
<red>Богоро́дичен:</red> Святы́х А́нгел, Де́во Чи́стая, преиму́щи яви́лася еси́,/ ро́ждшая Сове́та Вели́каго А́нгела — Бо́га Емману́ила,/ челове́ки Небе́сными Свои́м сни́тием соде́лавша, Отрокови́це,/ за благоутро́бие неисповеди́мое.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну:/ его́же, бо не пострада́ нетле́ния,/ Ро́ждшую сохрани́ невре́жде́нну.</emphasis>
</p>
<p>Спасл еси́ Ио́ну от зве́ря тридне́внаго,/ образу́юща погребе́ние твое́, Всеси́льне;/ телеса́ же му́ченик, в пучи́ну вве́ржена,/ напра́вил еси́ к тиша́йшему приста́нищу погребе́ния,/ иде́же твое́ Боже́ственное хоте́ние, в на́ше ве́рных снабде́ние.</p>
<p>Телеса́ ваша, непобеди́мии му́ченицы,/ глубина́ невре́дно су́ши подае́т,/ предводя́щим Небе́сным А́нгелом, блаже́ннии,/ и всем поло́жение пове́дающим ва́ше,/ су́щее исцеле́ний источе́ние и страсте́й дуще́вных избавле́ние.</p>
<p>Чи́ни А́нгельсти́и ва́шему удиви́шася терпе́нию,/ ка́ко безпло́тнаго с те́лом победи́сте, му́ченицы, зми́я/ и побе́ды венцы́ увязо́стеся, Престо́лу Бо́жию предстоя́ще и Боже́ственными заря́ми освеща́еми.</p>
<p>
<red>Богоро́дичен: </red>Преста́ Тобо́ю, Де́во, смерть,/ Жи́знь бо — Христа́ — родила́ еси́,/ да́рующаго чи́сте ве́рующим в того́ беземе́ртие и Боже́ственное ра́дование;/ сему́, Всесвята́я, моли́ся/ изба́вити от бед рабы́ Твоя́.</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:</p>
<p>Добропе́сненный глас твои́х слове́с,/ Ермоге́на из глубины́ поги́бели возве́д,/ поста́ви на ка́мени жи́зни,/ отону́дуже и Евгра́ф, царя́ обличи́в,/ ра́дуяся, посека́ется в сла́вную главу́,/ но приле́жно моли́, Ми́но, спасти́ся всем, любо́вию чту́щим тя.</p>
<p>
<red>И́кос:</red>
</p>
<p>Житие́ твое́ Боголе́пно, и сла́дко твое́ сло́во,/ мно́гое дерзнове́ние, Ми́но, и уче́ние твое́,/ и му́жество чу́дно бя́ше к беззако́нником,/ показу́яся тве́рдо, ника́коже убоя́вся;/ но, наказу́я, вся научи́л еси́ в Трех Ли́цех покланя́тися Бо́гу Еди́ному/ и служи́ти несомне́нною мы́слию,/ и, па́ки нас ра́ди ны́не в после́дняя Сы́на Бо́жия плоть прие́мша,/ его́же испове́дуя, улови́л еси́ Ермоге́на./ Тем с ним моли́ спасти́ся всем,/ любо́вию чту́щим тя.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы, благочести́ю совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреди́ пла́мене стоя́ще, поя́ху:/ отце́в Бо́же, благослове́н еси́.</emphasis>
</p>
<p>Глас пра́зднующих чи́сте, иде́же и шум слы́шится,/ ра́достною душе́ю, страда́льцы, всели́стеся,/ весе́лия исполня́еми и пою́ще:/ отце́в Бо́же, благослове́н еси́.</p>
<p>Сла́дка мне, вопия́ше Ермоге́н, е́юже умира́ю, смерть:/ мне е́же жи́ти есть Христо́с,/ е́же умре́ти же — приобре́тение безме́рно;/ да отсеку́тся мои́ у́ды, любо́вию пою́щу:/ отце́в Бо́же, благослове́н еси́.</p>
<p>Му́дростию тверде́йшею в живу́щих тебе́ сама́го написа́л еси́ Кни́зе,/ о Евгра́фе му́дре,/ главе́ бо отсе́ченей, я́коже на колесни́цу, твое́ю всел еси́ кро́вию/ и к невече́рнему́ Све́ту преста́вился еси́.</p>
<p>
<red>Богоро́дичен:</red> Не опали́в Твоего́ чре́ва, не поколеба́в де́вства зна́мений,/ вопло́щшееся Сло́во из Тебе́ про́йде,/ подая́ нетле́ние и жи́знь нам, Отрокови́це, пою́щим:/ отце́в Бо́же, благослове́н еси́.</p>
<p><red>Песнь 8</red></p>
<p><red>Ирмо́с:</red>
<emphasis>Чу́да преесте́ственнаго/ росода́тельная изобрази́ пещь о́браз:/ не бо, я́же прия́т, пали́т ю́ныя,/ я́ко ниже́ огнь Божества́ — Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́си́т во вся ве́ки.</emphasis></p>
<p>Па́дает пред нога́ми твои́ми суему́дренный, попира́емь, Ми́но Богому́дре,/ оче́с бо лиши́в тя и язы́ка,/ твоего́ по́мысла не поколеба́ стоя́ния лу́чшаго./ Те́мже ра́достно взыва́л еси́:/ да благослови́т тварь вся Го́спода и превозно́си́т во вся ве́ки.</p>
<p>Егда́ суро́вейшим произво́лением/ обои́х рук и ног тя мучи́тель лиши́ пребезу́мный,/ тогда́, му́дре, натрижне́ния жела́я, Ермоге́не,/ Христу́ песнопе́л еси́, ра́дуяся:/ да благослови́т тварь вся Го́спода и превозно́си́т во вся ве́ки.</p>
<p>Пою́ твоя́, Ми́но, Боже́ственная страда́ния,/ чту Ермоге́новы по́двиги, покланя́юся моще́м,/ воспева́ю ра́ны, ю́зы, гоне́ния и смерть,/ и́миже к жи́зни взя́стеся, вопию́ще:/ да благослови́т тварь вся Го́спода и превозно́си́т во вся ве́ки.</p>
<p>
<red>Богоро́дичен:</red> Ста́мну Тя, ма́нну иму́щую Божества́, позна́хом, Отрокови́це,/ киво́т, и трапе́зу, и све́щник,/ Престо́л Бо́жий, и пала́ту, и мост,/ преводя́щь к Боже́ственней жи́зни воспева́ющия:/ да благослови́т тварь вся Го́спода и превозно́си́т во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>О́браз чи́стаго рождества́ Твоего́/ огнепали́мая купина́ показа́ неопа́льная;/ и ны́не на нас напа́стей свире́пеющую угаси́ти, мо́лимся, пещь,/ да Тя, Богоро́дице,/ непреста́нно велича́ем.</emphasis>
</p>
<p>Се светоза́рное торжество́ светови́дных му́чеников всем просия́,/ озаря́ющее вселе́нныя концы́ и душ слепоту отъе́млющее;/ стеце́мся преусе́рдно, свяще́ние почерпе́м.</p>
<p>И́хже благ получи́сте Небе́сныя сла́вы, ея́же сподо́бистеся,/ ве́рою све́тлую па́мять ва́шу чту́щим, я́ко Бо́гу предстоя́ще всегда́,/ получи́ти моли́теся, великому́ченицы, мо́лимся.</p>
<p>Те́ло и ду́шу принесо́сте Творцу́ всех, же́ртву непоро́чну,/ всесожже́гшеся огне́м муче́ний, и му́чеников лико́м причи́слистеся,/ Све́том чисте́йшим просвеща́еми, всехва́льнии.</p>
<p>Взя́тся, ко оби́телем вселя́яся, светови́дный му́чеников лик Боже́ственный/ и предстои́т Отцу́, Сы́ну же и Ду́ху, наслажда́яся я́сно обоже́ния,/ Ми́на со Ермоге́ном и Евгра́фом, Богому́дрии.</p>
<p>
<red>Богоро́дичен:</red> Сия́ние блиста́ния Рождества́ Твоего́ отри́нувшееся/ естество́ на́ше, Всенепоро́чная, ви́де/ и из но́щи неве́дения изба́вися и страсте́й те́мнаго смуще́ния./ Тем Тя я́ко вино́вну спасе́ния на́шего чтим.</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>Вити́йскими твои́ми словесы́ и Боже́ственными чудесы́, Ми́но,/ сострада́льца привле́кл еси́ свяще́ннаго Ермоге́на,/ с ни́мже тя и со Евгра́фом ны́не прера́достно бла́гохва́лим.</p>
<p>
<red>Сла́ва, и ны́не, Богоро́дичен:</red>
</p>
<p>Гора́, ю́же прови́де дре́вле Боже́ственный Авваку́м,/ присе́нная и часта́ Ты показа́лася еси́, Де́во,/ и Тя Дави́д имену́ет усыре́нную и ту́чную.</p>
<p>
<red>НА ЛИТУРГИ́И</red>
</p>
<p>
<red>Проки́мен, глас 4:</red> Святы́м, и́же суть на земли́ его́,/ удиви́ Госпо́дь вся хоте́ния Своя́ в них.
<red>Стих:</red>
Предзре́х Го́спода предо мно́ю вы́ну:
<red>Апо́стол ко Ефесе́ем, зача́ло 233.</red>
Аллилу́ия
<red>, глас 4:</red>
Воззва́ша пра́веднии,/ и Госпо́дь услы́ша их.
<red>Стих:</red>
Мно́ги ско́рби пра́ведным:
<red>Ева́нгелие от Луки́, зача́ло 106. Прича́стен: </red>
Ра́дуйтеся, пра́веднии:</p>
</section>
