<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Дании́ла Сто́лпника</p>
</title>
<p>
<red>Аллилу́ия или́ тропа́рь.</red>
</p>
<p>
<red>Ве́дати подоба́ет, я́ко от сего́, 11-го дне, начина́ется Неделя́ пра́отеческая и восхо́дит сего́ же декабря до 17 дне.</red>
</p>
<p>
<emphasis>
<red>Устав зри день 12-й.</red>
</emphasis>
</p>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х:
<red>стихи́ры 3, глас 8.</red></p>
<p>
<red>Подо́бен:</red> Что вы нарече́м:</p>
<p>Что тя, Дании́ле, провеща́ем?/ страсте́й искорени́теля и садотща́теля доброде́телей,/ и́стинна чудоде́лателя и моли́твенника о гре́шных,/ духо́в прогони́теля до́блественнейша,/ свети́льника, благочести́ем сия́юща,/ Це́ркве побо́рника./ моли́ спасти́ся душа́м на́шим.</p>
<p>Что тя, Дании́ле, возыменуем?/ по́стника, я́ко стра́сти покори́л еси́ уму́,/ страда́льца, я́ко вся́ку претерпе́л еси́ лю́тость,/ на высоту́ от земли́ столпа́ воздвиза́ема,/ на ка́мени и́стины водружа́ема,/ подви́жника усе́рднейша и врача́ иску́снейша./ Моли́ спасти́ся душа́м на́шим.</p>
<p>Что тя, Дании́ле, ны́не нарече́м?/ мона́шествующих о́браз и воздержа́ния наказа́теля,/ украше́ние ве́рных и целе́ний самоде́теля,/ свети́льника, су́щим во тьме свет облиста́юща,/ А́нгелов сограждани́на и равноче́стна,/ ра́я жи́теля и Небе́снаго челове́ка./ моли́ спасти́ся душа́м на́шим.</p>
<p>
<red>И́ны стихи́ры Пресвяты́я Богоро́дицы, глас и подо́бен то́йже.</red>
</p>
<p>
<red>А́ще аллилу́ия, пою́тся си́и стихи́ры пре́жде:</red>
</p>
<p>Стра́нно та́инство, Чи́стая,/ безсе́меннаго Твоего́ рождества́, Де́во, и ужа́сно,/ превосходя́що вели́чеством вся́ку мысль челове́чу./ его́же бо не терпя́т зре́ти многоочи́тии,/ и чи́ни вси святы́х А́нгел трепе́щут,/ нам пло́тию породила́ еси́/ неотсту́пльша же О́тча су́щества:/ сла́вим ро́ждшую Тя, Богоневе́сто.</p>
<p>Кому уподо́билася еси́, окая́нная,/ к покая́нию ника́коже возни́чущи, душе́?/ и огня́ не ужаса́ешися, злых жду́щаго,/ воста́ни, и Еди́ну к заступлени́ю/ ско́рую призови́, и возопи́й:/ Де́во Ма́ти, моли́/ Твоего́ Сы́на и Бо́га на́шего/ изба́вити мя сете́й льсти́ваго.</p>
<p>Огнь ро́ждши нестерпи́мый,/ попаля́ющий грехи́ и ороша́ющий ве́рныя,/ ве́щная безме́рных мои́х, Пренепоро́чная, Чи́стая, согреше́ний/ попали́ моли́твами Твои́ми/ и росо́ю иста́явшую страстьми́/ ду́шу мою́ прохлади́,/ я́ко да твою́ велегла́сно ми́лость и си́лу/ велича́ю, раб Твой.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Всех заступле́ние, Влады́чице,/ пучи́ною обурева́емому мне тьмы/ и лю́тых жития́ треволне́ньми/ погружа́ему ми при́сно,/ ка́плю ми́лости Твоея́ низпосли́,/ и ру́ку по́мощи Твоея́ пода́ждь ми,/ и ча́сти сподо́би мя/ избра́нных и пра́ведных,/ я́ко бе́здну ро́ждшая — Человеколю́бца.</p>
<p>
<red>А́ще ли среда или́ пяток: И ны́не, Крестобогоро́дичен, глас и подо́бен то́йже:</red>
</p>
<p>А́гница А́гнца я́ко ви́де/ на Дре́ве, просте́рта во́лею, кре́стнем,/ вопия́ше ма́терски, боле́знующи с пла́чем:/ Сы́не Мой, что стра́нное сие́ виде́ние?/ Всем живо́т дая́й я́ко Госпо́дь,/ ка́ко умерщвля́ешися, Долготерпели́ве,/ земны́м подая́ воскресе́ние?/ сла́влю Твое́ мно́гое, Бо́же мой, снизхожде́ние.</p>
<p>
<red>А́ще ли,</red> Бог Госпо́дь:
<red>Сла́ва, глас 5. Студи́тово:</red></p>
<p>Вве́ренный тебе́ тала́нт от Христа́ до́бре дела́в, преподо́бне о́тче,/ яви́лся еси́ и по сме́рти де́монов прогони́тель/ и врач разли́чных боле́зней,/ столп и утвержде́ние и гора́ свята́я Це́ркве Христо́вы./ Тем тя мо́лим, Дании́ле чудотво́рче,/ ми́р испроси́ и душа́м на́шим ве́лию ми́лость.</p>
<p>
<red>И ны́не, Богоро́дичен. На стихо́вне Окто́иха.</red>
</p>
<p>
<red>Тропа́рь, глас 1:</red>
</p>
<p>Терпе́ния столп был еси́,/ ревнова́вый пра́отцем, преподо́бне,/ И́ову во страсте́х, Ио́сифу во искуше́ниих,/ и Безпло́тных жи́тельству/ сый в телеси́, Дании́ле, о́тче наш,/ моли́ Христа́ Бо́га спасти́ся душа́м на́шим.</p>
<p>
<red>на У́трени</red>
</p>
<p>
<red>Оба кано́на Окто́иха и преподо́бнаго на 4, глас 8, его́же краегране́сие:</red>  Пе́сньми честву́ю Дании́ла Сто́лпника.
<red>Ио́сиф.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ скво́зе Чермно́е мо́ре,/ я́ко Еди́н сла́вно просла́вися.</emphasis>
</p>
<p>Пе́сньми благовосхва́лити хотя́щу па́мять твою́, блаже́нне,/ светоно́сную ми зарю́, Дании́ле, с Небесе́ низпосли́.</p>
<p>Ве́лие со́лнце и́стинно, о́тче, возсия́л еси́ конце́м,/ доброде́телей све́тлостию озаря́яй ве́рных собра́ния.</p>
<p>Зако́ном Влады́чним, о́тче, повину́яся,/ умертви́л еси́ воздержа́нием плоть/ и пови́нул еси́ сию Ду́ху.</p>
<p>
<red>Богоро́дичен:</red> Весь Челове́к яви́ся, пребы́в е́же бе и по вопло́щении,/ и́же из Тебе́, Богоро́дице, роди́выйся неизме́нный Госпо́дь.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Жезло́м воздержа́ния страсте́й мо́ре, о́тче, растерза́в,/ преше́л еси́ непотопле́н,/ и го́ру дости́гл еси́ и́стиннаго безстра́стия,/ и Бо́гу бесе́довал еси́ ума́ чистото́ю.</p>
<p>Возше́д на высоту́ доброде́телей,/ зна́емь был еси́ ми́ру:/ на столпе́ бо стоя́ возвы́шен/ и сия́нием пресла́вных чуде́с озаря́яй ве́рою к тебе́ притека́ющия.</p>
<p>Водруже́н на ка́мени Бо́жия зна́ния,/ все́ми козньми́ бесо́вскими яви́лся еси́ непоколеби́мы/ на столп у́бо те́ло твое́ на земли́ возвы́сил еси́,/ ду́шу же впери́л еси́ к Небе́сным.</p>
<p>
<red>Богоро́дичен:</red> Изба́ви мя страсте́й наше́ствия, Влады́чице,/ и борю́щия мя враги́ ны́не пребори́;/ утверди́ мя на ка́мени Бо́жия во́ли,/ ду́шу мою́ просвети́, две́ре Боже́ственнаго Све́та.</p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>На столп тебе́ сама́го возвы́сив, о́тче,/ воздержа́нием, Дании́ле, плоть изнури́л еси́./ Тем и ду́ха сосу́д досто́ин был еси́;/ благода́ть же Боже́ственную восприе́м, треблаже́нне,/ неду́г вся́кий отго́ниши ве́рою чту́щих па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Упова́ние христиа́н, Пресвята́я Де́во,/ его́же родила́ еси́, Бо́га, па́че ума́ и сло́ва,/ непреста́нно моли́ о воспева́ющих Тя,/ пода́ти оставле́ние грехо́в на́ших всех и исправле́ние жития́/ ве́рою и любо́вию при́сно сла́вящим Тя.</p>
<p>
<red>Крестобогоро́дичен:</red>
</p>
<p>Нескве́рная А́гница,/ А́гнца и Па́стыря, пове́шена на Дре́ве, ме́ртва зря́щи,/ пла́чущи, веща́ше, ма́терски восклица́ющи:/ ка́ко претерплю́ Твое́, е́же па́че сло́ва, Сы́не Мой, сни́тие/ и во́льныя стра́сти, Бо́же Преблаги́й?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое ра́дование,/ не оста́вль не́дра О́тча/ и на́шу ни́щету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Я́ко светоза́рное со́лнце, о́тче приснопа́мятне,/ на сто́лпе блиста́юща ви́дел еси́ Бо́жия раба́ Симео́на/ и истека́ющими от того́ Боже́ственными светлостьми́/ Боже́ственно озари́лся еси́, Дании́ле,/ и во след того́ жи́тельства ходи́л еси́.</p>
<p>Де́монския полки́ ору́жием ве́ры победи́л еси́,/ струя́ми же потопи́л еси́ моли́тв,/ па́губу тех, о́тче, отгна́в, ю́же творя́ху пла́вающим,/ и спасл еси́ ве́рою Бо́гу песнопою́щия:/ си́ле Твое́й сла́ва, Человеколю́бче.</p>
<p>Возстолпля́я, о́тче, тебе́ сама́го, всеблаже́нне,/ всено́щне стоя́л еси́,/ я́ко безпло́тен, не высо́ко душе́вное о́ко стяжа́в/ и чи́сто, я́коже зерца́ло, ду́ха зарю́/ и Боже́ственная явле́ния чи́стым по́мыслом прие́мля.</p>
<p>
<red>Богоро́дичен:</red> Зако́ни в Тебе́ естества́ обновля́ются:/ Законода́вца бо Сло́ва родила́ еси́,/ па́че вины я́ко и́стинно, Пречи́стая,/ и Сло́ва, безслове́сия́ изба́вльшаго род челове́ческий, ве́рно песнопою́щих:/ си́ле Твое́й сла́ва, Человеколю́бче.</p>
<p>
<red>Песнь 5</red>
</p>
<p>
<red>Ирмо́с: Вску́ю мя отри́нул еси́/ от лица́ Твоего́, Свете Незаходи́мый,/ и покры́ла мя есть чужда́я тьма, окая́ннаго,/ но обра́ти мя и к све́ту за́поведей Твои́х/ пути́ моя́ напра́ви, молю́ся.</red>
</p>
<p>Да безсме́ртныя сла́вы получи́ши,/ плотска́я умертви́л еси́ жела́ния, о́тче,/ и страсте́й стремле́ния обузда́л еси́ воздержа́ния труды́,/ и река́ чуде́с яви́лся еси́,/ и исто́чник врачева́ний, приснопа́мятне.</p>
<p>Е́же хожда́ше стезе́ю, о́тче, на земли́,/ Симео́н чу́дный, во у́жасе, блаже́нне, бы́вшу тебе́ яви́ся,/ показу́я тебе́ со двема́ А́нгелы,/ гряди́, — вопия́, — и ста́ни у мене́,/ к Бо́гу возвыша́лся благода́тию.</p>
<p>Просвеща́емь заре́ю, о́тче, невече́рнею и Боже́ственным осия́нием,/ бесо́вский мрак и страсте́й мглу́ отгна́л еси́/ и яви́лся еси́ столп светови́ден/ и ле́ствица, и́стинно к Бо́гу ве́рныя возводя́щая.</p>
<p>
<red>Богоро́дичен:</red> Влады́ку ро́ждшая, яви́лася еси́ превы́шши Го́рних сил/ и земны́х естество́ обожи́ла еси́, Отрокови́це Богоневе́стная./ Тем Богоро́дицу Тя всеи́стинную душе́ю и язы́ком, ве́рнии, Де́во, сла́вим.</p>
<p>
<red>Песнь 6</red>
</p>
<p>
<red>Ирмо́с:</red> Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>Ум твой к Бо́гу приближе́нием облиста́емь,/ нея́тен сла́достей огне́м, о́тче, пребы́сть,/ и страсте́й го́рнший, и к пло́ти пристра́стия вы́шший.</p>
<p>Вод живо́творных дарова́ний ду́ха/ испо́лншися твоя́ душа́, Богому́дре всеблаже́нне,/ ре́ки источи́ врачева́ний и́стинно, то́ки страсте́й суша́щия.</p>
<p>
<red>Богоро́дичен:</red> Тя, Предста́тельницу, ве́рнии, и сте́ну вси стяжа́хом,/ во глубине́ злых и молве́ скорбе́й при́сно бе́дствующе, Богоро́дице,/ еди́на земны́х прибе́жище.</p>
<p>
<red>Конда́к, глас 8.</red>
</p>
<p>
<red>Подо́бен:</red> Я́ко нача́тки:</p>
<p>Я́коже звезда́ многосве́тлая, ты, возше́д, блаже́нне, на столп,/ ми́р просвети́л еси́ преподо́бными де́лы твои́ми/ и тьму пре́лести отгна́л еси́, о́тче./ Те́мже мо́лим тя:/ и ны́не облиста́й в се́рдца́х раб твои́х незаходя́щий свет ра́зума.</p>
<p>
<red>И́кос:</red>
</p>
<p>Песнь скве́рна к похвале́нию по́двиг твои́х, о́тче, прино́сится:/ не и́мам бо чи́сто се́рдце мое́, я́ко сие́ сра́мно окаля́х,/ но пода́ждь ми сло́во, свя́те, чи́сте воспе́ти твое́ житие́,/ ему́же удиви́шася вои́стинну и А́нгели,/ и́бо был еси́, я́коже безтеле́сен,/ прие́м свет незаходя́щий ра́зума.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще;/ благослове́н еси́, Го́споди Бо́же, во ве́ки.</emphasis>
</p>
<p>Чи́ни А́нгельсти́и твоему́ стоя́нию удиви́шася, всеблаже́нне Богоно́се:/ с те́лом бо тех жи́тельство восприе́м, взыва́л еси́:/ благослове́н еси́, Го́споди Бо́же, во ве́ки.</p>
<p>Высотою невеще́ственнаго жи́тельства и проро́чества сия́я светозаре́нием,/ врачева́ний нам облиста́л еси́ лучи́,/ благоче́стно чту́щим тя, Дании́ле чудоно́сне.</p>
<p>Разреши́ страсте́й мои́х мглу све́тлостию, всеблаже́нне, твоея́ моли́твы/ и на стезю́ жи́зни наста́ви, вопию́ща:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Ми́лостива мне бу́ди, Де́во,/ и уя́звлена мя ору́жием греха́ врачевство́м Твоей моли́твы излечи́,/ благослове́н, зову́ща, Плод чре́ва Твоего́.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Седмери́цею  пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Жела́ний коне́чное, до́брых кра́йнейшее,/ о́тче, Богоно́се, изве́стно дости́гл еси́,/ кри́лы облегчева́яся доброде́тельных дея́ний,/ и со Безтеле́сными, Дании́ле, взыва́еши:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Бо́жия тя си́ла проявле́нне укрепи́вши,/ терпе́ти зимы́ злосту́жное сотвори́,/ и со́лнца зной, и гни́лости твоея́ пло́ти,/ и от ней бы́вших черве́й озло́бление: вопию́ща:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Но́вый И́ов ты яви́лся еси́, Дании́ле досточу́дне,/ мно́жеством искуше́ний обдержи́м и скорбе́й,/ Дави́дову кро́тость, и Иа́ковле беззло́бие,/ и целому́дрие Ио́сифово подража́л еси́, вопия́ благода́рственне:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> Богоро́дицу, Влады́чице Всесвята́я, му́дрствующии Тя,/ глаго́лом после́дующе Твои́м, Всепе́тая, Тя ны́не блажи́м,/ я́ко Бо́га блаже́ннаго родила́ еси́ нам,/ его́же, во дву существа́х, еди́ней же ипоста́си, воспева́юще, вопие́м:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де даже и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Се, тебе́ две́ри Небе́сныя отве́рзбшася,/ пре- ставлыпемуся и тече́ние сконча́вшему, о́тче,/ и А́нгелов чи́ни восприя́ша,/ Венцедавец же Христо́с сла́вою венча́ тя пра́вды./ Его́же пою́ще, ве́рнии, велича́ем.</p>
<p>Я́ко крин, о́тче, се́льный в рай воздержа́ния процве́л еси́/ и, я́ко кипари́с, на высоту́ возвы́сился еси́ соверше́нства,/ я́ко ма́слина, псало́мски яви́лся еси́,/ ли́ца и се́рдца́ на́ша умаща́я еле́ем боле́зней твои́х.</p>
<p>Столп тя, основа́нием доброде́телей утвержда́емь, тварь позна́,/ забра́ло непоколеби́мо, чуде́с исто́чник,/ приста́нище благоути́шное, врачева́ний сокро́вище, прия́телище ду́ха./ Тем твою́ днесь, Дании́ле, сотворя́ем па́мять.</p>
<p>Со́лнца днесь нам возсия́ светле́е, преподо́бне, Боже́ственная па́мять твоя́,/ ве́рных сердца́ просвеща́ющи све́том пра́вды,/ мрак же отгоня́щи душетле́нных страсте́й:/ ю́же соверша́юще, благоче́стно воспева́ем тя.</p>
<p>
<red>Богоро́дичен:</red> Пощади́ мя, Спа́се, рожде́йся и сохрани́в Ро́ждшую Тя нетле́нну по рождестве́,/ егда́ ся́деши суди́ти дела́ моя́,/ беззако́ния презира́я и грехи́ моя́, я́ко безгре́шен,/ я́ко Бог, Ми́лостив и Человеколю́бец.</p>
<p>
<red>Свети́лен Окто́иха.</red>
</p>
<p>
<red>Сла́ва, свята́го</red>.</p>
<p>
<red>Подо́бен:</red> Свете Неизме́нный:</p>
<p>Твоя́ по́двиги столп вопие́т гла́сы неглаго́льными,/ стра́ждуща безпокро́вно ка́чествы проти́вными,/ отону́дуже, я́ко свети́льник светоно́сен,/ просия́л еси́, о́тче, озаря́я всю тварь.</p>
<p>
<red>И ны́не, Богоро́дичен:</red>
</p>
<p>Тя пе́сньми немо́лчными блажи́м, Де́во,/ я́ко от Тро́ицы Еди́наго родила́ еси́, Богоро́дице,/ и но́сиши Боже́ственными рука́ми Пресу́щное Сло́во, невра́щно и неизме́нно.</p>
<p>
<red>На стихо́вне Окто́иха.</red>
</p>
</section>
