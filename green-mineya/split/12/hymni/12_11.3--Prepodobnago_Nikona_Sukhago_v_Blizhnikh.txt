<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Ни́кона Суха́го, в Бли́жних пеще́рах почива́ющаго</p>
</title>
<p>
<red>Стихи́ры на</red> Го́споди, воззва́х:
<red>глас 4.</red></p>
<p>
<red>Подо́бен:</red> Дал еси́ зна́мение:</p>
<p>Сто́лпе терпе́ния,/ Ни́коне сла́вне и Богоно́сне,/ водруже́ние в любви́ Бо́жией,/ в нея́же пребы́л еси́ неподви́жимь мно́гими искуше́нии,/ тем тя сла́вим, о́тче,/ во дне́шний день па́мять твою́ соверша́юще,/ я́ко на Небеси́ сла́вимаго от Иису́са Человеколю́бца/ и Спа́са душ на́ших.</p>
<p>Огне́м искушаемь и озло́бляемь вся́чески,/ благода́рственная возсыла́л еси́, блаже́нне, Творцу́ и Бо́гу,/ тем, изба́влься от руки́ нечести́вых,/ стал еси́ в це́ркви свя́тей,/ и ны́не, предстоя́ в Це́ркви торжеству́ющих,/ да изба́вимся и мы от искуше́ний,/ моли́ Иису́са Человеколю́бца и Спа́са душ на́ших.</p>
<p>Огнь любве́ твоея́, я́же к Бо́гу,/ угаси́ огнь чу́вственный,/ струи́ же крове́й твои́х потопи́ша мы́сленыаго врага́ полки́,/ и победи́л еси́ му́чащих тя, преподо́бне,/ тем и дарова́ тебе́ по́честь вы́шних чинонача́лий Иису́с Человеколю́бец/ и Спас душ на́ших.</p>
<p>
<red>Сла́ва, глас 6:</red>
</p>
<p>Мона́хов мно́жества/ терпе́нию твоему́ удивля́ются,/ ка́ко, от неве́рных озло́бляемь,/ огне́м искуша́емь и ножи́ ссека́емь,/ вар и зной, глад и жа́жду терпя́/ и на Бо́га име́я наде́жду спасе́ния своего́,/ легко́ те́сный путь преше́л еси́/ и кра́йняго доспе́л еси́ блаже́нства./ Блаже́н еси́, си́це Христо́ви рабо́тав,/ и прия́л еси́ мзду́ де́лания своего́:/ с А́нгелы селе́ние/ и Боже́ственнаго Све́та прича́стие./ Тем мо́лим тя, Ни́коне преблаже́нне,/ я́ко име́я дерзнове́ние ко Христу́ Бо́гу,/ ми́ра испроси́ ми́рови/ и душа́м на́шим ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>На стихо́вне во Окто́ихе.</red>
</p>
<p>
<red>Сла́ва, глас 6:</red>
</p>
<p>Прииди́те, Росси́йстии христолюби́вии собо́ри/ и и́ноческих лико́в совоку́плени́я,/ прииди́те благоче́стно к святе́й Пеще́ре,/ похва́льныя пе́сни любому́дренно в дар принесе́м/ и поклони́мся моще́м Ни́кона сла́внаго,/ я́ко да его́ святы́ми моли́твами/ прии́мем вене́ц неувяда́емыя сла́вы/ от Христа́ Бо́га и Спа́са душ на́ших.</p>
<p>
<red>Тропа́рь, глас 8:</red>
</p>
<p>Бо́га Блага́го возлюби́в,/ и́ноческое прия́л еси́ житие́/ и, до́бре в нем подвиза́вся,/ плене́н был еси́ поло́вцы,/ и́миже мно́го му́чим, крепкоду́шне Ни́коне,/ благода́тию Христо́вою свободи́лся еси́ от них неви́димо,/ и ны́не во Све́те пребыва́я непристу́пнем,/ моли́ спасти́ся нам, твою́ па́мять почита́ющим.</p>
<p>
<red>Кано́н свято́му, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis>
</p>
<p>Воспе́ти ми всечестну́ю па́мять преподо́бнаго Твоего́ спосо́бствуй, Го́споди Бо́же мой,/ и песносло́вии почти́ти Ни́кона сла́внаго, посли́ Паракли́та Пресвята́го,/ да, бо́дростию препоя́сан, песнь Тебе́ принесу́,/ подаю́щему всем си́лу.</p>
<p>Кто тя досто́йно восхва́лит, о́тче блаже́ннейший,/ от ю́ности возлюби́вшаго Го́спода своего́/ и тому́ во́льною нището́ю после́довавшаго да́же до сме́рти?/ Тем ны́не, живы́й со А́нгелы, моли́ и нам посла́ти к терпе́нию си́лу.</p>
<p>Тьму и мрак любостра́стнаго ми́ра/ любо́вию ко Христу́ пыла́ющею непреткнове́нно преше́д/ и све́тлости а́нгельскаго о́браза приче́тся, а́ки вне пло́ти был еси́,/ сего́ ра́ди пое́ши Пода́вшему ти си́лу.</p>
<p>
<red>Богоро́дичен:</red> Тьму, ослепи́вшую страстьми́ мы́сленныя ми о́чи,/ молю́ся, прожени́, Чи́стая Де́во:/ Ты бо еси́ светоприе́мная свеща́ во тьме су́щим,/ огне́м возжже́нная невеще́ственным,/ и наставля́еши на ра́зум Боже́ственный пою́щих:/ ра́дуйся, Свети́ло Незаходи́маго Све́та.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Я́ко непло́ды́, ро́ди от язы́к Це́рковь,/ и мно́гое в ча́дех изнемо́же со́нмище,/ чу́дному Бо́гу на́шему возопии́м:/ Свят еси́, Го́споди.</emphasis>
</p>
<p>Я́ко непло́ды́ ра́дуется, прие́мшая во утро́бе,/ та́ко весели́тся Пече́рская гора́, стяжа́вшая тя свети́льника преподо́бным,/ и с и́ноческими чи́нми пое́т:/ Свят еси́, Го́споди.</p>
<p>Пе́рвым отце́м подража́я,/ ра́достию крест возложи́в на ра́мо, Ни́коне сла́вне,/ того́ великоду́шие носи́л еси́ да́же до сме́рти,/ любве́ ра́ди Го́спода своего́,/ ему́же пое́ши ны́не:/ Свят еси́, Го́споди.</p>
<p>Кре́пкия ве́ры щито́м вооружся, шел еси́ в плен, преподо́бне,/ и плени́ти хотя́щаго врага́ та́мо в развраще́ние великоду́шием связа́л еси́, наступи́в ного́ю,/ укрепля́ющему же тя Бо́гу воспе́л еси́:/ Свят еси́, Го́споди.</p>
<p>
<red>Богоро́дичен:</red> Кре́постию страсте́й воста́ющаго на мя врага́ не моги́й одоле́ти,/ к Тебе́ прибега́ю, Ма́ти Бо́жия, помози́ ми,/ Ты бо еси́ столп кре́пкий, ору́жие на бра́ни/ и непреобори́мая Воево́да́.</p>
<p>
<red>Седа́лен, глас 8:</red>
</p>
<p>Ни́ву души́ свое́й хотя́ возде́лати,/ крест, а́ки яре́м, во́льнаго терпе́ния возложи́л еси́ на ся,/ и сим, а́ки ра́лом, возде́лал еси́ непло́дствующую страсте́й зе́млю,/ се́яв слеза́ми, мета́ющи се́мя по́стнических трудо́в,/ из ни́хже ны́не ра́достныя пожина́еши рукоя́ти, предстоя́ Христу́ Бо́гу,/ Его́же моли́, Ни́коне сла́вне,/ я́ко при́сно сый моли́твенник о блажа́щих любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, неоранная Ни́во, возрасти́вшая Клас несе́янный,/ из него́же хлеб спаси́тельный ми́ру сотвори́ся,/ сим напита́й ду́ши любо́вию чту́щих непоро́чное зача́тие Твое́, Чи́стая Де́во.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis>
</p>
<p>Любо́вь твоя́ бысть, о́тче, крепка́ к Бо́гу,/ за него́же страда́ти от неве́рных жела́я,/ ника́коже искупле́н бы́ти восхоте́л еси́,/ возлюби́вшаго тя Го́спода/ и, на того́ наде́яся, взыва́л еси́:/ Свят еси́, Го́споди.</p>
<p>Наказа́ние Госпо́дне прие́м любезно,/ сла́дце искуше́ние боле́зней преше́л еси́, блаже́нне, глаго́ля с Дави́дом:/ блаже́н челове́к, его́же нака́жеши, Го́споди, тем и зову́ Ти:/ сла́ва си́ле Твоей, Го́споди.</p>
<p>На бу́дущая взира́я,/ настоя́щия боле́зни ни во что же вмени́л еси́, Ни́коне чу́дне,/ а́ще и огнь, и мраз, и желе́зо прирази́шася тебе́,/ но вся сия́ истаева́ху,/ ты же, а́ки адама́нт кре́пкий, пребы́л, реки́й:/ Свят еси́, Го́споди.</p>
<p>
<red>Богоро́дичен:</red> На бу́дущая не взира́я, прильпе́ земли́ душа́ моя́/ и уподо́бихся ското́м несмы́сленным,/ но Ты, Чи́стая Де́во, отве́рзи ми мы́сленныя о́чи/ и удиви́ ми́лость твою́ на мне, да, разуме́я, вопию́:/ свята́ еси́ и ди́вна в пра́вду.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в ми́р пришел еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Ты, о́тче, вся́чески от неве́рных озло́бляемь, неради́л еси́ о сем,/ но, благода́рственная возсыла́я Бо́гу, глаго́лал еси́:/ спаси́ мя, Бо́же,/ я́ко внидо́ша воды до души́ мое́й,/ Ты бо Еди́н еси́, изводя́й окова́нныя му́жеством, ве́рою воспева́ющия Тя.</p>
<p>Терпе́ние твое́, преблаже́нне, смути́ плени́вшаго тя половча́нина,/ сего́ ра́ди три ле́та пребы́сть, му́ча тя на всяк день,/ озлобля́ющи гла́дом, жа́ждою, сту́дению и ва́ром,/ но ты, свя́те, наде́жду имел на Бо́га,/ я́ко Той избавля́ет ве́рою воспева́ющия его́.</p>
<p>Струи́ крове́й твои́х, подре́зания лы́стов и ины́я му́ки ви́дя,/ враг мы́сленный наусти́ половча́нина,/ и́же слы́ша иму́щее тебе́ бы́ти свобожде́ние свы́ше,/ тя́жкия вери́ги возложи́ти на тя,/ но ты, о́тче, псало́мски взыва́л еси́:/ Бо́же, в по́мощь мою́ вонми́,/ Ты бо Еди́н еси́, спаса́яй ве́рою воспева́ющия Тя.</p>
<p>
<red>Богоро́дичен:</red> Струя́ми по́мощи Твоея́, Богоневе́стная Де́во,/ потопи́ неви́димыя враги́, влеку́щия вери́гами страсте́й ду́шу мою́ во а́дову про́пасть,/ да, свобо́дь сый от сих, вопию́ Ти:/ ра́дуйся, Мо́ре, потопи́вшее мы́сленнаго фарао́на.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis>
</p>
<p>Желе́зо скорбе́й пронза́ше ду́шу твою́, Ни́коне сла́вне,/ до́ндеже Евстра́тий му́ченик даде́ извеще́ние свобожде́ния, посла́ннаго ти вско́ре от Бо́га,/ к Нему́же взыва́л еси́:/ на Тя, Го́споди, упова́х,/ пра́вдою Твое́ю изба́ви мя, Иису́се, Царю́ сил.</p>
<p>Я́ко Авваку́ма, неви́димо восхи́ти тя Вы́шняго десни́ца,/ стрегу́щии же тя удиви́шася, глас свы́ше слы́шаще,/ и постыде́шася, неве́дуще Бо́га,/ я́ко Той Еди́н есть Царь сил.</p>
<p>
<red>Богоро́дичен:</red> Изба́вительнице кре́пкая,/ изба́ви мя от рук сопроти́вных,/ се бо понре́т глава моя́ в про́пасть и не изы́ду от а́довых закле́п ве́чных,/ а́ще не Ты ми да́си по́мощь, су́щи Ма́ти Царя́ сил.</p>
<p>
<red>Конда́к, глас 6:</red>
</p>
<p>Первому́ченику подо́бяся,/ о мучи́теле твое́м моли́лся еси́/ и, изба́вив того́ от сме́рти, приве́л еси́ ко Христу́,/ преподобному́чениче Ни́коне сла́вне,/ те́мже, с первострада́льцем зря Христа́ одесну́ю Отца́,/ моли́ся о нас, да не пребу́дем вне черто́га Христо́ва.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Авраа́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis>
</p>
<p>Стра́шнаго обще́ния Та́ин вре́мени су́щу в це́ркви,/ си́лою Бо́жиею восхище́н от плена,/ стал еси́ среди́ бра́тии, Ни́коне сла́вне/ и вси, узре́вше у́зы твоя́ и кровь, ка́плющую от лы́стов,/ возде́ша ру́це о свобожде́нии твоем, глаго́люще:/ Бо́же, благослове́н еси́.</p>
<p>И́же пе́рвее име́ тя, о́тче, в пле́не,/ се той последи́ узре́в тя свобо́дна десни́цею Вы́шняго среди́ бра́тии,/ умили́вся и крести́вся, плени́ себе́ в послуша́ние Христо́во, зовы́й:/ Бо́же, благослове́н еси́.</p>
<p>Блаже́нни пле́нницы, иму́ще тя спле́нника, му́дре,/ тобо́ю бо от неду́га свобожде́ни, от рук нечести́вых избего́ша,/ и испо́лнися рече́нное в Писа́нии:/ мно́го мо́жет моли́тва пра́веднаго поспешеству́ема.</p>
<p>
<red>Богоро́дичен:</red> Плене́н сый от враго́в мы́сленных/ и свя́зан вери́гами страсте́й от лю́таго велиа́ра,/ к Тебе́ вопию́, Неискусобра́чная Ма́ти:/ исхи́ти мя от сих, да, свобо́дь сый, воззову́:/ ра́дуйся, Ро́ждшая Свободи́теля плене́нным.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавший,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>Изба́вителя всех и Спа́са своего́ нося́й незло́бие,/ не убоя́лся еси́, о́тче, мучи́теля, распя́ти тя хотя́ща,/ но, благи́м за зло́е возда́вая, исцели́л еси́ его́, в боле́зни лежа́ща,/ да и той, обра́щся, благослови́т Го́спода, и превозно́си́т во веки.</p>
<p>В скуде́льном тела твоего́ сосу́де,/ коль мно́гое чтем бы́ти сокро́вище чудотворе́ния, блаже́нне,/ и сла́вим Небе́снаго Отца́, да́вшаго ти сицева́я на по́льзу на́шу,/ сим и нас испра́ви, мо́лим тя,/ да тобо́ю пресла́вная Де́ющаго воспое́м и превозноси́м во веки.</p>
<p>Стал еси́ проти́ву ми́ру и пло́ти/ и, обоя́ связа́в, покори́л еси́ ду́ху,/ те́мже, к Вы́шнему́ ми́ру возше́д,/ ра́дуешися, и со А́нгелы пое́ши,/ и превозноси́ши Го́спода во ве́ки.</p>
<p>
<red>Богоро́дичен:</red> Предста́ни нам в по́мощь, ско́ро призыва́ющим Тя, Пречи́стая Де́во,/ и укрепи́ ны, проти́ву ми́ра и пло́ти на ду́ха похотству́ющия,/ се бо приво́дим Ти Ни́кона сла́внаго в моли́тву,/ его́же ра́ди даждь нам во Све́те святы́х превозноси́ти Тя во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние процвела́ еси́./ Тем Тя вси велича́ем.</emphasis>
</p>
<p>Е́вин неду́г в души́ свое́й исцели́ти хотя́ще,/ собра́ся полк доблему́дрых оте́ц на горе Пече́рстей,/ от ни́хже Ни́кон сла́вный, я́ко звезда́, просия́/ и луча́ми свои́х моли́тв просвеща́ет нас,/ те́мже его́ велича́ем.</p>
<p>Све́том мы́сленным озари́лся еси́,/ и́же пе́рвее отверже́нием страсте́й отврати́л еси́ о́чи твои́ не ви́дети суеты́,/ те́мже Поста́вльшаго рабу́ Своему́ сло́во Свое́ в страх Свой Христа́ велича́ем.</p>
<p>Ди́вна дела́ Твоя́, Несозда́нная Тро́ице,/ и сла́вишися во святы́х Свои́х, Бо́же Изра́илев,/ мольба́ми уго́дника Твоего́ Ни́кона удиви́ и на нас благода́ть Твою́,/ отвраще́нием от дел неподо́бных, да Тя вы́ну велича́ем.</p>
<p>
<red>Богоро́дичен:</red> Ди́вна дела́ смотре́ния Своего́ сотвори́ на Тебе́ Вы́шний, Безневе́стная Де́во,/ и велича́ют Тя, блажа́ще от ро́да в род, вся земноро́дных коле́на;/ мольба́ми преподо́бных Пече́рских даждь нам,/ да и мы Тя во веки велича́ем.</p>
<p>
<red>Свети́лен:</red>
</p>
<p>Воздержа́нием кре́пким и муче́нием от неве́рных/ блюду́щаго пяты́ твоея́ зми́я уби́л еси́, о́тче,/ по кончи́не свое́й вене́ц сугу́бый до́блестей твои́х прия́л еси́,/ и ны́не, живы́й на Небеси́,/ я́ко преподо́бным сла́ва и му́чеником сый похвала́,/ моли́ся о нас, да и мы прича́стницы сла́вы твоея́ бу́дем, Ни́коне му́дре.</p>
<p>
<red>Сла́ва, и ны́не, Богоро́дичен:</red>
</p>
<p>Невоздержа́нием во тьму все́льшийся род наш/ Рождество́м Твои́м приве́дшая к Све́ту,/ нас невоздержа́ния изба́ви/ и к све́ту за́поведей Сы́на Твоего́ наста́ви, да пое́м Ти, Богоро́дице:/ ра́дуйся, воздержа́ния неувяда́емый ве́нче.</p>
<p>
<red>На стихо́вне Сла́ва, глас 5:</red>
</p>
<p>Земна́го А́нгела и Небе́снаго граждани́на,/ преподо́бным равностоя́теля,/ Ни́кона сла́внаго, прииди́те, лю́дие, ублажи́м:/ той бо сугу́быми страда́нии подвиза́ся/ и, по́двигом свои́м приемь сугу́быя венцы́,/ предстои́т Христу́ Бо́гу,/ непреста́нно моля́ за град и оби́тель сию,/ во е́же получи́ти ей ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен по гла́су.</red>
</p>
<p>
<red>Преподобный Никон Сухой, </red>сын богатых и знатных родителей, жил в конце XI — начале XII веков в Киеве. Оставив все Христа ради, он принял иночество в Киево-Печерском монастыре.</p>
<p>В 1096 году, при нашествии половецкого хана Боняка, он вместе с другими иноками был взят в плен. Родственники хотели выкупить его, но он отказался, так как верил, что если угодно будет Господу, то Он освободит его. Хозяин, лишившись надежды на получение выкупных денег, затаил злобу на святого. Три года он жестоко обращался с преподобным Никоном: подрезал ему́ на ногах сухожилия, морил голодом, выгонял зимой на мороз, а летом держал под палящим солнцем, приставил к нему́ стражу. Но преподобный Никон с великим терпением переносил все невзгоды. Тогда Господь послал ему́ дар чудотворений: своей молитвой преподобный Никон исцелял других пленников, а однажды исцелил и своего хозяина, лежавшего на смертном одре.</p>
<p>По молитвам преподобных Антония (†1073; память 10 июля и 28 сентября) и Феодосия (†1074; память 3 мая и 14 августа) Печерских Господь даровал ему́ чудесное избавление из плена, накануне которого святому страдальцу явился преподобномученик Евстратий Печерский (†1097; память 28 марта) и предсказал скорое освобождение. На третий день после такого предсказания, в шестом часу дня, на глазах стражников преподобный Никон стал невидимым, только был слышен голос, воспевающий: «Хвалите Господа с Небес».</p>
</section>
