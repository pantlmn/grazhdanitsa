<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Неделя́ святы́х пра́оте́ц</p>
</title>
<p>
<red>На</red> Господи, воззва́х:
<red>стихи́ры воскре́сны, и восточны 3, Анато́лиевы, и пра́отцев на 4, глас 8.</red></p>
<p>
<red>Подобен:</red> И́же во Еде́ме:</p>
<p>Пра́отцев днесь, ве́рнии, соверша́юще па́мять,/ воспои́м Христа́ Изба́вителя,/ возвели́чившаго их во всех язы́цех/ и чуде́с пресла́вная ве́рно соверши́вшаго Го́спода,/ я́ко держа́вна и си́льна,/ и от них показа́вша жезл си́лы нам —/ Еди́ну Неискусому́жную и Богоотрокови́цу Мари́ю Чи́стую,/ из Нея́же цвет про́йде — Христос,/ израсти́вый всем жи́знь,/ и неиждива́емую пи́щу, и спасе́ние ве́чное.</p>
<p>И́же святы́я отроки из огня́ изба́вивый, Влады́ко,/ и от уст льво́вых Дании́ла,/ благослови́вый Авраа́ма, и Исаа́ка, раба́ Твоего,/ и сего Сы́на Иа́кова,/ благоволи́вый от се́мене их бы́ти по нам,/ да пре́жде поползну́вшияся спасе́ши пра́отцы на́ша/ Кресто́м Твои́м и Воскресе́нием/ и, расто́ргнув сме́ртныя у́зы, совозста́виши вся,/ я́же от ве́ка су́щия в ме́ртвых,/ покланя́ющияся Тебе́, Христе́, Царю́ веков.</p>
<p>Я́коже в хла́де, посреде́ пла́мене/ росо́ю ду́ха, ра́дующеся, о́троцы Божии хожда́ху,/ та́инственно в нем прообрази́вше Тро́ицу/ и воплоще́ние Христо́во,/ и, я́ко му́дрии, ве́рою угаси́ша си́лу о́гненную,/ и Дании́л же пра́ведный львов яви́ся обузда́тель;/ и́хже моли́твами умоле́н быв, Человеколю́бче Спа́се,/ и нас негаси́маго ве́чнаго изба́ви огня́/ и сподо́би ны Ца́рствия Твоего́, Го́споди.</p>
<p>Я́коже в росе́ су́ще,/ ве́рнии и святи́и о́троцы Твои́/ в пещи́ пла́мене о́гненнаго предживописа́ху та́инственно/ е́же из Де́вы Твое́ прише́ствие,/ неопа́льно возсия́вшее нам,/ и Дании́л же пра́ведный и во проро́цех чу́дный,/ я́сно Боже́ственное второ́е Твое́ прише́ствие проявля́я,/ ви́дех, до́ндеже престо́ли поста́вишася, — глаго́лет,/ — и Судия́ се́де, и о́гненная потече́ река́,/ ея́же да изба́вимся, Христе́, моли́твами их, Влады́ко.</p>
<p>
<red>Сла́ва, глас 6. Анато́лиево:</red>
</p>
<p>И́же пре́жде зако́на/ отцы́ вся восхва́лим днесь, ве́рнии,/ Авраа́ма Боголю́би́ваго,/ и Исаа́ка, от обеща́ния рожде́ннаго,/ и Иа́кова, и двана́десять патриа́рхи,/ Дави́да кротча́йшаго,/ и Дани́ила, жела́ний проро́ка,/ и три о́троки с ни́ми сла́вяще,/ пещь в ро́су преложи́вшия,/ прося́ще оставле́ния от Христа́ Бо́га,/ прославля́емаго во святы́х Свои́х.</p>
<p>
<red>И ны́не, Богоро́дичен первый гла́са.</red>
</p>
<p>
<red>На лити́и стихи́ра хра́ма.</red>
</p>
<p>
<red>Сла́ва, глас 1:</red>
</p>
<p>Луча́ми облиста́вшеся Богоглаго́лания,/ великоимени́тии проро́цы при́сно блажа́тся/ и, рече́ния ду́ха пло́дствующе,/ несказа́нное рождество́ Христа́ Бо́га всем пропове́даша;/ зако́нно же кончи́ну соверши́ша,/ пожи́вше жи́знь пречу́дную.</p>
<p>
<red>И ны́не, Богоро́дичен:</red> Се, испо́лнися Иса́иино прорече́ние:</p>
<p>
<red>Стихо́вна воскре́сна.</red>
</p>
<p>
<red>Сла́ва, глас 3. Ге́рманово:</red>
</p>
<p>Пра́отцев собо́р, празднолю́бцы,/ прииди́те, псало́мски да восхва́лим: Ада́ма пра́отца, Ено́ха, Но́я, Мелхиседе́ка,/ Авраа́ма, Исаа́ка и Иа́кова,/ по зако́не Моисе́я, и Ааро́на,/ Иису́са, Самуи́ла и Дави́да,/ с ни́миже Иса́ию, Иереми́ю, Иезекии́ля,/ и Дании́ла, и двана́десять,/ ку́пно Или́ю, Елиссе́я и вся,/ Заха́рию, и Крести́теля, и пропове́давшия Христа́,/ жи́знь и воскресе́ние ро́да на́шего.</p>
<p>
<red>И ны́не, Богоро́дичен:</red> Без се́мене:</p>
<p>
<red>Тропа́рь, воскре́сен.</red>
</p>
<p>
<red>Сла́ва, и ны́не, пра́отцем, глас 2:</red>
</p>
<p>Ве́рою пра́отцы опра́вдал еси́,/ от язы́к те́ми предобручи́вый Це́рковь:/ хваля́тся в сла́ве святи́и,/ я́ко от се́мене их есть Плод благосла́вен,/ без се́мене Ро́ждшая Тя./ Тех моли́твами, Христе́ Бо́же, поми́луй нас.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь воскре́сен два́жды. Сла́ва, и ны́не, пра́отцем. По обои́х кафи́змах седа́льны воскре́сны, с Богоро́дичны их. По полиеле́и ипакои́ гла́са.</red></p>
<p>
<red>И седа́лен пра́отцев, глас 8.</red>
</p>
<p>
<red>Подо́бен:</red> Прему́дрости:</p>
<p>Авраа́ма, Исаа́ка же и Иа́кова восхва́лим вси пе́сненно,/ Дави́да кро́ткаго, Иису́са и двана́десять патриа́рхи/ ку́пно с треми́ ю́ношами, угаси́вшими о́гненный пла́мень си́лою духо́вною,/ ра́дуйтеся, — вопию́ще к ним, — пре́лесть до́блественне обличи́вше царя́ безу́мнаго,/ и Христу́ моли́теся/ согреше́ний оставле́ние дарова́ти пра́зднующим любо́вью святу́ю па́мять вашу.
<emphasis>
<red>Два́жды.</red></emphasis>
</p>
<p>
<red>Сла́ва, и ны́не, Богоро́дичен:</red>
</p>
<p>Благода́рственное похвале́ние до́лжно,/ я́коже вдови́ца о́ная два лепта,/ приношу Тебе́, Влады́чице, о всех дарова́ниих Твои́х:/ Ты бо яви́лася еси́ покро́в, ку́пно и по́мощь,/ напа́стей и скорбе́й при́сно мя изыма́ющи./ Те́мже, я́ко от среды́ горя́щия пещи́, изба́влься оскорбля́ющих мя,/ от се́рдца взыва́ю Тебе́:/ Богоро́дице, помози́ ми,/ моля́щи Христа́ Бо́га согреше́ний оставле́ние да́ти мне,/ Тя бо име́ю наде́жду, раб Твой.</p>
<p>
<red>Кано́ны три: воскре́сен на 4, и святы́х трие́х отроко́в на 4, и пра́отцев на 6. Кано́н святы́х трие́х отроко́в, глас 8, его́же краегране́сие:</red>  Три о́троки пою́ и Дани́ила вели́каго. Феофа́ново.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Безнача́льное Сло́во,/ из Отца́ пре́жде всех веков рожде́нно боголе́пно,/ в пещи́ ю́ношам обра́зно ви́дено бы́вшее, просла́вим.</p>
<p>Глаго́лы мучи́теля злочести́ваго/ благоро́днии о́троцы оплева́вше терпели́вно,/ сне́дьми беззако́нных оскверни́тися халде́йски не восхоте́ша.</p>
<p>Пита́стеся у́бо сло́вом душе́вне,/ сне́дьми же самора́сленными плотски́,/ па́че пита́ющихся дебе́лыми сне́дьми,/ царю́ красне́йший ли́цы яви́стеся.</p>
<p>
<red>Богоро́дичен:</red> Яд змии́н, в слу́хи го́рько излия́вшийся Е́вины,/ я́же из Дави́да возра́стшая, Отрокови́це, исцеля́еши,/ Изба́вителя ро́ждши.</p>
<p>
<red>Ин кано́н святы́х пра́отцев, глас 1, его́же краегране́сие:</red>  Отце́м хвалу́ в ле́поту ны́не приноша́ю.
<red>Ио́сиф.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Христо́с ражда́ется — сла́вите!/ Христо́с с Небе́с — сря́щите!/ Христо́с на земли́ — возно́ситеся!/ По́йте Го́сподеви, вся земля́,/ и весе́лием воспо́йте, лю́дие,/ я́ко просла́вися.</emphasis>
</p>
<p>Отце́м пе́ние принесе́м, пре́жде зако́на и в зако́не воссия́вшим,/ и из Де́вы возсия́вшему Го́споду и Влады́це во́лею пра́вою угоди́вшим,/ и незаходи́маго просвеще́ния ны́не наслажда́ющимся.</p>
<p>Ада́ма пе́рваго почти́м, руко́ю почте́ннаго Зижди́теля,/ и всех нас пра́отца уже́ бы́вшаго,/ и в ски́ниях Небе́сных со все́ми избра́нными почива́юща.</p>
<p>А́веля, да́ры прине́сшаго душе́ю благоро́днейшею,/ прия́т всех Бог и Госпо́дь;/ сего́ же па́ки, скве́рноуби́йственною руко́ю умерщвле́на,/ принесе́ к све́ту я́ко Боже́ственна му́ченика.</p>
<p>
<red>Богоро́дичен:</red> Рече́ний Боже́ственных услы́шим, вопию́щих Христо́во явле́ние:/ се бо в верте́пе ражда́ется из Отрокови́цы Неискусому́жныя,/ его́же стра́шное Рождество́ провозвеща́ет звездосло́вцем звезда́ я́вльшаяся.</p>
<p>
<red>Катава́сия:</red>
<emphasis>Христо́с ражда́ется — сла́вите:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Ра́зум стяжа́вше Богонауче́нный, Влады́ко, о́троцы Дави́довы/ зако́ны оте́ческия Богому́дренно соблю́доша.</p>
<p>Огнь не опали́ чисте́йшая телеса́ благочести́вых:/ посто́м бо душепита́тельным напая́хуся.</p>
<p>Хвалу́ всеми́рную и многопе́тую пою́т о́троцы трие́,/ посреде́ пе́щи чу́дно ороша́еми.</p>
<p>
<red>Богоро́дичен:</red> Да рождество́, Влады́ко, из де́вствующаго телесе́ пока́жеши нам,/ спа́саеши в пещи́ де́вствующая телеса́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ Свят еси́, Го́споди.</emphasis>
</p>
<p>Пое́тся в ми́ре Си́фово к Зижди́телю разжже́ние,/ и́бо в непоро́чнем жи́тельстве и душе́вней любви́ тому́ и́стинно угоди́,/ и ны́не во стране́ живы́х вопие́т:/ Свят еси́, Го́споди.</p>
<p>Усты́, и язы́ком, и се́рдцем Ен́ос чу́дный/ призва́ти Богому́дрено Влады́ку всех и Бо́га наде́яшеся в Ду́се/ и, благоуго́дно пожи́в на земли́, сла́ву восприя́т.</p>
<p>Свяще́ннословии свяще́нными Ено́ха ублажи́м,/ благоугоди́в бо Го́споду, преста́вися в сла́ве,/ яви́вся лу́чши сме́рти, я́коже писа́ся,/ и́мже Бо́жий быв раб и́скреннейший.</p>
<p>
<red>Богоро́дичен:</red> Ны́не ча́яние язы́ков от Де́вы предгряде́т,/ и Вифлее́м заключе́нный отверза́ет све́тло Еде́ма,/ Сло́во воплоща́емое прие́мля, и в я́слех пло́тию возле́гшаго.</p>
<p>
<red>Катава́сия:</red>
<emphasis>Пре́жде век:</emphasis>
</p>
<p>
<red>И ипакои́, глас 2:</red>
</p>
<p>В ро́су де́тем огнь прелага́шеся,/ плач в ра́дость жена́м пременя́шеся:/ А́нгел бо во обои́х служа́ше чудесе́х,/ о́вым у́бо во упокое́ние претвори́вый пещь,/ сим же Воскресе́ние возвести́вый тридне́вное./ Нача́льниче жи́зни на́шея, Го́споди, сла́ва Тебе́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Дани́ил му́дрейший, Боже́ственне умо́м просвеща́емь,/ со́ния разреши́ самоде́ржцев Боже́ственною благода́тию.</p>
<p>Облиста́ет чудесми́, е́же в пещи́, отроко́в страда́ние:/ мучи́теля бо улови́ша к позна́нию Твоему́, Веси́льне.</p>
<p>Согла́сия орга́ны и мусики́и пе́сни/ всесли́чныя до́блественных не привлеко́ша/ и зла́тому о́бразу не подклони́ша.</p>
<p>
<red>Богоро́дичен:</red> Пе́сньми, Всепе́тая,/ и́же в Вавило́не де́ти почита́ют Сы́на Твоего́ Пребоже́ственнаго,/ его́же в пещи́ позна́ша.</p>
<p>
<red>Ин</red>
</p>
<p>
<red>Ирмо́с: </red>
<emphasis>Жезл из ко́рене Иессе́ова/ и цвет от него́, Христе́,/ от Де́вы прозя́бл еси́,/ из горы, Хва́льный, приосене́нныя ча́щи/ прише́л еси́, вопло́щся от Неискусому́жныя,/ Невеще́ственный и Бо́же./ Сла́ва си́ле Твое́й, Го́споди.</emphasis>
</p>
<p>Хвалу́ принесе́м Бо́гу,/ чту́ще пе́сньми Ноя, вои́стинну су́ща пра́веднаго:/ во всех бо за́поведех Боже́ственных украша́емь яви́ся, Христу́ благоугоди́в,/ ему́же песнопое́м, ве́рнии:/ сла́ва си́ле Твое́й, Го́споди.</p>
<p>Ви́дев твое́ Бог благоро́дное нра́ва, и просто́е,/ и по всему́, Но́е, соверше́на, втора́го ми́ра я́ве началовождя́ тя показу́ет,/ спа́сшаго тому́ вся́каго ро́да от пото́па чу́вственнаго се́мя,/ я́коже Сам повеле́.</p>
<p>Но́я, сохра́ньшаго Бо́жий зако́н невреди́мь,/ и обре́тшася тогда́ пра́ведна в ро́де свое́м,/ и дре́вяным спа́сша дре́вле ковче́гом безслове́сных ро́ды повеле́нием Вседе́тельным,/ пе́сньми благоче́стно ублажи́м.</p>
<p>Вино́ умиле́ния нам то́чит,/ чту́щим тя, Но́е блаже́нне, па́мять твоя́,/ веселя́щее и ду́ши, и сердца́ всегда́/ чи́сте блажа́щих нра́вы твоя́ честны́я и жи́тельство Боже́ственное.</p>
<p>
<red>Богоро́дичен:</red> Ны́не Избавле́ние на́ше в я́слех возлегает/ и пелена́ми повива́ется, я́коже Младе́нец./ И волсви́, восто́чнии ца́рие, прихо́дят/ сего́  я́ко Бо́га и Царя́ ро́ждшагося от Чи́стыя, ви́дети/ и поклони́тися с да́ры ве́рно.</p>
<p>
<red>Катава́сия:</red>
<emphasis>Жезл из ко́рене Иессе́ова:</emphasis>
</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Свете Незаходи́мый,/ и покры́ла мя есть чужда́я тьма, окая́ннаго;/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Научи́вшеся зако́ну, Спа́се,/ не отвергошася Твои́ уго́дницы,/ Дании́л вели́кий с треми́ ю́ношами Богому́дрыми,/ но, кре́пость прие́мше от Тебе́, Благоде́теля,/ мучи́тели му́жески победи́ша.</p>
<p>Мы́сленно науча́шеся Дании́л, Человеколю́бче, Твои́м та́йнам:/ на о́блаце бо я́ко Сы́на Тя Челове́ча гряду́ща,/ язы́ков всех я́ко Суди́ю и Царя́ зря́ше ума́ чистото́ю.</p>
<p>Украси́ся, о де́ти! па́че ка́мене сапфи́ра ва́ше совокупле́ние,/ я́ко заря́ зла́тая, благочести́я ре́вностию распа́льшеся,/ ходя́ще ра́достно в пещи́ и собира́юще ликова́ние всеми́рное.</p>
<p>
<red>Богоро́дичен:</red> Дании́л Тя, Де́во, го́ру прописа́ я́ве Боже́ственный,/ трие́ же о́троцы, ви́девше пла́мень ороша́ющ,/ Твое́ Боже́ственное Рождество́ песнопе́сненно восхваля́ют/ я́ко Спа́са, и Зижди́теля, и Го́спода.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бог Сый мира, Оте́ц щедро́т,/ Вели́каго Сове́та Твоего́ А́нгела,/ ми́р подава́юща, посла́л еси́ нам;/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</emphasis>
</p>
<p>Хвала́ми Боже́ственными да почти́тся Сим,/ оте́ческое благослове́ние приплоди́в,/ и, пред Бо́гом благоуго́ден я́влься,/ к пра́отеческим лико́м причте́ся,/ и во стране́ живы́х ра́достно почива́ет.</p>
<p>Ви́дети сподо́бися я́ко друг Бо́жий Авраа́м день Зижди́теля своего́/ и испо́лнь быва́ет ра́дости духо́вныя;/ сего́ у́бо, ума́ пра́востию чту́ще, ублажи́м вси,/ я́ко Христо́ва Боже́ственна пра́отца.</p>
<p>Ви́дел еси́, я́коже есть мо́щно челове́ку ви́дети, Тро́ицу/ и Ту́ю угости́л еси́, я́ко друг при́сный, преблаже́нне Авраа́ме;/ те́мже мзду́ прия́л еси́ стра́ннаго гоще́ния,/ е́же бы́ти тебе́ безчи́сленных язы́ков отцу́ ве́рою.</p>
<p>
<red>Богоро́дичен:</red> По́лный истощава́ется пло́тию нас ра́ди,/ и нача́ло Безнача́льный прие́млет;/ обнищева́ет же бога́тый,/ и Сло́во — Сый Бог—в я́слех безслове́сных возлежи́т, я́ко Младе́нец,/ воззва́ние всех су́щих от ве́ка соде́ловая.</p>
<p>
<red>Катава́сия
<emphasis>:</emphasis></red>
<emphasis>Бог Сый ми́ра:</emphasis>
</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Бе́здна грехо́в и прегреше́ний бу́ря мя смуща́ет/ и во глубину́ ну́жднаго ре́ет мя отча́янияу/ но твою́ кре́пкую ру́ку мне простри́, я́ко Петро́ви,/ о Упра́вителю! и спаси́.</emphasis>
</p>
<p>Облада́вше душе́вными страстьми́ си́лою сло́ва,/ страны́ язы́к халде́йских вла́стели бы́сте,/ весть бо доброде́тель честь дарова́ти стяжа́вшим ю,/ о Дави́довы му́дрии вну́цы!</p>
<p>В ме́ртвость Дании́л живоно́сную оде́явся дре́вле,/ я́ко Бо́га, халде́ем злочести́вно мни́маго,/ уби́ва́ет сне́дию зми́я зле́йшаго./ Свяще́нники же злочести́выя му́дре уби́л есть.</p>
<p>
<red>Богоро́дичен:</red> Ми́лостива ми Суди́ю, Сы́на Твоего́, Богоро́дице Де́во,/ Твои́ми моли́твами бы́ти в день Суда́/ Изба́вителя же лю́тых, Ма́ти, умоли́:/ на Тя бо еди́ну наде́жду мою́ возлага́ю.</p>
<p>
<red>Ин</red>
</p>
<p>
<red>Ирмо́с:</red>
<emphasis>Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну:/ его́же бо не пострада́ истле́ния,/ Ро́ждшую сохрани́ невре́жде́нну.</emphasis>
</p>
<p>О́браз Христо́вы сме́рти был еси́ я́ве, Исаа́че преблаже́нне,/ возводи́мь о́тчим благопокоре́нием, е́же закала́тися./ Сего́ ра́ди ублажи́лся еси́ и раб Бо́жий вои́стинну яви́лся еси́ бли́жний,/ со все́ми пра́ведными вселя́яся.</p>
<p>Яви́ся Иа́ков уго́дник, ве́рнейший всех Бо́га;/ те́мже и бра́ся со А́нгелом, ум зря Бо́га нарече́ся/ и, спя, Боже́ственную ле́ствицу ви́де,/ на не́йже Бог утвержда́шеся, пло́тию обложи́выйся за благосты́ню.</p>
<p>Любя́ Ио́сиф ко отцу́ благопокоре́ние,/ в ров вве́ржен, продаде́ся/ во о́браз закла́ннаго и в ро́ве положе́ннаго Христа́;/ пшеницода́вец же Еги́пта бысть, целому́др быв и пра́веден,/ царь же страсте́й и́стиннейший.</p>
<p>
<red>Богоро́дичен:</red> Мла́до на земли́ Отроча́ познава́ется,/ Сый со Отце́м при́сно и Ду́хом,/ пелена́ми же повива́ется, и́же зе́млю повива́яй мгло́ю я́ве,/ и в я́слех безслове́сных возлежи́т./ Сего́ ны́не предпра́зднуем, ра́дующеся, безсе́менное рождество́.</p>
<p>
<red>Катава́сия:</red>
<emphasis>Из утро́бы Ио́ну:</emphasis>
</p>
<p>
<red>Конда́к, глас 6</red></p>
<p>Рукопи́саннаго о́браза не поче́тше,/ но Неопйсанным существо́м защити́вшеся, треблаже́ннии,/ в по́двизе огня́ просла́вистеся,/ среде́ же пла́мене нестерпи́маго стоя́ще, Бо́га призва́сте:/ ускори́, о Ще́дрый, и потщи́ся, я́ко Ми́лостив, в по́мощь на́шу,/ я́ко мо́жеши хотя́й.</p>
<p>
<red>И́кос:</red>
</p>
<p>Простри́ твою́ ру́ку,/ е́юже дре́вле прия́ша искуше́ние еги́птяне борю́щии и евре́е бори́мии./ Не оста́ви нас, да не пожре́т нас смерть, жа́ждущая нас,/ и сатана́, ненави́дяй нас,/ но прибли́жися нам и пощади́ ду́ши на́ша,/ я́коже пощади́л еси́ иногда́ о́троки Твоя́,/ су́щия в Вавило́не, непреста́нно сла́вящия Тя,/ и вве́рженныя Тебе́ ра́ди в пещь,/ и от сея́ вопию́щия Ти:/ ускори́, Ще́дрый, и потщи́ся, я́ко Ми́лостив, на по́мощь на́шу,/ я́ко мо́жеши хотя́й.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы Богочести́вии в Вавило́не/ о́бразу зла́тому не поклони́шася,/ но посреде́ пещи́ о́гненный, ороша́еми,/ песнь воспева́ху, глаго́люще:/ превозноси́мый отце́в и нас Бо́же, благослове́н еси́.</emphasis>
</p>
<p>Глас Боголюбе́зе́н поя́шеся из среды́ огня́ Вседержи́телю,/ Аза́рия бо, Боже́ственный лик соста́вив,/ песнь воспева́я, глаго́лаше:/ благослове́н Бог оте́ц на́ших.</p>
<p>Цевни́ца ю́ношей богосло́вствует всех Бо́га и Вседержи́теля,/ тем в пещи́ я́сно я́вльшагося,/ и песнь воспева́ху, глаго́люще:/ благослове́н Бог оте́ц на́ших.</p>
<p>Три, в пещь вве́рженныя, ви́дев царь,/ я́ко узре́ четве́ртаго вид,/ Сы́на пронарече́ Бо́жия и всем возопи́:/ благослове́н Бог оте́ц на́ших.</p>
<p>
<red>Богоро́дичен:</red> Име́я просвеще́н Боже́ственною заре́ю ум, Дании́ле Богоблаже́нне,/ Де́вы рождество́ я́ве предви́дел еси́, та́инственными о́бразы образу́емо,/ благослове́н, — вопия́,— Бо́же оте́ц на́ших.</p>
<p>
<red>Ин</red>
</p>
<p>
<red>Ирмо́с: </red>
<emphasis>О́троцы, благочести́ю совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреди́ пла́мене стоя́ще, поя́ху:/ отце́в Бо́же, благослове́н еси́.</emphasis>
</p>
<p>Да воспое́тся Ана́ния, Аза́рия, Мисаи́л с Дании́лом,/ пещь угаси́вше о́гненную, и львов обузда́вше стремле́ния,/ и Христу́ согла́сно пою́ще:/ отце́в Бо́же, благослове́н еси́.</p>
<p>Зако́нно пострада́в в напа́стех и неосла́бных ско́рбех,/ уго́дник нарече́ся И́ов Бо́жий всеи́стиннейший,/ кро́ток, незло́бив, прав, соверше́н, непоро́чен, вопия́:/ отце́в Бо́же, благослове́н еси́.</p>
<p>Ве́рою Моисе́я, Ааро́на же и О́ра почти́м,/ восхваля́юще Иису́са и Леви́ю свяще́ннейшаго,/ Гедео́на же и Сампсо́на, и взыва́ем:/ отце́в Бо́же, благослове́н еси́.</p>
<p>
<red>Богоро́дичен:</red> Се, я́коже прорече́ проро́к,/ во чре́ве зача Неискусобра́чная Бо́га/ и роди́ти я́ве и́дет в верте́пе Вифлее́мле./ ему́же вси пое́м:/ отце́в Бо́же, благослове́н еси́.</p>
<p>
<red>Катава́сия:</red>
<emphasis>О́троцы благочести́ю совоспита́ни:</emphasis>
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Седмери́цею  пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Авраа́мово благоро́дие сохрани́ти тща́шеся,/ сво́йственное к нему́ стяжа́сте основа́ние ве́ры и наде́жды, преподо́бнии,/ терпе́ние и напа́стем пожда́ние, вопию́ще:/ благослови́те, свяще́нницы, Влады́ку,/ лю́дие, превозноси́те его́ во ве́ки.</p>
<p>Я́ко свети́ла просия́вше, и зе́млю онебеси́вше,/ и благоче́стия просвеще́нней осия́вшеся,/ всеми́рное соста́вльше ликостоя́ние, пою́т от напа́стей спа́сшему Влады́це:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Ю́ношески погаси́вше распали́мую пещь/ и львов че́люсти загра́ждше, Дави́довы вну́цы,/ ны́не ра́дующеся, пою́т Тя, Благоде́теля, Царя́ всех:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> Тайнонауча́ет, Пречи́стая, Дании́л мудре́йший,/ и предживопису́ют о́троцы трие́ Рождество́ Твое́, Богому́дреннии,/ о́бразы зря́ще из утро́бы Твоея́ Проше́дшаго несказа́нно;/ его́же де́ти благословя́т, свяще́нницы воспева́ют,/ лю́дие превознося́т во вся ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Чу́да преесте́ственнаго/ росода́тельная изобрази́ пещь о́браз:</emphasis>
<emphasis>/ не бо, я́же прия́т, пали́т ю́ныя,/ я́ко ниже́ огнь Божества́ — Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́си́т во вся ве́ки.</emphasis>
</p>
<p>Днесь су́щих от ве́ка Боже́ственную па́мять соверша́ем честны́х оте́ц,/ Ада́ма, А́веля же, Си́фа, и Но́я,/ и Ено́са, и Енои́ха, и Авраа́ма,/ Мелхиседе́ка и И́ова, Исаа́ка и ве́рнаго Иа́кова,/ да благослови́т тварь, вопию́ще, Го́спода/ и превозно́си́т во вся ве́ки.</p>
<p>Полк Богокра́сный Боже́ственных оте́ц да восхва́лим,/ Вара́ка, и Нафа́на, и Елеаза́ра,/ Иоси́ю и Дави́да, Иеффа́я, Самуи́ла же,/ пре́дняя зря́ща че́стне и взыва́юща:/ да благослови́т тварь вся Го́спода/ и превозно́си́т его́ во ве́ки.</p>
<p>Похвалу́ песнопе́сненно да принесе́м Бо́жиим проро́ком,/ восхваля́юще Иоси́ю и Михе́я, Софо́ния и Авваку́ма,/ Заха́рию и Ио́ну, Агге́я же и Амо́са/ и со Авди́ем Малахи́ю и Нау́ма,/ Иса́ию, и Иереми́ю, и Иезекии́ля,/ ку́пно Дании́ла, Или́ю и Елиссе́я.</p>
<p>Глаго́лы Тро́ическими Всесвяту́ю воспое́м, ве́рнии, Тро́ицу,/ Отца́ Безнача́льнаго, Сы́на же и Пра́ваго ду́ха Свята́го — Еди́ницу Триипоста́сную,/ ю́же вся́кое дыха́ние сла́вит, зову́ще:/ да благослови́т тварь вся Г оспода/ и превозно́си́т во вся ве́ки.</p>
<p>
<red>Богоро́дичен:</red> Яви́лся еси́ от де́вственных, Христе́, крове́й,/ вопло́щаемь неизрече́нным сло́вом/ и я́ко Младе́нец соверше́н в верте́пе премно́жеством благоутро́бия, Иису́се, ражда́яся;/ звезда́ же Тя издале́ча возвести́ звездосло́вцем,/ по́йте, ве́рою зову́щим, и превозноси́те Христа́ во ве́ки.</p>
<p>
<red>Катава́сия:</red>
<emphasis>Чу́да преесте́ственнаго:</emphasis>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Достиго́сте кончи́ну жела́емую/ и жела́ний Кра́йнейшему предстоите́ в Небе́сных черто́зех,/ о́троцы всеблаже́ннии.</p>
<p>Ра́дующеся, рукоя́тие, е́же от слез, до́браго ва́шего земледе́лания прия́сте,/ нетле́ния клас плодоноси́вше.</p>
<p>Возсия́ све́тлость ны́не вам досто́йно,/ и весе́лие се́рдца процвете́:/ отону́дуже бо отбеже́ печа́ль, всели́стеся.</p>
<p>
<red>Богоро́дичен:</red> Па́жить сме́ртную уста́вила еси́, Де́во,/ Жизнода́вца ро́ждши и Го́спода,/ животворя́щаго ве́рою велича́ющия Тя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Та́инство стра́нное ви́жу и пресла́вное:/ Не́бо — верте́п, престо́л Xеруви́мский — Де́ву,/ я́сли — вмести́лище,/ в ни́хже возлеже́ Невмести́мый — Христо́с Бог,/ его́же, воспева́юще, велича́ем.</emphasis>
</p>
<p>Кре́постию Твое́ю дре́вле си́лы сотвори́ша дще́ри, Го́споди,/ А́нна, и Иуди́ф, и Дево́ра, Олда́, Иаи́ль же,/ Есфи́рь, Са́рра, Мариа́м же Моисе́ева,/ Рахи́ль, и Реве́кка, и Руфь, велему́дрыя.</p>
<p>Я́ко угаси́вшия о́троки святы́я пещь свяще́нно почти́м/ ку́пно с Дании́лом проро́ком и все́ми пра́ведными я́ве,/ пре́жде зако́на облиста́вшими до́бре/ и в зако́не Влады́це угоди́вшими.</p>
<p>Прему́дрии Боже́ственнии проро́цы бы́вше Авраа́мовы вну́цы,/ е́же от Авраа́ма и Иу́ды ро́ждшееся Сло́во Бо́жие провозвести́ша Ду́хом,/ тех мольба́ми, Иису́се, вся уще́дри.</p>
<p>Освяти́ся вся тварь па́мятию ва́шею/ и, торжеству́ющи, зове́т, ра́бски вопию́щи:/ мольбу́ Го́споду при́сно принеси́те, блаже́ннии,/ улучи́ти ве́чных благ благохваля́щим вас.</p>
<p>
<red>Богоро́дичен:</red> Облеки́йся в мя, от Де́вы предгряде́т,/ и в верте́пе ражда́ется Сло́во О́тчее несли́тно:/ лику́й, тварь, гла́сы благода́рственными велича́ющи/ того́ е́же за милосе́рдие всесвято́е снизше́ствие.</p>
<p>
<red>Катава́сия:</red>
<emphasis>Та́инство стра́нное:</emphasis>
</p>
<p>
<red>Свети́лен воскре́сен. Сла́ва, пра́отцев.</red>
</p>
<p>
<red>Подо́бен:</red> Жены́, услы́шите:</p>
<p>Ада́ма восхва́лим,/ А́веля, Си́фа и Ено́са, Ено́ха и Но́я,/ Авраа́ма, Исаа́ка и Иа́кова,/ Моисе́я, И́ова и Ааро́на, Елеаза́ра и Иису́са,/ Вара́ка, Сампс́она и Иеффа́я,/ Дави́да и Соломо́на.</p>
<p>
<red>И ны́не:</red>
</p>
<p>Со́лнце вели́кое — Созда́тель — от Неискусому́жныя Де́вы,/ я́же от Ада́ма просвети́ти в Вифлее́м тщи́тся./ Те́мже возвеща́ет чу́до пра́отец всесветле́йшая па́мять.</p>
<p>
<red>На хвали́тех стихи́ры воскре́сны 4 и святы́х пра́отцев 4, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Вси честны́х ны́не пра́отец па́мять соверша́ем,/ пою́ще Богоуго́дное сих житие́,/ его́же ра́ди возвели́чишася.
<emphasis>
<red>Два́жды</red></emphasis>
</p>
<p>
<red>Стих:</red> Благослове́н еси́, Го́споди Бо́же оте́ц на́ших,/ и хва́льно, и просла́влено и́мя Твое́ во ве́ки.</p>
<p>Угаси́ша си́лу о́троцы о́гненную,/ лику́юще посреде́ пе́щи/ и пою́ще Бо́га всеси́льнаго.</p>
<p>
<red>Стих:</red> Я́ко пра́веден еси́ о всех,/ я́же сотвори́л еси́ нам.</p>
<p>В ро́ве заключе́н, звере́м сообита́тель,/ Дании́л проро́к/ неприча́стен сих показа́ся озлобле́ния.</p>
<p>
<red>Сла́ва, глас 7. Ге́рманово:</red>
</p>
<p>Прииди́те вси, ве́рно торжеству́им/ пре́жде зако́на оте́ц,/ Авраа́ма и су́щих с ним ле́тнюю па́мять./ Иу́дово пле́мя досто́йно почти́м,/ и́же в Вавило́не о́троки, угаси́вшия пе́щный пла́мень,/ я́ко Тро́ицы о́браз с Дании́лом восхва́лим,/ проро́ческая прорече́ния изве́стно держа́ще,/ со Иса́ием велегла́сно возопии́м:/ се Де́ва во чре́ве прии́мет/ и роди́т Сы́на Емману́ила,/ и́же есть с на́ми Бог.</p>
<p>
<red>И ны́не, Богоро́дичен:</red> Преблагослове́нна еси́:</p>
<p>
<red>Славосло́вие вели́кое. Ектении́, и отпу́ст, и стихи́ра Ева́нгельская. Час 1-й и коне́чный отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны Окто́иха, на 6; пра́отцев песнь 3-я, на 4. По входе тропа́рь воскре́сен и пра́отцев. Сла́ва, и ны́не, конда́к пра́отцев. Проки́мен, песнь отце́в, глас 4: </red>Благослове́н еси́, Го́споди Бо́же оте́ц на́ших,/ и хва́льно и просла́влено И́мя Твое́ во ве́ки.
<red>Стих:</red>
Я́ко пра́веден еси́ о всех:
<red>Апо́стол пра́отцев, к Колосса́ем, зача́ло 257.</red>
Аллилу́ия,
<red>глас 4:</red>
Моисе́й и Ааро́н во иере́ех его́,/ и Самуи́л в призыва́ющих И́мя его́.
<red>Ева́нгелие от Луки́, зача́ло 76. Прича́стен: </red>
Хва́лите Го́спода с Небе́с:
<red>Други́й:</red>
Ра́дуйтеся, пра́веднии, о Го́споде:</p>
<p>
<red>Ве́дати подоба́ет, я́ко от сего́ 11-го дне начина́ется неде́ля пра́отеческая и восхо́дит сего́ же декабря́ до 17 дне. Бывает же си́це:</red>
</p>
<p>
<red>А́ще у́бо случи́тся Рождество́ Христо́во в неде́лю, и тогда́ пра́отеческая неде́ля быва́ет декабря́ в 11-й день.</red>
</p>
<p>
<red>А святы́х оте́ц неде́ля, я́же пре́д Рождество́м Христо́вым, декабря́ в 18-й день.</red>
</p>
<p>
<red>А́ще ли случи́тся Рождество́ Христо́во в понеде́льник, и тогда́ пра́отеческая неде́ля быва́ет декабря́ в 17-й день.</red>
</p>
<p>
<red>А неде́ля святы́х оте́ц, я́же пред Рождество́м Христо́вым, тогда́ быва́ет декабря́ в 24-й день.</red>
</p>
<p>
<red>А́ще ли случи́тся Рождество́ Христо́во во вто́рник, и тогда́ пра́отеческая неде́ля быва́ет декабря́ в 16-й день.</red>
</p>
<p>
<red>А святы́х оте́ц неде́ля, я́же пред Рождество́м Христо́вым, декабря́ в 23-й день.</red>
</p>
<p>
<red>А́ще ли случи́тся Рождество́ Христо́во в сре́ду, и тогда́ быва́ет пра́отеческая неде́ля декабря́ в 15-й день.</red>
</p>
<p>
<red>А святы́х оте́ц неде́ля декабря́ в 22-й день.</red>
</p>
<p>
<red>А́ще ли случи́тся Рождество́ Христо́во в четверто́́к, и тогда́ быва́ет пра́отеческая неде́ля декабря́ в 14-й день.</red>
</p>
<p>
<red>А святы́х оте́ц неде́ля декабря́ в 21-й день.</red>
</p>
<p>
<red>А́ще ли случи́тся Рождество́ Христо́во в пято́к, и тогда́ быва́ет пра́отеческая неде́ля декабря́ в 13-й день.</red>
</p>
<p>
<red>А святы́х оте́ц неде́ля в 20-й день.</red>
</p>
<p>
<red>А́ще ли случи́тся Рождество́ Христо́во в субботу, и тогда́ быва́ет пра́отеческая неде́ля декабря́ в 12-й день.</red>
</p>
<p>
<red>А неде́ля святы́х оте́ц, я́же пред Рождество́м Христо́вым, декабря́ в 19-й день.</red>
</p>
<p>
<red>От зде блю́ди неде́лю святы́х пра́отец, в ко́е число́ прилучи́тся.</red>
</p>
<p>
<red>А́ще и пре́жде неде́ли 28-я или́ по́слежде: И на Литурги́и Ева́нгелие чти неде́ли 28-я, от Луки́, зача́ло 76</red>: Челове́к не́кий сотвори́ ве́черю ве́лию: непреме́нно еди́но.
<red>А в 28-ю неде́лю чти рядовое, ко́е прилучи́тся ины́я неде́ли.</red></p>
<p>
<red>Подоба́ет ве́дати о неде́ли святы́х пра́отец.</red>
</p>
<p>
<red>Егда́ у́бо быва́ет неде́ля святы́х пра́отец, оставля́ется после́дование прилучи́вшагося свята́го в ту неде́лю, и пое́м пре́жде в пяток на пове́черии.</red>
</p>
<p>
<red>В суббо́ту на ма́лой вече́рни пое́м по обы́чаю. На вели́цей вече́рни на</red>Го́споди, воззва́х:
<red>стихи́ры вокре́сны 3 и восто́чны 3, Анато́лиевы, и святы́х пра́отец 4, глас 8. Подо́бен:</red>
И́же во Еде́ме:
<red>Сла́ва, пра́отцев, глас 6:</red>
И́же пре́жде зако́на:
<red>И ны́не, Богоро́дичен настоя́щаго гла́са. На литии́ стихи́ра хра́ма. Сла́ва, пра́отцев, глас 1:</red>
Луча́ми облиста́вшеся Богоглаго́лания:
<red>И ны́не, Богоро́дичен:</red>
Се, испо́лнися Иса́иино:
<red>На стихо́вне стихи́ры воскре́сны: Сла́ва, пра́отцев, глас 3:</red>
Пра́отец собо́р:
<red>И ны́не, Богоро́дичен:</red>
Без се́мене от Боже́ственнаго ду́ха:
<red>На благослове́нии хле́бов тропа́рь:</red>
Богоро́дице Де́во:
<red>два́жды и пра́отцев еди́ножды, глас 2:</red>
Ве́рою пра́отцы опра́вдал еси́:</p>
<p>
<red>На у́трени: На</red> Бог Госпо́дь:
<red>тропа́рь воскресе́н два́жды, Сла́ва, и ны́не пра́отцев. По 1-й и по 2-й кафи́зме седа́льны воскре́сны и чте́ние во Ева́нгелии толковом, неде́ля ряд. Посе́м полиеле́й и тропарй воскре́сны.</red>
А́нгельский собо́р:
<red>Та́же ипакои́ гла́са, и седа́лен пра́отцев, и чте́ние. Степе́нна и проки́мен гла́са.</red>
Вся́кое дыха́ние:
<red>Ева́нгелие воскре́сное и</red>
Воскресе́ние Христо́во:
<red>Псалом 50. Стихи́ра воскре́сна. Кано́н воскре́сен со ирмосо́м на 4, и отроко́в на 4, глас 8, и пра́отцев на 6, глас 1. Катава́сия:</red>
Христо́с ражда́ется:
<red>По 3-й пе́сни ипакои́ пра́отцев еди́ножды, глас 2: </red>
В ро́су де́тем
<red>: По 6-й пе́сни конда́к пра́отцев, глас 6:</red>
Рукопи́саннаго о́браза не поче́тше: и и́кос.
<red>По 9-й пе́сни свети́лен воскре́сен. Сла́ва, пра́отцев. И ны́не, Богоро́дичен. На хвали́тех стихи́ры воскре́сны 4 и святы́х пра́отцев 4, глас 2. Подо́бен: До́ме</red>
Евфра́фов:
<red>Сла́ва, пра́отцев, глас 7:</red>
Прииди́те вси ве́рно:
<red>И ны́не,</red>
Преблагослове́нна еси́:
<red>Славосло́вие вели́кое и отпу́ст: Стихи́ру же Ева́нгельскую пое́м в притво́ре. И час 1-й, и коне́чный отпу́ст.</red></p>
<p>
<red>НА ЛИТУРГИ́И</red>
</p>
<p>
<red>Блаже́нны гла́са на 6 и пра́отцев песнь 3-я, на 4. По входе тропа́рь воскре́сен и пра́отцев. Сла́ва, и ны́не, конда́к пра́отцев. Проки́мен, песнь отце́в, глас 4:</red> Благослове́н еси́, Го́споди Бо́же оте́ц на́ших:
<red>Сти́х:</red>
Я́ко пра́веден еси́:
<red>Апо́стол пра́отцев к Колосса́ем, зача́ло 257.</red>
Аллилу́ия,
<red>глас 4:</red>
Моисе́й и Ааро́н:
<red>Ева́нгелие от Луки́, зача́ло 76. Ряд же неде́ли оставля́ется.</red>
<red>Прича́стен:</red>
Хвали́те Го́спода:
<red>Други́й:</red>
Ра́дуйтеся:</p>
</section>
