<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Ге́рмана Аля́скинскаго, равноапо́стола Алеу́тскаго</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>на</red>
Го́споди, воззва́х:
<red>ставим стихов 8 и поем стихи́ры, глас 2.</red></p>
<p>
<red>Подо́бен:</red> Ки́ими венцы́:</p>
<p>Ки́ими венцы́ увенча́ем Ге́рмана преподо́бнаго,/ алеу́тов наста́вника и апо́стола Правосла́вия?/ Той бо, ро́дину оста́вль,/ к ди́виим лю́дем по́йде/ Христа́ пропове́дати и благочести́е Правосла́вное,/ не убоя́вся, ниже́ устраши́вся, врага́ те́мнаго, но по́мощию благода́ти Боже́ственныя просвети́ наро́д/ и приведе́ я ко Христу́,/ и́же име́яй ве́лию ми́лость.</p>
<p>Ки́ими венцы́ увенча́ем Ге́рмана преподо́бнаго,/ алеу́тов наста́вника и апо́стола Правосла́вия?/ Той бо, Валаа́мский квас ду́ха восприи́м/ и пропове́дуя Ева́нгелие сло́вом и де́лы алеу́том,/ вся плотска́я с пло́тию презре́/ и сле́зными моли́твами, и на тве́рдом лега́ньми,/ и мра́за терпе́ньми, и в посте́ пребыва́ньми,/ наипа́че же любо́вию безме́рною к лю́дем приведе́ я ко Христу́,/ и́же име́яй ве́лию ми́лость.</p>
<p>Ки́ими венцы́ увенча́ем Ге́рмана преподо́бнаго,/ алеу́тов наста́вника и апо́стола Правосла́вия?/ Той бо с по́двигом пусты́нным преподо́бия/ соверши́ де́ло апо́стола Правосла́вия/ и, мно́го потруди́вся и люде́й спас от пре́лести лука́ваго,/ благода́ть получи́ чудотворе́ния:/ огнь угаси́, воды́ наше́ствия воспяти́
<a type="note" xlink:href="#note10">10</a>/ и, коне́ц свой проро́чески предуве́дев,/ по́йде ко Христу́, и́же име́яй ве́лию ми́лость.</p>
<p>
<red>И́ны стихи́ры, глас 4,</red>
</p>
<p>
<red>Подо́бен:</red> Дал еси́ зна́мение:</p>
<p>Дал еси́ зна́мение алеу́том, Го́споди,/ руко́ю преподо́бнаго Ге́рмана,/ я́ко да кре́пко уве́руют в Тя,/ Сы́на Бо́жия и Бо́га,/ и, спа́сшеся от тьмы бесо́вския,/ вни́ти в Свет Твой Невече́рний./ Те́мже Твое́ человеколю́бное смотре́ние сла́вим,/ Иису́се Всеси́льне, Спа́се душ на́ших.</p>
<p>Доше́д до океа́на, преподо́бный Ге́рман, Го́споди,/ нача́т не ры́бу не́водом лови́ти,/ но, я́коже апо́столи Твои́, ду́ши челове́ческия./ И кре́пка бысть лови́тва его́ по́мощию благода́ти Твоей,/ и, извле́к люде́й на тве́рдый брег Правосла́вия,/ просла́вися пред Тобо́ю./ Те́мже Твое человеколю́бное смотре́ние сла́вим,/ Иису́се Всеси́льне, Спа́се душ на́ших.</p>
<p>По́двиг прия́л еси́ благоутро́бно, Го́споди,/ преподо́бнаго Ге́рмана,/ и, благода́тию посо́бствовав ему́,/ соверши́л еси́ его́ в ме́ру во́зраста апо́столов Твои́х,/ и прия́л еси́ во оби́тели Ца́рства Небе́снаго,/ дерзнове́ние дав ему́ моли́тися за лю́ди./ Те́мже Твое́ человеколю́бное смотре́ние сла́вим,/ Иису́се Всеси́льне, Спа́се душ на́ших.</p>
<p>
<red>Сла́ва, глас 5:</red>
</p>
<p>Посла́вый Госпо́дь апо́столы Своя́/ пропове́дати Ева́нгелие всей тва́ри,/ Той и тя посла́ в после́дняя вре́мена/ пронести́ Правосла́вие алеу́том./ И бысть се́итва
<a type="note" xlink:href="#note11">11</a>
се́ющаго с благода́тию,/ и угобзи́ся
<a type="note" xlink:href="#note12">12</a>
ни́ва плодоноше́нием,/ я́же пребыва́ет да́же до ны́не, богате́ющи в Го́споде./ Те́мже тя мо́лим, преподо́бне о́тче наш Ге́рмане,/ не преста́й и в пре́дняя моли́твами твои́ми назира́ти люде́й твои́х и всех нас,/ пра́зднующих любо́вию всечестну́ю па́мять твою́.</p>
<p>
<red>И ны́не, Богоро́дичен, глас 5:</red>
</p>
<p>В Чермне́м мо́ри:</p>
<p>
<red>Вход.</red> Свете ти́хий:
<red>
Проки́мен дне и чте́ния три преподо́бническая
<emphasis>(зри день 5-й).</emphasis></red>
</p>
<p>
<red>На литии́ стихи́ры самогла́сны, глас 1:</red>
</p>
<p>Слы́шав Па́вла, глаго́люща,/ преподо́бне о́тче наш Ге́рмане,/ я́ко плоть похотству́ет на ду́ха,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Те́мже вери́г желе́зных ноше́нием/ и тя́жких бреме́н таска́нием томи́л еси́ томя́щую плоть,/ до́ндеже дости́гл еси́ Христа́,/ па́че же Христо́м дости́жен был еси́./ И улучи́л еси́ обеща́нную оста́вльшим вся Христа́ ра́ди стори́чную мзду́ благода́ти на земли́/ и живо́т ве́чный насле́довал еси́.</p>
<p>
<red>Сла́ва, глас 5:</red>
</p>
<p>Кро́ткий душе́ю, преподо́бне Ге́рмане,/ вме́сто земли́ кро́тких по достоя́нию насле́довал еси́ люде́й алеу́тских,/ гони́мый челове́ки и бе́сы,/ скоре́е в Ца́рство Бо́жие вшел еси́;/ нищ сый душе́ю и те́лом,/ бога́тство Небе́сное получи́л еси́,/ а́лчбу и жа́жду души́ твоея́ пра́вдою Бо́жиею насы́тил еси́,/ чи́стым же се́рдцем твои́м Бо́га незри́мое зрел еси́,/ плач твой моли́твенный Ду́хом Святы́м утеша́л еси́./ Ра́дуйся, преподо́бне, и весели́ся,/ я́ко мзду́ твою́ мно́гую ны́не прие́млеши,/ и о нас моли́ся спасти́ся нам.</p>
<p>
<red>И ны́не, Богоро́дичен, глас 2:</red>
</p>
<p>Храм и дверь еси́,/ пала́та и престо́л Царе́в,/ Де́во Всечестна́я,/ Е́юже Изба́витель мой Христо́с Госпо́дь/ во тьме спя́щим яви́ся, Со́лнце Сый Пра́вды,/ просвети́ти хотя́, я́же созда́ по о́бразу Своему́ руко́ю Свое́ю./ Те́мже, Всепе́тая, я́ко ма́терне дерзнове́ние к Нему́ стяжа́вшая,/ непреста́нно моли́ спасти́ся душа́м на́шим.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Егда́ тя ма́ти твоя́ зача́т во утро́бе,/ тогда́ еще тя Бог, я́ко же дру́гаго Иере́ми́ю,/ знамена́ благоче́стием,/ и, в де́тстве Бо́га усе́рдно любя́,/ в хра́мех его́ вы́ну примета́лся еси́,/ и, вне́мля гла́су Ева́нгелия Христо́ва,/ ми́р оста́вил еси́,/ и под се́нию Се́ргия преподо́бнаго и́ноческий по́двиг на ся восприя́л еси́./ Та́же, сме́ртно поболе́вша за ре́вность твою́ по Бо́зе/ Бо́жия Ма́ти тя чуде́сно исцели́.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Егда́ из ре́вности вя́щшия в свяще́нный Вала́ам прише́л еси́,/ тогда́ и вя́щший по́двиг на ся подъя́л еси́ послуша́ния и смире́ния,/ моли́тве же прилежа́ и посту́ преизли́ха
<a type="note" xlink:href="#note13">13</a>,/ высоту́ дости́гл еси́ зре́лыя доброде́тели./ Те́мже на безмо́лвие в пусты́ни Валаа́мстей ста́рцы тя благослови́ша,/ иде́же с бе́сы побе́дне бра́тися
<a type="note" xlink:href="#note14">14</a>,/ с Го́сподом и со А́нгелы бесе́довати/ и со все́ми святы́ми утеша́тися.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Егда́ Бог восхоте́ алеу́тов просвети́ти све́том Правосла́внаго благоче́стия,/ тогда́ вложи́ в се́рдце А́нгелу Це́ркве Росси́йския/ посла́ти тя та́мо апо́стола и просвети́теля,/ иде́же ты, мно́гая ле́та послужи́в/ и де́ло изря́дное соверши́в,/ дости́гл еси́ побе́дныя венцы́ от Бо́га в Це́ркви его́ Правосла́вней,/ я́же тя в предста́теля люде́й нарица́ет/ и в моли́тву к Бо́гу тя призыва́ет.</p>
<p>
<red>Сла́ва, глас то́йже:</red>
</p>
<p>Во ю́ности Бо́га всем се́рдцем возлюби́в/ и к Нему́ ду́шу твою́ привяза́в,/ я́ко свя́зна, Той тя поведе́ по словеси́ Своему́,/ а́може и не хоте́л еси́./ Но снабде́ тя си́лою благода́ти Своей,/ во е́же из уст твои́х, я́коже река́ мно́говодная,/ излива́тися прему́дрости Ева́нгелия во уши люде́й неве́рных/ и чудеса́ ди́вная соверша́тися руко́ю твое́ю,/ я́коже бо апо́столом первым обеща́ся,/ си́це и на тя в после́дняя вре́мена испо́лни./ Те́мже ученицы́ твои́ тя просла́виша кре́пким благочести́ем свои́м я́ко учи́теля своего́,/ и Бог тя упоко́и по труде́х со святы́ми,/ и Це́рковь тя призыва́ет в моли́тву к Бо́гу о ми́ре всего́ ми́ра,/ о благостоя́нии Правосла́вия и спасе́нии душ на́ших.</p>
<p>
<red>И ны́не, Богоро́дичен, глас 2: </red>О, чудесе́ но́ваго:</p>
<p>
<red>Тропа́рь преподо́бнаго, глас 1:</red>
</p>
<p>Ло́зу Правосла́вия прине́сл еси́ в Аме́рику из Росси́и благочести́выя/ и, удобри́в ко́рень по́стническими труда́ми/ и напои́в оби́льне моли́твенными слеза́ми,/ плоды́ прине́сл еси́ — вино́гра́д возлю́бленный,/ Ге́рмане преблаже́нне о́тче наш./ Те́мже и Бог тя просла́ви, я́ко апо́стола преподо́бнаго,/ нетле́нием моще́й и благода́тию чудес,/ от них же почерпа́юще благодея́ния, восхваля́ем тя:/ сла́ва Да́вшему ти кре́пость,/ сла́ва Венча́вшему тя,/ сла́ва Дарова́вшему тя Аме́рице свети́ло Правосла́вия.</p>
<p>
<red>Ин тропа́рь, глас 3:</red>
</p>
<p>Преподо́бне о́тче наш Ге́рмане,/ пе́рвый свети́льниче, в земли́ на́шей просия́вый,/ прино́сим вси тебе́ похвалы́ сия́,/ ты же, я́ко име́яй дерзнове́ние ко Го́споду,/ бу́ди засту́пник нам, и уте́шитель,/ и Це́ркви на́шея покрови́тель ди́вный,/ да вси со умиле́нием зове́м ти:/ ра́дуйся, о́тче наш Ге́рмане, Аля́ски и всея́ Аме́рики пресла́вный чудотво́рче.</p>
<p>
<red>Сла́ва, и ны́не, Богоро́дичен.</red>
</p>
<p>
<red>На благослове́нии хлебов тропа́рь преподо́бнаго, два́жды, и</red> Богоро́дице Де́во:
<red>еди́ножды.</red></p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь преподо́бнаго, два́жды, Сла́ва, и ны́не, Богоро́дичен, глас 3.</red></p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Удиви́хомся вси по́двигу твоему́ пресла́вному,/ ка́ко, с бе́сы бра́вся, победи́л еси́,/ и ка́ко, со А́нгелы бесе́довав, по́льзовался еси́,/ и ка́ко гру́бых люде́й ко Христу́ приве́л еси́, Ге́рмане преподо́бне./ Бо́гу помога́ющему вся соде́яв, на Небе́сную жи́знь беспрепятственно преше́л еси́,/ иде́же ны́не лице́м к лицу безве́стная и тайная Бо́жия зри́ши и о нас мо́лишися.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря и внима́ше мы́слию,/ и́же на руно́ дождь, в безсе́меннем зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший,/ и, свиде́тельствуя, обру́чник Твой и храни́тель, свяще́нником взыва́ше:/ Де́ва ражда́ет и по рождестве́ па́ки Де́вою пребыва́ет.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Е́же от Бо́га зва́ние прие́м,/ оста́вил еси́ отца́ и ма́терь, бога́тство и дом/ и, по стопа́м Го́спода твоего́ ше́ствовав, на ме́сто по́двигов твои́х дости́гл еси́,/ иде́же плоть изнури́в воздержа́нием и люде́й алеу́тских приве́д ко Христу́,/ ны́не прославля́ешися от Бо́га в Це́ркви его́, я́ко преподо́бный апо́стол Христо́в.</p>
<p>
<red>Сла́ва, и ны́не, Богоро́дичен:</red>
</p>
<p>Пое́м Тя, Богоневе́сто, Ма́ти Христа́ Бо́га,/ сла́вяще Рождество́ Твое́ непостижи́мое,/ И́мже изба́вихомся от ле́сти диа́воли и вся́ких бед, Богоро́дице Влады́чице, и ве́рно вопие́м:/ поми́луй ста́до Твое, еди́на Всепе́тая.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Прему́дростию Боже́ственною напои́в твою́ ду́шу от Первоисто́чника, Спа́са на́шего,/ был еси́ исто́чник воды́, теку́щия в живо́т ве́чный, я́коже глаго́лет Госпо́дь./ Тем и напои́л еси́ жа́ждущих сло́ва Бо́жия просты́х и уче́ных,/ и никто́же мо́жаше противуста́ти глаго́лом твои́м Богодухнове́нным./ Сего́ ра́ди вси почита́ем преподо́бнаго апо́стола и согла́сно вопие́м:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ воплоще́нному безсе́менно моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи его́ при́сно согреше́ний оставле́ние дарова́ти/ воспева́ющим досто́йно сла́ву твою́.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех,/ я́же воздаде́ ми. Вся́кое дыха́ние:
<red>Ева́нгелие от Матфе́я, зача́ло 43.</red></p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче Ге́рмане,/ во всю зе́млю Алеу́тскую изы́де веща́ние исправле́ний твои́х,/ тем на Небесе́х обре́л еси́ мзду́ трудо́в твои́х,/ де́монския погуби́л еси́ полки́,/ и люде́й твои́х исхити́л еси́ от се́тей их,/ и а́нгельския дости́гл еси́ чи́ны,/ и́хже житию́ без поро́ка поревнова́л еси́./ Дерзнове́ние же име́я ко Христу́ Бо́гу,/ ми́р испроси́ душа́м на́шим.</p>
<p>
<red>Кано́н преподо́бнаго, глас 4. его́же краегране́сие:</red>  Ге́рмана, Росси́и и Америки похвалу́, пою́.
<red>[Парфений].</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Госпо́дь тя избра́, я́коже Моисе́я иногда́, в вождя́ ве́ры алеу́том,/ я́ко да, изве́д я из тьмы фараони́тския,/ введе́ши во свет спаси́тельный вопию́щих:/ Го́сподеви пои́м, сла́вно бо просла́вися.</p>
<p>Еги́пет идолослуже́ния воспла́кася го́рце лише́нием наро́да избра́ннаго,/ и́же тобо́ю проидо́ша скво́зе мо́ре Креще́ния/ в зе́млю обетова́ния Христо́ва, вопию́ще:/ Го́сподеви пои́м, сла́вно бо просла́вися.</p>
<p>Ра́довахуся А́нгели о спасе́нии чад твои́х духо́вных, Ге́рмане преподо́бне,/ я́коже Госпо́дь рече́,/ и́же и прия́т я в лоно Це́ркве Правосла́вныя, воспева́ющих:/ Го́сподеви пои́м, сла́вно бо просла́вися.</p>
<p>
<red>Богоро́дичен:</red> Ма́ти Бо́жия Благослове́нная,/ сохраня́й ны, неопятне́нных в бе́лой оде́жди Креще́ния и покая́ния, воспева́ющих:/ Го́сподеви пои́м, сла́вно бо просла́вися.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Алеу́тов просвети́в, спасл еси́ от неприя́зни врага́,/ ни бога́тством, ни си́лою приобрета́я их,/ но прему́дростию ду́ха, и по́двигом преподо́бия, и про́поведию благоче́стия,/ я́ко несть свят, я́коже Бог наш,/ и несть пра́веден, па́че Го́спода.</p>
<p>Не му́дростию хвали́лся еси́,/ но му́дростию всех учил еси́ благоче́стию,/ люби́ти Христа́, и ве́ровати в него́, и греха́ боя́тися, глаго́ля:/ несть свят, я́коже Бог наш,/ и несть пра́веден, па́че Го́спода.</p>
<p>А́ще и в труде́х и в страда́ниих по́двиг твой соверши́л еси́,/ но ра́дости испо́лнен был еси́,/ на сие́ бо еди́но то́кмо зря, я́ко Бо́жие де́ло твори́ши,/ и я́ко несть свят, я́коже Бог наш,/ и несть пра́веден, па́че Го́спода.</p>
<p>
<red>Богоро́дичен:</red> Роди́вши без се́мене му́жняго от Тро́ицы Еди́наго, Богоро́дице Пречи́стая,/ дерзнове́ние и́маши бога́тно помога́ти всем в по́двизе и страда́нии пребыва́ющим и испове́дающим:/ несть свят, я́коже Бог наш,/ и несть пра́веден, па́че Го́спода.</p>
<p>
<red>Ин Конда́к, глас 8.</red>
</p>
<p>Валаа́ма постри́жник,/ честны́й возлю́бленник Бо́жией Ма́тери бы́вый,/ ревни́тель по́двигов дре́вних подви́жников но́вый,/ моли́тву, я́ко копие́ и щит, прие́мый,/ стра́шен демо́ном и тьме язы́честей ста́вый,/ Ге́рмане преподо́бне, моли́ Христа́ Бо́га спасти́ ду́ши на́ша.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся на Крест:</p>
<p>Вознесе́н быв Христо́м в зва́ние апо́стола/ и испо́лнив де́лом зва́ние сие́,/ ра́дость имел еси́ со дерзнове́нием рещи́ Го́споду:/ се аз и де́ти, я́же ми дал еси́ жребий мой!/ И, прие́м тя во оби́тели апо́столов,/ венце́м тя украси́ ми́лости Своея́,/ и тобо́ю да́рует благода́ть всем, творя́щим любо́вию честну́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Вознесе́ну па́че всех чино́в а́нгельских, ве́мы Тя Хода́таицу пред Бо́гом о нас, Богоро́дице./ Те́мже, припа́дающе пред о́бразом Твои́м честны́м, мо́лим Тя:/ не отста́ви от нас ми́лости Твоея́,/ но всегда́ покрыва́й от вся́каго нахожде́ния вра́жия/ и путеводи́ ны ко приста́нищу небу́рному жи́зни благочести́выя и спасе́ния душа́м.</p>
<p>
<red>Песнь 4</red>
</p>
<p>
<red>Ирмос, глас 6:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p>О́вцы твоя́ из родо́в во́лчиих воспита́в,/ ста́ду Христо́ву сопричи́слил еси́ и, до́бро́му Па́стырю Христу́ я вручи́в,/ ми́рною душе́ю взыва́л еси́:/ сла́ва си́ле Твое́й, Го́споди.</p>
<p>Спа́сову доброде́тель, покры́вшую Небеса́, пропове́дал еси́ во вся дни живота́ твоего́/ и хвалы́ его́ испо́лнил еси́ всю зе́млю Алеу́тскую,/ Помо́щнику Бо́гу взыва́я:/ сла́ва си́ле Твое́й, Го́споди.</p>
<p>Си́лою Бо́га твоего́ вся сотвори́в ди́вная и ужа́сная в животе́ твое́м, не возне́слся еси́ мы́слию,/ па́че же смиря́яся, взыва́л еси́ вы́ну:/ сла́ва си́ле Твое́й, Го́споди.</p>
<p>
<red>Богоро́дичен:</red> Иму́ще Тя, Ма́ти Бо́га на́шего,/ Хода́таицу за нас пред Судо́м Сы́на Твоего́ Боже́ственнаго,/ любве́ и наде́жды испо́лнены есмы́, взыва́ша:/ сла́ва си́ле Твоей, Го́споди.</p>
<p>
<red>Песнь 5</red>
</p>
<p>
<red>Ирмос, глас 6:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>И́менем Госпо́дним моля́ся непреста́нно,/ нищету́ в бога́тство вмени́л еси́/ и, ду́хом богате́я, я́коже Па́вел, глаго́лал еси́:/ ничто́же име́я, вся содержу́ души́ челове́ческия в Го́споде.</p>
<p>И́же тя в алеу́ты посла́,/ Той тя и утеша́ше на всяк день поспе́шеством Свои́м,/ до́ндеже всех приобре́л еси́ Христу́ и ду́шу твою́ спасл еси́ в Го́споде.</p>
<p>А́ще и еди́н изше́л еси́ на врага́ лука́ваго, я́коже Дави́д на Голиа́фа,/ но си́лою Креста́ низложи́л еси́ его́ паде́нием вели́ким/ и люде́й изба́вил еси́ в Го́споде.</p>
<p>
<red>Богоро́дичен:</red> Мо́жеши спа́сати от обстоя́ний вра́жиих, Богоро́дице, и́хже хо́щеши,/ дана́ бо Ти есть благода́ть от Сы́на Твоего́,/ в ни́хже и нас помяни́, Чи́стая.</p>
<p>
<red>Песнь 6</red>
</p>
<p>
<red>Ирмос, глас 6:</red>
<emphasis>Жите́йское мо́ре,/ воздви́гаемое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis>
</p>
<p>Еже люби́ти Бо́га непщева́л еси́ пе́рвое коему́ждо от христиа́н,/ и други́м пропове́дал еси́,/ и сам к сему́ все́ми си́лами подвиза́лся еси́.</p>
<p>Руко́ю кре́пкою нача́в де́ло апо́стольства твоего́,/ до конца́ неотсту́пно соверши́л еси́ е,/ до́ндеже всех ко Христу́ приве́л еси́ и венца́ от Христа́ сподо́бился еси́.</p>
<p>И́стину Христо́ву глубино́ю души́ восприи́м,/ раб был еси́ неключи́м Го́спода твоего́,/ вся бо повеле́нная испо́лнив, ме́ньша всех себе́ смире́нием непщева́л еси́.</p>
<p>
<red>Богоро́дичен:</red> Ка́ко не диви́мся Бо́гомужному рождеству́ Твоему́, Пречи́стая?/ я́ко бо Ма́ти безму́жно низвела́ еси́ на зе́млю Спа́са на́шего Иису́са Христа́,/ в Не́мже спа́саемся и жи́знь насле́дствуем.</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной Воево́де:</p>
<p>Взбра́нному Воево́де сво́инствовався,/ в брань вступи́л еси́ на ду́ха зло́бы в по́ле преподо́бия и апо́стольства./ И, пожа́в побе́ды обою́дныя,/ воздвиза́еши нас вопи́ти тебе́:/ ра́дуйся, свя́те Ге́рмане, апо́столе преподо́бный.</p>
<p>
<red>И́кос:</red>
</p>
<p>Несть на́ша брань проти́ву кро́ви и пло́ти,/ но к духово́м зло́бы поднебе́сным, я́коже рече́ апо́стол./ Сего́ ра́ди обле́к на ся всеору́жие Бо́жие в Валаа́ме/ и, обу́вся до́бре в благове́ствование Правосла́вия,/ отше́л еси́ в Аме́рику, я́ко всеору́жник Бо́жий победи́тельный./ И по́двигом до́брым подвиза́вся, ве́ру Правосла́вную насади́в/ и тече́ние земна́го пути́ сконча́в, вене́ц сла́вы восприя́л еси́ от Бо́га по достоя́нию/ и нас воздвиза́еши вопи́ти тебе́:/ ра́дуйся, свя́те Ге́рмане, апо́столе преподо́бный.</p>
<p>
<red>Песнь 7</red>
</p>
<p>
<red>Ирмос, глас 6:</red>
<emphasis>Росода́тельну у́бо пещь/ содела́ А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Из Росси́и изше́д благочести́выя и в Америку дости́г,/ соверши́л еси́ де́ло апо́стольства и преподо́бия,/ отту́ду же в ве́чное отше́д оте́чество, пое́ши Го́сподеви:/ благослове́н еси́, Бо́же оте́ц на́ших.</p>
<p>Посто́м и моли́твою вла́гу стра́стную пло́ти изсуши́в,/ дух возвы́сил еси́ в ме́ру во́зраста Христо́ва,/ во е́же всем естество́м пе́ти возмо́жеши:/ благослове́н еси́, Бо́же оте́ц на́ших.</p>
<p>Опасно проходя́ путь доброде́тели и не уклоня́яся ни одесну́ю, ни ошу́юю,/ люде́й твои́х води́л еси́ безпоро́чно к Бо́гу,/ и сам дости́гл еси́ Ца́рство, иде́же пое́ши:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Христа́ Емману́ила Ма́ти Благослове́нная,/ предста́тельствы Твои́ми всели́ Дух Сы́на Твоего́ в сердца́ на́ша,/ я́ко да с на́ми Бо́га иму́ще, злых свободи́мся и пе́ти вы́ну возмо́жем:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмос, глас 6:</red> Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́си́м во вся ве́ки.</p>
<p>Вол, за любо́вь твою́ возлюби́в тя/ и не еди́наго дне не стерпе́в сме́ртнаго лише́ния твоего́,/ сам уби́ся в печа́ли свое́й по тебе́,/ я́ко тварь си́це воспева́я Го́сподеви.</p>
<p>А́нгелы име́л еси́ смоли́твенники в та́йне убо́гия ке́ллии твоей,/ и́же и извести́ша тя о дни и ча́се преставле́ния твоего́/ и прия́ша тя последи́
<a type="note" xlink:href="#note15">15</a>
в ли́ки святы́х воспева́ти во веки Го́сподеви.</p>
<p>Люде́й твои́х возлюби́в па́че всего́ на земли́/ и вся бла́гая им соде́яв, Небе́сная пре́жде и земна́я,/ научи́л еси́ я до́брому благочести́ю,/ во е́же вку́пе с ни́ми зде и та́мо воспева́ти Го́сподеви.</p>
<p>
<red>Богоро́дичен:</red> Утро́бу твою́ освяти́ Роди́выйся от Тебе́, Богома́ти,/ и ши́ршую Тя Небе́с сотвори́ благоутро́бием ма́терним,/ и́мже всех нас покрыва́вши от вся́ческих бед, Благода́тная.</p>
<p>
<red>Песнь 9</red>
</p>
<p>
<red>Ирмос, глас 6:</red>
<emphasis>Бо́га/ челове́ком невозмо́жно ви́дети,/ на него́же не сме́ют чи́ни а́нгельсти́и взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ его́же велича́юще,/ с Небе́сными во́и Тя ублажа́ем.</emphasis>
</p>
<p>Призре́ на смире́ние твое́ Госпо́дь,/ его́же душа́ твоя́ велича́ше/ и о Не́мже дух твой ра́довашеся вся дни живота́ твоего́ на земли́,/ и вознесе́ тя в Ца́рствии Свое́м, я́ко еди́наго от избра́нных Свои́х.</p>
<p>О́бщаго Влады́ку зри́ши ны́не лице́м к лицу./ Не забыва́й у́бо в моли́твах твои́х всех, почита́ющих па́мять твою́,/ но сохраня́й от лю́тых бед и поги́бели ве́чныя.</p>
<p>Ю́ность твоя́ благочести́ва, му́жество твое́ пра́ведно,/ ста́рость твоя́ свя́та и во ве́ки жи́знь блаже́нна./ моли́ у́бо спасти́ся нам.</p>
<p>
<red>Богоро́дичен:</red> Парфе́ну
<a type="note" xlink:href="#note16">16</a>
Де́ву Тя вси ублажа́ем,/ прама́тернюю кля́тву разруши́вшую Рождество́м Твои́м/ и Ада́мово изгна́ние испра́вившую./ Люде́й у́бо Твои́х сохраня́й змии́ных искуше́ний всемогущим предста́тельством Твои́м/ и введи́ ны в блаже́нство ра́я.</p>
<p>
<red>Свети́лен, глас 3.</red>
</p>
<p>
<red>Подо́бен:</red> Свете неизме́нный:</p>
<p>Свет Боже́ственный возсия́л еси́ алеу́том потемне́нным/ и претвори́л еси́ я из бе́лых волко́в Се́вера в овча́та кро́тка ста́да Христо́ва./ Не преста́й у́бо и ны́не моля́ся, Ге́рмане преподо́бне,/ о назда́нии в Аме́рице Правосла́вия.</p>
<p>
<red>Сла́ва, и ны́не, Богоро́дичен:</red>
</p>
<p>Све́та невече́рняго нас прича́стники сотвори́ла еси́, Богоро́дице, Боже́ственным Рождество́м Твои́м,/ Бо́га бо роди́вши Челове́ка,/ Кресто́м и сме́ртию и Воскресе́нием его́ победи́тели нас яви́ла еси́ тьмы кроме́шныя/ и насле́дники Ца́рствия Небе́снаго.</p>
<p>
<red>На хвали́тех стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Небе́снии чи́ни ра́довахуся,/ зря́ще твой по́двиг терпе́ния неустраши́маго:/ еди́наго бо твои́х споспе́шник уби́ша непокори́вии,/ друзи́и же корабле́м утопа́ше в мо́ри,/ остася ты еди́н среди́ ди́виих люде́й/ и неустраши́мо соверши́ до конца́ де́ло апо́стола.</p>
<p>Апо́стола Па́вла слы́ша, глаго́люща,/ я́ко ему́ послужи́сте ру́це его́ к пропита́нию,/ и ты зе́млю копа́л еси́,/ волу́ лю́бящу, помога́ющу тебе́,/ Ге́рмане преподо́бне,/ и семена́ се́ял еси́, и плоды́ собира́л еси́,/ и́миже не́мощную плоть пита́ти и ни́щую бра́тию.</p>
<p>Го́споду глаго́лющу:/ уразуме́йте и́стину,и и́стина свободи́т вы,/ уразуме́л еси́ и́стину ве́ры и любве́ к Бо́гу,/ и свобо́ду от страсте́й приобре́л еси́,/ и и́ных учил еси́ отроко́в же и ста́рцев,/ всех благоче́стно путеводя́ к све́ту Боже́ственному и спасе́нию.</p>
<p>Обремене́нный ле́ты и труды́,/ я́ко грозд в виногра́де и я́ко клас зре́лый на ни́ве,/ пожа́ тя Бог на поко́й и блаже́нство ра́я Небе́снаго,/ иде́же предстоя́ во сла́ве Престо́лу Всевы́шняго,/ моли́ всем спасти́ся,/ чту́щим любо́вию честну́ю па́мять твою́.</p>
<p>
<red>Сла́ва, глас 8:</red>
</p>
<p>Царю́ Небе́сный, всем дая́й на земли́ со́лнце и дождь во вре́мя свое́/ и о всех промышля́яй ми́лостию и щедро́тами,/ испо́лнившуся вре́мени посла́л еси́ преподо́бнаго Ге́рмана/ из блаже́ннаго Валаа́ма к алеу́там непросвеще́нным,/ и́же просвети́ти я све́том Твои́м Боже́ственным./ И, дав ему́ благода́ть и кре́пость соверши́ти де́ло Твое́ до конца́,/ прия́л еси́ его́ во оби́тели апо́стол Твои́х и преподо́бных,/ украси́в его́ венце́м пра́вды,/ его́же воздае́ши всем, возлю́бльшим Тя/ де́лателем виногра́да Твоего́ на земли́./ моли́твами у́бо его́ даждь пребы́ти и преумно́житися де́лу его́/ и душа́м спасти́ся, почита́ющим святу́ю па́мять его́.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на преподо́бнаго, пе́сни 3-я и 6-я. Проки́мен, глас 7:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех,/ я́же воздаде́ ми.
<red>Апо́стол к Галатам, зача́ло 213.</red>
Аллилу́ия, глас 6: Блаже́н муж, боя́йся Го́спода,/ в за́поведех его́ восхо́щет зело́.
<red>Стих:</red>
Си́льно на земли́ бу́дет се́мя его́.
<red>Ева́нгелие от Матфе́я, зача́ло 10. Прича́стен:</red>
В па́мять ве́чную:</p>
</section>
