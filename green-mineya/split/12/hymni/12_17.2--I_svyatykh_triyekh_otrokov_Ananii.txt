<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И святы́х трие́х отроко́в Ана́нии, Азари́и и Мисаи́ла</p>
</title>
<p>На Го́споди, воззва́х:
<red>стихи́ры проро́ка, глас 4.</red></p>
<p>
<red>Подо́бен:</red> Я́ко до́бля:</p>
<p>Дании́л чу́дный,/ се́рдце стяжа́в чи́сто ду́ха жили́ще/ и от него́ просвеща́емый,/ бу́дущих явле́ние прорицает я́вственно:/ проро́чества све́тлостию удобря́емый/ и я́сно сказу́яй держа́вных/ пребеззако́нных царе́й сокро́венная со́ния.</p>
<p>Предукрепи́в те́ло твое́ посто́м неосла́бным,/ львов уста́ заткну́л еси́:/ посреде́ бо их стоя́, проро́че чу́дный,/ и к Бо́гу Благо́му взира́я,/ пребы́л еси́ не уя́звен/ несказа́нною си́лою вся де́йствующаго пресла́вно,/ Изба́вителя душ на́ших.</p>
<p>На Престо́ле седя́щаго/ и А́нгелы обстои́маго,/ непости́жнаго ви́дел еси́ Судию́, су́ща Пра́веднаго,/ проро́че чу́дный./ Уди́вль же ся ужа́сному и стра́шному виде́нию,/ назна́менал еси́ су́щим пото́м всем,/ написа́в Второ́е прише́ствие/ вопло́щшагося Бо́га на́шего.</p>
<p>И́ны стихи́ры святы́х отроко́в, глас то́йже.</p>
<p>
<red>Подо́бен:</red> Дал еси́ зна́мение:</p>
<p>Зако́нов держа́щеся Богода́нных, всеблаже́ннии,/ ме́рзостными не оскверни́стеся пи́щами,/ но, нетле́нну душе́вную добро́ту сохрани́те,/ соблюдо́сте пло́ти невре́дный/ и неувяда́емый цвет чу́дный/ и кра́сную ле́поту/ Влады́це, прославля́ющу Своя́ уго́дники.</p>
<p>Боже́ственным распала́еми ю́ноши пла́менем/ огнь преоби́деша,/ в не́мже ороша́еми, честни́и,/ лик пресве́тел вообрази́вше,/ песнь многопе́тую, ви́дешася, пою́ще:/ и́бо непрее́мное Дании́л/ Ца́рствие Христо́во ви́дев, ра́довашеся,/ я́ко проро́к всеизря́днейший.</p>
<p>Словеси́ прему́дрости твоея́/ уди́вльшеся мучи́тели,/ Дании́ле досточу́дне,/ и отроко́в ра́зуму,/ Халде́йскою страно́ю нача́льствовати/ и владе́ти вас поста́виша, честни́и:/ доброде́тели бо весть я́вственнейше чуди́тися и супоста́т,/ и жития́ све́тлости,/ стра́сти бо удержа́вше, вла́стели бы́сте.</p>
<p>
<red>Сла́ва, глас 2. Анато́лиево:</red>
</p>
<p>Духо́вно нас, ве́рнии,/ собра́ днесь проро́к Дании́л/ и трапе́зу предложи́ доброде́телей оби́льно/ бога́тым и ни́щим,/ и стра́нным, и дома́шним,/ и ча́шу у́мну, пролива́ющу во́ду благоче́стия,/ и веселя́щу сердца́ ве́рных,/ и ду́ха Свята́го благода́ть подаю́щу./ Сей бо проро́к— светле́йший свети́льник,/ просия́вый в ми́ре,/ служе́ния вся Ассири́йская низложи́/ и звере́й неукроти́мых уста́ загради́./ С сим и трие́ о́троцы да восхваля́тся,/ не зла́ти естество́м су́ще,/ и зла́та иску́сншии показа́вшеся:/ не слия́ бо их огнь пе́щный, но сохрани́ це́лы,/ и́хже на́фта, и смола, и ро́ждие венча́ша./ Приведы́й же нас на обхожде́ние ле́та Госпо́дь/ да сподо́бит ны дости́гнути/ и в Господский и честны́й день Рождества́ Христо́ва,/ подаю́щаго нам тех моли́твами/ очище́ние грехо́в и ве́лию ми́лость.</p>
<p>
<red>И ны́не, предпра́зднства, глас то́йже.</red>
</p>
<p>
<red>Андре́я Пи́рскаго:</red> Прииди́те вси, Христо́во Рождество́ предпра́зднуем ве́рно,/ и мы́сленне пе́ние, я́ко звезду́, предлага́юще волхво́в славосло́вия,/ с па́стырьми возопии́м:/ прии́де избавле́ние челове́ков из де́вственных ложе́сн,/ ве́рныя призыва́ющее.</p>
<p>
<red>На стихо́вне Окто́иха.</red>
</p>
<p>
<red>Сла́ва, и ны́не, глас 6:</red>
</p>
<p>Дании́л, муж жела́ний,/ ка́мень, без руки́ отсе́чен,/ ви́дев Тя, Го́споди, Младе́нца, без се́мене рожде́на,/ пронарече́ Тя, из Де́вы воплоще́нна Сло́ва,/ непреме́ннаго Бо́га и Спа́са душ на́ших.</p>
<p>
<red>Тропа́рь, глас 2:</red>
</p>
<p>Ве́лия ве́ры исправле́ния:/ во исто́чнице пла́мене, я́ко на воде́ упокое́ния,/ святи́и трие́ о́троцы ра́довахуся,/ и проро́к Дании́л, львом па́стырь, я́ко овца́м, явля́шеся./ Тех моли́твами, Христе́ Бо́же, спаси́ ду́ши на́ша.</p>
<p>
<red>на У́трени</red>
</p>
<p>
<red>Еди́н кано́н Окто́иха и святы́х два. Кано́н проро́ка, глас 8, его́же краегране́сие:</red>  Му́драго Дани́ила пе́сньми увенча́ю.
<red>Творе́ние Феофа́ново.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще:/ пои́м Тебе́, Еди́ному Влады́це.</emphasis>
</p>
<p>Спа́се Благоде́телю, всех благи́х Вино́вный,/ светоно́сным Твои́м сия́нием ум мой просвети́, Человеколю́бче,/ я́ко да Твоего́ проро́ка восхвалю́ сла́вную па́мять.</p>
<p>У́тро я́ко, возсия́л еси́, му́дро, целому́дрия,/ целому́дренную предбе́дствовавшую спасл еси́ Соса́нну:/ Бог бо тя воздви́же, Ве́детель та́йных,/ ста́рцы лю́тыя осуди́ти.</p>
<p>Стра́хом укрепля́еми Бо́жиим, Авраа́мовы вну́цы/ пи́щу пребеззако́нную отри́нуша до́блественне/ и, Боже́ственным пита́ющеся жела́нием благоче́стия,/ к велича́йшей взя́шася сла́ве.</p>
<p>
<red>Богоро́дичен:</red> Го́ру ви́дел еси́ мы́сленную, Дании́ле свяще́ннейше,/ еди́ну Пречи́стую Присноде́ву Отрокови́цу,/ из Нея́же отсече́ся Ка́мень краеуго́льный и лесть сокруши́ всю.</p>
<p>
<red>Ин кано́н святы́х трие́х отроко́в, его́же краегране́сие:</red>  Три о́троки пою́ и Дани́ила вели́каго.
<red>Творе́ние Феофа́ново. Глас то́йже.</red></p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Безнача́льное Сло́во, из Отца́ пре́жде всех веков рожде́нно Боголе́пно,/ е́же в пещи́ ю́ношам о́бразно ви́денное, просла́вим.</p>
<p>Глаго́лы мучи́теля злочести́ваго благоро́дныи о́троцы оплева́вше терпели́вно,/ сне́дьми пребеззако́нных оскверни́тися халде́йски не восхоте́ша.</p>
<p>Пита́стеся у́бо сло́вом душе́вне,/ сне́дьми же самора́сленными плотски́,/ па́че пита́ющихся дебе́лыми сне́дьми,/ царю́ кра́сне́йший ви́ды показа́стеся.</p>
<p>
<red>Богоро́дичен:</red> Яд змии́н, в слу́хи го́рько излия́вшийся Е́вы,/ я́же из Дави́да во́зрастшая, Отроко́вице,/ исцеля́еши, Изба́вителя поро́ждши.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Ра́зум и му́дрость от Бо́га прие́м,/ сказа́л еси́ светоявле́нно сено́вная царе́м с́ония.</p>
<p>Зми́я умертви́л еси́,/ пи́щу вверг, сла́вне, чу́вственнаго,/ пе́рвее бо неви́димыя победи́л еси́ де́моны.</p>
<p>
<red>Богоро́дичен:</red> Заре́ю просвеща́емь,/ явле́нную зри́ши, сла́вне, го́ру Бо́жию благослове́нную, челове́ков укра́шение.</p>
<p>
<red>Ин. Ирмос то́йже</red>
</p>
<p>Ра́зум стяжа́вше Богонауче́нный, Влады́ко, о́троцы Дави́довы/ зако́ны оте́ческия Богому́дренно соблю́доша.</p>
<p>Огнь не опали́ чисте́йшая телеса́ благочести́вых,/ посто́м бо душепита́тельным напая́хуся.</p>
<p>Хвалу́ всеми́рную и многопе́тую пою́т о́троцы трие́,/ посреде́ пещи́ чу́дно ороша́еми.</p>
<p>
<red>Богоро́дичен:</red> Да Рождество́, Влады́ко, из де́вствующаго телесе́ пока́жеши нам,/ спа́саеши в пещи́ де́вствующая телеса́.</p>
<p>
<red>Конда́к проро́ку, глас 3.</red>
</p>
<p>
<red>Подо́бен:</red> Де́ва днесь:</p>
<p>Просвети́вшееся Ду́хом чи́стое твое́ се́рдце/ проро́чества бысть светле́йшаго прия́телище:/ зри́ши бо, я́ко настоя́щая, дале́че су́щая./ Львы укроти́л еси́, вве́ржен в ров;/ сего́ ра́ди тя почита́ем, проро́че блаже́нне, Дани́иле сла́вне.</p>
<p>
<red>И́кос:</red>
</p>
<p>Иису́са Христа́, И́стиннаго Бо́га на́шего,/ Его́же Боже́ственное я́сно прише́ствие провозгласи́л еси́, моли́ непреста́нно/ с весе́лием Боже́ственную сию́ творя́щим па́мять твою́/ и ве́рою чту́щим тя/ искуше́ний вся́ких спасти́ся, и грехо́в, и обстоя́ний/ я́ко дерзнове́ние, Богому́дре, име́я./ И во отверзе́ние мои́м пода́ждь устна́м тя пе́ти незазо́рно сло́во./ И ника́коже мене́ гнуша́йся, проро́че блаже́нне Дани́иле сла́вне.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Тро́ицы о́браз проро́чески из невеще́ственных шаро́в/ в пла́мени о́троцы написа́ша тро́стию ве́ры,/ и Сло́ва кра́йнее на зе́млю низше́ствие та́инственно ви́деша,/ и всем пропове́даша./ Те́мже и, ро́су с Небесе́ прие́мше духо́вную,/ источа́ют ве́рным дарова́ния и согла́сно вопию́щим Тебе́:/ да́руй, Христе́ Бо́же, прегреше́ний оставле́ние, я́ко благоутро́бен,/ пра́зднующим любо́вию святу́ю па́мять вашу.</p>
<p>
<red>Сла́ва, ин седа́лен, подо́бен то́йже:</red>
</p>
<p>Проро́чествия благода́тию обогати́вся,/ Де́вы Рождество́ сеннопи́шеши/ и реши́ши со́ния царе́м я́вственне;/ вве́ржен же быв в ров,/ я́ко му́ченик научи́л еси́ пресла́вно, блаже́нне, пости́тися львы./ Тем разори́л еси́ безбо́жных служе́ние,/ зми́я уби́л еси́, до́бльствовав светле́йше, Дани́иле досточу́дне./ моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Ра́дуйся, престо́ле огнезра́чный Бо́жий;/ ра́дуйся, Отрокови́це, седа́лище Ца́рское,/ одре́ преиспещренноустла́нный, златопорфи́рный черто́же,/ хлами́до червленосве́тлая, укра́шенный хра́ме,/ мо́лниеносное ору́жие, свети́льниче многосве́тлый,/ ра́дуйся, Богоро́дице, дванадесятосте́нный гра́де,/ и две́ре златокова́нная, и черто́же светлообра́зный,/ светлопозлаще́нная трапе́зо, Богоукраше́нная ски́ние;/ ра́дуйся, сла́вная Неве́сто, Со́лнце ка́плющая;/ ра́дуйся, еди́на души́ мое́й благоле́пие.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ ми́р у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Из горы́ приосене́нныя, Сло́ве, проро́к,/ едины́я Богоро́дицы,/ хотя́ща воплоти́тися богови́дно усмотри́/ и со стра́хом славосло́вяше си́лу твою́.</emphasis>
</p>
<p>Зако́н благоче́стно сохрани́в, о проро́че!/ вои́стинну му́дрости позна́л еси́ Да́теля,/ та́йным же науча́юща и глубо́ким/ и я́же во тьме тя просвеща́юща.</p>
<p>Свяще́нну жи́знь пожи́в, Богоявле́нне,/ жела́ний муж наре́клся еси́,/ му́жественно бо стра́сти попра́в,/ к нестаре́ющейся преста́вился еси́ жи́зни.</p>
<p>Все́льшаяся в тебе́ Уте́шителя благода́ть, Дании́ле,/ показу́ет тя светоно́сна,/ и победи́теля мучи́телей и царе́й, и прему́дрости жили́ще.</p>
<p>
<red>Богоро́дичен:</red> Ка́мень Тя, без руки́ отсе́чен, Сло́ве,/ от горы́ зрит, Де́вы Богоро́дицы,Дании́л проро́к,/ взыва́я и воспева́я Твое́ Божество́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Услы́шах, Го́споди, смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Дании́л мудре́йший, Боже́ственне умо́м просвеща́емь,/ со́ния разреши́ самоде́ржцев Боже́ственною благода́тию.</p>
<p>Облиста́ет чудесы́ е́же в пещи́ отроко́в страда́ние,/ мучи́теля бо улови́ша к позна́нию Твоему́, Всеси́льне.</p>
<p>Согла́сия орга́ны и мусики́и пе́сни всесли́чныя/ до́блественных не привлеко́ша/ и зла́тому о́бразу не подклони́ша.</p>
<p>
<red>Богоро́дичен:</red> Пе́сньми, Всепе́тая, и́же в Вавило́не де́ти/ почита́ют Сы́на Твоего́ Пребоже́ственнаго,/ его́же в пещи́ позна́ша.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>От но́щи неве́дения/ Богове́дением просвети́вый концы́,/ просвети́ мя у́тром Человеколю́бия Твоего́, Го́споди.</emphasis>
</p>
<p>Страда́льческия по́двиги проро́чествия уясни́в пропове́данием,/ сия́еши обои́ми, Боже́ственнаго вдохнове́ния испо́лнен.</p>
<p>Прему́др показа́лся еси́, блаже́нне,/ па́че ума́ прему́дрости сия́ньми, велича́йший Богоглаго́ливе Дани́иле,/ и вся просвети́л еси́.</p>
<p>
<red>Богоро́дичен:</red> Тайновождеству́ет о́бразы неизглаго́ланнаго воплоще́ния, Чи́стая,/ и́же из Тебе́ Высоча́йшаго Дании́л проро́к сла́вный.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма окая́ннаго,/ но обра́ти мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Научи́вшеся зако́ну, Спа́се,/ не отверго́шася Твои́ уго́дницы, Дании́л вели́кий с треми́ ю́ношами Богоразу́мными,/ но, кре́пость прие́мше от Тебе́, Благоде́теля,/ мучи́телей му́жески победи́ша.</p>
<p>Мы́сленно науча́шеся Дании́л, Человеколю́бче, Твои́м та́йнам:/ на о́блаце бо я́ко Сы́на Тя челове́ча гряду́ща,/ язы́ков всех я́ко Судию́ и Царя́ зря́ше ума́ чистото́ю.</p>
<p>Украси́ся, о де́ти, па́че ка́мене сапфи́ра/ ва́ше совокуплени́е, я́ко заря́ зла́тая;/ благоче́стия ре́вностию распальшеся,/ ходя́ще ра́достно в пещи́ и пле́щуще лик всеми́рный.</p>
<p>
<red>Богоро́дичен:</red> Дании́л Тя, Де́во, го́ру прописа́ я́ве Боже́ственный,/ трие́ же о́троцы, ви́девше пла́мень ороша́ющь,/ Твое́ Боже́ственное Рождество́ пе́сненно восхваля́ют/ я́ко Спа́са, и Зижди́теля,и Го́спода.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Я́коже проро́ка изба́вил еси́/ из глубины́ преиспо́дния, Христе́ Бо́же,/ и мене́ от грехо́в мои́х изба́ви, я́ко Человеколю́бец,/ и упра́вй живо́т мой, молю́ся.</emphasis>
</p>
<p>А́нгельския ты ли́ки во све́те светле́йшем зря,/ подража́тель всеизря́днейший сих был еси́,/ Всецаря́ наслажда́лся сия́ньми.</p>
<p>Спаси́тельное Сло́ва прише́ствие возвеща́я,/ предвозвести́л еси́ и хра́ма разоре́ние, зако́на же исполне́ние/ и благода́ти па́че ума́ дарова́ния.</p>
<p>
<red>Богоро́дичен:</red> Се Де́ва во утро́бе я́ве зачина́ет Христа́ Бо́га, осия́вшися Ду́хом,/ Ея́же преображе́ние прови́дяше Дании́л сла́вный.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бе́здна грехо́в и прегреше́ний бу́рямя смуща́ет/ и во глубину́ ну́жднаго ре́ет мя отча́яния,/ но твою́ кре́пкую ру́ку мне простри́, я́ко Петро́ви,/ о Упра́вителю! и спаси́.</emphasis>
</p>
<p>Облада́вше есте́ственными страстьми́ си́лою Сло́ва,/ стране́ язы́к халде́йских вла́стели бы́сте:/ весть бо доброде́тель честь дарова́ти стяжа́вшим ю,/ о Дави́довы му́дрии вну́цы!</p>
<p>В ме́ртвостъ Дании́л живоно́сную оде́явся дре́вле,/ я́ко Бо́га халде́ем злочести́вно мни́маго убива́ет сне́дию зми́я зле́йшаго,/ свяще́нники же злочести́выя му́дре уби́л есть.</p>
<p>
<red>Богоро́дичен:</red> Ми́лостива ми Судию́ и Сы́на Твоего́, Богоро́дице Де́во,/ Твои́ми моли́твами бы́ти в день Суда́, Изба́вителя же лю́тых, Ма́ти, умоли́,/ на Тя бо еди́ну наде́жду мою́ возлага́ю.</p>
<p>
<red>Конда́к, глас 6:</red>
</p>
<p>Рукопи́саннаго о́браза не поче́тше,/ но неопи́санным существо́м защити́вшеся, треблаже́ннии,/ в по́двизе огня́ просла́вистеся;/ среде́ же пла́мене нестерпи́маго стоя́ще, Бо́га призва́сте:/ ускори́, о Щедрый!/ и потщи́ся, я́ко ми́лостив, в по́мощь на́шу,/ я́ко мо́жеши хотя́й.</p>
<p>
<red>И́кос:</red>
</p>
<p>Простри́ твою́ ру́ку,/ е́юже дре́вле прия́ша искуше́ние еги́птяне борю́щии и евре́и бори́мии,/ не оста́ви нас, да не пожре́т нас смерть, жа́ждущая нас,/ и сатана́, ненави́дяй нас,/ но прибли́жися нам и пощади́ ду́ши на́ша,/ я́коже пощади́л еси́ иногда́ о́троки Твоя́, су́щия в Вавило́не,/ непреста́нно сла́вящия Тя, и вве́рженныя Тебе́ ра́ди в пещь,/ и от сея́ вопию́щия Ти:/ ускори́, Ще́дрый, и потщи́ся, я́ко ми́лостив, на по́мощь на́шу,/ я́ко мо́жеши хотя́й.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Зако́ном, проро́че, огражде́н,/ не прия́л еси́ оскверни́тися пребеззако́нно,/ но, Боже́ственне умо́м просвеща́емь, вопия́л еси́:/ благослове́н еси́, Го́споди Бо́же, во ве́ки.</p>
<p>Вся ужаса́ет твое́ чу́до,/ я́коже проро́ку бо проро́к тебе́ предста́, восхище́н, пи́щу нося́ тебе́ и поя́:/ благослове́н еси́, Го́споди Бо́же, во ве́ки.</p>
<p>Внутрь ро́ва затворе́н и львом на снедь предложе́н,/ спа́слся еси́, Бо́гу, покры́вшу тя, блаже́нне,/ благослове́н еси́, зову́ща, Бо́же оте́ц на́ших.</p>
<p>
<red>Богоро́дичен: </red>Струю  незави́стно  источа́еши врачева́ний, о Де́во Богома́ти!/ Дании́л бо я́сно узре́ Тя го́ру,/ из нея́же Спас возсия́, Бог оте́ц на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троцы Богочести́вии в Вавило́не/ о́бразу зла́тому не поклони́шася,/ но посреде́ пещи́ о́гненныя, ороша́еми,/ песнь воспева́ху, глаго́люще:/ превозноси́мый отце́в и нас Бо́же, благослове́н еси́.</emphasis>
</p>
<p>Глас Боголюбе́зен песнопоя́шеся из среды́ огня́ Вседержи́телю:/ Азари́я бо, Боже́ственный лик соста́вив, песнь воспева́я, глаго́лаше:/ благослове́н Бог оте́ц на́ших.</p>
<p>Цевни́ца ю́ношей Богосло́вяше всех Бо́га и Вседержи́теля,/ тем в пещи́ я́сно я́вльшагося, и песнь воспева́ху, глаго́люще:/ благослове́н Бог оте́ц на́ших.</p>
<p>Три, в пещь вве́рженныя, ви́дев царь,/ я́ко узре́ четве́ртаго вид, Сы́на пронарече́ Бо́жия и всем возопи́:/ благослове́н Бог оте́ц на́ших.</p>
<p>
<red>Богоро́дичен:</red> Име́я просвеще́н Боже́ственною заре́ю ум, Дании́ле Богоблаже́нне,/ Де́вы Рождество́ я́ве предви́дел еси́ та́инственными о́бразы образу́емо,/ благослове́н, вопия́, Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Богоглаго́ливии о́троцы, в пещи́/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>Священноявле́н показа́лся еси́, о проро́че!/ и де́ятельным виде́нием со Безтеле́сными пел еси́:/ благослови́те, вся дела́ Госпо́дня, Го́спода.</p>
<p>Тя, всеблаже́нне, благохва́лим вси/ и, в честно́е торжество́ твое́ ра́дующеся, взыва́ем:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Пречу́дную Отрокови́цу Богоглаго́ливый/ образова́тельными о́бразы усмотри́в, взыва́л еси́:/ благослови́те, вся дела́ Госпо́дня, Го́спода.</p>
<p>
<red>Ин</red>
</p>
<p>
<red>Ирмо́с: </red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Авраа́мово благоро́дие сохрани́ти тща́щеся,/ сво́йственное к нему́ стяжа́сте основа́ние ве́ры и наде́жди, преподо́бнии,/ терпе́ние и напа́стем пожда́ние, вопию́ще:/ благослови́те, свяще́нницы, Влады́ку,/ лю́дие, превозноси́те его́ во ве́ки.</p>
<p>Я́ко свети́ла просия́вше, и зе́млю онебеси́вше,/ и благоче́стия просвеще́нием осия́вшеся,/ всеми́рное соста́вльше ликостоя́ние, пою́т и́же от напа́стей спа́сшему Влады́це:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Ю́ношески погаси́вше распали́мую пещь/ и львов че́люсти связа́вше, Дави́довы вну́цы,/ ны́не ра́дующеся, пою́т Тя, Благоде́теля, Царя́ всех:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> Тайнонауча́ет, Пречи́стая, Дании́л мудре́йший,/ и предживопису́ют о́троцы трие́ Рождество́ Твое́ Богому́дреннии,/ чрез о́бразы зря́ще из утро́бы Твоей проше́дшаго несказа́нно,/ его́же о́троцы благословя́т, свяще́нницы воспева́ют,/ лю́дие превознося́т во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Пожа́л еси́ твои́х боле́зней припло́дия,/ на Небесе́х со проро́ки лику́я при́сно,/ окре́ст высоча́йшаго престо́ла Вседержи́телева.</p>
<p>Све́том трисо́лнечным ны́не венцено́сец жела́ний кра́йнейшему предстои́ши,/ с Безтеле́сными ли́ки веселя́ся.</p>
<p>
<red>Богоро́дичен:</red> Кра́сна сла́ва твоя́, ея́же ны́не наслажда́ешися:/ Всепе́тую бо Отрокови́цу, проро́че честны́й,/ о́бразы возвеща́ти всем сподо́бился еси́.</p>
<p>
<red>Ин. Ирмос то́йже</red>
</p>
<p>Достиго́сте кончи́ну жела́нную/ и жела́ний кра́йнейшему предстои́те в Небе́сных черто́зех, о́троцы всебога́тии.</p>
<p>Ра́дующеся, рукоя́тие, е́же от слез, до́браго ва́шего де́лания прия́сте,/ нетле́ния клас плодоноси́вше.</p>
<p>Возсия́ све́тлость ны́не вам досто́йно, и весе́лие сердца́ процвете́:/ отону́дуже бо отбеже́ печа́ль, всели́стеся.</p>
<p>
<red>Богоро́дичен:</red> Па́жить сме́рти уста́вила еси́, Де́во,/ Жизнода́вца ро́ждши и Го́спода,/ живо́творящаго ве́рою велича́ющия Тя.</p>
<p>
<red>Свети́лен Окто́иха.</red>
</p>
<p>
<red>Сла́ва, проро́ка:</red>
</p>
<p>И́же во проро́цех велича́йший Дании́л ны́не да почти́тся,/ Христа́ бо Бо́га на́шего ви́де,/ ка́мень отсе́чен кроме́ рук от горы́ —/ Чи́стыя Богоро́дицы./ С ним да восхваля́тся и трие́ о́троцы,/ я́же спасе́ от пе́щнаго огня́ неврежде́ны/ о́браз Де́вы Боже́ственный и неизрече́нный,/ и́мже ми́р спасе́ся.</p>
<p>
<red>И ны́не:</red>
</p>
<p>Тайнонауча́ет, Всечи́стая, Ду́хом Боже́ственным Дании́л прему́дрейший,/ и пропису́ют ве́рою Авраа́мстии трие́ о́троцы Твое́ безсе́менное Рождество́:/ Сый бо Божество́м неопи́санное Сло́во/ из Тебе́ пло́тию хотя́ опису́ется, Богоро́дице,/ в Вифлее́ме ражда́емь на спасе́ние челове́ков.</p>
<p>
<red>На стихо́вне Окто́иха.</red>
</p>
<p>
<red>Сла́ва, и ны́не, глас 6. Мала</red>́
<red>ксово:</red></p>
<p>Мы́сленному Со́лнцу Пра́вды/ из Деви́ческия утро́бы возсия́ти хотя́щу,/ я́коже све́тлыя зве́зды,/ предосия́ют нам от пе́щи о́гненныя равночи́сленнии Тро́ицы о́троцы,/ стра́нное та́инства собо́ю предзна́менающе./ С ни́ми у́бо и Дании́л, светле́йший проро́к,/ предозаря́ет конце́м све́том прорече́ния,/ Христа́ пропове́дуя нерукосе́чный ка́мень,/ от горы́ присе́нныя, Де́вы, происходя́щаго,/ во спасе́ние душ на́ших.</p>
<p>
<red>НА ЛИТУРГИ́И</red>
</p>
<p>
<red>Блаже́нны, от кано́на проро́ка песнь 3-я и отроко́в песнь 6-я. Проки́мен, глас 4:</red> Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га,/ Го́спода от исто́чник Изра́илевых.
<red>Апо́стол к Евре́ем, зача́ло 330.</red>
Аллилу ия, глас 4: Воззваша пра́веднии, и Госпо́дь услы́ша их.
<red>Ева́нгелие от Луки́, зача́ло 62. Прича́стен:</red>
Ра́дуйтеся:</p>
<p>
<red>Подоба́ет ве́дати: а́ще случи́тся свята́го проро́ка Дании́ла и святы́х трие́х отроко́в в Неде́лю святы́х пра́отец.</red>
</p>
<p>
<red>Пое́тся возсле́дование их вку́пе с воскре́сною службою си́це:</red>
</p>
<p>
<red>На ма́лой вече́рни на</red> Го́споди, воззва́х:
<red>стихи́ры воскре́сны и Богоро́дицы, по обы́чаю.</red></p>
<p>
<red>На вели́цей вече́рни на</red>Го́споди, воззва́х:
<red>стихи́ры воскре́сны 3, и пра́отцев 3, и проро́ка Дании́ла 2, глас 4. Подо́бен:</red>
Я́ко до́бля:
<red>И отроко́в 2, глас то́йже. Подо́бен:</red>
Дал еси́ зна́мение: Сла́ва,
<red>пра́отцев, глас 6:</red>
И́же пре́жде зако́на: И ны́не,
<red>Богоро́дичен пе́рвый гла́са. Вход. Проки́мен дне. На литии́ стихи́ра хра́ма и проро́ка Дании́ла, глас 4:</red>
На престо́ле седя́щаго:
<red>пи́сан на</red>
Го́споди, воззва́х:
<red>в ряду после́дний. И отроко́в, глас то́йже:</red>
Словеси́ прему́дрости Твоей:
<red>пи́сан на</red>
Господи
<red>же,</red>
воззва́х:
<red>после́дний, и глас 2:</red>
Духо́вно нас ве́рнии: Сла́ва,
<red>пра́отцев, глас 1:</red>
Луча́ми облиста́вшеся: И ны́не,
<red>Богоро́дичен:</red>
Се испо́лнися:
<red>На стихо́вне стихи́ры воскр</red>
е́сны. Сла́ва,
<red>пра́отцев, глас 3:</red>
Пра́отцев собо́р: И ны́не,
<red>проро́ка, глас 6:</red>
Дании́л, муж жела́ний:
<red>На благослове́нии хле́бов тропа́рь:</red>
Богоро́дице Де́во:
<red>два́жды, и пра́отцев еди́ножды.</red>
И Бу́ди И́мя Госпо́дне:
<red>три́жды. Псалом 33:</red>
Благословлю Го́спода:
<red>и чте́ние в Посла́ниих апо́стольских.</red></p>
<p>
<red>А иде́же бде́ния не быва́ет, на повече́рии глаго́лем по Досто́йне и по Трисвято́м конда́к святы́х пра́отцев.</red>
</p>
<p>
<red>На у́трени, на </red>Бог Госпо́дь:
<red>тропа́рь воскре́сен два́жды.</red>
Сла́ва,
<red>отроко́в.</red>
И ны́не,
<red>пра́отцев. По кафи́змах седальны воскре́сны с Богоро́дичны их, и чте́ние во Ева́нгелии толково́м, неде́ля ряд. По полиеле́и тропарй: </red>
А́нгельский собо́р:
<red>ипакои́ гла́са и седа́лен пра́отцев. И чте́ние во Ева́нгелии, Неде́ля святы́х пра́отцев. Степе́нна и проки́мен гла́са. Ева́нгелие воскре́сно, псалом 50. Стихи́ра воскре́сна и про́чее. Кано́н воскре́сен со ирмосо́м на 4, проро́ка и отроко́в, оба кано́на на 6. И пое́м в ко́ейждо пе́сни проро́ка три тропаря, Богоро́дичен оставля́ется: и отроко́в пе́рвыя стихи два за еди́н. та́же тропа́рь еди́н, и Богоро́дичен, и пра́отцев на 4, и держи́м стихов 12, кроме́</red>
Сла́ва, и ны́не:
<red>всех же на 14. Катава́сия:</red>
Христо́с ражда́ется:
<red>По 3-й пе́сни конда́к, и И́кос проро́ка, и седа́лен его́. Сла́ва, отроко́в.</red>
И ны́не,
<red>ипакои́ пра́отцев и чте́ние. По 6-й пе́сни конда́к пра́отцев, и и́кос, и чтем про́лог. По 9-й пе́сни свети́лен воскре́сен и пра́отцев.</red>
Сла́ва,
<red>проро́ка. </red>
И ны́не: Со́лнце вели́кое
<red>: На хвали́тех стихи́ры воскре́сны 4, и святы́х пра́отцев на 4, с припе́вы: </red>
Благослове́н еси́, Го́споди:
<red>2-й:</red>
Я́ко пра́веден еси́: Сла́ва,
<red>пра́отцев, глас 7:</red>
Прииди́те вси, ве́рно торжеству́ем: И ны́не: Преблаго́слове́нна еси́:
<red>Славосло́вие вели́кое. По Трисвято́м тропа́рь воскре́сен, ектении, и отпу́ст, и обы́чное исхожде́ние. </red>
Сла́ва, и ны́не,
<red>стихи́ра ева́нгельская, и час 1-й. На 1-м часе́ тропа́рь воскре́сен. </red>
Сла́ва,
<red>пра́отцев.</red>
И ны́не,
<red>Богоро́дичен часов. По Трисвято́м конда́к пра́отцев, и про́чее, и соверше́нный отпу́ст. На 3-м часе́ тропа́рь воскре́сен.</red>
Сла́ва,
<red>проро́ка.</red>
И ны́не,
<red>Богоро́дичен часов. По Трисвято́м конда́к пра́отцев.</red></p>
<p>
<red>На Литурги́и Блаже́нны гла́са на 4, и пра́отцев песнь 3-я на 4, и проро́ка песнь 6-я на 4. По входе тропа́рь воскре́сен, та́же святы́х.</red>Сла́ва,
<red>конда́к проро́ка.</red>
И ны́не,
<red>пра́отцев. Проки́мен, песнь отце́в и святы́х. Апо́стол и Ева́нгелие Неде́ли пра́отцев и святы́х. Ряд же неде́ли оставля́ется. Прича́стен:</red>
Хвали́те Го́спода:
<red>Други́й:</red>
Ра́дуйтеся:</p>
<p>
<red>Си́це пое́м слу́жбу и вели́каго свята́го пра́зднуемаго, а́ще случи́тся в сию́ неде́лю, то́кмо по полиеле́и. И ны́не, седа́лен пра́отцев. На Литурги́и проки́мен пра́отцев и свята́го. И вся слу́жба, я́коже пре́жде явле́но есть.</red>
</p>
<p>
<red>Святой пророк Даниил и три святых отрока Анания, Азария и Миса́ил. </red>За 600 лет до Рождества Христова Иерусалим был завоеван царем Вавилонским; храм, воздвигнутый Соломоном, был разрушен, а множество народа израильского отведено в плен. Среди пленников находились знатные юноши Даниил, Анания, Азария и Мисаил. Царь Вавилона Навуходоносор распорядился обучить их халдейской премудрости и воспитать в роскоши при своем дворе. Но они, храня заповеди своей веры, отказывались от излишеств и вели строгий образ жизни; питались они только овощами и водой. Господь даровал им мудрость, а святому Даниилу — дар прозорливости и истолкования снов. Святой пророк Даниил, свято храня веру в Единого Бога и уповая на его всесильную помощь, мудростью своей превзошел всех халдейских звездочетов и волхвов и был приближен к царю Навуходоносору. Однажды Навуходоносор увидел странный сон, поразивший его, но, проснувшись, он забыл виденное. Вавилонские мудрецы оказались бессильны узнать, что приснилось царю. Тогда святой пророк Даниил прославил перед всеми силу истинного Бога, открывшего ему не только содержание сна, но и его пророческое значение. После этого Даниил был возведен царем в сан начальника Вавилона. Вскоре царь Навуходоносор повелел воздвигнуть свое изображение — огромную статую, которой надлежало воздавать Божеские почести. За отказ сделать это три отрока — Анания, Азария и Мисаил — были ввергнуты в пылающую печь. Пламя поднималось над печью на 49 локтей, опаляя стоявших рядом халдеев, а святые отроки ходили посреди пламени, вознося молитву Господу и воспевая его (<a xlink:href="https://azbyka.ru/biblia/?Dan.3:26-90&amp;cr&amp;rus">Дан.3:26-90</a>). Ангел Господень, явившись, охладил пламя, и отроки остались невредимы. Царь, увидев это, повелел им выйти и обратился к Богу истинному. При царе Валтасаре святой Даниил истолковал таинственную надпись («мене, текел, упарсин»), появившуюся на стене дворца во время пира, предвещавшую падение Вавилонского царства. При персидском царе Дарии святой Даниил по наветам своих врагов был брошен в ров с голодными львами, но они не тронули его, и он остался невредим. Царь Дарий возрадовался о Данииле и повелел во всем своем царстве поклоняться Богу Даниилову, «потому что Он есть Бог Живый и Присносущный, и царство его несокрушимо, и Владычество его бесконечно». Святой пророк Даниил глубоко скорбел о своем народе, претерпевавшем справедливую кару за множество грехов и беззаконий, за преступление заповедей Божиих — тяжкий плен Вавилонский и разорение Иерусалима: «Приклони, Боже мой, ухо Твое и услыши, открой очи Твои и воззри на опустошения наши и на город, на котором наречено имя Твое; ибо мы повергаем моления наши пред Тобою, уповая не на праведность нашу, но на Твое великое милосердие» (<a xlink:href="https://azbyka.ru/biblia/?Dan.9:18&amp;cr&amp;rus">Дан.9:18</a>). Святому пророку, праведной жизнью и молитвой искупавшему беззакония своего народа, была открыта судьба народа Израиля и судьбы всего мира.</p>
</section>
