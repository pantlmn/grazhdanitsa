<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Севастиа́на, и́же на Сохо́те реце́, Пошехо́нскаго чудотво́рца</p>
</title>
<p>
<red>ВЕ́ЧЕР</red>
</p>
<p>Блаже́н муж:
<red>На </red>
Го́споди, воззва́х:
<red>стихи́ры, глас 8.</red></p>
<p>
<red>Подо́бен:</red> О, пресла́внаго чудесе́:</p>
<p>Преподо́бне о́тче Севастиа́не,/ мирски́я себе́ отлучи́л еси́ молвы́,/ терпе́нием же, и посто́м, и частыми моли́твами/ плоть свою́ покори́л еси́ ду́хови/ и зми́я лука́внаго сле́зными ту́чами потопи́л еси́, блаже́нне,/ к преми́рному взы́де соверше́нию,/ те́мже, почита́юще па́мять твою́, преподо́бне, мо́лим тя: моли́ Христа́ Бо́га/ спасти́ся душа́м на́шим.</p>
<p>Преподо́бне о́тче Севастиа́не,/ мирски́й мяте́ж оста́вль и взем крест свой, после́довал Христу́ невозвра́тным по́мыслом/ и в пусты́ню всели́ся, преподо́бне,/ душе́вныя стра́сти из ко́рене исторга́я/ и теле́сныя чу́вства огорчева́я,/ злострада́ния претерпе́вая во бде́нии с чи́стою со́вестию,/ и А́нгелом собесе́дник быв, блаже́нне,/ моли́ сиасти́ся душа́м на́шим.</p>
<p>Преподо́бне о́тче Севастиа́не,/ впери́в ум свой к Бо́гу ве́рою,/ плотска́го смеше́ния возгнуша́ся неуста́внаго/ и, крест свой восприи́м,/ Всеви́дцу после́довал еси́,/ те́ло непокори́вое по́двиги воздержа́ния/ и по́мыслы силою Боже́ственною порабо́тив,/ моли́ спасти́ся душа́м на́шим.</p>
<p>Преподо́бне о́тче Севастиа́не,/ сла́ву бо маловре́менную оста́вль,/ в пусты́ню всели́ся/ и бысть доброде́тели подви́жник приле́жный,/ жесто́ким же воздержа́нием и посто́м плоть свою́ изнури́в,/ того́ ра́ди Христо́с обогати́ тя чудесы́,/ но помина́й нас, ча́да твоя́,/ ве́рою соверша́ющия всесвяще́нную па́мять твою́,/ испроси́ спасе́ние душа́м на́шим.</p>
<p>
<red>Сла́ва, глас 4:</red>
</p>
<p>Стеце́мся и́ноческое мно́жество,/ соше́дшеся, пра́здник соста́вим,/ честна́я бо па́мять отца́ на́шего Севастиа́на/ сердца́ на́ша озаря́ет неви́димо,/ до́брыми возсия́ющи де́лы,/ сего́ ра́ди, согла́сно воспева́юще, рцем:/ ра́дуйся, ве́рный ра́бе Христа́ Бо́га;/ ра́дуйся, по́стником све́тлая похвало́;/ ра́дуйся, и́ночествующим наста́вниче;/ ра́дуйся, исцеле́нием исто́чниче;/ о нас моли́, преподо́бне, всех Царя́, Христа́ Бо́га на́шего,/ изба́витися от собла́зн льсти́ваго/ и спасти́ся душа́м на́шим.</p>
<p>
<red>И ныне, Богоро́дичен:</red> И́же Тебе́ ра́ди:</p>
<p>
<red>Вход. Проки́мен дне. И чте́ния преподо́бническая
<emphasis>(зри день 30-й).</emphasis></red>
</p>
<p>
<red>На литии́ стихи́ры, глас 1:</red>
</p>
<p>На земли́ сый Богонасажде́нным при исхо́дищих живо́тных вод дре́вом,/ благопло́днаго се́рдца твоего́ розги́/ живо́тною напои́л еси́ покая́нных слез водо́ю, преподо́бне о́тче,/ и духо́вныя возрасти́л еси́ ве́лия кро́тости и смире́ния плоды́,/ те́мже вознесе́н на Го́рнюю высоту́ блаже́нства,/ насажде́нный десни́цею Бо́жиею в раи́ Небе́снем,/ наслажда́ешися нетле́нныя пи́щи от живо́тнаго дре́ва Христа́ Бо́га,/ его́же мо́лиши́ приле́жно/ о спасе́нии душ на́ших.</p>
<p>
<red>Глас 2:</red>
</p>
<p>Прииди́те, Боголюбе́зное ста́до, и́ноческое собра́ние/ с празднолюбе́зными чи́нми христиа́нскаго мно́жества/ многоимени́тых люде́й Бо́жиих,/ днесь восхва́лим Христо́ва рачи́теля,/ граждани́на пусты́ннаго,/ и́ноком прему́драго наста́вника,/ пусты́нником похвалу́ святоле́пную,/ Боже́ственныя пе́сни принесе́м ему́,/ сей бо, рве́ние Боже́ственно в се́рдцы прии́м,/ мирску́ю пре́лесть всю оста́вив,/ Христу́ после́дова,/ труды́ по́стническими прости́раяся,/ бесо́вския па́губы победи́ му́жески/ ду́ха Свята́го ору́жием непобеди́мым./ Те́мже, возше́д на ле́ствицу доброде́телей,/ дости́же круги́ о́ны Небе́сныя,/ иде́же Богонача́льным све́том со А́нгельскими ли́ки просвеща́яся,/ моли́твенник непреста́нен быва́ет за ду́ши на́ша.</p>
<p>В ти́хое и небу́рное приста́нище безмо́лвия вшед,/ в отхо́дную пусты́ню Боголюбе́зную,/ иде́же с Бо́гом еди́н безмо́лствова,/ те́сным путе́м и приско́рбным при́сно ше́ствова,/ та́мо житие́ а́нгельское проходи́л еси́/ и неудо́бь покори́вое пло́ти возрази́в воздержа́нием,/ научи́в сего́ повинова́тися/ благо́му по́мыслу хоте́ния Бо́жия./ Те́мже Свет безстра́стия возсия́ тебе́,/ Присносу́щнаго Христа́ Бо́га на́шего,/ его́же непреста́нно моли́, мо́лимся,/ от вся́ких зол нас изба́вити,/ и́же всечестно́е твое́ успе́ние пра́зднующих,/ и спасти́ ду́ши на́ша.</p>
<p>
<red>Сла́ва, глас 6:</red>
</p>
<p>Ра́дуйся, пусты́ня свята́я и Боголюбе́зная,/ Израсти́вшая отца́ сего́ досточу́днаго/ и воспита́вшая самора́сленными свои́ми бы́лии,/ его́же житие́м освяти́вши ложесна́ своя́,/ небу́рное приста́нище всем ве́рным обре́теся,/ той бо просла́ви Бо́га доброде́тельным житие́м свои́м,/ в жи́зни сей ве́рно послужи́в ему́,/ сего́ ра́ди и Бог просла́ви того́ чудесы́ Свои́ми Богодарова́нными,/ оби́лие исцеле́ний подава́ет/ приходя́щим с ве́рою к цельбоно́сному свято́му его́ гро́бу,/ со стра́хом поклоня́ющеся,/ благоче́стне целу́юще пресвята́го о́браза священноле́пное его́ подо́бие,/ любе́зно вопие́м к нему́:/ о всеблаже́нне о́тче наш Севастиа́не,/ моли́ся неотсту́пно Пресвяте́й Тро́ице/ оте́честву дарова́ти на враги́ посо́бие и кре́пкое одоле́ние/ и христоимени́тыя лю́ди от зол спасти́ вся́ческих/ и душа́м на́шим испроси́ ми́р и ве́лию ми́лость.</p>
<p>
<red>И ны́не, Богоро́дичен, глас 6:</red>Богоро́дице, Ты еси́ лоза́:</p>
<p>
<red>На стихо́вне стихи́ры, глас 8.</red>
</p>
<p>
<red>Подо́бен:</red> Ки́ими похва́льными венцы́:</p>
<p>Ки́ими похва́льными венцы́/ увязе́м отца́ на́шего Севастиа́на?/ Доброде́телем сокро́вище,/ сосу́д чистоты́,/ прия́телище благода́ти,/ исто́чник исцеле́нием,/ его́же ра́ди враго́м шата́ние Христо́с низложи́,/ име́яй ве́лию ми́лость.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ки́ими пе́сненными добро́тами/ похва́лим на́шего наста́вника?/ Пусты́ннаго граждани́на, целому́дрию храни́теля,/ боля́щим врача́ безме́здна,/ его́же ра́ди враго́м шата́ние Христо́с низложи́,/ име́яй ве́лию ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ки́ими смире́нными устна́ми/ ны́не воспое́м Севастиа́на преподо́бнаго?/ В честне́м пра́зднице твое́й па́мяти/ духо́вно пра́зднующе, мо́лим тя:/ моли́ся Христу́ Бо́гу о ча́дех свои́х,/ тебе́ бо те́пла предста́теля, и храни́теля, и моли́твенника ко Влады́це стяжа́хом,/ подаю́щему ми́рови ве́лию ми́лость.</p>
<p>
<red>Сла́ва, глас 8:</red>
</p>
<p>И́нок мно́жества/ наста́вника тя чтим, о́тче наш Севастиа́не,/ тобо́ю бо путь су́щий пра́вый ше́ствовати позна́хом,/ блаже́н еси́, Христо́ви рабо́тав,/ и вра́жию обличи́л еси́ си́лу,/ А́нгелом собесе́дниче и преподо́бным соприча́стниче и пра́ведным,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 4:</red>
</p>
<p>Удали́вся ми́ра и водвори́вся в пусты́ни,/ до́брым по́двигом подвиза́ся,/ злострада́нием, и внима́нием, и моли́твами,/ отоню́дуже и по сме́рти источа́вши исцеле́ния,/ Севастиа́не, о́тче наш,/ моли́ Христа́ Бо́га/ спасти́ся душа́м на́шим.</p>
<p>
<red>И ны́не, Богоро́дичен:</red> Е́же от ве́ка утае́нное:</p>
<p>
<red>на У́трени</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Лик а́нгельский:</p>
<p>Житие́ на земли́ благоче́стно сконча́в,/ чи́сто селе́ние Свято́му Ду́ху яви́ся,/ просвеща́я и́же ве́рою приходя́щих к честно́му гро́бу твоему́, блаже́нне,/ те́мже моли́ Влады́ку Христа́ Бо́га просвети́ти ду́ши на́ша,/ пра́зднующия всечестну́ю па́мять твою́, Севастиа́не Богому́дре,о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>Всех Творца́ и Влады́ку, Бо́га же и Соде́теля, Всенепоро́чная Чи́стая,/ Ду́хом Боже́ственным в ложесна́х Твои́х зача́т/ и без истле́ния родила́ еси́,/ его́же сла́вяще, Тя велича́ем, Де́во,/ я́ко пала́ту всех Царя́ и ми́рови заступле́ние.</p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен:</red> Боже́ственный ве́ры:</p>
<p>Боже́ственным жела́нием безсме́ртия, Севастиа́не, одержи́м/ и крест на ра́мо взем,/ в пусты́ню жела́нием всели́лся еси́,/ иде́же, преподо́бне, Го́сподеви собра ста́до./ Те́мже и моли́твенника те́пла стяжа́хом ко Го́споду.</p>
<p>
<red>Сла́ва, и ны́не, Богоро́дичен:</red>
</p>
<p>Ми́лостивое бысть селе́ние Сло́ву Еди́на Всечи́стая Де́ва,/ чистото́ю А́нгелы превосходя́щи,/ и́же па́че всех мене́, прах бы́вшаго, оскверне́наго плотски́ми согреше́ньми,/ очи́сти Боже́ственными вода́ми,/ моли́твами Твои́ми подаю́щи нам ве́лию ми́лость.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Нищету́ у́бо возлюби́л еси́ па́че бога́тства тле́ннаго/ и сою́зом любве́ привяза́ся,/ земна́я и мимотеку́щая возненави́дев, блаже́нне,/ пусты́нное озлобле́ние усе́рдно подъе́м,/ те́мже и к ре́вности а́нгельскаго жития́ воздви́гл еси́ мно́жество и́ночествующих,/ преподо́бне о́тче наш Севастиа́не,/ моли́ Христа́ Бо́га грехо́в оставле́ние дарова́ти нам и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>О Тебе́ ра́дуется, Благода́тная, вся́кая тварь,/ А́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвале́,/ из Нея́же Бог воплоти́ся и Младе́нец бысть, пре́жде век Сый Бог наш./ Ложесна́ бо Твоя́ престо́л сотвори́/ и чре́во Твое́ простра́ннее небе́с соде́ла./ О Тебе́ ра́дуется, Благода́тная, вся́кая тварь,/ сла́ва Тебе́.</p>
<p>
<red>Степе́нна 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red></p>
<p>
<red>По 50-м псалме́ стихи́ра, глас 4:</red>Стеце́мся, и́ноческое мно́жество:
<emphasis>
<red>(зри сла́вник на вече́рни).</red></emphasis>
</p>
<p>
<red>Кано́н Богоро́дице со ирмосо́м на 6 и свято́му на 8. глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Земна́я и мимотеку́щая, я́ко уме́ты, вмени́в,/ Христа́ еди́наго приобре́л еси́,/ его́же любо́вию уязви́в ду́шу свою́, Севастиа́не преподо́бне,/ моли́ся ко Го́споду нас просвети́ти.</p>
<p>Возше́д на высоту́ доброде́телей, до́лу влеку́щия сла́сти оплева́л еси́,/ сла́дость показа́л еси́ спасе́ния, о́тче преподо́бне, ста́ду твоему́.</p>
<p>Нахожде́ния вра́жия лука́вых духо́в/ от Бо́га сокруше́нным се́рдцем прие́м по́мощь, Севастиа́не блаже́нне,/ и воздержа́нием огради́вся, победи́л еси́ их.</p>
<p>
<red>Богоро́дичен:</red> Прему́дрость Бо́жию, вои́стинну Сло́во О́тчее несказа́нно ро́ждшая,/ души́ мое́й лютую я́зву исцели́/ и серде́чнуто боле́знь, Ма́ти Бо́жия, укроти́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Попали́л еси́ у́глием воздержа́ния страсте́й те́рние, преподо́бне,/ и прогнал нечи́стыя духи, Богоблаже́нне.</p>
<p>Я́ко свети́льник, свою́ ду́шу сле́зными пото́ки украша́я, преподо́бне,/ и се́рдце свое́ поже́рл еси́ Бо́гови.</p>
<p>Стра́сти душетле́нныя успи́л еси́ бо́дростными моли́твами и бде́ньми, всеблаже́нне,/ те́мже в Небе́сный черто́г всели́ся, ра́дуяся.</p>
<p>
<red>Богоро́дичен:</red> Уста́ви неуста́вное помышле́ний мои́х, Чи́стая, смуще́ние, Ма́ти Бо́жия,/ е́же к Сы́ну Твоему́ направля́ющи моя́ движе́ния.</p>
<p>
<red>Седа́лен, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, преподо́бне, прине́сл еси́ себе́ Христо́ви же́ртву жи́ву,/ от ю́ности усе́рдно рабо́тая Христу́ Бо́гу пе́сньми, посто́м и воздержа́нием,/ и водвори́ся в пусты́ни, еди́н ко Еди́ному бесе́дуя./ Тем ви́дев Госпо́дь твое́ до́брое изволе́ние,/ со все́ми учини́ тя пра́ведными и преподо́бными,/ водвори́ тя в Небе́сном Ца́рствии со А́нгелы Христу́ пе́ти песнь немо́лчную,/ но я́коже и́маши дерзнове́ние к Нему́, моли́, мо́лимся, спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>К Богоро́дице возопии́м любо́вию:/ ра́дуйся, гра́де Госпо́день;/ ра́дуйся, ски́птре Дави́дов./ Ра́дуйся, пала́то одушевле́нная;/ ра́дуйся, ру́чко Боже́ственныя ма́нны./ Ра́дуйся, неопали́мая купино́;/ ра́дуйся, свеще́ пресве́тлая и свети́льниче златый./ Ра́дуйся, гора́ Бо́жия приосене́нная;/ ра́дуйся,огнено́сный престо́ле./ Ра́дуйся, ле́ствице и дверь Небе́сная;/ ра́дуйся же́зле, невла́жно прозя́бший./ Ра́дуйся, вся спаса́ющи от вся́ких бед и скорбе́й;/ ра́дуйся, Богоро́дице, ми́ру спасе́ние.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Я́ко в поро́де
<a type="note" xlink:href="#note22">22</a>
благово́нней и доброде́тели в рай одушевле́ннем,/ воздержа́нием прове́л еси́,/ и́мже пита́вши чту́щия тя.</p>
<p>Ми́ра любве́ ра́ди отре́кся, дости́же Го́рняго Иерусали́ма,/ иде́же Христо́с со Отце́м и Ду́хом./ И венца́ от него́ сподо́бися, со Безпло́тными поя́:/ сла́ва си́ле Твое́й, Го́споди.</p>
<p>Зако́ноположника воздержа́нную и́ноком и пра́вило кро́тости,/ я́ко Моисе́я тя и Дави́да, вои́стинну стяжа́вше, о́тче, ублажа́ем.</p>
<p>
<red>Богоро́дичен:</red> Под ле́том бы́вша, и́же от Отца́ безле́тно возсия́вшаго, Богома́ти, нам родила́ еси́./ его́же моли́ спасти́ пою́щия Тя.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый?/ И покры́ла мя есть чужда́я тьма, окая́ннаго,/ но обра́ти мя и к све́ту за́поведей Твои́х пути́ моя́ напра́ви, молю́ся.</emphasis>
</p>
<p>Страсте́й мглу отгна́в, преподо́бне, заря́ми, о́тче, по́двиг твои́х,/ просвеще́ние ду́ха в се́рдцы восприи́м, Севастиа́не,/ и́мже попали́ вся бесо́вская ополче́ния/ и лико́м по́стническим причте́ся.</p>
<p>Погаси́в стра́сти росо́ю воздержа́ния, о́тче блаже́нне,/ бога́тно вжегл еси́ огнь любве́ и ве́ры/ и поще́ния свети́льник, просвеща́яся безесме́ртием, и дне сын, о́тче, был еси́.</p>
<p>Удобри́в свяще́нную свою́ ду́шу, о́тче всеблаже́нне Севастиа́не, изволе́нием простоты́,/ и ху́дость ри́зную име́л еси́,/ те́мже украше́ние доброде́тельно показа́ся/ чту́щим всечестну́ю па́мять твою́.</p>
<p>
<red>Богоро́дичен:</red> Еди́на ро́ждши Де́вою, Еди́на Неискусому́жная яви́ся, Всенепоро́чная,/ во утро́бе бо Сло́во О́тчее прии́мши Безнача́льное, и млеко́м дои́ши, Деви́це,/ чу́до стра́нное!/ и, де́вствующи, зако́ны обновля́еши естества́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́</emphasis>
<emphasis>зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Собра́л еси́ в души́ свое́й Боже́ственныя плоды́ ду́ха:/ непоро́чну моли́тву, чистоту́ же кра́сну и бде́ние тве́рдо, воздержа́ния боле́зни,/ и́миже храм показа́ся Бо́гу Вседержи́телю.</p>
<p>Душе́вный ра́зум впери́в, сла́вне,/ и чу́вствия окорми́в, му́дре,/ святы́ни благоче́стия су́щим на земли́ возвеща́я/ и е́же к Небеси́ восхожде́ние.</p>
<p>Земны́х вещей худость мимоте́кл еси́, му́дре,/ невеще́ственною же моли́твою на Небеса ́возлете́,/ Вы́шняго восприя́тия насле́дник яви́ся жития́ соверше́нием.</p>
<p>
<red>Богоро́дичен:</red> Прия́ла еси́ вои́стинну Боже́ственное Сло́во в ложесна́ Твоя́/ и сего́ па́че естества́, Пречи́стая, родила́ еси́./ его́же мольба́ми Твои́ми умоли́ от бед изба́вити рабы́ Твоя́.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва днесь:</p>
<p>Сиянием ду́ха Пресвята́го, му́дре Севастиа́не, просве́щся,/ оста́вил еси́ я́же в житии́ молвы́,/ пусты́ню же дости́г, преподо́бне о́тче,/ возвесели́л еси́ и́же над все́ми Бо́га и Зижди́теля./ Сего́ ра́ди прославля́ет тя Христо́с, блаже́нне, Вели́кий Дарода́тель.</p>
<p>
<red>И́кос:</red>
</p>
<p>Уясни́ ми язы́к и укрепи́ ми ум, Христе́ Бо́же, моли́твами Пречи́стыя Твоея́ Ма́тере,/ язы́к ми благоглаго́лати пода́ждь на похвалу́ и на умоле́ние Твоего́ уго́дника,/ свещу́ души́ моея́ уны́лую, ю́же, воздрема́в, угаси́х,/ моли́твами преподо́бнаго Севастиа́на просвети́/ и не отлучи́ мене́, Христе́, мно́го согреши́вша, ли́ка преподо́бных Твои́х,/ Ты бо спа́саеши всех, я́ко Вели́кий Дарода́тель.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Трои́ческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Всем жела́нием прилепи́лся еси́, воздержа́нием тве́рдым своему́ Влады́це,/ того́ ны́не пита́ешися сия́нии, зовы́й:/ оте́ц на́ших Бо́же, благослове́н еси́.</p>
<p>Зе́льным поще́нием, я́ко благово́нною пи́щею, пита́я ду́шу свою́, преподо́бне Севастиа́не,/ те́мже и трисо́лнечному Божеству́ предста́ти сподо́бися, со А́нгелы поя́:/ оте́ц на́ших Бо́же, благослове́н еси́.</p>
<p>В приста́нище ти́хое вшед, Богому́дре, жите́йских пла́ваний отбе́г/ и волну́емым в бу́ри стра́шней спасе́нное окормле́ние быв, воспева́я:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Изба́вихомся вси от страсте́й и бед,/ обстоя́ний и неду́г многообра́зных моли́твами Твои́ми, Богома́ти,/ Сы́ну Твоему́ зову́ще:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red> Царя́ Небе́снаго,/ его́же пою́т во́и А́нгельстии,/ хва́лите и превозноси́те во вся веки.</p>
<p>В поще́ниих кре́пкое и в моли́твах неле́ностное,/ терпе́ние во искуше́ниих, Севастиа́не преподо́бне, на земли́ показа́в,/ Бо́гови предстоя́, зове́ши:/ хвали́те и превозноси́те его́ во ве́ки.</p>
<p>Уязви́ся Боже́ственным жела́нием, всеблаже́нне,/ те́мже непоро́чно и пра́ведно житие́ про́йде,/ до́ндеже дости́же Ца́рскаго Престо́ла, со А́нгелы поя́:/ хвали́те и превозноси́те его́ во ве́ки.</p>
<p>Укра́шен доброде́тельми и в по́стницех, я́ко А́нгел, показа́ся,/ во све́те неизрече́нныя сла́вы почива́еши, песнь воспева́я Христу́ Бо́гу:/ хвали́те, по́йте и превозноси́те его́ во ве́ки.</p>
<p>
<red>Богоро́дичен:</red> Поглоще́ннаго боле́зньми и па́дшася возста́ви, Богома́ти,/ я́ко да Тя сла́влю во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Устраши́ся в сяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Душетле́нныя стра́сти победи́в,/ я́ко Па́стырь и́стинный упа́сл еси́ сло́весное ста́до,/ я́ко цве́ты ра́йскими, напитава́я сих благода́тию, блаже́нне.</p>
<p>Узкий и приско́рбный ше́ствовав путь, о́тче Севастиа́не,/ теле́сне у́бо преста́вися, ду́хом же жив Бо́гови предстои́ши,/ но я́ко име́я дерзнове́ние к Бо́гу, моли́ спасти́ся нам.</p>
<p>Предел неукло́нен ве́ры и о́браз воздержа́ния иму́ще по́двиги твоя́, преподо́бне,/ вои́стинну Зижди́теля пе́сньми велича́ем.</p>
<p>
<red>Богоро́дичен:</red> В Тя всели́вся, Всенепоро́чная,/ и́же пе́рвее родонача́льныя злообра́зно запе́нша человекоуби́йцу низложи́в, Роди́выйся из Тебе́ вся ны спасл есть.</p>
<p>А́нгельское житие́ жела́я, удали́л еси́ себе́ в пусты́ни/ и, стра́сти покори́в плотски́я, ра́вен А́нгелом яви́ся,/ о́тче наш Богоно́се Севастиа́не.</p>
<p>
<red>Богоро́дичен:</red>
</p>
<p>Держа́вным Твои́м покро́вом/ от враго́в навета нас, Чи́стая, Своя́ рабы́, соблюди́ невре́дны,/ Тя бо Еди́ну и́мамы прибе́жище в ну́ждах.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Преподо́бне о́тче Севастиа́не,/ ты, и́го Христо́во на ра́мо взем до́блественне,/ наи́тие вра́жие попра́л еси́,/ сего́ ра́ди тя, ве́рнии, почита́ем, о преблаже́нне,/ и́нокующим похвало́./ Те́мже Христа́ непреста́нно моли́/ спасти́ ду́ши на́ша.</p>
<p>Ве́рою соше́дшеся вси,/ я́ко по́стника тя Христо́ва почита́ем, Севастиа́не,/ ра́дуяся у́бо, ше́ствовал еси́/ в пусты́ни непроходи́мей, му́дре,/ наста́вник был еси́ че́стен./ Те́мже мы тебе́ ве́рою взыва́ем, блаже́нне:/ по́стников похвало́, о нас моли́ся ко Го́споду/ поми́ловатися душа́м на́шим.</p>
<p>Преподо́бне о́тче наш,/ бу́дущия ра́ди жи́зни при реце́ Сохо́те всели́ся,/ ника́коже бо́йся неви́димыя враги́,/ мно́гажды тща́ния творя́щия тебе́,/ ты же моли́твами сих без ве́сти творя́ше./ О терпели́вый душе́ю в пу́сте месте,/ чу́дное овча́, Христа́ А́гнца Па́стыря име́я,/ те́мже тя ве́рою вси чтим и ублажа́ем.</p>
<p>
<red>Сла́ва, глас 6:</red>
</p>
<p>Псало́мски пе́сньми днесь почти́м преподо́бнаго с весе́лием о Го́споде/ и па́ки рече́м:/ ра́дуйся, блаже́нства тезоимени́те Севастиа́не,/ ра́йскаго ра́дования напо́лнивыйся/ и от Христа́ Бо́га нетле́нный вене́ц прия́л еси́,/ я́ко свети́льник пресве́тлый, ду́шу свою́ просвети́л еси́./ И ны́не та́ко пе́сньми вси возопии́м:/ ра́дуйся, преподо́бне о́тче наш.</p>
<p>
<red>И ны́не, Богоро́дичен, глас 6:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся: моли́ся, Влады́чице,/ поми́ловатися душа́м на́шим.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на преподо́бнаго, пе́сни 3-я и 6-я. Проки́мен, глас 4:</red> Честна́ пред Го́сподем:
<red>Стих:</red>
Что возда́м Го́сподеви:
<red>Апо́стол к Гала́том, зача́ло 213. Ева́нгелие от Луки́, зача́ло 24. Прича́стен:</red>
В па́мять ве́чную:</p>
</section>
