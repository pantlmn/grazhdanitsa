<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Неде́ля пред Рождество́м Христо́вым, святы́х оте́ц</p>
</title>
<p>
<red>На ма́лой вече́рни стихи́ры воскресны и Богоро́дицы по обы́чаю. На вели́цей вече́рни по предначинательном псалме́ поем</red> Блаже́н муж:
<red>кафизму всю.</red></p>
<p>
<red>На</red> Го́споди, воззва́х:
<red>стихи́ры воскресны 3 и восто́чны 3, Анато́лиевы, и отцев 4.</red></p>
<p>
<red>А́ще же внутрь 20-го числа, поем стихи́ры воскресны 3, и восто́чен 1, Анато́лиев, и предпра́зднства три, и святы́х отцев три.</red>
</p>
<p>
<red>Стихи́ры предпра́зднства, глас 6.</red>
</p>
<p>
<red>Подо́бен:</red> Все отло́жше:</p>
<p>Незаходи́мое Со́лнце/ из Де́вственных ложе́сн возсия́ти и́дет,/ просвети́ти всю подсо́лнечную,/ чи́стыми очесы́ и чи́стыми дея́ньми/ сре́сти сего́ потщи́мся/ и подъя́ти ны́не у гото́вимся ду́хом/ гряду́щаго во Своя́ стра́нным рождество́м, я́коже благоволи́,/ я́ко да устра́ншияся ны еде́мскаго жития́/ возведе́т, я́ко Благоутро́бен,/ в Вифлее́ме ражда́ется.</p>
<p>На плеща́х носи́мый Херуви́мских,/ Бог Сло́во, пло́ти по ипоста́си соедини́вся,/ во всенепоро́чное чре́во всели́ся, и бысть Челове́к,/ и на зе́млю гряде́т от Иу́дова пле́мене роди́тися,/ верте́п свят Всецарю́ благоукраси́ся,/ я́ко велича́йшая пала́та,/ я́сли же, я́ко престо́л огнезра́чен,/ в ни́хже я́ко Младе́нца Де́ва Мари́я полага́ет,/ во обновле́ние созда́ния неопределе́ннаго.</p>
<p>В безслове́сных я́слех Тя полага́ет Де́ва,/ Бо́жие Сло́во Безнача́льное,/ нача́ло прие́мшее па́че ума́,/ мое́ бо разреши́ти безслове́сие гряде́ши,/ е́же подъя́х за́вистию змии́ною,/ пелена́ми же пови́тися,/ я́ко да расто́ргнеши ру́бы и плени́цы прегреше́ний мои́х,/ Еди́не Бла́же и Человеколю́бче./ Те́мже Тя сла́влю,/ пою́ и покланя́юся прера́достно во пло́ти прише́ствию Твоему́,/ и́мже свободи́хся.</p>
<p>
<red>Стихи́ры святы́х отцев, подо́бен то́йже:</red>
</p>
<p>Яви́ся ми́ра конце́м пра́отцев па́мять,/ све́та и́стинно испо́лнена и заря́ми благода́ти сия́ющи:/ Христо́с бо, со́лнце све́тлое,/ свы́ше просия́в издале́ча,/ звезд собо́р веде́т, с Ним возсия́вший,/ и Рождество́ Богочелове́чное/ явля́ется внутрь Вифлее́ма бы́ти./ Вси, у́бо ве́рою сего́ Рождество́/ благоче́стно пле́щуще, лику́им/ хвалу́ предпра́зднственную.
<emphasis>
<red>Два́жды.</red></emphasis>
</p>
<p>Сла́вою украша́ется/ Боже́ственнаго причасти́я/ Ада́м, ра́дуяся днесь,/ я́ко основа́ние и утвержде́ние пра́отцев му́дрых,/ совзыгра́ет же А́вель, и Ено́х весели́тся,/ и лику́ет Сиф и Но́е ку́пно;/ с патриа́рхи же пое́т Авраа́м всехва́льный,/ и рожде́ние без отца́ ны́не Мелхиседе́к ви́дит свы́ше./ Те́мже Боже́ственную па́мять Христо́вых пра́отцев/ и мы соверша́юще, мо́лим/ спасти́ся душа́м на́шим.</p>
<p>Облиста́ ве́село/ и́же в пещи́ детей Богому́дрых собо́р/ и Христо́во Рождество́ пропове́дует на земли́;/ я́ко бо честна́я роса низше́д, Госпо́дь/ Ро́ждшую спа́сает неопа́льну,/ соблюда́ет непоро́чну/ и обогаща́ет Боже́ственными дарова́нии./ Те́мже и Богоприя́тный/ ра́дуется Дании́л, веселя́ся,/ Ка́мень бо из горы́ несе́чен прови́дя я́ве,/ со дерзнове́нием мо́лится/ ны́не о душа́х на́ших.</p>
<p>
<red>Сла́ва, отце́в, глас 6:</red>
</p>
<p>Дании́л, муж жела́ний,/ ка́мень, без руки́ отсече́н, ви́дев Тя, Го́споди,/ Младе́нца, без се́мене рожде́на, пронарече́ Тя,/ из Де́вы воплоще́нна Сло́ва,/ непреме́ннаго Бо́га/ и Спа́са душ на́ших.</p>
<p>
<red>И ны́не, предпра́зднства глас то́йже.</red>
</p>
<p>
<red>Византи́ево:</red> Верте́пе, благоукраси́ся,/ А́гница бо гряде́т, чревонося́щи Христа́,/ я́сли же, подъими́те/ сло́вом разреши́вшаго от безслове́снаго дея́ния нас, земноро́дных./ Па́стырие, свиря́юще, свиде́тельствуйте чудеси́ стра́шному,/ и волсви́ от Перси́ды, зла́то, и лива́н, и сми́рну Царю́ принеси́те,/ я́ко яви́ся Госпо́дь из Де́вы Ма́тере./ Ему́же и, прини́кше, ра́бски Ма́ти поклони́ся/ и привеща́ше к держи́мому на объя́тиих Ея:/ ка́ко все́ялся еси́ Мне?/ Или́ ка́ко прозя́бл еси́ во Мне,/ Изба́вителю мой и Бо́же?</p>
<p>
<red>А́ще вне 20-го числа: И ны́не, Богоро́дичен настоя́щаго гла́са.</red>
</p>
<p>
<red>Вход. Проки́мен дне. Чте́ния три.</red>
</p>
<p>Бы́тия́ чте́ние
<red>(глава́ 14):</red></p>
<p>Слы́шав Авраа́м, я́ко плене́н бысть Лот, брата́нич его́,/ сочте́ свои́х си домоча́дец три́ста и осмна́десять/ и погн́ во след их да́же до Да́на./ И нападе́ на ня но́щию сам и о́троцы его́ с ним;/ и порази́ их, и гони́ их до Хова́ла, е́же есть ошу́юю Дама́ска./ И возврати́ вся́каго коня́ Содо́мскаго,/ и Ло́та, брата́нича своего́, возврати́,/ и вся име́ния его́, и жены́, и лю́ди./ Изы́де же царь Сод́омский в сре́тение ему́,/ повнегда́ возврати́тися ему́ от се́ча ходоллогомо́рскаго/ и с царьми́, и́же с ним, во удо́ль Сави́ну,/ сие́ же бя́ше по́ле царе́во./ И Мелхиседе́к, царь Сали́мский, изнесе́ хле́бы и вино́,/ бя́ше же свяще́нник Бо́га Вы́шняго./ И благослови́ Авраа́ма, и рече́:/ благослове́н Авраа́м Бо́гу Вы́шнему́,/ И́же созда́ Не́бо и зе́млю,/ благослове́н Бог Вы́шний,/ и́же предаде́ враги́ твоя́ под руки́ тебе́.</p>
<p>Втора́го зако́на чте́ние
<red>(глава́ 1):</red></p>
<p>Во днех о́нех рече́ Моисе́й к сыно́м Изра́илевым:/ ви́дите, преда́х пред лице́м ва́шим зе́млю,/ вше́дше, насле́дуйте ю,/ ю́же кля́тся Госпо́дь отце́м ва́шим, Авраа́му, и Исаа́ку, и Иа́кову, да́ти им/ и се́мени их по них./ И реко́х к вам во вре́мя оно, глаго́ля:/ не возмогу́ еди́н води́ти вас./ Госпо́дь Бог ваш умно́жил вы есть,/ и се есте́ днесь, я́ко зве́зды небе́сныя, мно́жеством./ Госпо́дь Бог оте́ц на́ших да приложи́т вам,/ я́ко да бу́дете ты́сящами сугу́бо,/ и да благослови́т вас, я́коже глаго́ла вам./ И взях от вас му́жи му́дры, и све́домы, и смы́сленны,/ и поста́вих их владе́ти над ва́ми,/ тысященача́льники, и стонача́льники,/ и пятьдесятонача́льники, и десятонача́льники,/ и письмоводи́тели судия́м ва́шим./ И запове́дах судия́м ва́шим во вре́мя оно, глаго́ля:/ разслу́шайте посреде́ бра́тий ва́ших и суди́те пра́ведно/ посреде́ му́жа, и посреде́ бра́та его́,/ и посреде́ прише́льца его́./ Да не позна́ете лица́ в суде́,/ ма́лому и вели́кому суди́ши/ и не устыди́шися лица́ челове́ческа,/ я́ко суд Бо́жий есть.</p>
<p>Втора́го зако́на чте́ние
<red>(глава 10):</red></p>
<p>Во днех о́нех рече́ Моисе́й к сыно́м Изра́илевым:/ се Го́спода Бо́га твоего́ не́бо и не́бо Небесе́,/ земля́ и вся, ели́ка суть на ней./ Оба́че отцы́ ва́ша произво́ли Госпо́дь люби́ти их/ и избра́ се́мя их по них, вас,/ па́че всех язы́к, в день сей./ И обре́жите жесто́косердие ва́ше,/ и вы́я ва́ша не ожесточи́те ктому́./ И́бо Госпо́дь Бог ваш, Сей Бог бого́в и Госпо́дь господе́й,/ Бог вели́кий, и кре́пкий, и стра́шный,/ и́же не диви́тся лицу, ниже́ взе́млет дар./ Творя́й суд прише́льцу, и си́ру, и вдови́це/ и люби́т прише́льца, да́ти ему́ хлеб и ри́зу./ И возлюби́те прише́льца,/ прише́льцы бо бе́сте в земли́ Еги́петстей./ Го́спода Бо́га твоего́ да убои́шися,/ и тому́ еди́ному послужи́ши,/ и к Нему́ прилепи́шися, и И́менем его́ клене́шися./ Той хвала́ твоя́, и Той Бог твой,/ и́же сотвори́л ти есть вели́кая и сла́вная сия́,/ я́же ви́десте о́чи твой.</p>
<p>
<red>На лити́и стихи́ра хра́ма и отце́в, глас 1:</red>
</p>
<p>Луча́ми облиста́вшеся Богоглаго́лания,/ велико имени́тии проро́цы при́сно ублажа́ются/ и, раче́ния ду́ха плодонося́ще,/ неизрече́нное Рождество́ Христа́ Бо́га всем пропове́даша,/ зако́нно же кончи́ну прия́ша,/ пожи́вше жи́знь пречу́дную.</p>
<p>
<red>Сла́ва, глас 3. Ге́рманово:</red>
</p>
<p>Пра́отцев собо́р, празднолю́бцы,/ прииди́те, псало́мски да восхвали́м:/ Ада́ма пра́отца, Ено́ха, Но́я,/ Мелхиседе́ка, Авраа́ма, Исаа́ка и Иа́кова,/ по зако́не Моисе́я, и Ааро́на,/ и Иису́са, Самуи́ла и Дави́да,/ с ни́миже Иса́ию, Иереми́ю, Иезеки́иля, и Дании́ла, и двана́десять вку́пе,/ Или́ю, Елиссе́я и всех,/ Заха́рию, и Крести́теля, и пропове́давшия Христа́/ жи́знь и воскресе́ние ро́да на́шего.</p>
<p>
<red>И ны́не, предпра́зднства, глас то́йже:</red>
</p>
<p>Благоукраси́ся, Вифлее́ме,/ отве́рзеся бо Еде́м,/ гото́вися, Евфра́фо,/ обновля́ется бо Ада́м и Е́ва с ним:/ кля́тва бо разори́ся,/ спасе́ние ми́ру процвете́,/ и ду́ши пра́ведных украша́ются,/ я́ко дар дароно́сия, вме́сто ми́ра пе́ние принося́ще,/ спасе́ние душе́вное и нетле́ние прие́млюще./ Се бо в я́слех возлежа́й/ предповелева́ет пе́ние духо́вное соверша́ти вопию́щим непреста́нно:/ Го́споди, сла́ва Тебе́.</p>
<p>
<red>А́ще вне 20-го декабря́. И ны́не, Богоро́дичен:</red> Без се́мене от Боже́ственнаго ду́ха:</p>
<p>
<red>На стихо́вне стихи́ра воскре́сна, и по алфави́ту. А́ще же в 24-й день, предпра́зднства, самоподо́бен глас 2:</red>
</p>
<p>Доме Евфра́фов,/ гра́де святы́й,/ проро́ков сла́во,/ украси́ дом,/ в не́мже Боже́ственный ражда́ется.</p>
<p>
<red>Стих:</red> Бог от ю́га прии́дет,/ и Святы́й из горы́ приосене́нныя чащи.</p>
<p>
<red>Самогла́сны:</red> Вифлее́ме, земле Иу́дова,/ су́щему по пло́ти жи́тельство све́тло,/ угото́ви Боже́ственный верте́п,/ в не́мже Бог пло́тию ражда́ется из Неискусому́жныя Святы́я Де́вы,/ во е́же спасти́ род наш.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>Прииди́те вси, Христо́во Рождество́ ве́рно предпра́зднуим/ и мы́сленне пе́ние, я́ко звезду́, предлага́ем,/ волхво́в славосло́вия с па́стырьми возопие́м:/ прии́де Спасе́ние челове́ком из Де́вственных ложе́сн,/ ве́рныя призыва́я.</p>
<p>
<red>Сла́ва, глас то́йже, самогла́сен.</red>
</p>
<p>
<red>Киприа́ново:</red> Ра́дуйтеся, проро́цы честни́и, и́же зако́н Госпо́день до́бре учини́вше/ и ве́рою я́вльшеся непобеди́мии столпи́ и непрекло́ннии;/ вы бо и хода́таи яви́стеся Но́ваго Заве́та Христо́ва/ и, преста́вльшеся к Небеси́,/ того́ моли́те умири́ти ми́р и спасти́ ду́ши на́ша.</p>
<p>
<red>И ны́не, предпра́зднства, глас то́йже:</red>
</p>
<p>
<red>Киприаново:</red> Се́ вре́мя прибли́жися спасе́ния на́шего,/ гото́вися, верте́пе, Де́ва приближа́ется роди́ти,/ Вифлее́ме, земле́ Иу́дова, красу́йся и весели́ся,/ я́ко из тебе́ возсия́ Госпо́дь наш./ Услы́шите, го́ры, и хо́лми,/ и окре́стныя стра́ны Иуде́йския,/ я́ко гряде́т Христо́с,/ да спасе́т, его́же созда́, челове́ка,/ я́ко Человеколю́бец.</p>
<p>
<red>А́ще вне 20-го: И ны́не, Богоро́дичен:</red> О, чудесе́ новаго:</p>
<p>
<red>На благослове́нии хле́бов</red> Богоро́дице Де́во, ра́дуйся:
<red>два́жды.</red></p>
<p>
<red>И отце́в тропа́рь, глас 2:</red>
</p>
<p>Ве́лия ве́ры исправле́ния:/ во исто́чнице пла́мене, я́ко на воде́ упокое́ния,/ святи́и трие́ о́троцы ра́довахуся,/ и проро́к Дании́л львом па́стырь, я́ко овца́м, явля́шеся./ Тех моли́твами, Христе́ Бо́же, спаси́ ду́ши на́ша.</p>
<p>
<red>А́ще же случи́тся в 24-й день. На благослове́нии хле́бов тропари́ отце́в:</red> Ве́лия ве́ры:
<red>два́жды и предпра́зднства:</red>
Написова́шеся иногда́:
<red>еди́ножды и чте́ние.</red></p>
<p>
<red>НА У́ТРЕНИ</red>
</p>
<p>
<red>На</red> Бог, Госпо́дь:
<red>тропа́рь воскре́сен два́жды. Сла́ва, отце́в. И ны́не, Богоро́дичен или́ предпра́зднства, и обы́чныя кафизмы, и седа́льны воскре́сны, и Богоро́дичны их, и чте́ние во Ева́нгелии толково́м.</red></p>
<p>
<red>А́ще же в 24-й день, пое́м настоя́щий седа́льны.</red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Во отце́х, Бо́же, предвозгласи́л еси́ та́инственно/ хотя́щее бы́ти на земли́ Богоявле́ние та́инственне/ преве́чнаго Сы́на Твоего́ от Де́вы/ во Авраа́ме, Исаа́ке и Иа́кове, Иу́де и прочих,/ Иессе́и, и Дави́де, и проро́цех всех,/ Ду́хом предвозвеща́я в Вифлее́ме Христа́ я́вльшася,/ су́щия в ми́ре вся взыва́юща.</p>
<p>
<red>Сла́ва, и ны́не, то́йже.</red>
</p>
<p>
<red>По 2-й стихологии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Пра́здник пра́зднуим, ве́рнии, отце́в Боже́ственных ра́достно:/ Ада́ма, А́веля чту́ще, Си́фа, Ено́са блажа́ще,/ Ено́ха, Но́я, Си́ма же, Иафе́та воспои́м,/ Авраа́ма, пре́жде зако́на ве́рою просия́вша,/ и Боже́ственнаго Исаа́ка, Иа́кова и Иу́ду,/ Леви́ю и целому́дреннаго Ио́сифа восхва́лим и ве́рно возопии́м:/ Богоно́снии пра́отцы, моли́те Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять вашу.</p>
<p>
<red>Сла́ва, и ны́не, то́йже.</red>
</p>
<p>По непоро́чных тропари́ их.</p>
<p>
<red>И седа́льны отце́в, глас 8.</red>
</p>
<p>
<red>Подо́бен:</red> Прему́дрости:</p>
<p>Авраа́ма, Исаа́ка же и Иа́кова восхвали́м вси пе́сненно,/ Дави́да кро́ткаго, Иису́са и двана́десять патриа́рхи/ вку́пе с треми́ ю́ношами, угаси́вшими о́гненный пла́мень си́лою духо́вною:/ ра́дуйтеся, — вопию́ще к ним, —/ пре́лесть до́блественне обличи́вше царя́ безу́мнаго,/ и Христу́ моли́теся согреше́ний оставле́ние дарова́ти/ пра́зднующим любо́вию святу́ю па́мять ва́шу.</p>
<p>
<red>Сла́ва, и ны́не, други́й, подо́бен то́йже:</red>
</p>
<p>Из недр Оте́ческих низше́л еси́/ и несказа́нным истоща́нием ю́же по нам нищету́ восприя́л еси́,/ па́че естества́, Человеколю́бче,/ в верте́п всели́тися благоволи́л еси́, Го́споди,/ и я́ко Младе́нец сосцы́ пита́ешися, Зижди́тель и Госпо́дь./ Те́мже, звездо́ю наставля́еми, волсви́ да́ры Тебе́ принося́т, я́ко Влады́це тва́ри,/ па́стырие и А́нгели дивля́хуся, зову́ще:/ сла́ва в Вы́шних Бо́гу, на зе́млю гряду́щему роди́тися я́ко Челове́ку.</p>
<p>
<red>А́ще же вне предпра́зднства, Богоро́дичен глаго́ли сей:</red>
</p>
<p>Благода́рственное похвале́ние должне,/ я́коже вдови́ца о́ная два ле́пта, приношу́ Тебе́, Влады́чице, о всех дарова́ниих Твои́х:/ Ты бо яви́лася еси́ покро́в ку́пно и по́мощь,/ напа́стей и скорбе́й при́сно мя изыма́ющи./ Те́мже я́ко от среды́ горя́щия пещи́ изба́влься оскорбля́ющих мя,/ от се́рдца взыва́ю Тебе́:/ Богоро́дице, помози́ ми, моля́щи Христа́ Бо́га прегреше́ний оставле́ние да́ти мне,/ Тя бо име́ю наде́жду, раб Твой.</p>
<p>
<red>Степе́нна, и проки́мен гла́са.</red>
</p>
<p>
<red>Кано́на два, отце́в на 8. Ирмосы́ по два́жды. Тропари́ на 6. В ни́хже предваря́ют воскре́сны тропаря́ два, сего́ ра́ди, а́ще в 24-й день, во Окто́ихе не пое́тся, и предпра́зднства на 6.</red>
</p>
<p>
<red>Кано́н воскре́сен, глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Волною морскою/ Скрывшаго дре́вле/ гони́теля мучи́теля</emphasis>—/
<emphasis>под земле́ю с крыш и спасе́нных о́троцы;/ но мы, я́ко отрокови́цы,/ Го́сподеви пои́м,/ сла́вно бо просла́вися.</emphasis></p>
<p>Стра́хом Тебе́ сме́ртная отверза́ются врата́,/ и сокруша́ются вереи́ ве́чныя:/ честны́м бо Твои́м схожде́нием воста́ша дре́внии мертвецы́,/ весе́лием пою́ще, Христе́, Воскресе́ние Твое́.</p>
<p>Суди́щу Пила́тову предстои́т хотя́й, беззако́нному суду,/ я́ко осу́ждениик, Судия́, и от руки́ непра́ведныя в лице́ ударя́ется Бог,/ его́же трепе́щут земна́я и Небе́сная.</p>
<p>
<red>Кано́н отце́в.</red>
</p>
<p>
<red>А́ще вне 20-го случи́тся Неде́ля святы́х оте́ц, кано́н Окто́иха воскре́сен со ирмосо́м на 4, и Крестовоскре́сен на 2, и Богоро́дицы 2, и отце́м от зде чте́тся на 6. Та́кожде и во прочих пе́снех отце́м.</red>
</p>
<p>Днесь собо́р Боже́ственных оте́ц Христо́во Рождество́ предпра́зднует све́тло,/ и пропису́ет сие́ пресла́вная благода́ть:/ Авраа́м бо о́браз зако́на и о́троцы суть.</p>
<p>Дре́вле прие́млет Божество́ Еди́но Триипоста́сное свяще́нный Авраа́м,/ ны́не же сопресто́льное Сло́во О́тчее Боже́ственным Ду́хом к де́тем приходит,/ сла́вно восхваля́емое.</p>
<p>Число́м и ве́рою Боже́ственныя Тро́ицы безбо́жие низве́ргше,/ в пещи́ де́ти о́бразы чу́вственными сокрове́нныя Бо́жия та́йны ми́ру прояви́ша.</p>
<p>Авраа́м изба́вися от руки́ непра́ведныя,/ пла́мене же пе́щнаго Боже́ственнии о́троцы иногда́,/ и Дании́л проро́к от звере́й и ро́ва спасе́ся./ Те́мже ны́не Рождество́ Христо́во предпра́зднуем.</p>
<p>
<red>Богоро́дичен:</red> Обра́дованная, Безневе́стная Ма́ти, Де́во нетле́нная, блажи́м Тя:/ и́бо от ро́да Авраа́мля и пле́мене Дави́дова процвела́ еси́,/ Христа́ же родила́ еси́, проро́ки пропове́даннаго пре́жде.</p>
<p>
<red>Кано́н предпра́зднства, глас 1. (А́ще вне 20-го числа — оставля́ется.)</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Христо́с ражда́ется — сла́вите!/ Христо́с с Небе́с — сря́щите!/ Христо́с на земли́ — возноси́теся!/ По́йте Го́сподеви, вся земля́,/ и весе́лием воспо́йте, лю́дие,/ я́ко просла́вися.</emphasis>
</p>
<p>Христа́, пло́тию младе́нствовавшаго,/ Христа́, во́лею обнища́вшего,/ Христа́, ви́дима бы́вша, гряде́т Де́ва в Вифлее́ме ны́не роди́ти,/ Не́бо же и земля́ да ра́дуются.</p>
<p>Го́ры и хо́лми, взыгра́йте,/ проро́цы Богогла́снии, лику́йте,/ лю́дие и язы́цы, восплещи́те:/ всех Спасе́ние и Просвеще́ние близ наста́,/ во гра́де Вифлее́мсте ражда́емое.</p>
<p>
<red>Богоро́дичен:</red> Нищ бога́тый быва́ет,/ обогаща́я и́же зло́бою обнища́вшим,/ Челове́к Бог познава́ется от Де́вы Неискусобра́чныя кроме́ преложе́ния;/ вси хвала́ми воспое́м его́, я́ко просла́вися.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Тебе́, на вода́х/ пове́сившаго всю зе́млю неодержи́мо,/ тварь, ви́девши на ло́бнем ви́сима,/ у́жасом мно́гим содрога́шеся,/ несть свят,/ ра́зве Тебе́, Го́споди, взыва́ющи.</emphasis>
</p>
<p>Во гро́бе тридне́вствовавый/ воскреси́л еси́ живо́творным воста́нием уме́ршия от ве́ка,/ и, осужде́ния разре́шшеся, ве́село ра́довахуся:/ се избавле́ние прише́л еси́, Го́споди, взыва́юще.</p>
<p>Сла́ва Твоему́ воста́нию, Спа́се наш,/ я́ко нас от а́да, тли и сме́рти изба́вил еси́, я́ко Всеси́лен,/ и, воспева́юще, глаго́лем:/ несть свят, ра́зве Тебе́, Го́споди Человеколю́бче.</p>
<p>
<red>Ин, отце́м</red>
</p>
<p>Ю́же по о́бразу сла́ву и по подо́бию Бо́жию ве́рно соблюда́юще,/ злата́го о́браза пла́мень огне́м духо́вным страда́льчески угаси́ша о́троцы, пою́ще:/ Еди́наго Го́спода зна́ем.</p>
<p>Му́дростию обложе́ни и ду́ха си́лою, о́троцы/ му́дрецы Вавило́нския плене́ннии посрами́ша и де́рзостне взыва́ху:/ несть свят, ра́зве Тебе́, Го́споди Человеколю́бче.</p>
<p>Ра́дуется и слико́вству́ет с детьми́ и проро́ки зако́н/ и предъигра́ет Госпо́дню Боже́ственному прише́ствию днесь,/ и Авраа́м ра́дуется, я́ко от се́мене его́ ви́де Го́спода воплоща́ема.</p>
<p>
<red>Богоро́дичен:</red> Зача́тие без стра́сти,/ прия́тие па́че сло́ва про́йде Рождества́ Твоего́, Богоро́дице:/ проро́ки бо пропове́данное па́че естества́ та́инство нам яви́ся,/ Сло́во Бо́жие, Сый Бог.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ Свят еси́, Го́споди.</emphasis>
</p>
<p>И́же пре́жде век из Отца́ ро́ждся па́че мы́сли,/ из Де́вы напосле́док воплоти́ся, я́коже весть Сам,/ хотя́ челове́чество обнови́ти, истле́вшее лука́ваго зми́я сове́том.</p>
<p>И́же в Вы́шних соседя́й Отцу́ и Ду́ху,/ смири́вшееся естество́ челове́ческое ви́дев,/ Сын Бо́жий Безнача́льный нача́ло прие́млет/ и хо́щет пло́тию роди́тися, я́ко челове́к.</p>
<p>
<red>Богоро́дичен:</red> Святе́йши А́нгел и всея́ тва́ри/ Сове́та Вели́каго ны́не А́нгела без се́мене ражда́ет пло́тию/ на воззва́ние всем, пою́щим непреста́нно ему́:/ Свят еси́, Го́споди.</p>
<p>
<red>Катава́сия:</red>
<emphasis>Пре́жде век:</emphasis>
</p>
<p>
<red>Ипакои́, глас 8:</red>
</p>
<p>А́нгел отроко́в ороси́ пещь,/ ны́не же жен плач разреши́, глаго́ля:/ Что прино́сите ми́ра?/ Кого и́щете во гро́бе?/ Воста́ Христо́с и Бог:/ есть бо Жи́знь и Спасе́ние ро́да челове́ческаго.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>На Кресте́ Твое́ Боже́ственное истощание прови́дя,/ Авваку́м, ужа́сся, вопия́ше:/ Ты си́льных пресе́кл еси́ держа́ву, Бла́же,/ приобща́лся су́щим во а́де,/ я́ко Всеси́лен.</emphasis>
</p>
<p>Во ад Боже́ственное низше́ствие Твое́, Христе́ Бо́же, ме́ртвым жи́знь яви́ся:/ Ты бо врага́ связа́л еси́ держа́ву до́ле, Благи́й,/ и Небе́сную стезю́ челове́ком отве́рзл еси́.</p>
<p>Не истле́ во гро́бе Пречи́стое те́ло Изба́вителя лежа́що,/ но, я́ко си́лен, сокруши́ а́довы вереи́/ и воскре́се во сла́ве, Христе́, тридне́вно.</p>
<p>
<red>Ин, отце́м</red>
</p>
<p>Отце́в нача́ток: Авраа́ма, Исаа́ка и Иа́кова почти́м,/ я́ко из тех се́мене возсия́ Христо́с,/ вопло́щся из Де́вы, я́ко Всеси́лен.</p>
<p>Прописуяй бу́дущая соше́ствию Христо́ву Дании́л/ зве́ри, я́ко о́вцы, показа́ всем я́ве:/ прови́де бо бу́дущее, я́ко проро́к Бо́жий.</p>
<p>Грехо́вным не привлече́ни ядом,/ от пла́мене изба́вистеся, де́ти:/ зла́та бо чисте́йше су́ще муд́рии, в пещи́ пре́лести не слия́шася.</p>
<p>
<red>Богоро́дичен:</red> Велегла́сно пропове́дуется ожида́ние язы́ков/ и спасе́ние ми́ра па́че естества́ Рождество́ Твое́, Пречи́стая, Честна́я,/ его́же пое́т оте́ческая па́мять днесь.</p>
<p>
<red>Ин</red>
</p>
<p>
<red>Ирмо́с:</red>
<emphasis>Жезл из ко́рене Иессе́ова/ и цвет от него́, Христе́,/ от Де́вы прозя́бл еси́,/ из горы́, Хва́льный, приосене́нныя ча́щи/ прише́л еси́, вопло́щся/ от Неискусому́жныя, Невеще́ственный и Бо́же./ Сла́ва си́ле Твое́й, Го́споди.</emphasis>
</p>
<p>Жезл из ко́рене Иессе́ова, Де́во, прозя́бла еси́,/ цвет процве́тшая неувяда́емый, всех Соде́теля,/ зе́млю цвета́ми всю я́ко Бо́га украша́ющаго, вопию́щую ему́:/ сла́ва си́ле Твое́й, Го́споди.</p>
<p>Сне́дию мя окра́дена лука́вою/ и ра́зумом попо́лзшася и уподо́бльшася безслове́сным, Сло́ве Бо́жий, прише́л еси́, назида́я,/ Младе́нец быв и во я́слех безслове́сных возле́г:/ сла́ва си́ле Твое́й, Го́споди.</p>
<p>
<red>Богоро́дичен:</red> Из горы́ приосене́нныя, Иису́се, Де́вы, Тя, воплоще́ннаго, Авваку́м прови́де,/ горы́ злы́я и хо́лмы сокруша́ющаго/ и исчезнове́нию предаю́ща возноше́ния лука́ваго и де́монская возвыше́ния.</p>
<p>
<red>Катава́сия:</red>
<emphasis>Жезл из ко́рене:</emphasis>
</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Богоявле́ния Твоего́, Христе́,/ к нам ми́лостивно бы́вшаго,/ Иса́ия, Свет ви́дев Невече́рний,/ из но́щи у́треневав, взыва́ше:/ воскре́снут ме́ртвии,/ и воста́нут су́щии во гробе́х,/ и вси земноро́днии возра́дуются.</emphasis>
</p>
<p>Блиста́яйся, ра́дость воображая я́вственне, А́нгел,/ во гро́бе светлоно́сец показу́ется,/ жена́м пропове́дая воста́ние,/ и, оста́влыне плач, ра́довахуся Христу́ воскре́сшу,/ от него́же и непреста́нну ра́дость прия́ша.</p>
<p>За милосе́рдие Благи́й, и́же по нам прие́м зрак,/ во́лею на Кресте́ пригвозди́лся еси́ мене́ ра́ди,/ пе́рвее отве́ргша святу́ю твою́ за́поведь сне́ди ра́ди в раи́,/ и умира́еши человеколе́пно, живо́т подая́ мне.</p>
<p>
<red>Ин, отце́м</red>
</p>
<p>Отце́в нача́ток, я́ко началовожда́ зако́на и благода́ти,/ от ро́да Авраа́мля днесь Дании́ла Боже́ственнаго почти́м:/ я́ко проро́к бо Бо́жий предвозвести́ Христа́ от Де́вы/ и сего́ предусрета́ет Боже́ственное рожде́ние.</p>
<p>Прописа́вше я́сно к нам Госпо́дне прише́ствие А́нгеловым соше́ствием,/ угаси́ша Авраа́мстии о́троцы пещь/ и, тучеро́сен огнь соде́лавше,/ в сем ве́рою о́браза злата́го сла́ву изнури́ша.</p>
<p>Загради́ уста́ звере́й Дании́л в ро́ве Ду́хом,/ о́гненную же кре́пость угаси́ша Авраа́мстии о́троцы благода́тию/ и, спа́сшеся си́и от тли, предвозвеща́ют Христа́ из Де́вы,/ моля́ще я́ко Изба́вителя спасе́ния на́шего.</p>
<p>
<red>Богоро́дичен:</red> Боже́ственным Ду́хом явля́я от нас безстра́стно Твое́ прия́тие, Иса́ия вопия́ше, Го́споди,/ бо́дрствуя зако́ном благода́ти:/ от ро́да у́бо Авраа́мля, от пле́мене же Иу́дова по пло́ти Де́ва,/ без се́мене, гряде́т, ражда́ющи.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бог Сый ми́ра, Оте́ц щедро́т,/ Вели́каго Сове́та Твоего́ А́нгела,/ ми́р подава́юща, посла́л еси́ нам;/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</emphasis>
</p>
<p>Естество́м Влады́ка, в рабе́х соверше́ние,/ Сын Бо́жий всесоверше́нный/ благоволи́л за милосе́рдие зва́тися и Сын Челове́ческий Всеще́дрый./ Те́мже в верте́пе во́лею обнища́в, гряде́ши роди́тися, Пребла́же.</p>
<p>Невмести́мый естество́м, Христе́ Царю́,/ ка́ко ма́лый Тя прии́мет верте́п?/ ка́ко я́сли возмо́гут Тя вмести́ти,/ нас ра́ди от Ма́тере Неискусому́жныя пло́тию приходя́ща во Своя́?/ я́ко да устра́ншияся спасе́ши, Го́споди.</p>
<p>
<red>Богоро́дичен:</red> А́гница Па́стыря прии́де роди́ти,/ гото́вися, святы́й верте́пе,/ па́стырие, спеши́те, Па́стыря и А́гнца ро́ждшагося ви́дети,/ волсви́, с да́ры угото́витеся,/ сему́ я́ко Царю́ поклони́тися пло́тию.</p>
<p>
<red>Катава́сия:</red>
<emphasis>Бог Сый ми́ра:</emphasis>
</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis>
</p>
<p>Сме́рти умерщвле́ние и а́да, Блаже, соде́лал еси́ разруше́ние/ тридне́вным погребе́нием Твои́м,/ жи́знь же источи́л еси́, боголе́пно воскре́с су́щим в ми́ре,/ Иису́се благи́й.
<emphasis>
<red>Два́жды.</red></emphasis>
</p>
<p>
<red>Ин, отце́м</red>
</p>
<p>Нрав страннолюби́в, ве́ра же высо́ка Авраа́ма, су́ща пра́отца;/ те́мже, Боже́ственное та́инство о́бразне прие́м, ра́довашеся,/ пред Христо́м же теки́й ны́не весели́тся.</p>
<p>Тварь пови́ну ны́не ве́ра отроко́м да́ром Зижди́теля:/ огнь бо всея́дец и безсту́дный устыде́ся/ чту́щих огня́ де́лателя, Иису́са Христа́.</p>
<p>Ми́ра свире́пство прише́ствием Христо́вым сочисля́тися изъяви́,/ к ми́ру глубо́кому боголе́пно, загради́в уста́ львов,/ Дании́л проро́к в ро́ве иногда́.</p>
<p>
<red>Богоро́дичен:</red> Из ложе́сн родила́ еси́ де́вственных Христа́, Марие́, Ма́ти безму́жная,/ его́же проро́цы ви́девше духо́вне,/ того́ предликовству́ют ны́не отцы́ рожде́ственная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну./ его́же бо не пострада́ истле́ния,/ Ро́ждшую сохрани́ неврежде́нну.</emphasis>
</p>
<p>Но́вое Не́бо су́щи, Влады́чице, из утро́бы Твоей, я́ко из о́блака,/ Христа́,сла́вы со́лнца, возсия́ти гряде́ши в верте́пе пло́тию,/ я́ко хотя́ща сия́ньми Свои́ми све́тло вся земна́я исполне́ния озари́ти за милосе́рдие безме́рное.</p>
<p>Ви́дел еси́ на́шу боле́знь и озлобле́ние, Ще́дрый Христе́,/ и не пре́зрил еси́ нас, но истощи́л еси́ Тебе́ Сама́го, не отступи́в Роди́теля,/ и всели́лся есй во утро́бу Неискусобра́чную,/ и́же неболе́зненно роди́ти Тя пло́тию в верте́пе предгряде́т.</p>
<p>
<red>Богоро́дичен:</red> Горы́ и хо́лми, поля́ и де́бри,/ лю́дие и коле́на, язы́цы и вся́кое дыха́ние, воскли́кните,/ весе́лия Боже́ственнаго исполня́еми:/ прии́де и приспе́ всех избавле́ние, Сло́во Бо́жие Безле́тное,/ под ле́том за милосе́рдие бы́вшее.</p>
<p>
<red>Катава́сия:</red> Из утро́бы Ио́ну:</p>
<p>
<red>А́ще вне 20-го числа, конда́к отце́в, глас 6:</red>
</p>
<p>Рукопи́саннаго о́браза не поче́тше,/ но Неопи́санным существо́м защити́вшеся, треблаже́ннии,/ в по́двизе огня́ просла́вистеся;/ среде́ же пла́мене нестерпи́маго стоя́ще, Бо́га призва́сте:/ ускори́, о Щедрый!/ И потщи́ся, я́ко ми́лостив, в по́мощь на́шу,/ я́ко мо́жеши хотя́й.</p>
<p>
<red>И́кос:</red>
</p>
<p>Простри́ твою́ ру́ку,/ е́юже дре́вле прия́ша искуше́ние еги́птяне борю́щии и евре́и бори́мии,/ не оста́ви нас, да не пожре́т нас смерть, жа́ждущая нас,/ и сатана́, ненави́дяй нас;/ но прибли́жисянам и пощади́ ду́ши на́ша,/ я́коже пощади́л еси́ иногда́ о́троки Твоя́, су́щия в Вавило́не,/ непреста́нно сла́вящия Тя,/ и вве́рженныя Те́бе ра́ди в пещь, и от сея́ вопию́щия Ти:/ ускори́, Ще́дрый, и потщи́ся, я́ко ми́лостив, на по́мощь на́шу,/ я́ко мо́жеши хотя́й.</p>
<p>
<red>А́ще же внутрь предпра́зднства, Конда́к, глас 1.</red>
</p>
<p>
<red>Подо́бен:</red> Лик а́нгельский:</p>
<p>Весели́ся, Вифлее́ме, Евфра́фо, гото́вися:/ се бо А́гница, Па́стыря вели́каго во утро́бе нося́щи, е́же роди́ти тщи́тся,/ его́же зря́ще, Богоно́снии отцы́ веселя́тся,/ с па́стырьми пою́ще Де́ву доя́щую.</p>
<p>
<red>И́кос:</red>
</p>
<p>Твоего́ Рождества́, Де́во, све́тлость зря́ще сия́ющую,/ Авраа́м Боголю́би́вый, Исаа́к приснопа́мятный,/ Иа́ков и весь Богосо́бранный лик святы́х ра́дуется/ и тварь приведо́ша к Твоему́ сре́тению ра́достными рече́нии:/ ра́дости бо Хода́таица всем яви́лася еси́,/ во утро́бе заче́ншая иногда́ в Вавило́не ви́деннаго,/ и о́троки, в пещь непра́ведне вве́рженныя, неопа́льны Соблю́дшаго,/ и Тя Показа́вшаго па́че вся́каго ра́зума./ Тем и воспева́ют Зри́маго в рука́х Ю́ницы,/ пою́ще Де́ву доя́щую.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Неизрече́нное чудо:/ в пещи́ Изба́вивый преподо́бныя о́троки из пла́мене/ во Гро́бе мертв, бездыха́нен полага́ется/ во спасе́ние нас, пою́щих:/ Изба́вителю Бо́же, благослове́н еси́.</emphasis>
</p>
<p>О, стра́ннаго чудесе́!/ В Вы́шних седя́й на Престо́ле Госпо́дь,/ То́йже прия́тием пло́ти смерть претерпе́,/ но воскре́се Божества́ кре́постию,/ совоскреси́в ме́ртвыя су́щия от ве́ка.</p>
<p>Ты сме́ртную кре́пость сотрясе́ и воскре́се,/ воста́ние дая́ Тебе́ вои́стинну Го́спода сла́вящим/ и Правосла́вною ве́рою Тебе́ вопию́щим:/ Изба́вителю Бо́же, благослове́н еси́.</p>
<p>
<red>Ин, отце́м</red>
</p>
<p>Христа́ роди́в по пло́ти, ве́рою,/ родонача́льниче о́тче Авраа́ме, яви́лся еси́ язы́ков ду́хом оте́ц я́ве/ во спасе́ние нас, пою́щих:/ Изба́вителю Бо́же, благослове́н еси́.</p>
<p>Безду́шнаго шу́ма, вотще́ восклица́ющаго,/ одушевле́нных посрами́ песнь:/ пещь бо, огне́м горя́щую, телесы́ попира́юще,/ о́троцы невре́дно Изба́вителю пою́т:/ Бо́же, благослове́н еси́.</p>
<p>Виде́нием воззре́в духо́вным, проро́к дре́вле Дании́л/ Христо́во яви́ второ́е прише́ствие/ и я́же в нем стра́шная предвозвеща́ет, вопия́:/ Изба́вителю Бо́же, благослове́н еси́.</p>
<p>
<red>Богоро́дичен:</red> Стра́нное чу́до, во проро́цех повеству́емое и отце́м дре́вле явле́нно:/ Де́ва Чи́стая, роди́ти хотя́щи, прии́де на спасе́ние нас, песнопою́щих:/ Изба́вителю Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троцы, благочести́ю совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреде́ пла́мене</emphasis>
<emphasis>стоя́ще, поя́ху:/ отце́в Бо́же, благослове́н еси́.</emphasis>
</p>
<p>Лоза́ Боже́ственная, нетле́нный грозд узре́ливши,/ ближа́щися, и́дет роди́ти весе́лия вино́ точа́щаго/ и напоя́ющаго нас, ему́ вопию́щих:/ отце́в на́ших Бо́же, благослове́н еси́.</p>
<p>Боже́ственная Мирополо́жница, благово́нное ми́ро внутрь нося́щи,/ в верте́пе Вифлее́мли истощи́ти сие́ гряде́т,/ благово́ния та́инственнаго исполня́ющее пою́щия:/ отце́в Бо́же, благослове́н еси́.</p>
<p>
<red>Богоро́дичен:</red> Клеща́, ю́же Иса́ия проро́к дре́вле ви́де,/ Боже́ственный угль, Христа́, во чре́ве прихо́дит иму́щи,/ вся́ку вещь грехо́вную попаля́ющий,/ ве́рных же ду́ши просвеща́ющий.</p>
<p>
<red>Катава́сия:</red>
<emphasis>О́троцы, благочести́ю:</emphasis>
</p>
<p>
<red>Песнь 8.</red>
</p>
<p>
<red>Ирмо́с:</red> Ужасни́ся, боя́йся, Не́бо,/ и да подви́жатся основа́ния земли́:/ се бо в мертвеце́х вменя́ется в Вы́шних Живы́й/ и во Гроб мал странноприе́млется./ его́же, о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>О, неизрече́ннаго Твоего́, Христе́, снизхожде́ния нас ра́ди смире́нных!/ Се бо сме́рти вкуси́в, Бог безсме́ртен Сый,/ во Гро́бе я́ко Челове́к положи́л­ся еси́,/ но воскре́сл еси́, Сло́ве, совоскреси́в до́льняя,/ Тебе́ превознося́щия во вся ве́ки.</p>
<p>Ужасе́ся всяк слух,/ ка́ко Вы́шний во́лею прии́де на зе́млю/ а́дову кре́пость разори́ти Кресто́м и погребе́нием/ и вся совозста́ви взыва́ти:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Ин, отце́м</red>
</p>
<p>Твое́ заколе́ние предъизобразу́я, Авраа́м, Христе́,/ его́же роди́ сы́на, на горе́ повину́яся Тебе́, Влады́ко,/ я́коже овча́, взы́де пожре́ти хотя́й ве́рою;/ но возврати́ся, ра́дуяся, с ним,/ и сла́вя, и превознося́ Тя, Изба́вителя ми́ра.</p>
<p>Пла́менем неутружде́нным, Христе́, облече́ну Ти, я́ко ри́зою Боже́ственною,/ огнь святы́х о́трок Твои́х угаси́ зело́,/ и роса Твои́м низхожде́нием пою́щим шумя́ше:/ свяще́нницы, по́йте и превозноси́те его́ во ве́ки.</p>
<p>Дае́тся львом в снедь судо́м непра́ведным проро́к Дании́л,/ но и́мяше повеле́нием воздержа́ния спо́стники благоче́стно зве́ри во глубине́ ро́вища./ того́ моли́твами, Авраа́ма же и отроко́в/ спаси́ в ми́ре, Христе́, пою́щия Тя.</p>
<p>
<red>Богоро́дичен:</red> Его́же провозвести́ша ве́рно проро́честии гла́си,/ Иису́са Емману́ила, в челове́честе о́бразе гряду́ща,/ Бо́жия и О́тча Сы́на же и Собезнача́льное Сло́во,/ от ду́ха Свята́го Де́ва Мари́я ражда́ет неискусому́жно в Вифлее́ме гра́де.</p>
<p>
<red>Ин</red>
</p>
<p>
<red>Ирмо́с:</red>
<emphasis>Чу́да преесте́ственнаго/ росода́тельная изобрази́ пещь о́браз:/ не бо, я́же прия́т, пали́т ю́ныя,/ я́ко ниже́ огнь Божества́ Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозноси́т во вся ве́ки.</emphasis>
</p>
<p>Сла́ва в Вы́шних Бо́гу, со А́нгелы возопии́м в весели́и:/ Спас ражда́ется, Влады́ка прихо́дит, его́же звезда́ показу́ет,/ волсви́ тща́тся его́ в я́слех ви́дети;/ да благослови́т тварь вся Го́спода/ и превозно́си́т во вся ве́ки.</p>
<p>С рабы́ написа́лся еси́ во́льно, Влады́ко, ке́саре- ву пови́нуйся зако́ну,/ я́ко да челове́чество от рабо́ты лука́ваго, Бо́же, свободи́ши, Многоми́ло- стиве./ Те́мже, ра́дующеся, воспева́ем:/ да благослови́т тварь вся Го́спода/ и превозно́си́т во вся ве́ки.</p>
<p>
<red>Богоро́дичен:</red> Младе́нца но́ва ношу́ Тя, Безнача́льне Сло́ве,/ иску́са же му́жеска отню́д не позна́х,/ Де́ва глаго́лаше, недоумева́ющися./ Кого на земли́ возъимену́ю Твоего́ Отца́? — не вем./ Те́мже со все́ми воспева́ю Ти:/ да благослови́т тварь вся Го́спода/ и превозно́си́т во вся ве́ки.</p>
<p>
<red>Катава́сия: </red>
<emphasis>Чу́да преесте́ственнаго:</emphasis>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Не рыда́й Мене́, Ма́ти,/ зря́щи во Гро́бе,/ его́же во чре́ве без се́мене зачала́ еси́, Сы́на:/ воста́ну бо, и просла́влюся,/ и вознесу́ со сла́вою непреста́нно я́ко Бог/ ве́рою и любо́вию Тя велича́ющия.</emphasis>
</p>
<p>Что рыда́еши, тва́ре, на Кресте́ ви́дящи и во гро́бе жи́зни Да́теля, я́ко зе́млена?/ Воста́нет бо обновля́яй Тя све́тло,/ тридне́вным воскресе́нием ад низложи́/ и ме́ртвыя совоздви́г, восхваля́ющия его́.</p>
<p>А́ще и во Гроб низше́л еси́, я́ко мертв, Жизнода́вче,/ но а́дову кре́пость разори́л еси́, Христе́,/ совоздви́гнув ме́ртвыя, я́же пре́жде пожре́,/ и воскресе́ние по́дал еси́, я́ко Бог,/ ве́рою и любо́вию Тя велича́ющим.</p>
<p>
<red>Ин, отце́м</red>
</p>
<p>Су́щих пре́жде зако́на отце́в пра́здник соверша́юще,/ от них боголе́пно почти́м Христа́:/ Авраа́м бо, ку́пно и Исаа́к, и Иа́ков, проро́ков и зако́на яви́шася основа́ние/ и благода́ти ве́рою ду́ха пропове́дницы.</p>
<p>Огне́м показа́вый Моисе́ю в купине́ па́че ума́ Богови́дне та́инство Бог,/ во огнь к де́тем низше́д То́йже,/ огне́м есте́ственным Божества́ его́ пе́щный пла́мень ро́су показа́.</p>
<p>Со Авраа́мом, соше́дшеся, пресвяти́и де́ти/ и Дании́л, ди́вный проро́к Бо́жий,/ Исаа́к и Иа́ков с Моисе́ем и Ааро́н/ Христо́ва пре́жде Рождества́ ликовству́ют ве́рно,/ моля́щеся непреста́нно во е́же спасти́ся нам.</p>
<p>
<red>Богоро́дичен:</red> Сра́дуется вся тварь Твоему́ Рождеству́, Де́во:/ Еде́ма бо Вифлее́м отве́рзе нам./ И се дре́ва жи́зни вси наслажда́ющеся ве́рно, вопие́м приле́жно:/ моли́твы на́ша, Влады́чице, испо́лни.</p>
<p>
<red>Ин</red>
</p>
<p>
<red>Ирмо́с:</red>
<emphasis>Та́инство стра́нное ви́жу и пресла́вное:/ Не́бо — верте́п,/ престо́л Херуви́мский — Де́ву,/ я́сли — вмести́лище,/ в ни́хже возлеже́ Невмести́мый — Христо́с Бог,/ его́же, воспева́юще, велича́ем.</emphasis>
</p>
<p>Та́инства стра́нная, стра́шная и пресла́вная:/ сла́вы Госпо́дь прии́де на зе́млю/ и в верте́п, обнища́в, вни́де пло́тию,/ Ада́ма воззва́ти ища́ и Е́ву боле́зней изба́вити.</p>
<p>Пелена́ми Твои́ми реши́ши плени́цы грехопаде́ний,/ мно́гою же нището́ю вся обогаща́еши, Ще́дре,/ безслове́сныя зло́бы, поло́жся в я́сли безслове́сных, челове́ки изменя́вши,/ Бо́жий Сло́ве Пребезнача́льне.</p>
<p>
<red>Богоро́дичен:</red> Про́поведи проро́ческия коне́ц прия́ша:/ его́же бо прореко́ша преити́ в сконча́ние лет,/ прии́де и яви́ся,из Чи́стыя Де́вы воплоща́емь,/ того́ мы́слию чи́стою прии́мем.</p>
<p>
<red>Катава́сия:</red>
<emphasis>Та́инство стра́нное:</emphasis>
</p>
<p>
<red>Свети́лен воскре́сен. Сла́ва, отце́в.</red>
</p>
<p>
<red>Подо́бен:</red> Ученико́м:</p>
<p>Приархов избра́ннии и пре́жде зако́на отцы́ ве́рою предвозсия́ша,/ Авраа́м, Исаа́к же и Иа́ков, я́ко свети́льницы:/ вси бо проро́цы и пра́ведницы возсия́вша от них, я́ко свещи́ светови́дныя,/ и тварь всю луча́ми просвети́ша честна́го проро́чества,/ и приле́жно мо́лятся к Бо́гу о ми́ре.</p>
<p>
<red>И ны́не:</red>
</p>
<p>А́гница нескве́рная, А́гнца ро́ждшая, Сло́ва Пребезнача́льнаго, в после́дняя вре́мена,/ бя́ше сие́ чудно, Ада́мова вну́ка и Дави́дова по достоя́нию;/ Ея́же несказа́нное Рождество́ отце́в мно́жество предпра́зднствует досто́йно.</p>
<p>
<red>А́ще же в 24-й день, воскре́сен свети́лен не глаго́лется, но отце́в:</red>
</p>
<p>От се́мене вво́дится Авраа́мля/ и Боже́ственнаго Дави́да Богоотца́ Пребезнача́льное Сло́во,/ и́же о́троки равночи́сленныя пе́рвее Тро́ице/ чу́дно А́нгела сше́ствием из пла́мене спасы́й/ и рыда́ние в ра́дость преложи́вый жен.</p>
<p>
<red>Сла́ва:</red> Патриа́рхов избра́ннии:</p>
<p>
<red>Пи́сан пред сим.</red>
</p>
<p>
<red>И ны́не:</red>
</p>
<p>Весели́ся, Вифлее́ме, и ты, Евфра́фо, гото́вися:/ Богоро́дица бо прихо́дит в верте́пе и я́слех роди́ти Бо́га неизрече́нно./ О, стра́шнаго та́инства!/ его́же ны́не Боже́ственное Рождество́ Авраа́м, Исаа́к же и Иа́ков,/ патриа́рси вси и проро́цы све́тло предпра́зднуют/ и челове́цы со А́нгелы.</p>
<p>
<red>На хвали́тех стихи́ры воскре́сны 4, и отце́в 4.</red>
</p>
<p>
<red>Стихи́ры отце́в, глас 5.</red>
</p>
<p>
<red>Подо́бен:</red> Ра́дуйся, по́стников:</p>
<p>Возвы́си твой глас и́стинно,/ Сио́не, Боже́ственный гра́де,/ и пропове́ждь отце́в Боже́ственную па́мять,/ со Авраа́мом Исаа́ка и Иа́кова почита́юще присносла́внаго,/ се со Иу́дою и Леви́ем велича́ем Моисе́я вели́каго и Ааро́на чу́днаго/ и почита́ем с Дави́дом Иису́са и Самуи́ла вси./ Предпра́зднству Христо́ву Боже́ственную похвалу́/ пе́сньми Боже́ственными пле́щуще,/ я́же от него́ благода́ть улучи́ти про́сим/ и ми́ру дарова́ти ве́лию ми́лость.</p>
<p>
<red>Стих:</red> Благослове́н еси́, Го́споди Бо́же оте́ц на́ших,/ и хва́льно и просла́влено и́мя Твое́ во ве́ки.</p>
<p>Гряди́, на о́гненную иногда́ возсе́дый, Илие́, Боже́ственную колесни́цу,/ и Богому́дре Елиссе́е со Езеки́ею во еди́но,/ Оси́е, ку́пно сра́дуйтеся,/ честна́я же двоенадеся́тице проро́ков Богодохнове́нная,/ Рождеству́ Христо́ву сликовству́йте/ и в пе́снех, вси пра́веднии, воспо́йте,/ о́троцы всеблаже́ннии,/ росо́ю ду́ха угаси́вшии пла́мень пе́щный,/ о нас моли́те Христа́/ низпосла́ти душа́м на́шим ве́лию ми́лость.</p>
<p>
<red>Стих:</red> Я́ко пра́веден еси́ о всех,/ я́же сотвори́л еси́ нам.</p>
<p>Яви́ся, я́же от ве́ка на земли́/ пропове́даемая проро́ки в веща́ниих, Де́ва Богоро́дица,/ ю́же патриа́рси му́дрии и пра́ведных собо́ри возвеща́ют,/ с ни́ми же сликовству́ет и жен благоле́пие:/ Са́рра, Реве́кка, Рахи́ль, и А́нна же,/ и сла́вная Мариа́м Моисе́ева ку́пно./ С си́ми сра́дуются и ми́ра концы́,/ вся тварь почита́ет,/ я́ко Зижди́тель всех и Бог прихо́дит пло́тию роди́тися/ и дарова́ти нам ве́лию ми́лость.</p>
<p>
<red>Сла́ва:</red> Зако́нных уче́ний:</p>
<p>
<red>И́ны стихи́ры, егда́ не пое́тся воскре́сно, глас 4.</red>
</p>
<p>
<red>Подо́бен:</red> Зва́нный свы́ше:</p>
<p>Иса́ии глас исполня́ется:/ се бо Де́ва Необъя́тнаго,/ опису́емаго пло́тию,/ во утро́бе но́сит/ и пресла́вно роди́ти прихо́дит./ Богоприя́тный верте́пе, украси́ся,/ Вифлее́ме, угото́вися:/ Царь бо Тя изво́ли во оби́телище./ Приими́те, я́сли,/ повива́ема Младе́нца Христа́,/ хотя́ща реши́ти плени́цы согреше́ний челове́ков бла́гостию.</p>
<p>Написа́вся с рабы́ Влады́ка,/ прегреше́ний рукопи́сание раздра́ти хотя́/ и написа́ти вся в кни́зе живу́щих,/ умерщвле́нныя украде́нием зми́я./ Де́ва же но́сит Тя, вся нося́щаго,/ пло́тию ме́ртвенною обложе́на/ и всели́тися в ма́лый верте́п благоволи́вшаго./ его́же, ро́ждшася,/ чи́ни Го́рнии А́нгельстии восхвали́ша с Боже́ственными па́стыри,/ дивя́щеся держа́ве Твое́й.</p>
<p>Све́тлый же и одушевле́нный о́блак,/ дождь нося́щи Небе́сный,/ сей на зе́млю ны́не предгряде́т пролия́ти,/ я́ко да напои́т земли́ лице́./ Весна́ благода́ти,/ мы́сленная ла́товица,/ внутрь во утро́бе держа́щи,/ неизглаго́ланным сло́вом ражда́ет,/ зи́му безбо́жную разоря́ющи,/ пала́та, чи́стая и нескве́рная,/ Царя́ в верте́п/ привноша́ет воплоща́емаго.</p>
<p>
<red>Сла́ва, глас 8:</red>
</p>
<p>Зако́нных уче́ний сосло́вие/ во пло́ти явля́ет Христо́во Боже́ственное Рождество́,/ пре́жде зако́на благода́ть благовеству́ющия,/ я́ко па́че зако́на в ве́ре су́щия;/ те́мже, тле́ния измене́нию су́шу хода́тайственно,/ во а́де держи́мым душа́м предпропове́даху воскресе́ния ра́ди:/ Го́споди, сла́ва Тебе́.</p>
<p><red>И ны́не:</red> Преблагослове́нна еси́
<red>: Славосло́вие вели́кое. По трисвято́м: тропа́рь воскре́сен, ектени́и и отпу́ст. Стихи́ру же Ева́нгельскую пое́м в притворе, и час 1, и соверше́нный отпу́ст.</red></p>
<p>
<red>НА ЛИТУРГИ́И</red>
</p>
<p>
<red>Блаже́нны гла́са на 6 и отце́в песнь 3-я на 4. По входе тропа́рь воскре́сен и отце́в.</red>Сла́ва, и ны́не,
<red>конда́к отце́в. Проки́мен, глас 4, песнь отце́в:</red>
Благослове́н еси́, Го́споди Бо́же оте́ц на́ших,/ и хва́льно и просла́влено и́мя Твое́ во ве́ки.
<red>Стих:</red>
я́ко пра́веден еси́ о всех, я́же сотвори́л еси́ нам.
<red>Апо́стол к Евре́ем, зача́ло 328.</red>
Аллилу́ия,
<red>глас 4:</red>
Бо́же, уши́ма на́шима:
<red>Ева́нгелие от Матфе́я, зача́ло 1. Прича́стен:</red>
Хвали́те Го́спода с Небе́с:
<red>Други́й:</red>
Ра́дуйтеся, пра́веднии, о Го́споде:</p>
<p>
<red>Суббота пред Рождество́м Христо́вым.</red>
</p>
<p>
<red>НА ЛИТУРГИ́И</red>
</p>
<p>
<red>Проки́мен, аллилу́ия и прича́стен дне. А́ще ли случи́тся пра́зднуемаго свята́го, поем и други́й проки́мен. Та́кожде чти два апо́стола: пре́жде субботе пред Рождество́м Христо́вым и ряд под зача́ло, и потом свята́го, а́ще и́мать. Та́кожде и Ева́нгелия два. Апо́стол к Гала́том, зача́ло 205. Ева́нгелие от Луки́, зача́ло 72. Прича́стен:</red>Ра́дуйтеся, праведнии, о Го́споде:
<red>та́же свята́го.</red></p>
<p>
<red>Неде́ля пред Рождество́м Христо́вым, святы́х оте́ц.</red>
</p>
<p>
<red>Подоба́ет ве́дати: а́ще случи́тся вне 20-го декабря́ сего́ месяца, сиречь в 18-й или́ в 19-й день, поется воскресна слу́жба и святы́х отцев си́це:</red>
</p>
<p>
<red>В субботу ве́чера на ма́лой вече́рни стихи́ры воскресны и Богоро́дицы по обы́чаю.</red>
</p>
<p>
<red>На вели́цей вече́рни, на Го́споди, воззва́х: стихи́ры воскресны 3, и восто́чны 3, Анато́лиевы, и святы́х отцев 4, глас 6. Подо́бен:</red> Все отло́жше: Сла́ва,
<red>отцев, глас 6:</red>
Дани́ил, муж жела́ний: И ны́не,
<red>Богоро́дичен первый гла́са и чте́ния 3: 1-е,</red>
Бы́тия́: Слышав Авраа́м:
<red>2-е,</red> Втора́го зако́на: Рече́ Моисе́й к сыно́м Изра́илевым:
<red>3-е,</red>
Втора́го зако́на: Рече́ Моисе́й к сыно́м Изра́илевым: се Го́спода Бо́га твоего́ не́бо:
<red>На литии́ стихи́ра хра́ма и отцев, глас 1:</red>
Луча́ми облиста́вшеся:
<red>Сла́ва, глас 3:</red>
Пра́отцев собо́р: И ны́не,
<red>Богоро́дичен:</red>
Без се́мене от Боже́ственнаго ду́ха:
<red>На стихо́вне стихи́ры воскре́сны по алфави́ту.</red>
Сла́ва
<red>святы́х, глас 2:</red>
Ра́дуйтеся, проро́цы честни́и: И ны́не: О чудесе́ новаго:
<red>На благослове́нии хлебов тропа́рь:</red>
Богоро́дице Де́во:
<red>два́жды и отцев, глас 2:</red>
Ве́лия ве́ры исправле́ния:
<red>еди́ножды и</red>
Бу́ди И́мя Госпо́дне:
<red>трижды. Псалом 33:</red>
Благословлю́ Го́спода:
<red>до</red>
не лишатся вся́каго бла́га.
<red>И чте́ние в толковании Посла́ний апо́стольских.</red></p>
<p>
<red>На у́трени, на</red> Бог Госпо́дь:
<red>тропа́рь воскресе́н два́жды.</red>
Сла́ва,
<red>отцев:</red>
Ве́лия ве́ры: И ны́не,
<red>Богоро́дичен:</red>
Вся па́че смы́сла:
<red>По кафизмах седа́льны воскресны, с Богоро́дичны их, и чте́ние во Ева́нгелии толковом, Неде́ля пред Рождество́м Христо́вым, е́же от Матфе́я: </red>
Книга родства Иису́са Христа́:
<red>Полиелей и тропари</red>
А́нгельский собо́р:
<red>Ектения и седа́лен отцев, глас 8:</red>
Авраа́ма, Исаа́ка же и Иа́кова: Сла́ва, и ны́не,
<red>Богоро́дичен:</red>
Благода́рственное
<red>: и чтем Ева́нгелие воскресно, ряд. Степе́нна и проки́мен гла́са.</red>
Вся́кое дыха́ние:
<red>Ева́нгелие воскресно и</red>
Воскресе́ние Христо́во:
<red>По 50-м псалме́ стихи́ра воскресна. Кано́н воскресе́н со ирмосо́м на 4, и Крестовоскресен на 2, и Богоро́дицы на 2, и отцев на 6, глас 6. Катава́сия:</red>
Христо́с ражда́ется:
<red>По 3-й пе́сни ипакои́, глас 8, и чте́ние. По 6-й пе́сни Конда́к, глас 6: </red>
Рукопи́саннаго о́браза:
<red>По 9-й пе́сни свети́лен воскресе́н.</red>
Сла́ва,
<red>отцев.</red>
И ны́не,
<red>Богоро́дичен. На хва́литех стихи́ры воскресны 3 и восто́чен 1, Анато́лиев, и отцев на 4, глас 5. Подо́бен:</red>
Ра́дуйся:
<red>с припевы их: 1-й:</red>
Благослове́н еси́, Го́споди Бо́же оте́ц на́ших:
<red>2-й: </red>
Я́ко пра́веден еси́: Сла́ва,
<red>отцев, глас 8:</red>
Зако́нных учений сосло́вие: И ны́не, Преблагослове́нна еси́:
<red>Славосло́вие вели́кое. По трисвято́м тропа́рь воскресе́н. Ектении́ и отпу́ст. Стихи́ру же Ева́нгельскую поем в притворе, и час первый, и соверше́нный отпу́ст.</red></p>
<p>
<red>На Литурги́и: Блаже́нны, гла́са на 6 и отцев песнь 3-я на 4. По входе тропа́рь воскресе́н и отцев.</red>Сла́ва, и ны́не,
<style name="color-red"/>
конда́к отцев.
<red>Проки́мен, глас 4, песнь отцев:</red>
Благослове́н еси́, Го́споди Бо́же оте́ц на́ших: Апо́стол ко Евре́ем, зача́ло 328. Ева́нгелие от Матфе́я, зача́ло первое.
<red>Ряд же неде́ли оставля́ется. Прича́стен:</red>
Хвали́те Го́спода с небе́с:
<red>Другий:</red>
Ра́дуйтеся, пра́веднии, о Го́споде:</p>
</section>
