<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Петра́, Митрополи́та Ки́евскаго и всея́ Росси́и</p>
</title>
<p>
<red>А́ще храм или́ настоя́тель изво́лит, твори́м бде́ние.</red>
</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>Стихи́ры свята́го, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Небе́сным чино́м поревнова́л еси́,/ святи́телю Христо́в Пе́тре,/ и на земли́, Богоно́се, освяще́н сосу́д яви́лся еси́/ и жили́ще Свята́го ду́ха./ Те́мже тя ублажа́ем/ и свто́е твое́ днесь честно́, ра́дующеся, пра́зднуем успе́ние.</p>
<p>Небе́сных чино́в ра́дование/ и на земли́ архиере́ев похвала́,/ свяще́нников сла́ва, Пе́тре му́дре,/ мона́шествующих пра́вило и Це́ркве утвержде́ние./ Те́мже тя мо́лим:/ не оскуде́й, по́моществуя нам,/ притека́ющим к тебе́ рабо́м твои́м.</p>
<p>На Небесе́х водворя́яся,/ приими́ ны́не хвалу́ чад твои́х, о́тче,/ пра́зднующих честно́ па́мять успе́ния твоего́,/ и пода́ждь серде́чная проше́ния,/ уго́дниче Христо́в Пе́тре,/ и Пречи́стей Ма́тери приле́жно моли́ся/ спасти́ от бед ду́ши на́ша.</p>
<p>
<red>Сла́ва, глас 6. Самогла́сен:</red>
</p>
<p>Боже́ственная благода́ть в па́мяти успе́ния твоего́,/ осеня́ющи притека́ющия к ра́це моще́й твои́х,/ неду́гов исцеле́ние подава́ет,/ святи́телю о́тче Пе́тре,/ моли́ся о душа́х на́ших.</p>
<p>
<red>И ны́не, предпра́зднства, глас то́йже:</red>
</p>
<p>По́йте Го́споду, ро́ждшемуся от Де́вы;/ воспо́йте песнь, во́инства Небе́сная,/ земни́и, восплещи́те рука́ми:/ Бог бо в челове́цех, Челове́к Бог воздая́нием./ Се та́инство соверша́ется нам днесь,/ Царь Изра́илев, Христо́с прихо́дит.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом духо́вный/ Петр яви́ся/ поспеше́нием благода́ти Свята́го ду́ха,/ И́мже ны́не соше́дшеся,/ того́ воспое́м.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Ра́дуйся, святи́телей,/ Пе́тре, похвало́,/ свяще́нников сла́во,/ пра́вило мона́хов,/ Це́ркве утвержде́ние.</p>
<p>
<red>Стих:</red> Восхваля́тся преподо́бнии во сла́ве/ и возра́дуются на ло́жах свои́х.</p>
<p>Приими́ ны́не пе́ние/ чад твои́х, о́тче,/ и лю́бящим тя/ подава́й обы́чная проше́ния.</p>
<p>
<red>Сла́ва, и ны́не, глас то́йже:</red>
</p>
<p>Доме Евфра́фов,/ гра́де святы́й,/ проро́ков сла́во,/ украси́ дом,/ в не́мже Боже́ственный ражда́ется.</p>
<p>
<red>Тропа́рь свята́го, глас 4: </red>Я́же пре́жде безпло́дная:
<red>пи́сан на вели́цей вече́рни. Сла́ва, и ны́не предпра́зднства:</red>
Гото́вися, Вифлее́ме:</p>
<p>
<red>И отпу́ст.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: На Го́споди, воззва́х:
<red>стихи́ры на 8. Предпра́зднства 3 и свята́го 5. Предпра́зднства стихи́ры, глас 4.</red></p>
<p>
<red>Подо́бен:</red> Я́ко до́бля:</p>
<p>Предпра́зднственныя пе́сни/ мы́сли пра́востию/ Христо́ва Рождества́ предвозгласи́м:/ Отцу́ бо и Ду́ху/ сый равноче́стен,/ за милосе́рдие в на́ше обо́лкся смеше́ние,/ хо́щет роди́тися в Вифлее́ме;/ Его́же Рождество́ несказа́нное/ па́стырие со А́нгелы воспе́ша.</p>
<p>В кимва́лех возгласи́м,/ в пе́снех воскли́кнем:/ Христо́во явле́ние показа́ся,/ проро́ческая пропове́дания коне́ц прия́ша./ Его́же бо прореко́ша/ пло́тию челове́ком яви́тися,/ ражда́ется во святе́м верте́пе,/ и в я́слех возлегает я́ко Отроча́,/ и пелена́ми повива́ется я́ко Младе́нец.</p>
<p>Вифлее́ме, угото́вися,/ Еде́ме, ны́не отве́рзися:/ роди́ти Всесвята́я и́дет./ Небеса ́да веселя́тся,/ да игра́ют челове́цы,/ в я́слех Жи́знь, в верте́пе бога́тый,/ прихо́дит мно́жества ра́ди ми́лости,/ нищету́ Ада́мову восприи́м,/ кроме́ преложе́ния и смеше́ния.</p>
<p>
<red>Стихи́ры чудотво́рца Петра́, глас 2.</red>
</p>
<p>
<red>Подо́бен:</red> Ки́ими похва́льными:</p>
<p>Ки́ими похва́льными венцы́/ увязе́м святи́теля?/ свяще́нства вене́ц, благоче́стия управле́ние,/ све́тлое Це́ркве украше́ние,/ исто́чник Боже́ственных исцеле́ний неисчерпа́емый,/ проли́тие дарова́ний духо́вных,/ реку́ мно́гих чуде́с,/ зе́млю Росси́йскую веселя́ща тече́ньми,/ Петра́, те́плаго предста́теля на́шего и храни́теля.</p>
<p>Ки́ими смире́нными устна́ми воспои́м святи́теля?/ ди́внаго в чудесе́х и Безпло́тных сожи́теля,/ освяще́ннаго от пеле́н, столпа́ Це́ркве неподви́жима,/ весе́лие земли́ на́шея,/ пра́вды пра́вило, сирота́м пита́теля,/ оби́димых засту́пника и больны́х врача́ безме́здна.</p>
<p>Прииди́те, ве́рных собо́ри,/ псало́мски воспле́щим рука́ми:/ печа́льных утеше́ние и отча́янных засту́пника,/ Боже́ственнаго Петра́ воспева́юще,/ похвалу́ земли́ Рсси́йския и всего́ свяще́нства украше́ние,/ реку́ ми́лости,/ вои́стинну Боже́ственнаго Христо́ва смире́ния ревни́теля,/ подаю́щаго ми́рови ве́лию ми́лость.</p>
<p>
<red>Сла́ва, глас 1. Самогла́сен:</red>
</p>
<p>Боже́ственнаго свы́ше явле́ния све́тлостию просвети́вся, Пе́тре,/ тве́рдый умо́м, зако́нов избе́гл еси́ есте́ственных,/ я́коже се́ни, благода́тию и́стинною, всему́дре,окропле́н;/ отону́дуже, прия́телище Пресвята́го ду́ха быв,/ чуде́с дар восприя́л еси́/ и обогаща́вши си́ми ча́да твоя́./ И ны́не, с первосвяти́тели предстоя́ Христу́,/ моли́ся о душа́х на́ших.</p>
<p>
<red>И ны́не, предпра́зднства, глас то́йже.</red>
</p>
<p>
<red>Подо́бен:</red> ГІриими́, Симео́не:</p>
<p>Приими́те, я́сли,/ его́же в купине́ Моисе́й законополо́жник прови́де в Хори́ве,/ ны́не ражда́ема от Де́вы Ду́хом Боже́ственным./ Та есть, я́же в зако́не рече́нная,/ Та есть проро́ческая печать,/ я́же Бо́га пло́тию тле́нным явля́ющи, ему́же поклони́мся.</p>
<p>
<red>Вход. Проки́мен дне. И чте́ния.</red>
</p>
<p>При́тчей чте́ние
<red>(главы́ 10, 3, 8):</red></p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти, не́жели зла́та и сребра́ сокро́вища./ Честне́йшая же есть ка́мений многоце́нных,/ все же честно́е недосто́йно ея́ есть./ Долгота́ бо дней и ле́та живота́ в десни́це ея́;/ в шу́йце же ея́ бога́тство и сла́ва;/ от уст ея́ исхо́дит пра́вда,/ зако́н же и ми́лость на язы́це но́сит./ Послу́шайте у́бо мене́, о ча́да!/ Честна́я бо реку́:/ и блаже́н челове́к, и́же пути́ моя́ сохрани́т,/ исхо́ди бо мой — исхо́ди живота́,/ и уготовля́ется хоте́ние от Го́спода./ Сего́ ра́ди молю́ вас/ и предлага́ю мой глас сыново́м челове́ческим:/ я́ко аз, Прему́дрость, устро́их сове́т,/ и ра́зум и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущии же мене́ обря́щут благода́ть./ Разуме́йте у́бо, незло́бивии, кова́рство,/ ненака́заннии же, прилага́йте сердца́./ Послуша́йте мене́ и па́ки, честна́я бо реку́,/ и отве́рзу от усте́н пра́вая/ я́ко и́стине поучи́тся горта́нь мой,/ ме́рзски же предо мно́ю устны́ лжи́выя./ С пра́вдою вси глаго́лы уст мои́х,/ ничто́же в них стро́потно, ниже́ развраще́нно./ Вся пра́ва суть разумева́ющим/ и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ваша,/ и исполни́теся ду́ха.</p>
<p>Прему́дрости Соломо́новы чте́ние
<red>(главы́ 4 и 5):</red></p>
<p>Пра́ведник, а́ще пости́гнет сконча́тися, в поко́и бу́дет./ Осу́дит же пра́ведник умира́яй живу́щия нечести́выя./ У́зрят бо кончи́ну пра́веднаго и не разуме́ют, что совеща́ша о нем;/ я́ко пове́ржет Госпо́дь нечести́выя безгла́сны ниц,/ и поколе́блет их от основа́ний,/ и до после́дняго исче́знут в боле́зни,/ и па́мять их поги́бнет./ Прии́дут бо в помышле́ние согреше́ний свои́х ужа́сни,/ и обличи́т их сопроти́в беззако́ния их./ Тогда́ ста́нет в дерзнове́нии мно́зе пра́ведник пред лице́м оскорби́вших его́/ и отмета́ющих труды́ его́./ ви́девше же его́, смятутся стра́хом мно́гим/ и ужа́снутся о пресла́вном спасе́нии его́./ реку́т бо к себе́, ка́ющеся,/ и в тесноте́ ду́ха воздо́хнут и реку́т:/ сей бе, его́же име́хом не́когда в посме́х/ и в при́тчу поноше́ния, безу́мнии./ Житие́ его́ вмени́хом неи́стово и кончи́ну его́ безче́стну./ Ка́ко вмени́ся в сыне́х Бо́жиих,/ и во святы́х жре́бий его́ есть?/ У́бо заблуди́хом от пути́ и́стиннаго,/ и пра́вды свет не облиста́ нам,/ и со́лнце не возсия́ нам./ Беззако́нных испо́лнихомся стезь и поги́бели,/ и ходи́хом стезй непрохо́дны,/ пути́ же Госпо́дня не разуме́хом.</p>
<p>Прему́дрости Соломо́новы чте́ние
<red>(гла́вы 10, 6, 8, 9):</red></p>
<p>Уста́ пра́веднаго ка́плют прему́дрость,/ устне́ же муже́й му́дрых ве́дят благода́ть./ уста́ му́дрых поуча́тся прему́дрости,/ пра́вда же избавля́ет их от сме́рти./ Сконча́вшуся му́жу пра́ведну, не поги́бнет наде́жда./ Сын бо пра́веден ражда́ется в живо́т/ и во благи́х свои́х плод пра́вды объи́мет./ Свет пра́ведным всегда́,/ и от Го́спода обря́щут благода́ть и сла́ву./ Язы́к му́дрых до́брая свесть,/ и в се́рдце их почи́ет му́дрость./ Люби́т Госпо́дь преподо́бная се́рдца́,/ прия́тии же ему́ вси непоро́чнии в пути́./ Му́дрость Госпо́дня просвеща́ет лице́ разу́мнаго./ Пости́гает бо жела́ющия ю, пре́жде да́же разуме́ти ю,/ и удо́бь у́зрится от лю́бящих ю./ У́треневавый к ней не утруди́тся,/ и бдяй ея́ ра́ди вско́ре без печа́ли бу́дет./ Я́ко досто́йных ея́ сама́ обходит, и́щущи,/ и во стезя́х ея́ явля́ется им благоприе́мне./ Му́дрости никогда же одоле́ет зло́ба./ Сих ра́ди и рачи́тель бых добро́ты ея́,/ и возлюби́х ю, и поиска́х от ю́ности моея́,/ и взыска́х неве́сту привести́ себе́,/ я́ко всех Влады́ка возлюби́ ю;/ таи́бница бо есть Бо́жия хи́трости/ и обрета́тельница дел его́./ Труды́ ея́ суть доброде́тели,/ целому́дрию же и ра́зуму та учи́т,/ пра́вде и му́жеству,/ и́хже потре́бнее ничто́же есть в житии́ челове́ком./ А́ще же и мно́гаго иску́сства жела́ет кто,/ весть дре́вняя и бы́ти хотя́щая разсмо́трит,/ свесть изви́тия слове́с и разреше́ния гада́ний,/ зна́мения и чудеса́ проразуме́ет/ и сбытия́ време́н и лет,/ и всем сове́тник есть благ,/ я́ко безсме́ртие есть в ней/ и благосла́вие во обще́нии слове́с ея́./ Сего́ ра́ди бесе́довах ко Го́споду, и помоли́хся ему́,/ и рех от всего́ се́рдца моего́:/ Бо́же отце́в и Го́споди ми́лости,/ сотвори́вый вся Сло́вом Твои́м/ и му́дростию Твое́ю устро́ивый челове́ка,/ да владе́ет бы́вшими от Тебе́ тварьми́/ и да управля́ет ми́р в преподо́бии и пра́вде,/ даждь ми Твои́х Престо́лов приседя́щую Прему́дрость/ и не отлучи́ мене́ от о́трок Твои́х,/ я́ко аз раб Твой и сын рабы́ни Твоея́./ Посли́ ю с Небе́с от свята́го жили́ща Твоего́/ и от Престо́ла сла́вы Твоея́,/ да су́щи со мно́ю научи́т мя,/ что благоуго́дно есть пред Тобо́ю;/ и наста́вит мя в ра́зум,/ и сохрани́т мя в сла́ве свое́й./ Помышле́ния бо сме́ртных вся боязли́ва,/ и погреши́тельна умышле́ния их.</p>
<p>
<red>На литии́ стихи́ра хра́ма и свята́го, глас 4:</red>
</p>
<p>Све́тло днесь Це́рковь украша́ется/ и ра́дуется, зову́щи,/ уясни́ся моя́ добро́та па́че всех:/ святи́телем бо красота́, сла́вный Петр/ взы́де на Небеса ́к Царю́ всех ца́рствующему./ Прииди́те же, празднолю́бцы, правосла́вных собо́ри,/ пе́ния и похвалы́ тому́ принесе́м, зову́ще:/ о святи́телей добро́то!/ Моли́ся Христу́ Бо́гу/ изба́вити христоимени́тыя лю́ди от вся́кия ско́рби/ и спасти́ ду́ши на́ша.</p>
<p>
<red>Глас 6:</red>
</p>
<p>Ду́ха Боже́ственная благода́ть святи́теля тя показа́/ и учи́теля изря́дна яви́;/ тем, мрак нече́стия обличи́в,/ лю́ди Богоразу́мия уче́ньми просвети́л еси́,/ святи́телю Богому́дре Пе́тре,/ архиере́ев сла́ва еси́ и красота́,/ и всем был еси́ изве́стен о́браз уче́ний./ Дерзнове́ние име́я ко Христу́ Бо́гу,/ того́ при́сно моли́ спасти́ся душа́м на́шим.</p>
<p>До́блестей твои́х, свяще́нне о́тче,/ плод уясни́ ве́рных сердца́,/ кто бо слы́ша безме́рное твое́ смире́ние/ и терпе́нию не удиви́тся?/ И е́же к ни́щим ти́хость, и к скорбя́щим ми́лование./ Вся боголе́пно научи́л еси́, святи́телю Пе́тре,/ и ны́не на Небесе́х, неувяда́емым венча́вся венце́м,/ моли́ о душа́х на́ших.</p>
<p>
<red>Сла́ва, глас 6. Самогла́сен:</red>
</p>
<p>Преподо́бне треблаже́нне свяще́нный о́тче,/ па́стырю до́брый,/ я́ко Пастыренача́льника, Христа́, учениче́,/ положи́вый ду́шу твою́ за о́вцы,/ сам и ны́не, прехва́льне святи́телю Пе́тре,/ испроси́ моли́твами твои́ми/ дарова́ти нам ве́лию ми́лость.</p>
<p>
<red>И ны́не, предпра́зднства, глас то́йже:</red>
</p>
<p>Сио́не, торжеству́й, Иерусали́ме, весели́ся,/ гра́де Христа́ Бо́га,/ подъими́ Зижди́теля, в верте́пе и я́слех вмеща́емаго./ Отве́рзите ми врата́ и, вшед в ня,/ узрю́ я́ко Младе́нца, пелена́ми повива́емаго,/ дла́нию же содержа́щаго тварь;/ его́же пою́т А́нгели непреста́нным гла́сом,/ Жизнода́вца Го́спода,/ спаса́ющаго род наш.</p>
<p>
<red>На стихо́вне стихи́ры предпра́зднства, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Ви́дящи держи́ма/ рука́ми Свои́ми, Всечи́стая, Творца́,/ веща́ше: Ча́до Сла́дкое,/ ка́ко Тя Младе́нца зрю/ и разуме́ти не могу́ непостижи́маго/ Твоего́ ны́не снизхожде́ния?/ Пою́ держа́ву твою́,/ покланя́юся милосе́рдию Твоему́,/ его́же ра́ди спасти́ ми́р прише́л еси́.</p>
<p>
<red>Стих:</red> Бог от ю́га прии́дет,/ и Святы́й из горы́ приосене́нныя ча́щи.</p>
<p>Яви́ся, воплоща́емь/ из Тебе́, Ма́ти Неискусобра́чная,/ и в верте́пе ражда́емь,/ и ви́димь Боже́ственными/ го́рними чи́нми Неви́димый:/ челове́ка бо прии́де изба́вите от ле́сти змии́ныя./ Не удивля́йся, Всенепоро́чная, о Рождестве́,/ естество́ превосходя́щем.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>Тя, Младе́нца пресоверше́нна, зрю,/ в я́слех возлежа́ща,/ не вем же та́йны глубину́ несказа́нну:/ ка́ко и по рождестве́ нетле́нна пребы́х,/ зако́ны преше́дши естества́?/ Ку́ю у́бо хвалу́ Тебе́ принесу́?/ Ка́ко просла́влю Тя?/ Де́ва Отрокови́ца веща́ше.</p>
<p>
<red>Сла́ва, глас 8:</red>
</p>
<p>Прииди́те, вси ве́рнии,/ согла́сно воспои́м Петра́ всеблаже́ннаго,/ благоче́стия свети́ло,/ воздержа́ния пра́вило,/ терпе́ния столп, простоты сокро́вище,/ смире́ния реку́ оби́льную,/ ни́щих утеше́ние, стра́нных странноприе́мника,/ и и́стинныя любве́ Христо́вы де́лателя вои́стинну блаже́ннаго./ Сей у́бо жив и, преше́д,/ челове́ком засту́пник и спаси́тель показа́ся,/ боле́зней и страсте́й неисце́льных врач/ и от вся́ческих напа́стей свободи́тель,/ и Христа́ мо́лит спасти́ся душа́м на́шим.</p>
<p>
<red>И ны́не, глас то́йже:</red>
</p>
<p>Восприими́, Вифлее́ме, Бо́жию митро́полию:/ Свет бо незаходи́мый в Тебе́ роди́тися прихо́дит./ А́нгели, удиви́теся на Небеси́,/ челове́цы, просла́вите на земли́,/ волсви́, от Перси́ды пресла́вный дар принеси́те,/ па́стырие, свиря́юще, трисвято́е пе́ние сла́дце воспо́йте:/ вся́кое дыха́ние да хва́лит Вседе́теля.</p>
<p>
<red>Тропа́рь, глас 4:</red>
</p>
<p>Я́же пре́жде безпло́дная, земле́, ны́не весели́ся:/ се бо Христо́с свети́льника в тебе́ показа́,/ я́ве сия́юща в ми́ре/ и исцеле́вающа неду́ги и боле́зни на́ша./ Сего́ ра́ди лику́й и весели́ся со дерзнове́нием:/ святи́тель бо есть Вы́шняго,/ сия́ соде́ловаяй.</p>
<p>
<red>Ин тропа́рь, глас 8:</red>
</p>
<p>Лику́й све́тло, благосла́внейший гра́де Москва,/ име́яй в себе́ архиере́я Петра́,/ я́ко зарю́ со́лнца, всю Росси́ю чу́до дея́нии озаря́юща:/ той бо не́мощи врачу́ет/ и неду́ги, я́ко тьму, прогони́т от вопию́щих ему́:/ ра́дуйся, иера́рше Бо́га Вы́шняго,/ тобо́ю сия́ па́стве твое́й соде́ловающаго.</p>
<p>
<red>Ин тропа́рь, глас 4:</red>
</p>
<p>Благове́рно пожи́в в ми́ре,/ житие́м чи́стым просвети́вся,/ уче́нием святи́тельства прии́м па́ству,/ апо́столом насле́дниче./ Тем прие́м дар чуде́с от Бо́га, о́тче Пе́тре,/ моли́ Христа́ Бо́га/ да спасе́т ду́ши на́ша.</p>
<p>
<red>Сла́ва, и ны́не предпра́зднства, глас 4:</red>
</p>
<p>Гото́вися, Вифлее́ме,/ отве́рзися всем, Еде́ме,/ красу́йся, Евфра́фо,/ я́ко дре́во живота́ в верте́пе процвете́ от Де́вы:/ рай бо О́ноя чре́во яви́ся мы́сленный,/ в не́мже Боже́ственный сад,/ от него́же я́дше, жи́ви бу́дем,/ не я́коже Ада́м у́мрем./ Христо́с ражда́ется пре́жде па́дший возста́вити о́браз.</p>
<p>
<red>Ве́домо бу́ди, идеже пра́зднуется свята́го Петра́ Митрополи́та пра́здник, поем кано́н святы́я Иулиании на пове́черии
<emphasis>(зри день 21-й)</emphasis>
вку́пе с трипеснцем
<emphasis>(зри день 21-й)</emphasis>
и последи́ стихи́ры святы́я Иулиании.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь предпра́зднства:</red>
Гото́вися, Вифлее́ме:
<red>Два́жды. Сла́ва, свята́го. И ны́не, предпра́зднства.</red></p>
<p>
<red>По 1-й стихологии седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Вели́кий Христо́в святи́тель да воспое́тся,/ столп све́тлый, просвеща́ющий ны чуде́с светлостьми́,/ о́блак ро́сный, пла́мень страсте́й погаша́ющий/ и ороша́ющий ве́рных мы́сли, Боже́ственный Петр.</p>
<p>
<red>Сла́ва, и ны́не, предпра́зднства, глас то́йже:</red>
</p>
<p>Приклони́вый Небеса ́и в Де́ву всели́выйся/ происхо́дит пло́тию в Вифлее́мстем верте́пе роди́тися, я́коже пи́шется,/ яви́тися же Младе́нец, младе́нцы оживля́яй во утро́бе./ Сего́, ра́дующеся, ны́не сря́щем вси се́рдца пра́востию.</p>
<p>
<red>По 2-й стихологии седа́лен, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Ми́лостивому Христо́ву уго́днику, незло́бивому и кро́ткому,/ вси тебе́ любо́вию зове́м, приле́жно моля́щеся:/ разреши́ междоусо́бную страсте́й на́ших брань,/ разруши́ злочести́вая ага́рян кова́рствия,/ и покори́ ты́я правове́рным, присноблаже́нне,/ и вся́ческих изба́ви искуше́ний, любо́вию воспева́ющих тя.</p>
<p>
<red>Сла́ва, и ны́не предпра́зднства, глас 1:</red>
</p>
<p>Весели́ся, Вифлее́ме, Евфра́фо, гото́вися:/ се бо А́гница, Па́стыря вели́каго в ложесна́х нося́щи, роди́ти гряде́т,/ и, предви́дяще Боже́ственную звезду́, волсви́ ра́дуются,/ с па́стыри пою́ще, пра́востию серде́чною.</p>
<p>
<red>По полиеле́и седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Правосла́вными сия́нии,/ я́ко во тьме лежа́щия ны, отягче́нныя во гресе́х, просвети́л еси́/ и вся кова́рства лука́вых духо́в отгна́л еси́,/ чуде́с самоде́телен яви́вся, о́тче,/ сла́вимь Про́мыслом Вы́шняго был еси́./ Тем тя ве́рою почита́ем, святи́телю Пе́тре,/ апо́столов и патриа́рхов еди́нокро́вниче.</p>
<p>
<red>Сла́ва, и ны́не, предпра́зднства, глас и подо́бен то́йже:</red>
</p>
<p>Вифлее́ме, гото́вися на сре́тение Де́вы Мари́и и Богома́тере:/ се бо гряде́т к тебе́, Младе́нца нося́щи Христа́,/ Собезнача́льнаго Отцу́ и Ду́ху при́сно./ Его́же в верте́пе роди́т и по рождестве́ Де́ва па́ки яви́тся.</p>
<p>
<red>Таже степе́нна, 1-й антифо́н 4-го гла́са. Проки́мен, глас 4:</red>Уста́ моя́ возглаго́лют прему́дрость,/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы, внуши́те, вси, живу́щии по вселе́нней. Вся́кое дыха́ние:
<red>Ева́нгелие от Иоа́нна, зача́ло 35 от полу.</red></p>
<p>
<red>По 50-м псалме́ стихи́ра, глас 6:</red>
</p>
<p>Егда́ преставле́ние честна́го твоего́ те́ла, о́тче, приспе́,/ тогда́ мно́жество ве́рных, обступи́вше одр,/ уми́льно провожда́ху тя./ И ов бо зря тя, благословля́юща лю́ди, удивля́шеся,/ князь же Иоа́нн со слеза́ми вопия́ше:/ о влады́ко,/ что ти возда́м проти́ву твоего́ благодея́ния,/ е́же нам дарова́л еси́, прие́м от Бо́га благода́ть?/ Те́мже, святи́телю Пе́тре,/ моли́ся приле́жно Христу́ Бо́гу на́шему/ спасти́ся невоева́ну гра́ду твоему́.</p>
<p>
<red>Кано́н предпра́зднства со ирмосо́м на 6 и свята́го два на 8. Кано́н предпра́зднства пи́сан ни́же сего́же числа. Кано́н свята́го Петра́, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ н еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>О́тче Богому́дре,святи́телю Пе́тре,/ отве́рзи моя́ недосто́йная устна́ воспе́ти тя/ и приими́, я́ко благово́нное кади́ло,от убо́жества моего́,/ е́же тебе́ принесо́х, недосто́йный.</p>
<p>Воспои́м вси вели́каго святи́теля Петра́,/ почти́м засту́пника и утвержде́ние земли́ Росси́йския,/ его́же дарова́ Госпо́дь гра́ду Москве́ храни́теля бо́дра.</p>
<p>Спаси́тельным Христо́вым за́поведем после́довал еси́, прему́дре святи́телю Пе́тре,/ вдов и сиро́т был еси́ предста́тель/ и земли́ Росси́йския вели́кое защище́ние.</p>
<p>
<red>Богоро́дичен:</red> Пречи́стая Богоро́дице,/ Соде́теля и Спа́са ро́ждшая всех пою́щих Тя,/ спаси́ от бед град Твой,/ непреста́нно моля́щи Сы́на Твоего́ и Бо́га на́шего за ны.</p>
<p>
<red>Други́й кано́н чудотво́рца Петра́, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Христо́с ражда́ется — сла́вите!/ Христо́с с Небе́с — сря́щите!/ Христо́с на земли́ — возно́ситеся!/ По́йте Го́сподеви, вся земля́,/ и весе́лием воспо́йте, лю́дие,/ я́ко просла́вися.</emphasis>
</p>
<p>Благода́ть ду́ха прие́м, о́тче, во твое́ се́рдце, Христо́в святи́телю,/ уясни́ язы́к и се́рдце просвети́ твои́х певе́ц,/ е́же твою́ па́мять воспе́ти све́тло, Пе́тре преподо́бне.</p>
<p>Вели́кий ны́не Петр, па́стырь Це́ркве держа́вный,/ па́стыря вку́пе и пасо́мыя/ и всю Це́рковь в па́мять свою́ призыва́ет:/ те́мже, собра́вшеся, я́ко о́бщему отцу́ све́тло торжеству́ем.</p>
<p>А́ще и побежда́ют твоя́ исправле́ния словеса́ на́ша и помышле́ния, о́тче Пе́тре,/ оба́че душе́вное на́ше предложе́ние, по си́ле прино́симое тебе́,/ приими́ с любо́вию, досточу́дне:/ е́же бо по досто́инству пе́сни тебе́ соплести́/ не возмо́жно есть и всем нам.</p>
<p>
<red>Богоро́дичен:</red> Све́тлое прихо́дит со́лнце,/ от врат заключе́нных явля́ющееся:/ нощь бо явле́нне упраздни́ся, день же прибли́жися./ Те́мже, естество́ на́ше тле́нное, прие́мли Влады́ку от Де́вы,/ Тебе́ ра́ди тле́нна быва́ема.</p>
<p>
<red>Катава́сия</red>
<emphasis>: Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Сокруши́ ага́ряны и вся сопоста́ты безбо́жныя, преподо́бне Пе́тре,/ моле́нием твои́м к Творцу́ и Бо́гу на́шему,/ и си́лу их, борю́щую ны, не́мощну покажи́, и свире́пства злолю́тая покори́.</p>
<p>Ты прояви́л еси́, Влады́ко, в после́днем ро́де на́шем чудотво́рца святи́теля Петра́,/ земли́ Росси́йския утвержде́ние, Це́ркве Твоея́ пра́вое пра́вило/ и иере́йскаго чи́на чинонача́льника.</p>
<p>Тебе́ прикосну́вы́йся, свя́те, су́щему в честно́м гро́бе твое́м,/ исцеле́ние получи́ти сподо́бися:/ рука́м бо того́, к пе́рсем прико́рчившимся, Бо́жиею благода́тию дае́ши прости́ратися.</p>
<p>
<red>Богоро́дичен:</red> Бу́ди ми, Де́во, прибе́жище и приста́нище,/ стена́ необори́мая и Засту́пница,/ Бо́га пло́тию ро́ждшая, Пречи́стая,/ Изба́вителя Всеще́драго и Спа́са пою́щих Тя, Богоневе́стная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ Свят еси́, Го́споди.</emphasis>
</p>
<p>Позна́ тя, Богоно́се, Всеве́дец Бог пре́жде, е́же зача́тися тебе́ во утро́бе,/ и, роди́вшася, освяща́ет тя и па́стыря ове́ц Свои́х вели́ка устроя́ет:/ я́ко бо апо́столу Петру́, вверя́ет тебе́ Своя́ а́гнцы.</p>
<p>Жезло́м воздержа́ния страсте́й мо́ре раздели́в, блаже́нне,/ я́ко Моисе́й, на безстра́стия го́ру возше́л еси́/ и, прие́м мы́сленныя скрижа́ли,/ па́ству твою́ научи́л еси́ Христо́ву зако́ну.</p>
<p>Смире́н яви́лся еси́, кро́ток же и тих, Пе́тре,/ отону́дуже ду́ха благода́ть, преложи́е излия́вшеся на тя, вели́ка показа́ тя,/ чуде́с луча́ми зе́млю на́шу осиява́юща.</p>
<p>
<red>Богоро́дичен:</red> Кре́пкий, держа́вный, воплоти́выйся ны́не Бог/ яви́ся су́щим во тьме се́ни сме́ртныя./ Свет уви́дите, ве́рнии, вели́к — Христа́ в пеще́ре,/ иму́ща от Де́вы роди́тися стра́шно,/ ю́же ве́рно воспои́м.</p>
<p>
<red>Катава́сия:</red>
<emphasis>Пре́жде век:</emphasis>
</p>
<p>
<red>Конда́к предпра́зднства, глас 3.</red>
</p>
<p>
<red>Подо́бен: </red>Де́ва днесь:</p>
<p>Де́ва днесь Преве́чное Сло́во в верте́пе гряде́т роди́ти неизрече́нно:/ лику́й, вселе́нная, услы́шавши,/ просла́ви со А́нгелы и па́стырьми хотя́щаго яви́тися отроча́ мла́до, Преве́чнаго Бо́га.</p>
<p>
<red>И́кос:</red>
</p>
<p>О, ужа́снаго вои́стинну и па́че сло́ва чудесе́!/ Е́же бы́ти дая́й всем/ ра́ди бла́гости во чре́во Святы́я Де́вы вни́де,/ и в верте́пе роди́тися гряде́т,/ и в я́слех положи́тися./ Звезда́ же сего́ пропове́дует свы́ше волхво́м,/ иду́щим на поклоне́ние его́ с да́ры, издале́ча привлача́щи,/ со тща́нием после́дующия Валаа́ма прорече́нию, ре́кшаго:/ звезда́ хо́щет превозвести́ти Отроча́ мла́до, Преве́чнаго Бо́га.</p>
<p>
<red>Конда́к Петру́, глас 4.</red>
</p>
<p>
<red>Подо́бен:</red> Яви́ся днесь:</p>
<p>Яви́ся днесь пресве́тлая па́мять твоя́, святи́телю преблаже́нне Пе́тре,/ в ми́ре све́тло сия́ющи/ и явля́ющи всем Боже́ственное сия́ние.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Свети́льник светосия́нен яви́лся еси́ ми́ру,/ просвеща́яй блиста́ньми Боже́ственных твои́х слове́с ве́рных помышле́ния, святи́телю о́тче Пе́тре./ Те́мже вси свяще́нную твою́ и Боже́ственную па́мять днесь ра́достно соверша́ем.</p>
<p>
<red>Сла́ва, и ны́не, предпра́зднства. Подо́бен то́йже:</red>
</p>
<p>Де́вы, предначни́те деви́ческую ра́дость;/ ма́тери, восхвали́те провожде́ние Ма́тере Христа́ Бо́га на́шего;/ волсви́ со А́нгелы, с на́ми па́стырие:/ гряде́т бо Де́ва во гра́де Вифлее́ме роди́ти Сы́на, Преве́чнаго Бо́га,/ спаса́ющаго ми́р от тле́ния.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Благода́тию ду́ха пома́зался еси́ архие́рей,все- изря́дне Пе́тре,/ во Христа́ бо оде́явся жития́ ра́ди чи́стаго./ Тем научи́л еси́ сла́вити в Тро́ице Еди́наго Бо́га.</p>
<p>Изба́ви твое́ ста́до от бу́ри греха́, преподо́бне святи́телю Пе́тре,/ бед же и скорбе́й,/ приводя́ ны в приста́нища ти́хая Боже́ственныя во́ли Христо́вы.</p>
<p>Христо́в яви́лся еси́ уго́дник, о́тче пресвяще́нне Пе́тре:/ тем моля́ся не преста́й ко Го́споду/ от напа́стей, и бед, и скорбе́й изба́вити ста́до твое́,/ и от ну́ждных искуше́ний.</p>
<p>
<red>Богоро́дичен:</red> Свяще́нно Тя сла́вят святи́тельстии собо́ри и вси преподо́бных ли́цы:/ Зижди́теля бо всех, Сы́на, Сло́во Бо́жие,/ я́ко Младе́нца на ру́ку Твое́ю понесла́ еси́.</p>
<p>
<red>Ин</red>
</p>
<p>
<red>Ирмо́с:</red> Жезл из ко́рене Иессе́ова/ и цвет от него́, Христе́,/ от Де́вы прозя́бл еси́,/ из горы́, Хва́льный, приосене́нныя ча́щи/ прише́л еси́, вопло́щся/ от Неискусому́жныя, Невеще́ственный и Бо́же./ Сла́ва си́ле Твое́й, Го́споди.</p>
<p>Зако́ном от сос́ц ма́терних подклони́вся духо́вным,/ зако́ны плотски́я превше́л еси́, преподо́бне,/ я́же в жи́зни твое́й умертви́л еси́ воздержа́нием кре́пким./ его́же ра́ди дан еси́ ве́рным чудотво́рец вели́к, Пе́тре блаже́нне.</p>
<p>Сна очесе́м твои́м и дрема́ния ве́ждом не дал еси́,/ до́ндеже обре́те ме́сто поко́йно всех Соде́тель, о́тче, се́рдце твое́,/ е́же очи́стившееся досто́йне показа́ Свое́ жили́ще сла́вы/ Царь и Бог ве́чный.</p>
<p>Умертви́ мудрова́ние, прему́дре, пло́ти мое́й неисце́льное,/ и к Боже́ственным стезя́м наста́ви мя, я́ко кре́пок и си́лен,/ и зако́ном благи́м мя повини́, блаже́нне,/ и раба́ покажи́ мя Христо́ва,/ порабоще́ннаго страстьми́ лю́тыми.</p>
<p>
<red>Богоро́дичен:</red> Избавле́ние посла́ Госпо́дь, я́коже пи́сано есть,/ лю́дем, и племене́м, и язы́ком ны́не./ Лю́ди бо Себе́ вся содева́ет, еди́ному ве́рою покланя́ющияся воплоще́нию Сыно́вню/ и Тебе́, Богоро́дицу, испове́дающия.</p>
<p>
<red>Катава́сия:</red>
<emphasis>Жезл из ко́рене:</emphasis>
</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обра́ти мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>О́крест стоя́ще ра́ки твоей, святи́телю преподо́бне Пе́тре,/ име́ем тя хода́тая к Бо́гу,/ и заступле́ние земли́ Росси́йския, и утвержде́ние незы́бленное.</p>
<p>Ми́лостив быв убо́гим,/ ми́лость душе́вную испроси́, прехва́льне:/ ми́лостыню бо стяжа́в, о́тче святы́й Пе́тре,/ свещу́ све́тлу устро́ил еси́.</p>
<p>Жили́ще был еси́ Свята́го ду́ха вои́стинну, блаже́нне Пе́тре,/ и того́ явле́нными Боже́ственными да́ры до́бре разбогати́лся еси́.</p>
<p>
<red>Богоро́дичен:</red> Ми́ро Тя имену́ем, Пречи́стая,/ я́ко ро́ждшую Бо́га пло́тию,/ истоще́нное благода́тное ми́ро всем, притека́ющим под кров Твой.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бог Сый ми́ра, Оте́ц щедро́т,/ Вели́каго Сове́та Твоего́ А́нгела,/ ми́р подава́юща, посла́л еси́ нам;/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</emphasis>
</p>
<p>Я́ко вели́кое бога́тство твои́х щедро́т яви́ся в земли́ на́шей,/ безчи́сленное проли́тие ми́лости твоей, слуго́ Христо́в:/ ты бо прося́щим су́щая подае́ши/ и ты́я насы́тити тщи́шися твои́м предложе́нием, блаже́нне.</p>
<p>Кро́ток яви́лся еси́, ку́пно и смире́н де́лом и сло́вом,/ и сим вся к себе́ привле́кл еси́./ Любо́вию и до́брыми де́лы вся укроти́л еси́/ и се́рдца́ возвесели́л еси́ укрепля́емых твои́ми чудесы́.</p>
<p>Вели́кий па́стырь всех Христо́с/ ове́ц тя, блаже́нне, показа́ Свои́х па́стыря и учи́теля слове́сных./ Те́мже заблужда́ющаго мя на гора́х поги́бели,/ я́ко па́стырь сострада́телен, твое́ ны́не овча́ взыщи́.</p>
<p>
<red>Богоро́дичен:</red> Вели́кий челове́ков Па́стырь и Святи́тель/ от Де́вы я́ко Челове́к прихо́дит пучи́ною неизрече́нных щедро́т;/ Вифлее́ме, угото́вися, па́стырие, воспева́йте,/ о́бщее возведе́ние возвеща́юще конце́м.</p>
<p>
<red>Катава́сия:</red>
<emphasis>Бог Сый ми́ра:</emphasis>
</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Житие́ твое́ целому́дренно, священноявле́нне, соверши́л еси́, пра́вдою украси́вся/ и му́жеством смы́сла доброде́тели сочета́в себе́,/ преблаже́нне святи́телю Пе́тре.</p>
<p>Храни́ град твой, святи́телю Пе́тре преблаже́нне,/ от безбо́жных и чужеве́рных нахожде́ний и от междоусо́бныя ра́ти,/ моля́ся непреста́нно Влады́це Христу́,/ е́же ми́р па́стве твое́й дарова́ти.</p>
<p>Ты у́бо и по сме́рти сла́вимь, я́ко жив, чудоде́йствуеши немощны́м/ и сля́ченным дае́ши исцеле́ние Боже́ственною благода́тию,/ глаго́лет бо Госпо́дь:/ прославля́ющаго Мя просла́влю.</p>
<p>
<red>Богоро́дичен:</red> Превы́шши была́ еси́ Небе́сных сил, заче́нши Сло́во Бо́жие неизрече́нное,/ и́же, вся́ческая сло́вом соверши́в, и от Отца́ пре́жде век роди́ся;/ того́, Чи́стая, моля́щи не преста́й.</p>
<p>
<red>Ин</red>
</p>
<p>
<red>Ирмо́с:</red>
<emphasis>Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и плоть прие́мшее про́йде, сохра́ншее нетле́нну:/ его́же бо не пострада́ истле́ния,/ Ро́ждшую сохрани́ неврежде́нну.</emphasis>
</p>
<p>Ты сиро́т вои́стинну был еси́ оте́ц/ и вдов засту́пник, сла́вне,/ печа́льных же и су́щих в ско́рбех сла́дкое утеше́ние,/ врач душе́вных страсте́й, ку́пно и теле́сных./ Те́мже вси призыва́ем тя,/ е́же бы́ти тебе́ нам предста́телю во обстоя́ниих на́ших.</p>
<p>Му́жие свяще́ннии,/ ра́достно с наро́дом днесь, твою́, о́тче, па́мять пра́зднующе, торжеству́ют,/ и́мже согла́сно и́стиннии безмо́лвницы и прости́и вси о́бще тя воспева́ют,/ предста́теля же вку́пе и учи́теля.</p>
<p>Ча́до поро́чное аз еди́н бых, о́тче, страстьми́ скве́рными/ и того́ ра́ди недосто́ин до́браго твоего́, сла́вне, и кра́снаго пра́зднования;/ но ты, очи́стив мою́ скве́рну, преподо́бне, душе́вную и теле́сную,/ покажи́ мя торже́ства́ твоего́ бы́ти досто́йна.</p>
<p>
<red>Богоро́дичен:</red> Чу́до настоя́щее, чу́до превосходя́щее/ и сло́ва и ума́ всего́ вы́шше,/ и́бо Де́ва та́яжде и Ма́ти позна́вается, и ро́ждшееся ку́пно Бог и Челове́к./ Се́го све́тлое рожде́ние предпра́зднующе, воспева́ем ра́достная.</p>
<p>
<red>Катава́сия:</red>
<emphasis>Из утро́бы Ио́ну:</emphasis>
</p>
<p>
<red>Конда́к, глас 2.</red>
</p>
<p>
<red>Подо́бен:</red> Взбра́нной:</p>
<p>Взбра́нному и ди́вному на́шея земли́ чудотво́рцу,/ днесь любо́вию тебе́ притека́ем, песнь, Богоно́се, плету́ще,/ я́ко, име́я дерзнове́ние ко Го́споду,/ многообра́зных изба́ви нас обстоя́ний, да зове́м ти:/ ра́дуйся, утвержде́ние гра́ду на́шему.</p>
<p>
<red>И́кос:</red>
</p>
<p>Но́вый чудотво́рец яви́лся еси́,/ исцеле́ния подава́я всем, усе́рдно от души́ приходя́щим:/ и Христо́вы лю́ди, Богоно́се, неви́димо посеща́я, зе́млю на́шу просвеща́еши,/ я́ко да согла́сно зове́м ти си́це:/ ра́дуйся, све́та безстра́стнаго доме;/ ра́дуйся, страсте́й те́мных прогони́телю;/ ра́дуйся, де́монския разруши́вый ко́зни;/ ра́дуйся, а́нгельския возвесели́вый чи́ны;/ ра́дуйся, высото́ Боговиде́ния чи́стаго;/ ра́дуйся, глубино́ смире́ния, боле́зни омы́вающая;/ ра́дуйся, я́ко был еси́ зри́тель неви́димых;/ ра́дуйся, я́ко сообщи́лся еси́ лико́м святи́телей;/ ра́дуйся, земли́ Росси́йския па́стырю и учи́телю;/ ра́дуйся, святи́телем изря́дная похвале́;/ ра́дуйся, его́же ра́ди показа́ Бог чудоде́йствия ве́лия;/ ра́дуйся, его́же ра́ди Бог сла́вится;/ ра́дуйся, утвержде́ние гра́ду на́шему.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иу́деи доше́дше, о́троцы/ в Вавило́не иногда́/ ве́рою Трои́ческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Отве́рзи ми две́ри покая́ния, преблаже́нне, архиере́ю Пе́тре,/ да омы́ю скве́рну окая́нныя моея́ души́ и те́ла,/ вся чу́вствия и со́весть направля́я Бо́гу пе́ти:/ отце́в на́ших Бо́же, благослове́н еси́.</p>
<p>И́мамы тя засту́пника те́пла,твои́ раби́,/ и сте́ну необори́му гра́да твоего́ Москвы, и утвержде́ние,/ и не убои́мся сопоста́тных враго́в,/ но побежда́ем ты́я силою Христо́вою, пою́ще:/ оте́ц на́ших Бо́же, благослове́н еси́.</p>
<p>Уста́вы оте́ческия утверди́л еси́, му́дре,/ и Це́рковь Пресвяты́я Бо́жия Ма́тере свяще́нства ле́потою прекра́сну устро́ил еси́,/ и уче́нии твои́ми лю́ди наказа́л еси́ пе́ти:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Спаси́тельное приста́нище, Богоро́дице Де́во, Тя иму́ще ны́не,/ жите́йских бед и бу́ри избега́ем,/ к приста́нищу тишины́ Твоея́ прибега́юще, Сы́ну Твоему́ зове́м:/ оте́ц на́ших Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с: </red>
<emphasis>О́троцы, благочести́ю совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреде́ пла́мене стоя́ще, поя́ху:/ отце́в Бо́же, благослове́н еси́.</emphasis>
</p>
<p>Земля́ на́ша и стра́ны согла́сно, о́тче, чудеса́ твоя́ возвеща́ют,/ я́же повсю́ду уча́ще пе́ти Христу́ прера́достно:/ отце́в на́ших Бо́же, благослове́н еси́.</p>
<p>Жени́х, кра́сный добро́тою па́че всех сыно́в челове́ческих, я́коже пи́сано есть,/ неве́сте, блаже́нне, свое́й, Це́ркви, красне́йша тя показа́ жениха́,/ того́ нося́ща о́бразы подо́бия.</p>
<p>Украси́в твое́ житие́ ми́лостынею, и кро́тостию, и любо́вию и́стинною,/ подража́тель показа́лся еси́ изря́дный Па́стыря до́браго,/ избра́в того́ доброде́тели до́бре.</p>
<p>
<red>Богоро́дичен:</red> Прихо́дит Влады́ка в верте́п роди́тися я́ко Челове́к;/ предъусря́щим, ве́рнии, Де́ву Чи́стую, воспева́юще Ей ра́достно:/ ра́дуйся, ми́ра Ра́досте,/ ра́дуйся, Де́во, Ма́ти Христо́ва.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>На горе́ святе́й просла́вльшася/ и в купине́ огне́м Прнсноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis>
</p>
<p>Побежде́н быв от врага́ прегреше́нии мно́гими молв жите́йских,/ ве́рою прихожду́ и, я́ко Манасси́я, в покая́нии вопию́ Ти, Христе́:/ Го́спода по́йте, дела́, и превозноси́те его́ во ве́ки.</p>
<p>Моли́твы, преблаже́нне, и моле́ния твори́ приле́жно к Бо́гу при́сно за рабы́ твоя́,/ в печа́лех засту́пника и побо́рника тя иму́щия, от бед спа́саемся,/ Го́спода пою́ще и превознося́ще его́ во ве́ки.</p>
<p>Вооружа́ются на лю́ди твоя́ смире́нныя, святи́телю пречестны́й о́тче Пе́тре, сы́нове ага́рины;/ сокруши́ ты́я неви́димою силою моли́тв твои́х/ ко Влады́це за ны, при́сныя рабы́ твоя́,/ Го́спода пою́щия и превознося́щия его́ во ве́ки.</p>
<p>
<red>Богоро́дичен:</red> Влады́чице Де́во Пречи́стая и пресла́вная,/ со святи́телем Петро́м Твоему́ Сы́ну и Царю́ моли́ся приле́жно/ от вся́кия ну́жды и бед изба́вити град твой и́скренний Москву́,/ Тебе́ ве́рою блажа́щий, Госпоже́, и пою́щий, и превознося́щий во вся ве́ки.</p>
<p>
<red>Ин</red>
</p>
<p>
<red>Ирмо́с: </red>
<emphasis>Чу́да преесте́ственнаго/ росода́тельная изобрази́ пещь образ:/ не бо, я́же прия́т, пали́т ю́ныя,/ я́ко ниже́ огнь Божества́ Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́сит во вся ве́ки.</emphasis>
</p>
<p>Окорми́ моли́твою твое́ю па́ству сию́ многочелове́чную твою́,/ и бу́ри ветр проти́вных, чу́вственных и мы́сленных уста́ви твои́ми моли́твами,/ и изба́ви вся́ких искуше́ний и смуще́ний,/ и да́же до конца́ неврежде́ну соблюда́й.</p>
<p>Падо́ша воста́ющии на ны, о́тче, твои́ми моли́твами побежда́еми ага́рины вну́цы,/ хотя́щии насле́дие твое́ озло́бити,/ и смех бы́ша и поруга́ние, паде́ния своего́ пла́чуще;/ мы же воспева́ем ра́достно твою́ свяще́нную па́мять.</p>
<p>Неизрече́нно твое́ чадолюби́е, о́тче, превосходя́ще оте́ческую любо́вь:/ всегда́ у́бо неви́димо нас посеща́еши,/ непреста́нными твои́ми моли́твами спасе́ние нам испроша́я/ и подава́я нам с ти́хостию, Пе́тре, ра́достная.</p>
<p>
<red>Богоро́дичен:</red> Всего́ мя, па́дша, Богоро́дице Де́во, и погуби́вша,/ е́же по о́бразу, Чи́стая, Бог, Своего́ созда́ния не презре́в,/ Тобо́ю всего́ мя обнови́./ Его́же ра́ди Тебе́, вину́ спасе́ния на́шего, вся тварь воспева́ет, зову́щи:/ благослове́нна Ты в жена́х еси́, Всенепоро́чная Влады́чице.</p>
<p>
<red>Катава́сия:</red>
<emphasis>Чу́да преесте́ственнаго:</emphasis>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>У́жасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Я́ко блудни́ца, и разбо́йник, и мыта́рь вопию́ Ти от се́рдца, Христе́:/ согреши́х, прости́ мне, Влады́ко, мно́гая моя́ согреше́ния/ и изба́ви мя от вся́каго гне́ва Твоего́ святи́теля Петра́ моле́нием,/ я́ко да непреста́нно Тя велича́ю.</p>
<p>Прииди́те, собери́теся, вси моско́встии наро́ди,/ к блаже́ннаго святи́теля Петра́ гро́бу/ и со слеза́ми возопи́йте к Бо́гу:/ изба́ви, Го́споди, от бед лю́ди Твоя́, глаго́люще,/ да Тя велича́ем во ве́ки.</p>
<p>Вельми́ ра́дуется о тебе́, пречестны́й о́тче святи́телю Пе́тре,/ со́бственный град твой Москва́,/ помо́щника и засту́пника име́я тя,/ и ны́не, влады́ко, не отхо́дй ду́хом от нас,/ моли́тву творя́ за ны к Бо́гу,/ я́ко да изба́вит ны от наси́лия безбо́жных ага́рян, враго́в на́ших,/ да тя всегда́ велича́ем.</p>
<p>
<red>Богоро́дичен:</red> Марие́, Пречи́стая Влады́чице,/ оскверне́нное се́рдце мое́ и ду́шу мольба́ми Твои́ми очи́сти/ и жи́зни ве́чныя насле́дника мя, Госпоже́, сотвори́,/ не помина́ющи мои́х безчи́сленных зол,/ Сы́на Твоего́ и Бо́га умоли́ за мя, окая́ннаго,/ и певцы́ Твоя́ сохрани́, Всесвята́я.</p>
<p>
<red>Ин</red>
</p>
<p>
<red>Ирмо́с:</red>
<emphasis>Та́инство стра́нное ви́жу и пресла́вное:/ Не́бо — верте́п; престо́л Херуви́мский — Де́ву,/ я́сли — вмести́лище,/ в ни́хже возлеже́/ Невмести́мый — Христо́с Бог,/ его́же, воспева́юще, велича́ем.</emphasis>
</p>
<p>Сла́ву твою́ воспе́ти по досто́инству невозмо́жно,/ чуде́са бо премно́га и исцеле́ния безчи́сленная оби́льно подае́ши/ с те́плою ве́рою приходя́щим к тебе́, Пе́тре святи́телю,/ похвало́ земли́ на́шея.</p>
<p>Положи́ тебе́ Це́ркве свое́й основа́ние Христо́с,/ и столпа́ кре́пка и непозы́бленна во век,/ соблюда́юща и подтвержда́юща град твой пребы́ти непоколеби́м до конца́/ и от враго́в ненаве́туем.</p>
<p>Святи́телие у́бо, свяще́нницы и мона́си, и вси лю́дие,/ му́жие и же́ны, ста́рцы со младе́нцы,/ и всяк во́зраст, и вся́кое досто́инство,/ святи́теля на́шего све́тло па́мять да пра́зднуем.</p>
<p>
<red>Богоро́дичен:</red> Притеце́м чу́до превели́кое ви́дети,/ Де́ва бо гряде́т, Младе́нца нося́щи во утро́бе, младе́нцы оживля́ющаго;/ па́стырие со А́нгелы о́бщую песнь воспева́ют,/ в пеще́ре спасе́ние возвеща́юще.</p>
<p>
<red>Катава́сия:</red>
<emphasis>Та́инство стра́нное:</emphasis>
</p>
<p>
<red>Свети́лен предпра́зднства.</red>
</p>
<p>
<red>Подо́бен:</red> Посети́л ны есть:</p>
<p>Предпра́зднственныя, ве́рнии, Рождества́ пе́сни прииди́те, принесе́м вси:/ гряде́т уже́ Христо́с в Вифлее́м роди́тися,/ спасти́ вселе́нную, я́ко Еди́н Человеколю́бец.</p>
<p>
<red>Сла́ва, свята́го.</red>
</p>
<p>
<red>Подо́бен:</red> Жены́, услы́шите:</p>
<p>Дух Святы́й святи́теля тя пома́за, Пе́тре преблаже́нне,/ Христо́ву па́ству па́ствити на па́житех спаси́тельных./ Тем и потща́лся еси́ наставля́ти лю́ди пра́выми стезя́ми:/ того́ ра́ди ны́не сугу́быя венцы́ от Венцеда́вца прия́л еси́.</p>
<p>
<red>И ны́не:</red>
</p>
<p>Гото́вися, Вифлее́ме, украси́ до́мы твоя́:/ к тебе́ бо гряде́т Де́ва, Младе́нца нося́щи Христа́, Отцу́ Собезнача́льнаго;/ прии́де бо да спасе́т род челове́ческий.</p>
<p>
<red>На хвали́тех стихи́ры, на 8.</red>
</p>
<p>
<red>Предпра́зднства 4, глас 6.</red>
</p>
<p>
<red>Подо́бен:</red> А́нгельския:</p>
<p>Соде́тельная ны́не предгряде́т Прему́дрость,/ проро́честии отверза́ются о́блацы,/ благода́ть процвета́ет,/ и́стина возсия́,/ престаю́т гада́ния сено́вная,/ Еде́мова отве́рзеся дверь,/ Ада́ме, лику́й:/ Созда́тель, Бог наш,/ во́лею созда́ся.</p>
<p>Рече́ния исполня́я проро́ческая и виде́ния,/ ражда́ется пло́тию/ и одебелева́ет Сло́во/ и в я́слех безслове́сных, ро́ждся, возлега́ет./ Сие́ кра́йнее схожде́ние,/ сие́ стра́шное смотре́ние,/ его́же ра́ди пое́м:/ Царь Изра́илев,/ Христо́с прихо́дит.</p>
<p>Се Чи́стая па́че ума́ и сло́ва/ ражда́ет Сы́на Бо́жия,/ его́же проро́цы пропове́даша дре́вле,/ прови́дяще Ду́хом Святы́м,/ нескве́рну Тя сохраня́юща/ и разреша́ющаго Ада́ма от греха́./ Лю́дие, рцем:/ Царь наш Христо́с/ пло́тию прихо́дит.</p>
<p>Недр Оте́ческих не отсту́пль,/ Челове́к яви́лся еси́/ и, Деви́ческими держи́мь рука́ми,/ волхвы́ от Перси́ды звездо́ю призва́л еси́,/ Царю́ Тебе́ и Бо́гу покланя́ющияся;/ Ду́хом усте́н нече́ствующия кня́зи язы́ческия погуби́ши/ и упасе́ши лю́ди осуществе́нныя.</p>
<p>
<red>И́ны стихи́ры свята́го Петра́, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Преподо́бне о́тче Пе́тре,/ ты еще́ во утро́бе ма́терни/ святи́тельства прозва́ние прия́л еси́,/ нарече́нное от Бо́га./ Ты измла́да Христа́ возлюби́л еси́,/ прие́м от него́ па́ству слове́сных ове́ц,/ до́бре пасл еси́ Це́рковь Бо́жию./ Тем твое́ пра́зднуем успе́ние/ и, ра́дующеся, Христа́ велича́ем.</p>
<p>
<red>Стих:</red> уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>Преподо́бне святи́телю Пе́тре,/ испроси́ к Бо́гу моли́твами твои́ми Це́ркви утвержде́ние,/ архиере́ю па́ствы попече́ние и управле́ние,/ стране́ побе́ду на ага́ряны и на вся враги́ одоле́ние,/ неподви́жимо и непобори́мо пребыва́ние гра́да твоего́/ и ве́рным лю́дем грехо́в оставле́ние,/ всем, притека́ющим к ра́це моще́й твои́х,/ за ны, святи́телю, моля́ся.</p>
<p>
<red>Стих:</red> Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>Преподо́бне о́тче Богому́дре,/ ты и́стинно яви́лся еси́,/ прельще́нная сердца́ наставля́я на путь и́стинный./ Ты был еси́ убо́гих и вдов защи́тник,/ вельмо́ж тве́рдое наказа́ние,/ и всем ве́рным,/ притека́ющим ко Пречи́стей Бо́жии Ма́тери,/ испроси́, свя́те, грехо́в оставле́ние.</p>
<p>
<red>Сла́ва, глас 6:</red>
</p>
<p>Всяк град и страна́,/ сла́вному гра́ду на́шему Москве́, ра́дуйтеся, спра́зднующе днесь:/ ди́вный бо врач и спаси́тель наш вели́кий Петр/ Небе́снаго вра́чевства лечбы́ предлага́ет нам,/ к безме́здным лечба́м свои́м вся любе́зно созв́а,/ не хитростьми́ челове́ческими, ни обвяза́ньми,/ но де́йством Свята́го ду́ха/ душе́вное и теле́сное исцеле́ние преесте́ственное подава́я,/ е́же прие́млюще оби́льне,/ род всяк и во́зраст, сла́вим Христа́ Бо́га,/ подаю́щаго ра́ди уго́дника Своего́/ того́ воспева́ющим ве́лию ми́лость.</p>
<p>
<red>И ны́не, глас то́йже:</red>
</p>
<p>Волхв́а Валаа́ма прорече́ния исполне́ние прие́млют:/ пе́рскими бо зна́мении облия́ни бы́вше,/ звезды́ необы́чныя сия́нием,/ незаходи́маго Со́лнца Христа́, осия́ни бы́вше,/ в Вифлее́ме воплоще́ннаго Бо́га Царя́/ и во́льнаго мертвеца́ дарми́ назна́менуют.</p>
<p>
<red>Славосло́вие вели́кое. По трисвято́м тропа́рь свята́го. Сла́ва, и ны́не, предпра́зднства. Ектении́, и отпу́ст, и час 1. На часех тропа́рь предпра́зднства и свята́го. По трисвято́м конда́к предпра́зднства и свята́го глаго́лем, пременя́юще.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны, от кано́на предпра́зднства, песнь 3-я и свята́го песнь 6-я. По входе тропа́рь предпра́зднства и свята́го.</red> Сла́ва,
<red>конда́к свята́го.</red>
И ны́не,
<red>предпра́зднства. Проки́мен, глас 1:</red>
Уста́ моя́ возглаго́лют прему́дрость,/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы:
<red>Апо́стол ко Евреем. Зачало 318.</red>
Аллилуйя,
<red>глас 2:</red>
Уста́ пра́веднаго поуча́тся прему́дрости,/ и язы́к его́ возглаго́лет суд.
<red>Стих:</red>
Зако́н Бо́га его́:
<red>Ева́нгелие от Луки́, зача́ло 24. Прича́стен:</red>
В па́мять ве́чную:</p>
<p>
<red>Подоба́ет ве́дати: а́ще сслучится па́мять святи́теля Петра́ Митрополи́та в неде́лю пред Рождество́м Христо́вым святы́х оте́ц:</red>
</p>
<p>
<red>На ма́лой вече́рни на</red> Го́споди, воззва́х:
<red>стихи́ры воскресны на 4.</red>
Слава,
<red>Петру́, глас с, самогла́сен:</red>
Боже́ственная благода́ть: И ны́не,
<red>предпра́зднства, глас то́йже</red>
: По́йте Го́сподеви: На стихо́вне стихи́ра воскресна еди́на и свята́го стиховна вели́кия вече́рни, со стихи ея́. Сла́ва,
<red>свята́го, глас 8:</red>
Приидите, вси вернии:
<red>пи́сана на вели́цей вече́рни, на стихо́вне.</red>
И ны́не,
<red>предпра́зднства, глас то́йже:</red>
Восприими́, Вифлее́ме, Бо́жию митрополию:
<red>По трисвято́м тропа́рь воскресе́н и отцев.</red>
Сла́ва,
<red>свята́го.</red>
И ны́не,
<red>предпра́зднства. та́же ектения ма́лая и отпу́ст.</red></p>
<p>
<red>На вели́цей вече́рни на</red>Го́споди, воззва́х:
<red>стихи́ры воскресны 3, и отцев 3. Подо́бен:</red>
Все отло́жше:
<red>Стих 1:</red>
Яви́ся мира концем:
<red>Стих 2:</red>
Сла́вою украша́ются:
<red>Стих 3:</red>
Облиста́ ве́село:
<red>И Петру́ со сла́вным 4, глас 2, Подо́бен:</red>
Ки́ими похва́льными: Сла́ва,
<red>отцев, глас 6:</red>
Дани́ил, муж жела́ний: И ны́не,
<red>предпра́зднства, глас то́йже:</red>
Верте́пе, благоукраси́ся:
<red>та́же вход. Проки́мен дне. И чте́ния отцев 3 и свята́го 3. На литии́ стихи́ры предпра́зднства, отече- ския неде́ли рядовыя, глас 6, Подо́бен:</red>
Все отло́жше:
<red>Стих 1:</red>
Незаходи́мое со́лнце:
<red>И свята́го самогла́сны. И отцев глас 1:</red>
Луча́ми облиста́вшеся: Сла́ва,
<red>отцев, глас 3: </red>
Пра́отец собо́р: И ны́не,
<red>предпра́зднства, глас то́йже:</red>
Благоукраси́ся, Вифлее́ме:
<red>На стихо́вне стихи́ры воскресны.</red>
Сла́ва,
<red>отцев, глас 2:</red>
Ра́дуйтеся, проро́цы: И ны́не,
<red>предпра́зднства, глас то́йже:</red>
Се время прибли́жися:
<red>На благослове́нии хлебов тропа́рь,</red>
Богоро́дице Дево:
<red>еди́ножды, и отцев тропа́рь еди́ножды, и свята́го тропа́рь еди́ножды. И чте́ние.</red></p>
<p>
<red>На у́трени, на</red> Бог Госпо́дь:
<red>тропа́рь воскресе́н еди́ножды и отцев, еди́ножды,</red>
Слава,
<red>свята́го.</red>
И ны́не,
<red>предпра́зднства. По кафизмах седа́льны воскресны и Богоро́дичны их. И чте́ние во Ева́нгелии толковом:</red>
Книга родства Иису́са Христа́: Полиелей и тропари, А́нгельский собо́р
<red>: и седа́льны свята́го вси по еди́нощи.</red>
Слава, и ны́не,
<red>предпра́зднства и чте́ние. Степе́нна гла́са. Проки́мен и</red>
Вся́кое дыха́ние
<red>: Ева́нгелие воскресно. И</red>
Воскресе́ние Христо́во:
<red>По 50-м псалме́ стихи́ра воскресна. Кано́н воскресе́н со ирмосо́м на 4, и Петру́ на 4, и отцев на 6. Катава́сия:</red>
Христос ражда́ется:
<red>По 3-й пе́сни конда́к свято́му и и́кос. Ипакои́ отцев и седа́лен свята́го два́жды. </red>
Сла́ва, и ны́не,
<red>предпра́зднства. По 6-й пе́сни конда́к отцев, и и́кос, и чте́ние. На 9-й пе́сни поем</red>
Честнейшую
<red>: Свети́лен воскресе́н и отцев.</red>
Слава, свята́го. И ны́не,
<red>предпра́зднства. На хва́литех стихи́ры воскресны 3, и отцев 2, и свята́го со сла́вным 3, со стихи его́. Или́ оставля́ются стихи́ры воскресны, и поем отцев на 4 и свята́го на 4.</red>
Сла́ва,
<red>отцев.</red>
И ны́не,
<red>Богоро́дичен:</red>
Преблагослове́нна еси́, Богоро́дице:
<red>Славосло́вие вели́кое. Тропа́рь воскресе́н точию и ектении, и отпу́ст. Посем,</red>
Сла́ва, и ны́не,
<red>стихи́ра Ева́нгельская и час 1, и конечный отпу́ст. На 1-м часе тропа́рь воскресе́н.</red>
Слава,
<red>отцев.</red>
И ны́не,
<red>Богоро́дичен часов. По трисвято́м, конда́к отцев. На 3-м часе тропа́рь воскресе́н.</red>
Слава,
<red>свята́го.</red>
И ны́не,
<red>Богоро́дичен часов. По трисвято́м конда́к свята́го. На прочих же часех тропари и конда́ки отцев и свята́го, пременя́юще, глаго́лем; воскресе́н же тропа́рь на всех часех глаго́лем в нача́ле непременно.</red></p>
<p>
<red>На Литурги́и: Блаже́нны гла́са 4, и отцев, песнь 3-я на 4, и свята́го песнь 6-я на 4. По входе тропа́рь воскресе́н, и отцев, и предпра́зднства, и свята́го. Та́же конда́к отцев. </red>Сла́ва,
<red>свята́го</red>
. И ны́не,
<red>предпра́зднства. Проки́мен, Апо́стол, аллилу́ия и Ева́нгелие отцев и свята́го. Прича́стен:</red>
Хвалите:
<red>Други́й:</red>
Ра́дуйтеся, пра́веднии:</p>
</section>
