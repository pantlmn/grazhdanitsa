<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го пра́веднаго Прокопия, Христа́ ра́ди юроди́ваго, Вя́тскаго но́ваго чудотво́рца</p>
</title>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Я́ко до́бля:</p>
<p>Све́тло возсия́ла есть,/ я́ко со́лнце, светоза́рная па́мять твоя́,/ луча́ми облиста́ющи твои́х доброде́тельных дея́ний,/ всеблаже́нне Проко́пие,/ и озаря́ющи ве́рных ра́зумы све́том чуде́с твои́х./ сию́ у́бо пра́зднующе, ра́достно тя сла́вим/ и ве́рно ублажа́ем, уго́дниче Христа́ Бо́га на́шего./ его́же моли́ от тли и бед изба́вити/ ве́рою пра́зднующих всечестно́е твое́ успе́ние.</p>
<p>Земны́й А́нгел/ и Небе́сный челове́к яви́ся, преблаже́нне,/ исто́чник умиле́ния, ми́лости тече́ние,/ пучи́на чудесе́м, струя́ исцеле́нием,/ Проко́пие досточу́дне./ Ма́слина Бо́жия вои́стинну плодови́та,/ еле́ом трудо́в твои́х просвеща́я ве́рно хваля́щих тя/ и моля́ Человеколю́бца от бед изба́вити/ любо́вию чту́щия всечестну́ю па́мять твою́.</p>
<p>Ра́зум твой, блаже́нне,/ Боже́ственным све́том сия́я, теле́сных страсте́й превзы́де,/ неприме́сен до́льним нося́ о́браз,/ и, воображ́я себе́ Боже́ственными доброде́тельми,/ показа́ся весь светообра́зен/ поспеше́нием ду́ха Свята́го, Проко́пие Богому́дре,/ пра́ведным похвало́./ С ни́ми же моли́ Христа́ Бо́га на́шего/ от бед изба́вити пою́щия тя.</p>
<p>
<red>И́ны стихи́ры, глас 5:</red>
</p>
<p>Го́спода Бо́га возлюби́л еси́ от ю́ности, блаже́нне Проко́пие́,/ восприя́в на ся о́браз юродства, до сме́рти подвиза́лся,/ Госпо́дь, свиде́тельствуя свя́тость твою́,/ еще́ при жи́зни да́ром чудес обогати́ тя,/ по сме́рти же ду́шу прия́т в оби́тели Небе́сныя./ Име́я ми́лость у Бо́га,/ моли́ся о нас, почита́ющих па́мять твою́,/ да Госпо́дь поми́лует и прости́т нас/ и всели́т во Ца́рствии Свое́м.</p>
<p>О блаже́нне Проко́пие,/ со апо́столом Па́влом ты рекл еси́:/ мы бу́и Христа́ ра́ди,/ вы же му́дри о Христе́,/ о́браз юро́дства и неразу́мия пред людьми́ явля́я,/ ра́зум же соверше́н име́я,/ в смире́нии же всех лу́чшими себе́ почита́я,/ вре́меннаго и тле́ннаго отре́клся еси́,/ стяжа́в бога́тство благода́ти ду́ха Свята́го./ Помози́ нам избежа́ти обольще́ния бесо́вскаго и горды́ни,/ исполни́тися же смире́ния и терпе́ния/ и получи́ти от Христа́ Бо́га ве́лию ми́лость.</p>
<p>Сло́вом вся созда́ Госпо́дь:/ Той бо рече́, и бы́ша, Той повеле́, и созда́шася./ И ты, блаже́нне Проко́пие, избегая су́етных слов, восприя́л еси́ по́двиг молча́ния,/ да сло́во у́мныя моли́твы непреста́нно Сло́ву Бо́жию прино́сиши./ Моли́ Христа́ Бо́га, блаже́нне,/ огради́ти нас от суеты́ и праздносло́вия,/ от осужде́ния и злосло́вия,/ пода́ти разу́мение,/ слова́ до́брая на по́льзу бли́жнему рещи́,/ в моли́тве умо́м неразсе́янным неле́ностно пребыва́ти/ и услы́шати Христо́во сло́во:/ прииди́те, благослове́ннии Отца́ Моего́,/ насле́дуйте угото́ванное вам Ца́рствие от сложе́ния ми́ра.</p>
<p>Просвети́ся до́брое житие́ твое́ среди́ тьмы греха́,/ и мы, пра́зднующе, блаже́нне, честну́ю па́мять твою́,/ прославля́ем Отца́ Небе́снаго,/ Его́же моли́ дарова́ти нам ми́лость/ и по́мощь до́бре пожи́ти в ве́це сем,/ в гряду́щем же несконча́емем вку́пе с тобо́ю и все́ми святы́ми/ непреста́нно сла́вити и воспева́ти/ Отца́, и Сы́на, и ду́ха Свята́го.</p>
<p>О блаже́нне Проко́пие,/ ты Ма́терь Бо́га на́шего всегда́ моли́л еси́ о по́мощи/ и от Нея, в оби́тели ея́ Успе́ния,/ чрез преподо́бнаго Три́фона благослове́ние прия́л еси́/ на по́двиг юро́дства о Христе́./ Свя́те, моли́ Пречи́стую Де́ву поми́ловати нас, гре́шных,/ пода́ти Небе́сное благослове́ние, и по́мощь,/ и спасе́ние душа́м на́шим.</p>
<p>
<red>Сла́ва, глас 6. Самогла́сен:</red>
</p>
<p>Чи́стое житие́ твое́/ и всеблаже́нный ти коне́ц, о́тче Проко́пие,/ в немже всего́ гра́да Хлы́нова мно́жество наро́да соше́дшеся,/ я́ко ви́деша тя, без дыха́ния лежа́ща,/ и гла́сы велегла́сными вопия́ху ти,/ даждь коне́чное сло́во ра́достно рабо́м твои́м, свя́те,/ не оста́ви нас, где оставля́еши лю́ди своя́, блаже́нне Проко́пие./ Вои́стинну ми́лостив и любе́зен быв,/ оба́че а́ще зде гроб покры́ тя,/ но Вя́тская страна́ всебога́тна и́мать тя предста́теля и моли́твенника к Бо́гу/ и́же ве́рою и любо́вию чту́щим па́мять твою́.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. Чте́ния 3 преподо́бническая
<emphasis>(зри день 30-й).</emphasis>
Или́ си́и чте́ния:</red>
</p>
<p>Ца́рств пе́рвых чте́ние
<red>(главы 21, 10-15; 22, 1-2):</red></p>
<p>И воста́ Дави́д, и убеже́ в той день от лица́ Сау́лова,/ и прии́де Дави́д ко Анху́су, царю́ Ге́фску./ И ре́ша о́троцы Анху́совы к нему́:/ не сей ли Дави́д, царь земли́?/ не сему́ ли изы́доша жены́ лику́ющия, глаго́люща:/ победи́ Саул с ты́сящами свои́ми и Дави́д со тьма́ми свои́ми./ И положи́ Дави́д глаго́лы сия́ в се́рдцы свое́м,/ и убоя́ся зело́ от лица́ Анху́са, царя́ Ге́фска./ И измени́ лице́ свое́ пред ним,/ и притвори́ся в день той, и бия́ше во врата́ гра́да, я́ко в тимпа́н,/ и па́даше на руки́ своя́, и паде́ у врат гра́да,/ и сли́ны своя́ точа́ше по браде́ свое́й./ И рече́ Анху́с ко отроко́м свои́м:/ се ви́десте му́жа неи́стова,/ почто́ его́ введо́сте ко мне?/ еда́ не име́ю аз неи́стовых, я́ко введо́сте его́,/ да бесну́ется предо мно́ю?/ сей да не вни́дет в дом мой./ И оты́де Дави́д отту́ду, и спасе́ся,/ и прии́де в пеще́ру Одолла́мску;/ и слы́шавше бра́тия его́ и дом отца́ его́, приидо́ша к нему́ та́мо./ И собра́шася к нему́ всяк, и́же в нужде,/ и всяк должни́к, и всяк печа́льный душе́ю,/ и бе и́ми облада́яй, и бя́ше с ним я́ко четы́реста муже́й.</p>
<p>Проро́чества Иса́иина чте́ние
<red>(глава 20):</red></p>
<p>В ле́то, в не́же вни́де Танафа́н во Азот,/ егда́ посла́н бысть от Арны́, царя́ Ассири́йскаго,/ и воева́ на Азо́т, и взя его́,/ тогда́ рече́ Госпо́дь ко Иса́ии, сы́ну Амо́сову, глаго́ля:/ иди́ и све́рзи вре́тище со чресл свои́х,/ и санда́лия твоя́ иззу́й с ног твои́х,/ и сотвори́ си́це, ходя́ наг и бос./ И рече́ Госпо́дь:/ я́коже ходи́л раб мой Иса́ия наг и бос три ле́та,/ три ле́та бу́дут зна́мения и чудеса́ еги́птяном и ефио́пляном,/ я́ко та́кожде отведе́т царь Ассири́йск плен еги́петск и ефио́ск,/ ю́ноши и ста́рцы, на́ги и бо́сы, открове́ны во стыде́ние Еги́пту./ И постыдя́тся побежде́ни еги́птяне о ефио́плянех,/ на ни́хже упова́ху еги́птяне,/ бя́ху бо им сла́ва./ И реку́т живу́щим на о́строве сем в день о́ный:/ се, мы бе́хом упова́юще бежа́ти к ним на по́мощь,/ и́же не мого́ша спасти́ся от царя́ Ассири́йска,/ и ка́ко мы спасе́мся?</p>
<p>Прему́дрости Соломо́новы чте́ние
<red>(глава 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено,/ и вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ их и обре́те их досто́йны себе́,/ я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На литии́ стихи́ры, глас 1. Самогла́сны:</red>
</p>
<p>Устрани́выйся Го́спода ра́ди от всех земны́х/ и отлучи́выйся роди́телей и сро́дник, я́ко незна́ем,/ от Свята́го ду́ха утеше́ние восприи́м/ и Бестеле́сным в телеси́ ревнова́в, очище́но те́ло и просвеще́н ум име́я,/ в Боголю́бие чистоты́ прии́де,/ безле́ностно Христу́ после́довал еси́./ ему́же в Вы́шних, преблаже́нне Проко́пие, со А́нгельскими чи́нми предстоя́,/ моли́ изба́вится нам от лука́вства вра́жия/ и спасти́ся душа́м на́шим.</p>
<p>
<red>Глас 2:</red>
</p>
<p>Егда́ озари́ся Ду́хом Боже́ственным,/ тогда́ ми́ра вся кра́сная отве́ргл еси́./ Ничто́же на те́ле свое́м ноша́ше от тле́нных одея́ний,/ нагото́ю теле́сною Христо́ви рабо́тая,/ жела́я блаже́нства ве́чнаго, презре́л еси́ до́льняя/ и ны́не предстои́ши Христу́ Бо́гу на́шему во сла́ве со святы́ми А́нгелы,/ его́же со дерзнове́нием моли́ о душа́х на́ших.</p>
<p>Юро́дством прему́дрости дости́г глубину́, преблаже́нне,/ и ра́йская селе́ния насле́див,/ и ны́не весели́ся с ли́ки пра́ведных,/ и чести́ зря Влады́чния добро́ты,/ и со А́нгелы предстоя́ Святе́й Тро́ице,/ помина́й, блаже́нне, всегда́ чту́щих па́мять твою́.</p>
<p>
<red>Глас 4:</red>
</p>
<p>Умо́м к Небеси́ востека́я,/ бесе́довал еси́ с Бо́гом и А́нгелами святы́ми,/ лю́дем же на земли́ зна́ками предвеща́л еси́ их ожида́ющая:/ кого́ воздвига́л еси́/ от одра́ боле́зни, ра́дуяся,/ кого́ же, крестообра́зно руки́ сложи́в,/ опла́кивал еси́, предвеща́я кончи́ну./ Умоли́ Ма́терь Бо́жию,/ да вознесе́т всемо́щную моли́тву/ к Ро́ждшемуся от нея́ Христу́, Сы́ну Бо́жию,/ дарова́ти нам ве́чную жи́знь во Ца́рствии Небе́снем.</p>
<p>
<red>Глас 8:</red>
</p>
<p>Со́лнца светле́йша,/ просвеще́на душе́ю и Боже́ственными блиста́нии/ Вя́тскую страну́ просвеща́юща,/ Проко́пия вседо́бляго ублажа́ем,/ тьму нече́стия отгоня́ща,/ ве́рным засту́пника и помо́щника в бе́дах и печа́лех,/ и я́ко оте́честву лю́бца и предста́теля,/ и моли́твенника о душа́х на́ших.</p>
<p>
<red>Сла́ва, глас то́йже:</red>
</p>
<p>Возлюби́л еси́ Небе́сная, и возненави́де земна́я,/ и ме́рзка сотвори́ я./ Те́сным и ско́рбным путе́м шествуя,/ победи́л еси́ стра́сти ми́ра сего́./ В терпе́нии и страда́нии храбр яви́лся еси́/ и разори́ вся ко́зни вра́жия,/ поче́рпл еси́ жела́нием исто́чника благода́тнаго,/ и бысть благода́ть Бо́жия в се́рдцы твое́м./ И в соверше́нная предложе́ния во́ли Бо́жии себе́ предложи́л еси́,/ преблаже́нне Проко́пие,/ моли́ спасти́ся душа́м на́шим.</p>
<p>
<red>И ны́не, Богоро́дичен:</red> Безневе́стная Де́во: или́ предпра́зднства.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом чистоты́,/ чу́дне Проко́пие, был еси́./ Пи́щи мно́гия, и добролюби́я теле́снаго,/ и ра́знаго одея́ния не восхоте́л еси́,/ стра́хом Бо́жиим стяжа́ безмо́лвие.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Дом Ду́ху Свято́му,/ свя́те Проко́пие, был еси́,/ дом роди́телей и всех земны́х веще́й/ от ю́ности возненави́дев/ бу́дущия ра́ди жи́зни.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дом Христо́ва благодаре́ния,/ Богодохнове́нне, был еси́./ бога́тство сокрове́нно в души́ име́л еси́,/ возсия́ луча́ све́тла/ благода́ти в мы́сли твое́й.</p>
<p>
<red>Сла́ва, глас 6:</red>
</p>
<p>Оте́ческую добро́ту,/ юро́дивым Христа́ ра́ди украше́ние,/ исто́чника чуде́с, к Бо́гу моли́твенника непосты́дна,/ соше́дшеся, празднолю́бцы,/ пе́сньми похва́льными воспое́м, глаго́люще:/ ра́дуйся, блаже́нных житию́ пра́вило/ и о́браз спасе́ния изве́стен;/ ра́дуйся, свети́льниче пресве́тлый Вя́тския страны́,/ озаря́я вся доброде́телей светлостьми́./ Ра́дуйся, и́же в бе́дах уте́шителю и сто́лпе предстоя́щим./ Ты у́бо, преблаже́нне Проко́пие,/ не преста́й моля́ся Христу́ Бо́гу о ста́де твое́м,/ и́же ве́рою почита́ющих твое́ успе́ние.</p>
<p>
<red>И ны́не, Богоро́дичен или́ предпра́зднства.</red>
</p>
<p>
<red>И́ны стихи́ры на стихо́вне, глас 8:</red>
</p>
<p>Душе́ю на Небеси́, моща́ми под спудом почива́я,/ святы́й блаже́нный Проко́пие,/ предста́ни ны́не, усе́рдно моля́ся о нас,/ творя́щих святу́ю па́мять твою́,/ да изба́вит нас Госпо́дь от внеза́пныя сме́рти/ и сподо́бит христиа́нския кончи́ны.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ду́хом Святы́м укрепля́емый,/ смире́нию и терпе́нию поуча́я,/ подвиза́лся еси́, юро́дствуя о Христе́,/ блаже́нне Проко́пие, моли́ся о нас,/ творя́щих святу́ю па́мять твою́.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Амали́ка мы́сленнаго побежда́я горды́ню,/ смири́л еси́ себе́ в по́двизе юро́дства до безслове́сия,/ святы́й блаже́нный Проко́пие,/ и Бог венце́м Небе́сныя сла́вы украси́ тя,/ моли́ся о нас, моля́щихся тебе́.</p>
<p>
<red>Сла́ва, глас то́йже:</red>
</p>
<p>Ра́дуйся, блаже́нне Проко́пие,/ ра́дость бо Небе́сную ве́чную/ от Бо́га прия́л еси́ за труды́ твоя́,/ моли́ся с Богоро́дицею/ о ми́ре и лю́дех согреша́ющих.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 4:</red>
</p>
<p>И́же на земли́ Христа́ ра́ди во́лею в бу́йство преложи́ся,/ и ми́ра сего́ красо́ты отню́д возненави́де,/ и плотска́я игра́ния увяди́в посто́м и жа́ждою/ и на земли́ лега́нием,/ от зимы́ студе́нию и мра́зом,/ и от зно́я со́лнечнаго и дождя́/ и про́чия тяготы́ никогда́ же уклони́ся под кров,/ и на те́ле свое́м не име́я одея́ния,/ Бо́жиею по́мощию покрыва́ем,/ и ду́шу очи́стил еси́ доброде́тельми свои́ми, я́ко зла́то в горни́ле,/ Проко́пие прему́дре,/ с ве́рою творя́щим па́мять твою́ че́стно/ и усе́рдно притека́ющим к моще́м твои́м,/ прославля́юще твое́ свято́е успе́ние,/ Христу́ Бо́гу моли́ся, благою́роде,/ да изба́вит ны Госпо́дь от ва́рварскаго наше́ствия и междоусо́бныя бра́ни/ и ми́р ми́рови да́рует/ и душа́м на́шим ве́лию ми́лость.</p>
<p>
<red>Ин тропа́рь, глас 4:</red>
</p>
<p>Ве́лию любо́вь ко Го́споду в себе́ име́я,/ все претру́дное житие́ твое́/ во гра́де Хлы́нове, юро́дствуя, прове́л еси́, блаже́нне Проко́пие,/ зной и мраз, глад и жа́жду благоду́шно терпя́,/ бие́ние и поноше́ние от люди́й безбо́жных/ ра́достно принима́л еси́, подви́жниче добропобе́дный,/ любо́вию же и добро́м ве́лиим за зло возда́вая,/ мно́зем предрека́л еси́ их ожида́ющее/ и от неду́гов исцеля́л еси́, беззло́бне,/ тем же, наслажда́яся ны́не в со́нме святы́х,/ моли́ Го́спода поми́ловати град и лю́ди, тя почита́ющия.</p>
<p>
<red>Ин тропа́рь, глас 8:</red>
</p>
<p>А́нгельски живя́ на земли́ богоуго́дно,/ мно́гия ско́рби и труды́ терпели́во неся́,/ доброде́тельми и дарова́ниями от Бо́га украси́вся,/ предвеща́я гряду́щая и исцеля́я боле́зни,/ безмо́лвно, непреста́нно моля́ся,/ юро́дствуя, скрыв дарова́ния своя́,/ ны́не наслажда́лся в селе́ниих святы́х,/ святы́й блаже́нне Проко́пие,/ моли́ Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен или́ предпра́зднства.</red>
</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 5:</red>
</p>
<p>Тве́рдаго адама́нта и столпа́, непоколеби́ма вра́жиими прило́ги,/ Богоно́снаго Проко́пия пе́сньми почти́м,/ терпе́нием бо вои́стинну посрами́вша сопроти́внаго врага́, и без ве́сти его́ сотвори́вша,/ и ны́не моля́щася о спасе́нии душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Ужа́сно чу́до зача́тия и несказа́нен о́браз рождества́/ в Тебе́ позна́ся, Чи́стая Присноде́во,/ ужаса́ет мой ум и удивля́ет по́мысл./ Сла́ва Твоя́, Богоро́дице, всем простре́ся во спасе́ние душ на́ших.</p>
<p>
<red>По 2-м стихосло́вии седа́лен, глас 3:</red>
</p>
<p>К Бо́гу жела́нием, преблаже́нне, одержи́м, о́тче Проко́пие,/ и́го Христо́во на ра́мо взем, в Хлы́нове гра́де всели́лся еси́ посреди́ ми́ра,/ ту Бо́гу угоди́л еси́,/ и моли́твенника тя те́пла стяжа́хом ко Го́споду.</p>
<p>
<red>Сла́ва, и ны́не, Богоро́дичен:</red> Боже́ственное бысть селе́ние Сло́ва, еди́на Пречестна́я Ма́ти Де́во,/ чистото́ю А́нгелы превосходя́щи,/ и́же па́че всех мене́, прах бы́вшаго, оскверне́на плотски́ми прегреше́нии,/ очи́сти Боже́ственными вода́ми,/ моли́твами Свои́ми подаю́щи, Чи́стая, ве́лию ми́лость.</p>
<p>
<red>По </red>Хвали́те и́мя Госпо́дне:
<red>Велича́ние:</red></p>
<p>Ублажа́ем тя, святы́й пра́ведный Проко́пие,/ и чтим святу́ю па́мять твою́,/ ты бо мо́лиши за нас/ Христа́ Бо́га на́шего.</p>
<p>
<red>Псалом избра́нный</red>: Блаже́н муж, боя́йся Го́спода:
<red>По полиелеи седа́лен, глас 8:</red></p>
<p>Дея́ния восприи́м, юро́дство Христа́ ра́ди, преблаже́нне Проко́пие, чу́вствием укра́шся,/ житие́ напра́вил еси́ Боже́ственным повеле́нием./ Гра́ду Хлы́нову яви́лся еси́ свети́льник све́тел, наставля́я нас позна́нию./ Сего́ ра́ди восхваля́ем, велича́юще любо́вию, исхо́дную па́мять твою́ и вопие́м ти:/ моли́ Христа́ Бо́га прегреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и ковче́г,/ всесвяту́ю гору, све́тлый о́блак воспое́м,/ неопали́мую купину́, слове́сный рай, Е́вино воззва́ние,/ вселе́нней всей вели́кое прибе́жище,/ я́ко спасе́ние Тоя́ ра́ди соде́яся ми́ру и оставле́ние дре́вним прегреше́нием./ Те́мже и вопие́м Ей:/ моли́ Христа́ Бо́га прегреше́ний оставле́ние дарова́ти/ и́же благоче́стно покланя́ющимся пресвято́му Рождеству́ Твоему́.</p>
<p>
<red>Степе́нна 1-й антифо́н, 4-го гла́са. Проки́мен:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех,/ я́же воздаде́ ми. Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6:</red>
</p>
<p>Челове́че Бо́жий,/ ве́рный ра́бе, уго́дниче Христо́в,/ соверши́телю того́ Боже́ственных повеле́ний,/ му́жу ди́вный в чудесе́х, сто́лпе и утвержде́ние гра́ду на́шему,/ Ца́рствию Небе́сному насле́дниче,/ Богоблаже́нне Проко́пие,/ дерзнове́ние име́я ко Христу́ Бо́гу,/ не преста́й моля́ся о душа́х на́ших.</p>
<p>
<red>Ина стихи́ра, глас 6:</red>
</p>
<p>Небе́сных благ и жи́зни ве́чныя возжеле́в,/ по́двиг юро́дства на ся восприи́м,/ отре́клся еси́ сла́дости вре́менныя,/ я́ко стра́нник и ни́щий, в безмо́лвии пребыва́я,/ доброде́лаяй в смире́нии, терпе́ние и любо́вь стяжа́л еси́,/ Христа́ Бо́га возлюби́в па́че всего́,/ в моли́твах день и нощь у хра́мов Госпо́дних примета́яся,/ и Госпо́дь дара́ми Свята́го ду́ха обогати́ тя,/ свя́те блаже́нне Проко́пие:/ моли́ся о нас Христу́ Бо́гу,/ да спасе́т ду́ши на́ша/ и ве́чныя жи́зни Небе́сныя сподо́бит нас.</p>
<p>
<red>Кано́н, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Причасти́ем, и́же к Бо́гу, преподо́бне, был еси́ свет/ и, к Нему́ отлучи́вся, Проко́пие блаже́нне, жела́нием кра́йним,/ благи́м наде́ждам свои́м исполне́ние, о́тче, прия́л еси́.</p>
<p>Жела́нием, и́же к Бо́гу, распаля́ем, ми́р оста́вил еси́/ и Наста́вника обре́те, Христа́, о́тче Проко́пие сла́вне,/ о Немже стезю́ спасе́ную проше́л еси́, ра́дуяся.</p>
<p>Обогати́ся и́же ника́коже истоща́емыми, возжела́в бога́тство Небе́сное,/ сла́ву же вре́менную, му́дре, и пи́щу мимотеку́щую,/ и мирско́е достоя́ние доблему́дренно отри́нул еси́.</p>
<p>
<red>Богоро́дичен:</red> Кра́сную, и избра́нную, и Всечестну́ю разуме́в Тя, Бо́жий Сын, Всенепоро́чная,/ Твой Сын и Бог бысть,/ сы́ны сотвори́ благода́тию, Богоро́дице, чту́щия Тя.</p>
<p>
<red>Ин кано́н, глас и ирмосы́ теже.</red>
</p>
<p>
<red>Песнь 1</red>
</p>
<p>От любве́ душе́вныя воспое́м Отца́ Небе́снаго,/ созда́вшего челове́ка по о́бразу Своему́,/ сла́вно бо просла́вися.</p>
<p>Госпо́дни за́поведи исполня́я, свя́те,/ ра́йския жи́зни сподо́бился еси́ во оби́телех Небе́сных, ве́чных, воспева́я:/ сла́вно Бог просла́вися.</p>
<p>Ада́мово непослуша́ние отверг, Проко́пие,/ Спа́сову после́довал еси́ смире́нию,/ послу́шен быв во́ле Отца́ Небе́снаго до сме́рти,/ в тебе́ бо, блаже́нне, Госпо́дь сла́вно просла́вися.</p>
<p>
<red>Богоро́дичен:</red> Кра́сную и избра́нную и всечестну́ю разуме́в Тя Сын Бо́жий, Пренепоро́чная,/ Сын Твой бысть,/ сы́ны сотвори́ благода́тию, Богоро́дице, чту́щия Тя.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Усе́рдно к мы́сленным совлече́ся дея́нием,/ побежда́я вра́жия полки́ пособием Боже́ственнаго Духа.</p>
<p>Ра́нами моли́твенными, и воздержа́нием, и бие́нием, преподо́бне,/ стра́сти мирски́я, о́тче Проко́пие, уязви́л еси́.</p>
<p>Умори́ врага́ блаже́нный Твой, Иису́се, Проко́пий,/ умерщвле́ние Твое́, Влады́ко, живоно́сное ра́достно возжеле́в.</p>
<p>
<red>Богоро́дичен:</red> Избавля́ющего челове́ки от преслуша́ния и лю́таго паде́ния,/ и́же всем благи́м Вино́внаго, Честна́я и Всенепоро́чная, родила́ еси́.</p>
<p>
<red>Ин</red>
</p>
<p>Ра́зум чист име́я, блаже́нне Проко́пие,/ услы́шав слова́ апо́стола Христо́ва Па́вла:/ мы бу́и Христа́ ра́ди, —/ восприя́л еси́ на ся по́двиг юро́дства о Христе́,/ но Бо́жию Прему́дрость — Сы́на Бо́жия, всегда́ разу́мно воспева́я, велича́л еси́.</p>
<p>Его же возлюби́ душе́ю и те́лом, Бо́га своего́,/ его́ же ра́ди всего́ отре́клся еси́ земна́го и тле́ннаго,/ да с Ним Еди́ным пребыва́еши и бесе́дуеши, разу́мно в се́рдце поя́:/ Свят еси́, Го́споди, и поет Тя дух мой.</p>
<p>Зе́млю Вя́тскую босы́ми нога́ми зимо́ю и ле́том освяща́я,/ естество́ же челове́ческое име́я, блаже́нне Проко́пие,/ А́нгельски на земли́ пожи́л еси́./ О преблаже́нне Проко́пие!/ помоли́ся за нас приле́жно Бо́гу.</p>
<p>
<red>Богоро́дичен:</red> Избавля́ющего челове́ки преслуша́ния лю́таго паде́ния,/ всему́ Вино́внаго, Чи́стая и Всенепоро́чная, родила́ еси́.</p>
<p>
<red>Ин Конда́к, глас 8:</red>
</p>
<p>Мно́гою любо́вию к Бо́гу пламене́я,/ любви́ и смире́нию люде́й безмо́лвно учи́л еси́,/ дея́нием бу́дущая явля́я,/ неду́ги и боле́зни цели́л еси́./ На путь спасе́ния нас наста́ви,/ от я́зв грехо́вных исцели́,/ Проко́пие блаже́нне,/ о всех нас Христа́ Бо́га моли́.</p>
<p>
<red>Ин И́кос, глас 8:</red>
</p>
<p>И́же от Бо́га просла́влен, Проко́пие святы́й,/ и дар благода́ти прия́л еси́ от него́,/ мо́лим тя мы смире́нною душе́ю и си́це сла́вим тебе́ от се́рдца на́шего всего́:/ ра́дуйся, Хлы́нова гра́да уго́дниче святы́й;/ ра́дуйся, от Вя́тския земли́ почте́нный похвало́ю./ Ра́дуйся, зде подвиза́выйся терпе́нием, моли́твою, посто́м;/ ра́дуйся, в ра́йских селе́ниих просла́вленный Христо́м./ Ра́дуйся, и́бо моля́щихся тебе́ слы́шиши всегда́;/ ра́дуйся, прибега́ющих к тебе́ не отве́ргший никогда́./ Ра́дуйся, блаже́нне Проко́пие, о нас Христа́ Бо́га на́шего моли́.</p>
<p>
<red>Седа́лен, глас 5:</red>
</p>
<p>Согла́сием Боже́ственным озаря́ем в пути́, веду́щим к жи́зни,/ Боже́ственным сия́нием ходи́в ве́рно, вра́жиих отбе́г прило́г,/ и сын Све́ту и дни яви́лся еси́, о́тче Проко́пие Богоблаже́нне.</p>
<p>
<red>Сла́ва, глас 6:</red>
</p>
<p>На́ша ра́досте, Проко́пие блаже́нне,/ ты, пред отше́ствием из земны́я жи́зни те́ло твое́ свято́е сне́гом омы́в,/ причасти́вся Боже́ственных Та́ин Те́ла и Кро́ви Христо́вых,/ зе́мно помоли́вся у хра́мов святы́х,/ ру́це крестообра́зно сложи́в, та́ко почи́л еси́./ Умоли́ Бо́га сподо́бити нас христиа́нския кончи́ны,/ да, испове́даем грехи́ на́ша, покая́нными слеза́ми омы́емся, примири́мся со все́ми,/ Боже́ственныя же Та́йны прии́мем и та́ко в ми́ре оты́дем на Суд Госпо́день.</p>
<p>
<red>И ны́не, Богоро́дичен:</red>
</p>
<p>Ма́ти Бо́жия Пречестна́я, гра́де христиа́нский,/ изба́ви лю́ди Своя́ от бед, приле́жно зову́щих,/ и проти́вися враго́м го́рдым мы́сленным, да вопие́м Ти:/ ра́дуйся, Благослове́нная.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Вознесена́ Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Соедини́вся к стези́ пра́вды, Богоно́сне,/ в Боже́ственный град вни́де, блаже́нне Проко́пие,/ спасе́нным сия́нием обогати́вся.</p>
<p>Единообра́зен, преподо́бне Проко́пие,/ в смысл Богоно́сных муже́й, блаже́нне, вни́де Боже́ственными по́вестьми,/  Боже́ственною оде́ждею оде́явся.</p>
<p>Се́рдце твое́ скрижа́ль очи́щену, ду́ха Свята́го благода́ть обре́тше, о́тче Проко́пие,/ и написа́ соверше́нно безстра́стие, ве́ру и любо́вь нелицеме́рну.</p>
<p>
<red>Богоро́дичен:</red> Седя́й на Престо́ле превознесе́не Херуви́мстем,/ я́ко престо́л Тя име́я, Мари́е Богоневе́сто,/ на ру́ку Твое́ю почи́в,/ препросла́вленный Бог наш.</p>
<p>
<red>Ин</red>
</p>
<p>Лю́дем послужи́л еси́ во спасе́ние, блаже́нне Проко́пие,/ предвеща́я им знака́ми и де́йствиями гряду́щая и обраща́я к покая́нию и за́поведем Бо́жиим,/ да вси сла́ву си́ле Госпо́дней пое́м.</p>
<p>А́нгельски пожи́в на земли́ в телеси́,/ зной и мраз, глад и жа́жду, бие́ние и поруга́ние, я́ко же Безпло́тный, претерпе́вая, блаже́нне,/ Бо́жией си́ле, укрепля́ющей тя, сла́ву воспева́л еси́.</p>
<p>Жи́знь ве́чную восхоте́в насле́довати,/ всю жи́знь твою́ Ева́нгельским за́поведем покори́, блаже́нне Проко́пие,/ и жи́знию свое́ю Бо́га просла́вил еси́.</p>
<p>
<red>Богоро́дичен:</red> Седя́й на престо́ле превознесе́нне Херуви́мстем,/ я́ко престо́л Тя име́я, Мари́е Богоневе́сто,/ на рука́х Твои́х почи́ препросла́вленный Бог наш.</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Ты, Го́споди, мой Свет,/ в ми́р прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Пресве́тлую зарю́, Проко́пие блаже́нне, прии́м,/ я́ко со́лнце, яви́лся еси́,/ бесо́вску́ю тьму отогнав, достосла́вне.</p>
<p>Твои́м жела́нием, Христе́, окрили́вся, блаже́нный Проко́пий/ жела́ние теле́сное, я́коже сгре́бие
<a type="note" xlink:href="#note23">23</a>
мирско́е, му́дре оттрясе́.</p>
<p>Си́лою Боже́ственною укрепи́вся, в ми́р всели́лся, опустева́ющи стра́сти,/ о́тче Богому́дре Проко́пие.</p>
<p>
<red>Богоро́дичен:</red> Рече́ние преста́ тле́нное,/ Де́ва бо нетле́нно роди́ Бо́га Сло́ва,/ вы́ше естества́ и сло́ва пребы́вши Де́вою.</p>
<p>
<red>Ин</red>
</p>
<p>На по́двиг юро́дства благослове́ние Бо́жие чрез преподо́бнаго Три́фона испроси́в, блаже́нне Проко́пие,/ дру́гом был еси́ ему́ на земли́ и во оби́телех Небе́сных,/ и по сме́рти явля́ешися ку́пно с ним:/ моли́теся всегда́, да Госпо́дь пода́ст ми́р лю́дем Свои́м.</p>
<p>На земли́ вся́ческия уте́хи лиши́вся, блаже́нне Проко́пие,/ в Небе́сных же селе́ниих стори́цею награ́ду восприя́в сокро́вищ духо́вных, ве́чных,/ ны́не ра́дуешися, Го́спода воспева́я.</p>
<p>А́нгельски непреста́нно возноси́л еси́ хвалу́ Бо́гу и моли́твы, живя́ на земли́,/ и ны́не на Небеси́ пред престо́лом Влады́ки Христа́ предстоя́,/ моли́ся о нас, Проко́пие блаже́нне.</p>
<p>
<red>Богоро́дичен:</red> Рече́ние преста́ тле́нное,/ Де́ва бо нетле́нно роди́ Бо́га Сло́ва,/ па́че естества́ и сло́ва Де́ва пребыва́ет.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Ум свой весь к Бо́гу простира́я непреста́нными поуче́ньми,/ плотску́ю же любо́вь не пощаде́,/ благи́м хода́тайством, Проко́пие, присвоя́ем.</p>
<p>Ни скве́рны, ни вра́ски
<a type="note" xlink:href="#note24">24</a>
прия́т, блаже́нне,/ посреде́ тебе́ ми́ра живу́щу,/ честны́ми же па́че мольба́ми свои́ми очища́еши от душе́вный скве́рны притека́ющия.</p>
<p>Ты, плотски́х мудрова́ний вы́шши по́мысл име́я,/ не уязви́ся, посреди́ жен обнажа́ем,/ безстра́стия бо оде́ждою, Проко́пие, облече́ся.</p>
<p>
<red>Богоро́дичен:</red> Усты́, и по́мыслом, и се́рдцем, Пречи́стая, Тя, Богоро́дицу, пропове́дуем./ Тобо́ю бо Бо́гови примири́хомся,/ отринове́ннии пе́рвее преступле́нием пра́отца.</p>
<p>
<red>Ин</red>
</p>
<p>О Го́споди, спаси́ нас, погиба́ем, потопля́еми грехо́м!/ Моли́твенно возде́тыми к Тебе́ о нас рука́ми блаже́ннаго Проко́пия,/ Изба́вителю, и нас спаси́.</p>
<p>Проко́пие блаже́нне, ты еси́ ди́вный и святы́й,/ мы же гре́шни и не́мощни,/ моли́ся Изба́вителю от гее́нны спасти́ нас.</p>
<p>Ра́дость спасе́ния и нам испроси́ у Бо́га, блаже́нне Проко́пие,/ дерзнове́ние име́я пред Ним, Изба́вителем и Спаси́телем на́шим,/ да с тобо́ю воспое́м его́ во ве́ки.</p>
<p>
<red>Богоро́дичен:</red> Усты́, и по́мыслы, и се́рдцем, Пресвята́я Богоро́дице, Тя пропове́дуем:/ Тобо́ю Бо́гу примири́хомся,/ отринове́ннии преступле́нием пе́рвее пра́отца.</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шния красоты́:</p>
<p>Возбра́нному и ди́вному в пра́ведницех му́жу,/ во́лею во юро́дство претвори́вшуся,/ ми́ра сего́ красоты́ возненави́дел еси́,/ плотска́я мудрова́ния увяди́л еси́ посто́м и жа́ждею,/ студе́нию мра́за, сне́га, и зно́я, и дождя́,/ и от про́чия возду́шныя тяготы́ никогда́ же уклони́ся/ и очи́стил еси́ себе́, я́ко зла́то в горни́ле, Проко́пие блаже́нне,/ всей Вя́тской земли́ похвала́ и утвержде́ние.</p>
<p>
<red>И́кос:</red>
</p>
<p>Прииди́те, христолю́бцы,/ прииди́те, нищелю́бцы,/ восхвали́м блаже́ннаго страда́льца, прему́драго Проко́пия,/ бы́вша юро́да Христа́ ради́,/ во́лею ми́ра и я́же в нем уме́ты вмени́вша, по апо́столу,/ и во след Христа́ усе́рдно поте́кша,/ плоть же свою́ посто́м, и жа́ждею, и зно́ем,/ и дожде́м, и сне́гом, возду́шною тя́гостию смири́вша,/ ду́шу же от страсте́й свобо́дну соблю́дша/ и све́тлу доброде́тельми соде́лавша,/ и Небе́сное житие́ со все́ми святы́ми ве́чно насле́довавша,/ и моля́щася Христу́ Бо́гу о чту́щих его́ ве́рою и любо́вию./ К нему́ же возопие́м:/ ра́дуйся, уго́дниче Христо́в, Проко́пие блаже́нне,/ всей Вя́тской земли́ похвала́ и утвержде́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Не изво́ли ничто́же на земли́ люби́ти, па́че Зижди́теля,/ но, посреди́ хра́мов скита́яся, блаже́нне Проко́пие, ра́довашеся и поя́ше,/ благослове́н еси́, зовы́й, в це́ркви сла́вы Твоея́, Го́споди.</p>
<p>Не пощаде́ пло́ти своея́,/ но предаде́ ю на по́двиги и труды́, ну́жное пребыва́ние,/ тем ко́зни бесо́вския му́жески попра́в, блаже́нне Проко́пие, поя́ше, зовы́й всегда́:/ благослове́н еси́ в це́ркви сла́вы Твоея́, Го́споди.</p>
<p>Одержи́м христоподо́бною, о́тче, Боже́ственною любо́вию, преблаже́нне Проко́пие,/ вся бо, я́ко уме́ты, вмени́л еси́, вопия́ше, зовы́й немо́лчно:/ благослове́н еси́ в це́ркви сла́вы Твоея́, Го́споди.</p>
<p>
<red>Богоро́дичен:</red> Вы́шняго освяще́нное Боже́ственное селе́ние, ра́дуйся./ Тобо́ю бо даде́ся ра́дость, Богоро́дице, зову́щим:/ благослове́нна Ты в жена́х еси́, Всенепоро́чная Влады́чице.</p>
<p>
<red>Ин</red>
</p>
<p>Кто нам путь к Бо́гу освети́т,/ кто научи́т пла́мень страсте́й погаси́ти, кроме́ вас, святи́и,/ проше́дшии по пути́ жи́зни спаси́тельно?/ Помози́те нам, да и мы с ва́ми воспое́м:/ отце́в и наш Бо́же, благослове́н еси́.</p>
<p>О́бщую со все́ми святы́ми и А́нгелами-храни́телями/ вознеси́ о нас моли́тву, блаже́нне Проко́пие,/ к Бо́гу Отцу́ Небе́сному.</p>
<p>Проко́пие блаже́нне, святы́й,/ моли́ся о лю́дех, соверша́ющих святу́ю па́мять твою́,/ лобыза́ющих ико́ну твою́ и прославля́ющих Бо́га отце́в на́ших.</p>
<p>
<red>Богоро́дичен:</red> Вы́шняго освяще́нное Боже́ственное селе́ние, ра́дуйся,/ Тобо́ю бо даде́ся ра́дость, Богоро́дице, зову́щим:/ благослове́нна Ты в жена́х еси́, Всенепоро́чная Влады́чице.</p>
<p>
<red>Песнь 8</red>
</p>
<p>
<red>Ирмо́с:</red> Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</p>
<p>Всесве́тлая звезда́, су́щих в тиме́нии страсте́й приводя́ к животу́,/ науча́я твори́ти Боже́ственныя за́поведи и нечи́стыя целому́дренно жи́ти,/ отгони́ши лю́тыя неду́ги, вопия́:/ благослови́те, вся дела́ Госпо́дня, Го́спода.</p>
<p>Ты, цел умо́м в кро́ве чу́дных, му́дре,/ мно́ги улови́л еси́ юро́дствовати Го́спода ра́ди,/ ве́дый наруга́ем бы́ти, вопия́ чисте́йшею душе́ю, Проко́пие блаже́нне:/ благослови́те, вся дела́ Госпо́дня, Го́спода.</p>
<p>Соверше́н еди́н и́же Свои́х сла́вяй Госпо́дь,/ прославля́я тя, преподо́бне,/ ко гро́бу твоему́ притека́ющия исцеля́я, светлослове́ньми зову́щия:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Избавля́яй нас, возсия́ из Тебе́ Госпо́дь, Де́во Чи́стая,/ его́же моли́, Влады́чице, спасти́ пою́щия Тя/ и от обстоя́ния изба́вити нас, вопию́щих:/ благослови́те, вся дела́ Госпо́дня, Го́спода.</p>
<p>
<red>Ин</red>
</p>
<p>Яви́ся о́браз воздержа́ния, моли́твы и любве́, блаже́нне Проко́пие,/ да и мы, подража́юще тебе́, сподо́бимся Ца́рствия Небе́снаго,/ да, спасе́ннии, хва́лим и благослови́м Бо́га во ве́ки.</p>
<p>Сла́ва Бо́гу, созда́вшему нас;/ сла́ва Спа́сшему нас;/ сла́ва Да́рующему жи́знь ве́чную святы́м Свои́м./ Хва́лим его́ и превозно́сим во вся ве́ки.</p>
<p>Лю́дие вси,/ чрез блаже́ннаго Проко́пия вознесе́м хвалу́ Бо́гу на́шему,/ благослови́м его́ и воскли́кнем:/ Го́спода по́йте, дела́, и превозноси́те во вся веки.</p>
<p>
<red>Богоро́дичен:</red> Избавля́яй нас, возсия́ из Тебе́ Госпо́дь, Де́во Чи́стая,/ его́же моли́, Влады́чице, просвети́ти пою́щия Тя,/ и обстоя́ния нас изба́вити, вопию́щих:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем</emphasis>.</p>
<p>Всем се́рдцем, Проко́пие, Тро́ице усе́рдно предложи́вся/ и, от Нея́ луча́ благоде́льно прие́м,/ светови́ден быв и со А́нгелы лику́еши.</p>
<p>Жела́нием Боже́ственным приедини́вся и воздержа́нием просве́щся,/ ча́емых ве́чных благ во прича́стии быв, Богоблаже́нне Проко́пие, и наслажде́нии.</p>
<p>Твоя́ боле́зни и по́ты прия́т весе́лие, ника́коже конца́ иму́щее,/ в немже пита́яся, Проко́пие преблаже́нне,/ и нас непреста́нно помина́й.</p>
<p>
<red>Богоро́дичен:</red> Спаси́ мя, ро́ждшая всех Изба́вителя и Благоде́теля,/ разори́ души́ мое́й мра́чный о́блак,/ Све́та о́блаче Свята́я Влады́чице,/ и си́льна соде́лай на стра́сти, борю́щия мя.</p>
<p>
<red>Ин</red>
</p>
<p>Ви́дим любо́вь Бо́жию к нам, гре́шным,/ ви́дим и ответную любо́вь святы́х к Нему́,/ возлюби́м и мы его́ во ве́ки.</p>
<p>Име́я ми́лость и благода́ть от Бо́га, блаже́нне Проко́пие,/ с Богоро́дицею и Предте́чею моли́ся о нас, гре́шных.</p>
<p>Мир, согла́сие, любо́вь, ве́ру и доброде́тельную жи́знь/ испроси́ чрез Влады́чицу ми́ра Богоро́дицу, святы́й блаже́нный Проко́пие,/ от Христа́ Бо́га всем лю́дем земли́.</p>
<p>
<red>Богоро́дичен:</red> Спаси́ мя, ро́ждшая всех Изба́вителя и Благоде́теля,/ разори́ души́ мое́й о́блаки,/ Све́та о́блаче, Свята́я Влады́чице,/ и си́льна соде́лай на стра́сти, борю́щия мя.</p>
<p>
<red>Свети́лен:</red>
</p>
<p>Удали́вся, бе́гая мирски́х сожи́тельства,/ Христу́, и́же над все́ми Бо́гу на́шему, непоро́чным житие́м благоуго́ди́л еси́./ его́же ны́не моли́ о нас, рабе́х твои́х,/ ве́рою пра́зднующих всечестну́ю па́мять твою́, Богому́дре Проко́пие.</p>
<p>
<red>Сла́ва:</red>
</p>
<p>И́же Свет ми́ру, Христе́, просвети́вый святы́я со́лнца светле́йше,/ моли́твами блаже́ннаго Проко́пия и на́ши се́рдца́ освети́/ благоразу́мием и све́том благода́ти Твоея́.</p>
<p>
<red>И ны́не, Богоро́дичен:</red>
</p>
<p>Му́дрость составну́ю, и Сло́во пресу́щное, и Врача́ всех поро́ждшая, Де́во,/ стру́пы и я́звы души́ моея́ исцели́,/ лю́тыя и многовре́менныя, и стра́стная утоли́ се́рдца моего́ помышле́ния.</p>
<p>
<red>На хва́литех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́вное чу́до,/ во изступле́нии ума́ соверши́ся духо́вная прему́дрость в тебе́, о́тче Проко́пие./ Вся бо, я́ко уме́ты, вмени́л еси́,/ да Христа́ приобря́щеши,/ и Ца́рство Небе́сное возлюби́л еси́,/ е́же получи́в ны́не,/ со А́нгелы предстоя́, свя́те,/ моли́ся о чту́щих приле́жно па́мять твою́.</p>
<p>О, пресла́вное чу́до,/ в бре́нном те́ле ходя́ на земли́,/ Тебе́ ра́ди, я́ко Беспло́тен, пребыва́я, уго́дник Твой Проко́пий/ ве́лие нестяжа́ние стяжа́,/ обе́щанных Твои́х вожделе́в,/ Его́же ни о́ко ви́де, ни у́хо слы́ша, ни на се́рдце челове́ку взы́де,/ угото́ванных лю́бящим Тебе́,/ того́ моли́твами, Христе́,/ спаси́ ду́ши на́ша, я́ко Ми́лостив.</p>
<p>Богоблаже́нне Проко́пие,/ возненави́дев вре́менная ми́ра сего́,/ умертви́л еси́ вся плотски́я сла́дости,/ Богоуго́дно подвиза́лся,/ на высоту́ востече́ доброде́телей,/ и вра́жия ко́зни попра́, и побе́ды вене́ц восприя́,/ от земли́ преста́вися/ и ны́не на Небеси́ с ли́ки пра́ведных весели́шися,/ моли́ спасти́ся душа́м на́шим.</p>
<p>
<red>И́ны стихи́ры, глас 5:</red>
</p>
<p>Хвали́ти Бо́га подоба́ет всем,/ мы же, гре́шнии, ка́ко сме́ем вознести́ хвалу́?/ Ты, блаже́нне Проко́пие,/ вознеси́ от нас хвалу́ Бо́гу на́шему.</p>
<p>Восхва́лим о́бщаго всех Влады́ку Бо́га/ не уста́ми то́кмо, но и жи́знию свято́ю,/ предводи́теля во хвале́ име́юще блаже́ннаго Проко́пия, и воскли́кнем:/ хва́лим Бо́га и превозно́сим его́ во ве́ки.</p>
<p>А́нгели Бо́га воспева́ют,/ вся тварь хва́лит его́,/ велича́ют вси святи́и лю́дие,/ блаже́нный Проко́пий престо́лу его́ покланя́ется,/ и мы славосло́вим его́ во вся ве́ки.</p>
<p>Любо́вь отве́тную приими́, о Бо́же наш,/ ра́дость на́шу о любви́ Твое́й/ мы в славосло́вии воспева́ем/ и хва́лим, и благослови́м Тебе́ во ве́ки.</p>
<p>И́скренне умо́м и любо́вию/ воспое́м Христа́:/ оса́нна в вы́шних Свято́му/ — Аллилу́ия, Аллилу́ия, Аллилу́ия — Бо́гу на́шему всегда́.</p>
<p>
<red>Сла́ва, глас 8. Самогла́сен:</red>
</p>
<p>Доброде́телей твои́х, Богому́дре Проко́пие, исправле́ния/ уясни́ша ве́рных сердца́./ Кто бо, слы́ша безме́рное твое́ смире́ние и терпе́ние, не удиви́тся,/ е́же ко всем кро́тость и беззло́бие,/ к скорбя́щим ми́лование, и к су́щим в бе́дах ско́рое поможе́ние,/ и к пла́вающим безмяте́жное приста́нище,/ и в путь ше́ствующим благопоспеше́ние./ Вся благоле́пно предвари́, досточу́дне Проко́пие,/ и ны́не неувяда́емым венце́м оде́яся/ от руки́ Вседержи́теля Бо́га,/ его́ же моли́ спасти́ся душа́м на́шим.</p>
<p>
<red>И ны́не, предпра́зднства, или́ Богоро́дичен, глас 8:</red>
</p>
<p>Ми́ра прибе́жище, хвалы́ досто́йная,/ Пресла́вная Богоро́дице Мари́е!/ Хвалу́ вознеси́ Сы́ну Твоему́ и Бо́гу/ со Безнача́льным его́ Отце́м и Боже́ственным Ду́хом/ и нас укрепи́ и научи́ сла́восло́вити Бо́га во ве́ки.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на песнй 3-я и 6-я. Проки́мен, глас 3:</red> Возвесели́тся пра́ведник о Го́споде/ и упова́ет на него́.
<red>Стих:</red>
Услы́ши, Бо́же, глас мой, внегда́ моли́тимися к Тебе́.
<red>Апо́стол к Корйнфяном, зача́ло 131. Ева́нгелие от Матфе́я, зача́ло 69.</red></p>
<p>
<red>Моли́тва свято́му блаже́нному Проко́пию́, Вя́тскому чудотво́рцу</red>
</p>
<p>О подви́жннче многотру́дный и кро́ткий, моли́твенниче усе́рдный и любвеоби́льный целе́бниче, святы́й блаже́нный Проко́пие! Гра́да Хлы́нова украше́ние, Вя́тския земли́ Небе́сный моли́твенниче! Ки́я похвалы́ принесе́м тебе́, свя́тче Бо́жий? Ка́ко воспое́м тя? То́кмо, моля́щеся тебе́, воспомина́ем ди́вныя по́двиги твоя́. Ты из де́тства Богоуго́дно пожи́л еси́, послуша́ние роди́телем и трудолюби́е явля́я. В во́зраст прише́д и услы́шав словеса́ Спаси́теля: а́ще кто хо́щет по Мне ити́, да отве́ржется себе́, и во́змет крест свой, и по Мне гряде́т, — и: Кто люби́т ина́го па́че Мене́, недосто́ин есть Мене́, — ты, блаже́нне, послу́шен быв Христо́ву сло́ву, де́лом и жи́знию отвеща́вая на за́поведи его́,и ра́ди любви́ к Нему́ всего́ отре́клся, возлюби́л еси́ чистоту́ и целому́дрие, молча́нием уста́ загради́в, да непреста́нно умо́м с Бо́гом бесе́ду твори́ши и мо́лишися ему́, и по сло́ву апо́стола Па́вла: Мы бу́и Христа́ ра́ди, вы же му́дри о Христе́, — по́двиг особый и многотру́дный восприя́л еси́ на ся, явля́я себе́, я́ко безу́мна и юро́дива пред людьми́, ра́зум же соверше́н име́я, почита́я всех лу́чшими себе́ и в сем по́двизе до сме́рти пребы́л еси́. Ты, ра́нее всех к Боже́ственным слу́жбам приходя́, после́дним исходи́л еси́ из хра́ма; обходя́ хра́мы гра́да, на па́пертех моли́лся еси́ днем и но́щию. Гла́дом и жа́ждою томя́ся, зной и мраз зи́мний терпя́, ма́ло прикрыва́я наготу́ свою́, босы́ми нога́ми по сне́гу ходи́л еси́, посмея́ние и бие́ние от люде́й неразу́мных терпя́, за оби́дчики моля́ся, с кля́твою преща́я духо́внику своему́, да не откры́ет бесе́ду и по́двиг лю́дем. За таковы́я по́двиги Госпо́дь Бог просла́ви тя да́ром исцеле́ния боле́зней и неду́гов и предве́дения гряду́щаго: мно́гим бо предрека́л еси́ о́бразами гото́витися покая́нием к сме́рти, други́я же ра́достно воздвига́л еси́ от одра́ боле́зни, темни́чное заключе́ние или́ от него́ избавле́ние и о́бщия бе́дствия предвеща́я, призыва́л еси́ к покая́нию. Пред кончи́ною твое́ю, ю́же откры́ тебе́ Бог, те́ло твое́ сне́гом отира́я, омы́л еси́ и, мно́го моли́вся, почи́ от трудо́в пра́ведных, душе́ю же в Небе́сныя оби́тели от Бо́га прия́тый, отту́ду явля́лся еси́ с преподо́бным Три́фоном, да́руя исцеле́ния.</p>
<p>Мо́лим тя, святы́й Проко́пие: я́ко име́я дерзнове́ние у Го́спода, испроси́ нам жи́знь мирную, от собла́знов и ко́зней диа́вольских изба́ви; храм сей, град наш и всю страну́ на́шу сохрани́ в ми́ре, от враго́в защити́; земли́ плодоно́сие, во́здуха благорастворе́ние, вод освяще́ние, изоби́лие плодо́в и вся потре́бная для жи́зни сей да́руй лю́дем, чту́щим тя и моля́щимся тебе́; нам и всем правосла́вным христиа́ном испроси́ у Спаси́теля Христа́ Бо́га в христиа́нских доброде́телех пребыва́ти, ве́ру и любо́вь к Бо́гу всегда́ име́ти, с наде́ждою стреми́тися к жи́зни ве́чней; смире́ния и терпе́ния, кро́тости и воздержа́ния испо́лнитися; моли́тве неразсе́янней и непреста́нней научи́тися, христиа́нския кончи́ны жи́зни на́шея, безболе́зненны, ми́рны с покая́нием и приобще́нием Христо́вых Та́ин сподо́битися, та́кожде и до́браго отве́та на стра́шнем суди́лищи Христо́вем, да, твои́ми моли́твами огражда́еми и сопу́тствуеми, дости́гнем вожделе́нный жи́зни ве́чныя в Ца́рствии Бо́жием, да та́мо вку́пе с тобо́ю и все́ми святы́ми сла́вим Отца́ и Сы́на и Свята́го ду́ха, ны́не, и при́сно, и во ве́ки веков. Ами́нь.</p>
<p>
<red>Блаженный Прокопий, Христа ради юродивый, Вятский чудотворец.</red> В 1578 году в 6 верстах от Хлынова (Вятки), в деревне Корякинской, в крестьянской семье родился вымоленный у Господа мальчик Прокопий. Однажды, работая в поле на лошади, 12-летний мальчик был поражен ударом молнии. Дома отрок очнулся, но оставался в исступлении: Прокопий раздирал на себе одежду, топтал ее, ходил нагим. Родители привезли его к преподобному Трифону Вятскому (†1612; память 8 октября), прося помолиться о нем святителю Николаю Чудотворцу и преподобному Сергию Радонежскому. Отслужив молебен, преподобный Трифон окропил мальчика святой водой — и к нему́ вернулся разум.</p>
<p>Через 5 лет после исцеления он прислуживал три года в храме во имя великомученицы Екатерины в городе Слободском. Когда святому Прокопию исполнилось 20 лет, его хотели женить, но он тайно ушел в город Хлынов и там начал свой трудный, но благодатный путь юродства Христа ради. Вспомнив о своем детском безумии, он повторил его теперь сознательно: раздирал на себе одежды и ходил нагим, вдохновляясь примером наиболее чтимых северо-русских святых — блаженного Иоанна (†1494; память 29 мая) и блаженного Прокопия (†1303; память 8 июля) Устюжских. Святой Прокопий наложил на себя подвиг молчания и объяснялся знаками. Одни смеялись над ним, другие били, но юродивый все терпел с благодарностью.</p>
<p>В народе скоро стала известна прозорливость святого: он часто ходил к больным Города и, если видел, что больной должен выздороветь, приподнимал его и радовался; а если больной должен был умереть, блаженный плакал, целовал его, складывал свои руки на груди, показывая этим, что надо готовиться к смерти. Прозорливость блаженного открыла его святость. Много печалился блаженный об узниках, приносил им хлеб и всегда старался ободрить, указывая на скорое освобождение. Лишь со своим духовником, священником церкви в честь Вознесения Господня Иоанном Колачниковым, он прерывал свое безмолвие, заповедав ему не открывать тайну его подвига до кончины.</p>
<p>В церкви во имя святого Иоанна Предтечи был такой случай: юноша Корнилий Корсаков пел за литургией на клиросе, святой Прокопий взял его за руку, повел к царским вратам и втолкнул в алтарь. Через 6 лет Корнилий принял сан священника, а овдовев, принял постриг с именем Киприан и стал игуменом.</p>
<p>Около 30-ти лет подвизался блаженный Прокопий Вятский в подвиге юродства. Однажды ему была предвозвещена скорая кончина. Отстояв Богослужение в церкви, святой вышел на Пятницкий мост и долго молился. Перейдя его, он сел и отер тело снегом, словно очищая себя от скверны. Потом пришел к Городской башне, называемой «Вышкой», обратился к востоку и снова усердно молился.</p>
<p>Скончался блаженный Прокопий Вятский с молитвенно простертыми руками, как бы самой смертью знаменуя несение жизненного креста. Это было 21 декабря́ 1627 года, на 50-м году жизни. Блаженный Прокопий Вятский был с честью погребен в вятском Трифоновом Успенском монастыре, с северной стороны соборного храма.</p>
</section>
