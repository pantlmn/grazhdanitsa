<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го равноапо́стольнаго Нау́ма, чудотво́рца О́хридскаго.</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>Пое́м стихи́ры на 4, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Зри́тель был еси́ умо́м мы́сленных сил,/ я́ко де́телен, Боже́ственных сло́вес полага́я во твое́м се́рдце,/ в не́мже и восхожде́ния, я́ко ле́ствицу, утверди́л еси́,/ преподо́бне Нау́ме, о́тче наш,/ и ны́не моли́ся дарова́ти душа́м на́шим/ ми́р и ве́лию ми́лость.</p>
<p>Нау́ме преподо́бнейше,/ твою́ из младе́нства возложи́л еси́ жи́знь Христу́ Бо́гу на́шему,/ от него́же укрепля́ем,/ плотски́я стра́сти по́мыслу пови́нул еси́,/ ху́ждшее покаряя лу́чшему./ Те́мже моли́ся дарова́ти душа́м на́шим/ ми́р и ве́лию ми́лость.</p>
<p>Богому́дре о́тче наш,/ свети́льник яви́лся еси́ велича́йший,/ просвеща́я подсо́лнечную чуде́с сия́ньми и Боже́ственными де́лы./ Те́мже по успе́нии незаходи́мый тя Свет прия́т,/ и ны́не моли́ся дарова́ти душа́м на́шим/ ми́р и ве́лию ми́лость.</p>
<p>
<red>Сла́ва, глас 8:</red>
</p>
<p>Боже́ственных трудо́в твои́х, преподо́бне о́тче,/ плод утверди́ ве́рных сердца́,/ и́бо ве́ждома сон свои́ма очи́ма не дал еси́,/ до́ндеже посла́л еси́ благочести́е Правосла́вия ра́достное./ Те́мже вси, Нау́ме, па́мять твою́, соше́дшеся, пое́м,/ в нея́же нас назира́й, предстоя́ со дерзнове́нием Христу́,/ избавле́ние от лю́тых испроси́.</p>
<p>
<red>И ны́не, предпра́зднства, глас 8:</red> Восприими́, Вифлее́ме, Бо́жию Митропо́лию:
<emphasis>
<red>(зри день сей ниже)</red></emphasis>
</p>
<p>
<red>На стихо́вне стихи́ры предпра́зднства, глас 1</red>
<emphasis>
<red>(зри 24 декабря́).</red>
</emphasis>
</p>
<p>
<red>Сла́ва, преподо́бнаго, глас 4:</red>
</p>
<p>Проси́яша твоя́ до́брая дела́,/ я́ко со́лнце, на земли́ и на Небеси́,/ Христо́в служи́телю блаже́нне,/ правосла́вно бо пропове́дал еси́ Мизи́и и́стинную и непоро́чную ве́ру Христо́ву,/ те́мже моли́ся, Нау́ме всеблаже́нне,/ в па́мяти твое́й, Богоно́сне, дарова́ти нам ве́лию ми́лость.</p>
<p>
<red>И ны́не, предпра́зднства, глас то́йже:</red>
</p>
<p>Иса́ие, лику́й, сло́во Бо́жие восприе́м,/ прорцы́ Отрокови́це Мари́и:/ купине́ горе́ти и огне́м не сгара́ти заре́ю Божества́./ Вифлее́ме, благоукраси́ся,/ отве́рзи врата́, Еде́ме,/ и волсви́, иди́те ви́дети Спасе́ние, в я́слех повива́емое,/ его́же звезда́ показа́ верху́ верте́па,/ Жизнода́вца Го́спода, спаса́ющаго род наш.</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>Пое́м</red> Блаже́н муж:
<red>1-й антифо́н.</red>
На Го́споди, воззва́х:
<red>
Поста́вих стихов 8 и пое́м стихи́ры предпра́зднства
<emphasis>(зри день сей выше</emphasis>) и свята́го, глас 2</red>.</p>
<p>
<red>Подо́бен: </red>Ки́ими  похва́льными:</p>
<p>Ки́ими похва́льными венцы́,/ ки́ими цве́ты пе́сней оде́ем Христоно́сца Нау́ма?/ Взем ти благода́ть,/ кра́сное прия́телище Ду́ху,/ све́тлое назда́ние Сло́ва,/ Отцу́ достоле́пное приста́нище,/ Божества́ всесоверше́нное оби́телище,/ и́же во Трие́х О́бразех и Еди́нем досто́инством разуме́вшем,/ всем ве́ровати ю́же и уясни́ Болга́рскому исполне́нию.</p>
<p>Ки́ими проро́чески словесы́, свя́те, тя, я́коже и дру́гаго, нарече́м?/ Превеща́теля и тайна пропове́дника,/ реку́ Боже́ственных та́инств, гра́ды нечести́выя напая́юща,/ лю́ди же Боже́ственным Креще́нием очища́юща/ и каменосерде́чных су́щих в храм Христу́ воздви́гша благоле́пен./ Те́мже, блаже́нне, испроси́ непреста́нно, е́же спасти́ся нам.</p>
<p>Всех, честну́ю твою́ па́мять любо́вию собра́вшихся соверши́ти, и предстоя́щих с ве́рою Боже́ственной ра́це твои́х моще́й, и со благогове́нием покланя́ющихся ей,/ свободи́ от вся́кия беды и напа́сти бесо́вския,/ искуше́ния от муж непра́ведных, предпочита́ющих лука́вая,/ и́бо тебе́ тепле́йша помо́щника напису́ем.</p>
<p>
<red>Сла́ва глас 6:</red>
</p>
<p>И́же благода́ти прему́дрость прие́м от Боже́ственнаго ду́ха/ и язы́ки научи́в Мизи́йския благоче́стию,/ правосла́вия сте́пень же и утвержде́ние,/ Нау́ме, о́тче всече́стне,/ всем преподо́бным и по́стническим удобре́ние,/ дерзнове́ние име́я к Бо́гу,/ того́ моли́, да спасе́т ду́ши на́ша.</p>
<p>
<red>И ны́не, предпра́зднства, глас 3:</red>
</p>
<p>Благоукраси́ся, Вифлее́ме,/ отве́рзеся бо Едем,/ гото́вися, Евфра́фо,/ обновля́ется бо Ада́м и Е́ва с ним./ Кля́тва бо разори́ся, спасе́ние ми́ру процвете́,/ и ду́ши пра́ведных украша́ются,/ я́ко дар дароно́сия, вме́сто ми́ра пе́ние принося́ще,/ спасе́ние душе́вное и нетле́ние прие́млюще./ Се бо в я́слех Возлежа́й предповелева́ет/ песнопе́ние духо́вное соверша́ти вопию́щим непреста́нно:/ Го́споди, сла́ва Тебе́!</p>
<p>Вход. Проки́мен дне.
<red>
Чте́ния три преподо́бническая
<emphasis>(зри день 30-й</emphasis>).</red>
</p>
<p>На
<red>ли́тии стихи́ры самогла́сны, глас 2.</red></p>
<p>
<red>Парфе́ния Левки́йскаго:</red> Звезду́ Богосве́тлую, Болга́рии свети́льника/ и ве́ры побо́рника,/ Нау́ма Боже́ственнаго, ве́рнии, восхва́лим,/ со А́нгелы бо ра́дуется,/ прии́м вене́ц нетле́ния от Самого́ Бо́га,/ и мо́лится спасти́ся душа́м на́шим.</p>
<p>
<red>Парфе́ния Левки́йскаго:</red> Всеблаже́нне Нау́ме му́дре,/ ты и по сме́рти на Небесе́х живе́ши во Христе́,/ того́ бо ра́ди ми́ру распя́вся и вне пло́ти вои́стинну пожи́в,/ не себе́ жил еси́,/ но живя́ше па́че в тебе́ Христо́с Бог,/ его́же моли́ спасти́ся душа́м на́шим.</p>
<p>
<red>Глас 4.</red>
</p>
<p>
<red>Подо́бен:</red> Я́ко до́бля:</p>
<p>Апо́столом единонра́вен быв, преподо́бне,/ сим у́бо и ссе́льник показа́ся,/ и́хже ве́ру соблю́л еси́,/ тече́ние соверши́л еси́,/ что чу́дно, а́ще добро́ с водворе́нием получи́л еси́,/ но моли́ с ни́ми всех Соде́теля и Содержи́теля/ от всех лю́тых нас изба́вити.</p>
<p>Доброде́телей прия́телище быв, приснопа́мятне,/ Тро́ицы быв жили́ще,/ Христу́ бо, я́коже обеща́ся, оби́тель сотвори́:/ в тебе́, Нау́ме, прише́д со Отце́м и Ду́хом,/ по прича́стию соверши́в тя Бо́жия Сы́на/ и невестоположе́нием па́че просла́ви.</p>
<p>Мизи́йский язы́к,/ ро́да пе́рвее ле́стию, о́тче, подлежи́ма/ и па́че Панно́н неразу́мейша,/ ка́мениям и дре́виям ве́рующа,/ Нау́ме всече́стне, ва́ми и ва́шими словесы́ и пропове́данием/ освободи́сте лю́таго безве́рия,/ и ны́не вои́стинну ча́да Бо́жия,/ еди́но благоче́стие ды́шуще.</p>
<p>
<red>Глас 6.</red>
</p>
<p>
<red>Подо́бен:</red> Преподо́бне треблаже́нне:</p>
<p>О́тче Богоблаже́нне Нау́ме,/ похвало́ ве́рных,/ добро́то всесве́тлая, по́стником, па́стырем и учи́телем,/ и́же лю́ди Го́сподеви свои́ми труды́ прине́с,/ ты бо и ны́не ста́ду твоему́ со па́стыри и твои́ми соподви́жники/ мольба́ми ми́р ниспосли́ и ми́лость.</p>
<p>Преподо́бне Нау́ме,/ Мизи́йская земля́ просия́ блиста́ньми уче́ния твоего́,/ те́мже, я́ко Не́бо, сла́ву Бо́жию пове́дал еси́,/ со́лнца поте́кл еси́ ясне́йше,/ свети́ла возсия́л еси́ светле́йше,/ отню́дуже мно́жество болга́р приве́л еси́ ко Христу́,/ от се́рдца ве́ровавших,/ и́хже ны́не помина́й, я́ко дерзнове́ние име́я ко Го́споду.</p>
<p>
<red>Сла́ва, глас 5:</red>
</p>
<p>Преподо́бне о́тче,/ не дал еси́ сна свои́ма очи́ма,/ ниже́ ве́ждома свои́ма дрема́ния,/ до́ндеже ду́шу и те́ло от страсте́й свободи́л еси́/ и себе́ сама́го угото́вал еси́ Ду́ху Свято́му прия́телище:/ прише́д бо, Христо́с со Отце́м оби́тель у тебе́ сотвори́,/ и, Единосу́щныя Тро́ицы уго́дник быв, Нау́ме всеблаже́нне,/ моли́ся о душа́х на́ших.</p>
<p>
<red>И ны́не, предпра́зднства, глас то́йже:</red>
</p>
<p>Не дряхлу́й, Ио́сифе, зря мою́ утро́бу,/ узри́ши бо ражда́емое от Мене́, и возра́дуешися,/ и я́ко Бо́гу поклони́шися, —/ Богоро́дица глаго́лаше ко Своему́ обру́чнику,/ хотя́щи роди́ти Христа́./ Сию́ воспои́м, глаго́люще:/ ра́дуйся, Обра́дованная, с Тобо́ю Госпо́дь/ и Тебе́ ра́ди с на́ми.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, болгаром свети́льниче,/ и́ночествующим, посто́м удобре́нным, ме́рило,/ преда́ния благоче́стия пра́вило,/ Не́бо, сла́ву возвеща́ющее Христа́, Царя́ всех,/ о́ко неусыпа́емаго назира́ния, от коне́ц концы́ и́же испо́лнил еси́ Боже́ственнаго пропове́дания,/ всех лови́твы душетле́нныя свободи́л еси́,/ во́ин, проти́ву враг му́чащих облече́нный во ору́жие Христа́, всем подаю́щаго ве́лию ми́лость.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ра́дуйся, благоче́стия заре́,/ Правосла́вия непоколеби́мое водруже́ние,/ стено́, дерзнове́ние ве́рным,/ утвержде́ние, Болга́рии огражде́ние,/ у́ме крайне́йший, Богодухнове́нных орга́не,/ я́же ду́ха происхожде́ние дух твой,/ единоче́стно краси́тельно А́нгелом предлага́емо показа́в,/ от Невйннаго Еди́наго Отца́, вино́вна еди́нственне бы́вшаго,/ Сы́ну сосуще́ственна, Христу́, я́коже рече́,/ подаю́щаго ми́рови ве́лию ми́лость.</p>
<p>
<red>Стих:</red> Возвесели́тся пра́ведник о Го́споде/ и упова́ет на него́.</p>
<p>Пропове́датель Ева́нгелия ясне́йший Болга́рских конце́в был еси́/ и вся́ку ду́шу, досто́йну Ца́рствия Христо́ва,/ мре́жами, о́тче, ве́ры я́ве улови́л еси́./ И мора́в извле́кл еси́ от неве́рия,/ и кра́сно, я́коже снедь, Влады́це своему́, Богоблаже́нне, прине́сл еси́,/ и, я́коже наслажде́ние, на трапе́зи вложи́ Влады́це, и́же в ве́ки ника́коже изнуря́ем, пита́ющий,/ подаю́щий ми́рови ве́лию ми́лость.</p>
<p>
<red>Сла́ва, глас 5:</red>
</p>
<p>Воструби́м пе́сней песнь,/ стеце́мся, любопра́зднственнии, и просла́вим, ра́дующеся,/ в благонаро́читое чрежде́ние всечестна́го отца́./ Свяще́нницы и лю́дие да воспою́т/ и́же в беда́х те́пле заступа́юща,/ Царя́ Христа́ при́сно моля́ще,/ е́же свободи́тися всем вре́да сопроти́вника./ Проро́цы, и апо́столи, и святы́х всех све́тлое ликостоя́ние/ та́йно торжеству́ют в па́мяти преподо́бнаго и всехва́льнаго свети́льника./ тому́ и мы начина́ем, духо́вно вопию́ще, ни́щии,/ предста́теля, и́же в страсте́х ско́ра спаси́теля,/ благоде́теля прося́ще, и́же в житии́ окорми́теля,/ Бо́жия уго́дника,/ вели́каго в преподо́бных, восхвали́м вси, си́це рцем:/ всеблаже́нне, Нау́ме всече́стне,/ изба́ви нас от страсте́й мучи́тельства/ и спаси́ моли́твами твои́ми воспева́ющих тя.</p>
<p>
<red>И ны́не: предпра́зднства, глас то́йже:</red>
</p>
<p>Не дря́хлуй, Ио́сифе:
<emphasis>
<red>(зри день сей выше)</red></emphasis>
</p>
<p>
<red>И́ны стихи́ры на стихо́вне, епи́скопа Парфе́ния Левки́йскаго, глас 5.</red>
</p>
<p>
<red>Подо́бен:</red> Ра́дуйся, по́стнических:</p>
<p>Ра́дуйся, Нау́ме преподо́бне,/ Болгарии свети́льниче, ме́рило догма́тов,/ Правосла́вия пра́вило,/ не́бо, сла́ву пове́дающее Христа́ Всецаря́,/ о́ко неусыпное, прозря́щее от коне́ц в концы́,/ я́же и напо́лнил еси́ Боже́ственнаго пропове́дания,/ и испо́лнися на тебе́ проро́ческое рече́ние,/ во всю бо зе́млю востече́ твое́ веща́ние/ благода́тию Христа́ Бо́га на́шего,/ его́же моли́ дарова́ти душа́м на́шим ми́р и ве́лию ми́лость.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ра́дуйся, Нау́ме преподо́бне,/ пропове́дниче Ева́нгелия в конце́х Болга́рии,/ и́же вся́цей души́ челове́честей/ Ца́рства Христо́ва любо́вь вложи́вый./ Те́мже и, пре́лести удали́в, собра́ния вся/ правосла́вно научи́л еси́ покланя́тися Тро́ице Несозда́нней —/ Безнача́льному Роди́телю, Сы́ну же Собезнача́льному и Ду́ху Боже́ственному,/ непосре́дственне от Отца́ происходя́щему,/ его́же моли́ дарова́ти душа́м на́шим/ ми́р и ве́лию ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, Нау́ме преподо́бне,/ мона́шествующих честно́е удобре́ние вои́стинну,/ в ме́сто селе́ния ди́вна до до́му Бо́жия проше́дый/ ра́достию и весе́лием души́,/ и́деже глас пра́зднующаго/ кра́снаго слы́шания и сла́дкаго хвале́ния,/ его́же Еди́наго вожделе́в, плоть умертви́л еси́/ и улучи́л еси́ Боже́ственную пра́вду Христа́ Бо́га на́шего,/ его́же моли́ дарова́ти душа́м на́шим/ ми́р и ве́лию ми́лость.</p>
<p>
<red>Сла́ва, глас 8:</red>
</p>
<p>Молвы́ жите́йския оста́вль, Нау́ме преподо́бне,/ и крест Спа́сов на ра́мо взем,/ всего́ себе́ Бо́гу возложи́л еси́./ Те́мже и в ми́ре сый,/ вне пло́ти показа́лся еси́, всехва́льне,/ спротяже́нным же на всяк день воздержа́нием подвиза́вся,/ со А́нгелы Ду́ху сопрису́тствуеши всегда́ и свесели́шися,/ дерзнове́ние у́бо име́я ко Го́споду,/ моли́ изба́вится от бед и скорбе́й/ ве́рно соверша́ющим присночестну́ю па́мять твою́.</p>
<p>
<red>И ны́не, предпра́зднства, глас то́йже:</red>
</p>
<p>Восприими́, Вифлее́ме, Бо́жию Митропо́лию, Свет бо Незаходи́мый в тебе́ роди́тися прихо́дит,/ А́нгели, удиви́теся на Небеси́,/ челове́цы, просла́вите на земли́,/ волсви́, от Перси́ды пресла́вный дар принеси́те,/ па́стырие, свиря́юще, Трисвято́е пе́ние сла́дце воспо́йте:/ вся́кое дыха́ние да хва́лит Вседе́теля.</p>
<p>
<red>Тропа́рь, глас 4:</red>
</p>
<p>Мир оста́вил еси́, прилепи́вся Христу́,/ плоть распя́л еси́, пожи́в Ду́ху,/ Нау́ме всеблаже́нне,/ потща́лся еси́ апо́стольским подвиза́тися тече́нием/ и улови́л еси́ к ве́ре Болга́рская неисче́тная мно́жества./ Те́мже моли́твами твои́ми/ изба́ви нас от искуше́ний.</p>
<p>
<red>Сла́ва, и ны́не, предпра́зднства, глас то́йже:</red>
</p>
<p>Гото́вися, Вифлее́ме,/ отве́рзися всем, Еде́ме,/ красу́йся, Евфра́фо,/ я́ко дре́во Живота́ в верте́пе процвете́ от Де́вы./ Рай бо О́ноя чре́во яви́ся мы́сленный,/ в не́мже Боже́ственный сад,/ от него́же я́дше, живи́ бу́дем,/ не, я́коже Ада́м, у́мрем:/ Христо́с ражда́ется пре́жде па́дший возста́вити о́браз.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь предпра́зднства, два́жды. Сла́ва, свята́го, и ны́не, предпра́зднства.</red></p>
<p>
<red>По 1-м стихосло́вии седа́лен, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Я́ко красне́йшия пои́стине но́зе твои́,/ мир, преподо́бне, преиму́щ всяк ум, Боголе́пно, я́ко благовествова́вше,/ зве́ри ти укроти́л еси́ и овца́м примеси́л еси́, язы́ки неукраща́еми Мизи́йски — в па́ству Христо́ву,/ те́мже смире́ние непоколеби́мо испроси́ нам и ве́лию ми́лость.</p>
<p>
<red>Сла́ва, и ны́не, предпра́зднства, глас то́йже.</red>
</p>
<p>
<red>Подо́бен:</red> Боже́ственныя ве́ры:</p>
<p>Ра́дуется днесь Це́рковь,/ пое́т, краси́тся, предпра́зднствует Спа́сово вои́стинну Рождество́:/ всесвято́е бо соверша́ется торжество́ и в Госпо́дню сла́ву облачи́тся./ Вси воззове́м Христу́ Бо́гу:/ Человеколю́бче, поми́луй ны, пою́щия Тя.</p>
<p>
<red>По 2-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Чуде́с самоде́латель быв, Богоно́се,/ и всех к Бо́гу моли́твенник и хода́тай,/ Нау́ме всеблаже́ннейше, Болга́рии похвало́,/ изба́ви, мо́лимся, настоя́щий беды рабы́ твоя́/ и пла́мене бу́дущаго Боже́ственною моли́твою твое́ю.</p>
<p>
<red>Сла́ва, и ны́не, предпра́зднства, глас 8.</red>
</p>
<p>
<red>Подо́бен:</red> Прему́дрости:</p>
<p>Из недр Оте́ческих соше́л еси́/ и несказа́нным истоща́нием ю́же по нам нищету́ восприя́л еси́/ па́че естества́, Человеколю́бче,/ в верте́п всели́тися благоволи́л еси́, Го́споди,/ и, я́ко Младе́нец, сосцы́ пита́ешися, Зижди́тель и Госпо́дь./ Те́мже, звездо́ю наставля́еми, волсви́/ да́ры Тебе́ прино́сят, я́ко Влады́це тва́ри;/ па́стырие и А́нгели дивля́хуся, зову́ще:/ сла́ва в Вы́шних Бо́гу, на земле́ гряду́щему роди́тися, я́ко челове́ку.</p>
<p>
<red>По полиелеи седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Апо́столом подо́бник, архиере́ом пра́вило,/ по́стником удобре́ние, сострада́лец страда́льцем безкро́вный,/ подвиза́вся со́вестию Христу́, Боже́ственное име́я дерзнове́ние всегда́,/ пропове́дал еси́ Тро́ицы та́инство,/ Ея́же моли́ся, Нау́ме, непреста́нно/ о и́же с ве́рою воспева́ющих тя.</p>
<p>
<red>Сла́ва, глас 8.</red>
</p>
<p>
<red>Подо́бен:</red> Прему́дрости:</p>
<p>
<red>Парфе́ния Левки́йскаго:</red> Прему́др быв от млада́го во́зраста, подложи́лся еси́ и́гу Влады́ки твоего́,/ никако́же тя́жкому, но испо́лненному че́стности, о́тче./ Боже́ственному же Кли́менту споспе́шник быв/ и с ним сердца́ болгар возде́лав,/ к нетру́дному преше́л еси́ концу/ и трудо́в свои́х возме́здие непреста́нно собира́еши./ Всеблаже́нне преподо́бне,/ моли́ Христа́ Бо́га прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>И ны́не, предпра́зднства, глас и подо́бен то́йже:</red>
</p>
<p>Из чре́ва пре́жде век от Отца́ возсия́в неслия́нне, Сло́во Бо́жие/ безсеме́нно предгряде́т от Твое́я утро́бы, Пречи́стая,/ вре́меньми последи́ вознося́й дре́вле лю́те попо́лзшагося/ и к дре́вней добро́те возводя́, я́ко Милосе́рд,/ его́же Рождеству́ во́инства безпло́тных преды́дут/ и челове́ком побе́дная та́йно возсыла́ют,/ сла́ва, взыва́юще, Бо́гу, дарова́вшему нам мир,/ разруши́вшему средосте́ние вражды́,/ я́коже изво́ли.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Госпо́деви о всех, я́же воздаде́ ми? Вся́кое дыха́ние:
<red> Ева́нгелие от Матфе́я, зача́ло 43.</red></p>
<p>
<red>По 50-м псалме́ стихи́ра, глас 6:</red>
</p>
<p>Излия́ся благода́ть во устна́х Твои́х, преподо́бне о́тче,/ и был еси́ па́стырь Христо́ву насле́дию,/ уча́ слове́сныя о́вцы ве́ровати в Тро́ицу Единосу́щную,/ во Едином Бо́жестве́.</p>
<p>
<red>Кано́н предпра́зднства на 6
<emphasis>(зри день сей выше) </emphasis>
и два кано́на свята́го на 8. Кано́н свята́го, его́же краегране́сие:</red> Нау́ма, после́днее приобре́тение Бо́га, восхвалю, архипа́стырь Болга́рский Константи́н Каваси́ла,
<red>глас 1.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis>
</p>
<p>Струя́ми испо́лнь Свята́го ду́ха, покажи́ мя, Нау́ме,/ мольба́ми, я́ко реку́ Бо́жию,/ я́ко да веща́ет твоя́ дела́, похваля́я пе́ньми.</p>
<p>После́дователь был еси́ ве́ры Христо́вой учи́телей Болга́рския стра́ны ты, преподо́бне, от ю́ности/ и приче́тник трудо́м и сострада́тель Кири́лла и Мефо́дия.</p>
<p>Житие́м равноа́нгелен и жи́знию пои́стине па́че челове́ка,/ страда́ние же, преподо́бне, и по́двиг твой му́ченический я́ко пои́стине те́мже тебе́ пое́м.</p>
<p>Возвы́систе к ве́рху Боже́ственных кедр,/ в соверше́нных я́же учи́тель, Нау́ме,/ и покры́сте горы́ Мизи́йски ты и твои́ сотаи́нствовницы.</p>
<p>
<red>Богоро́дичен:</red> Ма́терь Тебе́ Де́ву Еди́ну па́че естества́/ естество́ позна́ от ве́ка, Всечи́стая,/ Челове́ком бо Содержи́теля всех родила́ еси́.</p>
<p>
<red>Ин кано́н, сосвя́зан, име́яй акро́стих пе́рвому, глас 4.</red>
</p>
<p>
<red>Песнь 1</red>
</p>
<p>
<red>Ирмо́с</red>:
<emphasis>Отве́рзу уста́ моя́,/ и напо́лнятся ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>И́же дре́вле бе́здну лю́дем пе́шим изсуши́вый,/ бе́здну мои́х прегреше́ний изсуши́,/ но одожди́ ми разуме́ния ка́плю,/ я́ко да преподо́бнаго Твоего́ пе́ньми похваля́ю, Христе́.</p>
<p>Ви́дети жела́я сла́ву Бо́жию, Нау́ме, неизрече́нную,/ ско́рби претерпе́л еси́, и темни́цу, и лю́тости, и вся́кое ми́ра безсла́вие,/ И́мене ра́ди Христо́ва подвиза́лся еси́.</p>
<p>Уедини́вся ду́хом и распали́вся ве́ры ре́вностию, Христо́в поне́сл еси́ яре́м благода́ти,/ и обнови́л еси́ души́ ве́щи бесо́внии,/ и се́мя вложи́л еси́ Боже́ственнаго разу́мения.</p>
<p>Вмени́л еси́, блаже́нне, весь мир, я́ко уме́ты,/ и Христа́ возлюби́л еси́ и и́скренняго пра́во, и прибли́жил еси́ люде́й удале́нием/ и́же всем приближа́ющуся ве́ры ра́ди.</p>
<p>
<red>Богоро́дичен:</red> Ме́ртва мя бы́вша от зло́б многообра́зных,/ Живо́т я́ко ро́ждшая, оживи́, Влады́чице,/ и к вы́шнему́ преста́ви животу́, да, я́ко жи́знь даю́щу ми, Тебе́ всегда́ прославля́ю.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Да утверди́тся се́рдце мое́ в во́ли Твое́й, Христе́ Бо́же,/ и́же над вода́ми Не́бо утвержде́н второ́е/ и основа́вши на вода́х зе́млю, Всеси́льне.</emphasis>
</p>
<p>Преде́лы преи́де естества́,/ гора́м прибли́жися Богоразу́мия пои́стине ве́чным житие́м,/ просия́в горы, блаже́нне, нече́стия,/ лю́ди гора́ми огради́л еси́ ве́ры.</p>
<p>Из рова неразу́мия извле́кл еси́, лю́та и безво́дна,/ люде́й тиме́ния
<a type="note" xlink:href="#note25">25</a>
и ка́менных се́рдцем/ и свои́ми учи́тели и твои́ми согражда́ны позна́ния Христо́ва показа́в сих жили́ща.</p>
<p>Лю́ди за́падныя просвети́л еси́ во тьме, о́тче, нече́стия/ и хра́мы соде́лал еси́ святы́м и Боже́ственным твои́м уче́нием.</p>
<p>
<red>Богоро́дичен:</red> Го́ру тя, Де́во, проро́ки пропове́даша,/ ста́мну и трапе́зу, кади́льницу злату́ю и киво́т святы́ни,/ и мы, я́ко Боговмести́мую ски́нию, воспева́ем Тя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би</emphasis>.</p>
<p>Болгарская страна́ бысть жре́бий твой в после́дняя вре́мена,/ подвиза́лся еси́, преподо́бне, со учи́тельми твои́ми/ и апо́стольским нра́вом потщался еси́ бы́ти соприча́стник.</p>
<p>Боже́ственный Нау́м бысть святи́теля Кли́мента спомо́щник,/ страну́ за́падную дости́же и, сию́ просвети́в све́том пропове́дания,/ те́мже с ним и спрославля́ется.</p>
<p>Сы́ны Авраа́мли от каме́ния, болга́рския же лю́ди тебе́ ра́ди воздви́же Госпо́дь,/ я́коже Предте́ча рече́, Нау́ме преподо́бне,/ в позна́нии того́ пребыва́я, ны́не прославля́ют тя.</p>
<p>Лю́дие болгарские, преподо́бне, пре́жде седя́щия во тьме лю́таго неве́рия,/ тобо́ю ви́деша свет ра́зума,/ те́мже почита́ем па́мять твою́ ра́достными сла́дкопе́ньми.</p>
<p>
<red>Богоро́дичен:</red> Тишины́ мя испо́лни, Богоро́дице,/ я́ко тишина́ еси́ душа́м,/ и уста́ви бу́рю всу́е борю́щих мя де́монов/ и во глубину́ ре́ющих мя и во дно а́дово, Влады́чице.</p>
<p>
<red>Конда́к предпра́зднства, глас 3.</red>
</p>
<p>
<red>Подо́бен:</red> Де́ва днесь:</p>
<p>Де́ва днесь Преве́чное Сло́во/ в верте́пе гряде́т роди́ти неизрече́нно./ Лику́й, вселе́нная, услы́шавши,/ просла́ви со А́нгелы и па́стырьми/ хотя́щаго яви́тися Отроча́ мла́до, Преве́чнаго Бо́га!</p>
<p>
<red>И́кос:</red>
</p>
<p>О, ужа́снаго вои́стинну и па́че сло́ва чудесе́:/ е́же бы́ти дая́й всем ра́ди бла́гости во чре́во Святы́я Де́вы вни́де/ и в верте́пе роди́тися гряде́т и в я́слех положи́тися./ Звезда́ же его́ пропове́дует свы́ше волхво́м,/ иду́щим на поклоне́ние его́ с да́ры,/ издале́ча привлача́щи со тща́нием после́дующия Валаа́ма прорече́нию, ре́кшаго:/ звезда́ хоще́т провозвести́ти О́троча мла́до, Преве́чнаго Бо́га.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Я́ко мудр и разу́мен,/ от юнаго во́зраста подклони́л еси́, о́тче, себе́ под и́го ле́гкое Влады́ки Твоего́/ и, бла́гости испо́лнився, Боже́ственнаго же Кли́мента спомо́щника прия́л еси́,/ земледе́лал еси́ с ним сердца́ неве́рных и сея́л еси́ в них правове́рия се́мя./ Те́мже к неболе́зненным преше́л еси́ страна́м,/ трудо́в воздая́ние всегда́ пожина́я, преблаже́нне Нау́ме,/ моли́ Христа́ Бо́га согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, ин Седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Апо́столов подража́тель, архиере́ев пра́вило,/ преподо́бных добро́та, сострада́лец страда́льцев,/ без кро́ве, я́ко му́ченик, венча́лся еси́, Нау́ме преподо́бне,/ лю́тыми бо скорбьми́ обраща́лся еси́, нося́ Христа́ Боже́ственное и́мя/ и дерзнове́нно всегда́ пропове́дуя Тро́ицы таи́нство,/ Е́йже и моли́тися не преста́й о восхваля́ющих тя.</p>
<p>
<red>Сла́ва, и ны́не, предпра́зднства, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Ра́дуйся, Сио́не, Вифлее́ме, украси́ся:/ всех Содержи́тель, звезду́ предпосла́в, возвести́ Свое́ безме́рное схожде́ние./ Его́же бо трепе́щут Небе́сныя си́лы,/ Сей ражда́ется от Де́вы непревра́щно, Еди́ный Бог наш.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ вопло́щение,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися./ Сла́ва си́ле Твое́й, Го́споди!</emphasis>
</p>
<p>Се твои́м пропове́данием призва́шася, му́дре, язы́цы каменосерде́чнии и позна́ша Бо́га,/ я́ко испо́лнитися всей земли́, — я́коже пи́шет Иса́ия, — разу́мения Боже́ственнаго,/ те́мже твою́ па́мять сла́вим.</p>
<p>Прему́дрости лу́чшия испо́лнен быв,/ болга́рския лю́ди препро́стыя научи́л еси́ почита́ти Тро́ицу ли́цы,/ Еди́наго же Естество́м Бо́га непрело́жне, соедине́нна несли́тно,/ сла́ва Тебе́, Го́споди, взыва́юще.</p>
<p>Мо́ре безбо́жия смути́л еси́, му́дре,/ я́ко конь Богоизбра́нный, Нау́ме, проро́чески/ и, я́ко ры́бы, извле́к еси́ челове́цы, уда́вленныя глубино́ю неве́рия,/ сла́ва Го́сподеви взыва́юще.</p>
<p>
<red>Богоро́дичен:</red> Вои́стинну освяще́н показа́лася еси́ Бо́гу храм и пала́та Бо́жия, Де́во Мари́е,/ того́ моли́ о нас, грехо́в скве́рну очи́стити,/ я́ко да бу́дем дом и жили́ще ду́ха.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Неподви́жный столп ве́ры показа́лся еси́,/ искуше́ниями ветро́в ника́коже прекло́няем,/ многоразли́чныя ра́ны претерпе́л еси́,/ ду́ха Свята́го враго́м противля́яся.</p>
<p>Вети́йствуя вели́чия Бо́жия пред язы́ки и цари́,/ ри́торов загради́л еси́ злое глумле́ние сло́ва просто́тою,/ благочести́е же и сла́ву Христо́ву возвели́чил еси́.</p>
<p>Я́ко апо́стол, я́ко пропове́дник вся́ку скорбь претерпе́л еси́ по благоче́стии,/ те́мже мо́лим тя, преподо́бне, вся́ку скорбь и боле́знь отжени́ от нас,/ твою́ соверша́ющих па́мять.</p>
<p>
<red>Богоро́дичен:</red> Укрепи́, Богома́ти, ума́ моего́ дви́жение,/ и душе́вныя моя́, Чи́стая, просвети́ чу́вства, и кре́пка мя на враги́ Ты соде́лай, да зову́ Ти:/ сла́ва, Де́во, Рождеству́ Твоему́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Све́тлый нам возсия́й Свет Присносу́щный,/ у́тренюющим о судьба́х за́поведей Твои́х,/ Влады́ко Человеколю́бче, Хри́сте, Бо́же наш.</emphasis>
</p>
<p>Нов апо́стол, о́тче, был еси́, седми́десятим подо́бяся/ и после́дуя Мефо́дию, я́коже Па́влу,/ я́ко таи́нник про́пове́дь возвеща́я.</p>
<p>Прия́телище благода́ти вои́стинну яви́лся еси́,/ по избра́нному, прему́дре, я́ко же дре́вле Боже́ственный проро́к Нау́м,/ его́же ты и́мя и нрав до́бре, Нау́ме, насле́довал еси́.</p>
<p>Возлюби́л еси́ Христа́ па́че си́лы се́рдцем твои́м,/ мы́слию же и душе́ю твое́ю, преподо́бне,/ превосхо́дне же от того́ возлю́блен бы́ти и сам сподо́бился.</p>
<p>
<red>Богоро́дичен:</red> Преложе́ньми ну́ждными волну́емый,/ и обстоя́ньми, и до́лгими разстоя́ньми, Влады́чице,/ ко приста́нищу Твоему́ прибега́ем,/ я́ко и не наде́ющимся еси́ Наде́жда.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твоей:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ ми́р подава́ющая.</emphasis>
</p>
<p>Послуша́тель и́скренний быв, о́тче, прему́дрых уче́ний Боже́ственнаго Мефо́дия,/ Панно́нию породи́вшаго святы́м Креще́нием и письме́н преложе́нием,/ того́ ты нрав поревнова́л еси́.</p>
<p>Кра́сны но́ги твои́ бы́ша про́поведию Боже́ственнаго Ева́нгелия,/ протеко́ша стра́ны разли́чныя,/ и во тьме неве́рия ка́мень претыка́ющих ко Све́ту Боже́ственному возводя́ще.</p>
<p>Поора́ша преподо́бный, всю зе́млю обыдо́ша,/ ты же и Боже́ственный Кли́мент уче́ния в ней посе́ясте/ и ны́не объемлете плоды́ Боже́ственнаго ве́дения и всегда́шния пе́сни.</p>
<p>
<red>Богоро́дичен:</red> Увенча́й, Влады́чице, я́ко ору́жием благоволе́ния,/ нас укрепля́юще Твои́ми щедро́тами, по́мощию и заступле́нием:/ о́крест бо живота́ моего́ неща́дно обыдо́ша злых обстоя́ния.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
</p>
<p>Ученико́в четвери́цу испо́лнил еси́, му́дре,/ пропове́дников Христо́вых, му́дрых тайноводи́телей, Кири́лла и Мефо́дия,/ болга́ров и сла́вянов Боже́ственныя отцы́.</p>
<p>Изгна́ни бы́сте дале́че, таи́нницы и пропове́дницы,/ претерпе́сте затворе́ния и бие́ния вку́пе,/ о исхожде́нии Свята́го ду́ха бе́дствующе.</p>
<p>Ходи́л еси́ пути́ да́льныя с Кири́ллом прему́дрым,/ от се́вера да́же до Ри́ма, того́ трудо́в прича́стник был еси́, му́дре,/ болга́ров па́ки с Мефо́дием просвети́лй есте́.</p>
<p>
<red>Богоро́дичен:</red> От лю́таго наве́дения злых изба́ви нас,/ и страсте́й искуше́ния, и вся́ких злоключе́ний, Пречи́стая,/ и вре́да вся́каго ско́ро изми́ нас.</p>
<p>
<red>Ин</red>
</p>
<p>
<red>Ирмо́с:</red>
<emphasis>Возопи́, прообразу́й погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis>
</p>
<p>Испо́лнися и в тебе́ сло́во Боже́ственное,/ во всю бо зе́млю Болга́рскую изы́де Боже́ственное твое́ веща́ние,/ и да́же до коне́ц земли́ глаго́ли твои́.</p>
<p>От коне́ц се́верных, да́же до коне́ц за́падных/ в мо́ре бы́ша ше́ствия ва́ша, блаже́ннии,/ и внидо́сте в Рим, Но́вый Заве́т завеща́юще.</p>
<p>Храм Боже́ственный и Бо́жие честно́е жили́ще/ ты быв, Богоно́сне Нау́ме, от ю́ности,/ и мене́ моли́твами твои́ми сотвори́ прия́телище Свята́го ду́ха.</p>
<p>
<red>Богоро́дичен:</red> Кто бу́ду, отвсю́ду при́сно бори́мый,/ Ты ми покро́в и прибе́жище бу́ди, Богоневе́сто,/ побежда́емым бо еси́ Помо́щница Непобеди́мая.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва днесь:</p>
<p>Све́тлых твои́х по́двигов пречестна́я па́мять, я́ко ве́лие со́лнце, всем возсия́вает,/ ли́ца воспева́ющих тя просвеща́ет,/ де́моны и вся́ку боле́знь отгоня́ет:/ сего́ ра́ди, соше́дшеся, любо́вию сию́ ве́рно восхва́лим.</p>
<p>
<red>И́кос:</red>
</p>
<p>Оте́ц наш Нау́м, ве́лий предста́тель и свети́льник всесве́тлый, яви́ся днесь,/ прииди́те, стеце́мся, сла́вянов мно́жества, тому́ сра́дующеся:/ той бо всех нас просвети́ и пре́лести мрак разруши́./ Сей восле́д Христа́ после́дова и же́ртву благоприя́тну себе́ предаде́,/ сей и всесла́вную па́мять свою́, гоще́ние духо́вное,/ всем ве́рным ны́не предлага́ет,/ сию́ любо́вию вси да восхва́ли́м.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ сту́жи, огнь./ Тогда́ трие́, я́ко еди́неми усты́, поя́ху/ и благословля́ху, глаго́люще:/ благослове́н Бог оте́ц на́ших.</emphasis>
</p>
<p>Соде́вая чудеса́, Бог/ изба́ви тя, Нау́ме, от темни́цы и затворе́ния нечести́вых чуде́сне со дру́ги твои́ми,/ и́бо внеза́пу спадо́ша рук и ног ва́ших у́зы и разреши́шася.</p>
<p>Провеща́нием Боже́ственных уче́ний учи́тель был еси́ лю́дем злонра́вным,/ преложе́ньми же Боже́ственными сих вои́стинну Богонауче́нны сотвори́л еси́,/ вме́сто ди́вих зверей в о́вцы кро́ткаго Христа́ сих преложи́л.</p>
<p>Колесни́ца Бо́жия яви́лся еси́, Нау́ме,/ И́мя Христо́во нося́ пи́сменно проти́во царе́м мно́гим язы́ком/ и де́лы того́ прославля́я, и от него́ сла́вно прославля́ем.</p>
<p>
<red>Богоро́дичен:</red> Ра́бския приими́ моле́ния Твои́х рабо́в, Всесвята́я, Чи́стая,/ и лю́тых нас скорбе́й находя́щих изба́ви моли́твами Твои́ми,/ и соприча́стники Твоея́ Боже́ственныя сла́вы сотвори́.</p>
<p>
<red>Ин</red>
</p>
<p>
<red>Ирмо́с: </red>
<emphasis>Спасы́й во огни́ Авраа́мския Твоя́ о́троки/ и халде́и уби́в,/ я́же Пра́вда пра́ведно уловля́ше,/ Препе́тый Го́споди,/ Бо́же оте́ц на́ших, благослове́н еси́.</emphasis>
</p>
<p>Поты по́стническия вои́стинну со апо́стольскими по́ты, о́тче, смеси́л еси́,/ произво́лением же и му́ченик без кро́ви последи́ яви́лся еси́, взыва́я:/ Бо́же, благослове́н еси́.</p>
<p>Мертвотво́рныя у́зы по́мыслов я́ве отреши́л еси́,/ я́коже Моисе́й ног свои́х дре́вле,/ и Бо́га и́стинно разуме́л еси́, лю́ди же пе́ти пови́нул еси́:/ Бо́же оте́ц на́ших, благослове́н еси́.</p>
<p>Во́лю боя́щихся Его́ сотворя́яй,/ моли́твы твоея́, я́же о нас, о́тче, ника́коже отвраща́ется,/ те́мже помина́й всегда́ душею и се́рдцем тя воспева́ющих.</p>
<p>
<red>Богоро́дичен:</red> Теле́сныя и душе́вныя стра́сти, и паде́ния,/ и бед лю́тых озлобле́ния борю́щих мя враго́в изми́, Твоего́ раба́,/ и си́лою Твое́ю, Де́во, мене́ соблюди́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis>
</p>
<p>Нау́ма, Свята́го ду́ха Богодухнове́нный орга́н, воспои́м, ве́рнии,/ в свяще́нных словесе́х вопию́ще Го́сподеви:/ того́ моли́твами спаса́й держа́ву твою́ песносло́вящих.</p>
<p>Проше́л еси́ вся славя́нския стра́ны/ с Кли́ментом, всему́дре,твои́м спу́тником,/ Охри́ду и о́крест лю́ди наставля́я на путь пра́вый твои́м пропове́данием.</p>
<p>Крест твой, Нау́ме, на ра́мена взем,/ Христу́ после́довал еси́, Еди́ному Царю́, зако́нно подвиза́вся,/ и от того́ вене́ц побе́ды прия́л еси́, Богоблаже́нне.</p>
<p>
<red>Богоро́дичен:</red> О́троки, ника́коже опаля́еми, прообразова́, Пречи́стая, утро́бу твою́,/ отню́д неопа́льну огне́м Боже́ственным,/ Бо́гу же Еди́ному сохрани́ся в жили́ще.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те его́ во вся ве́ки.</emphasis>
</p>
<p>Сло́во Бо́жие, вся челове́ки хотя́ изба́вити от безслове́сия,/ о́гненный язы́к тебе́ дарова́,/ и́мже болга́рския лю́ди в ра́зум и́стинный приве́л еси́,/ пе́ти науча́я Христа́ во ве́ки.</p>
<p>Победи́л еси́ мучи́телей неи́стовство противле́нием твои́м, Нау́ме приснопа́мятне,/ ра́ны же, бие́ния и темни́цы претерпе́л еси́,/ о исхождении Свята́го ду́ха поборая, о́тче,/ от Боже́ственнаго Исто́чника Тро́ицы Невино́вныя.</p>
<p>Отню́ду же отбеже́ вся́ка скорбь, боле́знь и стена́ние,/ иде́же неизглаго́ланная ра́дость и наслажде́ние,/ и́деже перворо́дных ны́не жили́ще, та́мо всели́ тя Христо́с, Нау́ме,/ прие́м труды́ твоя́, я́же о Нем.</p>
<p>Ну́ждными окружа́еми беда́ми от враг ви́димых и неви́димых, со скорбьми́ борю́щеся, боле́зньми, и обстоя́ньми, и непра́ведными наведе́ньми, и изгна́нии го́рькими,/ вопие́м в боле́зни се́рдца:/ спаси́ нас, Ще́дре, преподо́бнаго моли́твами.</p>
<p>
<red>Богоро́дичен:</red> Поги́бе бе́гство от мене́ в коне́ц,/ умно́жишася пи́сменно
<a type="note" xlink:href="#note26">26</a>
* взыска́ющии мя,/ но Ты ми бу́ди, Влады́чице, покро́в, кре́пость, прибе́жище, и утвержде́ние,/ и изве́стное спасе́ния ра́дование, и наде́жда,/ да Тя сла́влю во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Светоно́сный о́блак, в о́ньже всех Влады́ка,/ я́ко дождь с Небесе́ на руно́, сни́де/ и воплоти́ся нас ра́ди,/ быв Челове́к, Безнача́льный,/ велича́ем вси, я́ко Ма́терь Бо́га на́шего Чи́стую!</emphasis>
</p>
<p>Достодо́лжно почита́ет, Нау́ме, Болга́рская земля́ па́мять твою́: ты бо еси́ тоя́ световоди́тель,/ с Боже́ственным Кли́ментом же, и чудотво́рцем Гора́здом, и Ангела́рием му́дрым и священнотаи́нником,/ ю́же спаса́йте моли́твами ва́шими.</p>
<p>Рим, уви́дев ва́ше равноапо́стольное хожде́ние,/ Боже́ственный Кири́лле, Мефо́дие благоблаже́нне с Нау́мом сла́вным,/ и ужасе́ся Бо́жиих чуде́с, содея́нных вами,/ те́мже вас почита́ем ле́тними пе́сньми.</p>
<p>Ликостоя́ния отцев, апо́столов, преподо́бных,/ иера́рхов, проро́ков и му́чеников, Нау́ме блаже́нне,/ восприя́ша тя ны́не со страда́вшими с тобо́ю:/ сих бо житию́ подража́л еси́, и с ни́ми же всех нас помина́й.</p>
<p>Свяще́нный киво́т заве́та тя ве́мы, словеса́ Бо́жия нося́щаго и спаса́ющаго славя́нов мно́жества в зе́млю обетова́нную ве́чную,/ те́мже почита́ем ра́ку моще́й твои́х, в ве́чный наставля́еми живо́т.</p>
<p>
<red>Богоро́дичен:</red> От беззако́нных люде́й и наве́та де́монскаго,/ от страсте́й всеразли́чных содержа́ния тя́жкаго/ и от искуше́ний мно́гих лю́таго озло́бления, Пречи́стая,/ свободи́ всех нас, Богоро́дице, на Тя наде́ющихся.</p>
<p>
<red>Ин</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умов естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>Станем, ве́рнии, в до́му́ Бо́га на́шего и во дворе́х просла́вим его́ вели́чия и чудеса́:/ я́ко ди́вен есть во святы́х Свои́х, пови́нующихся его́ повеле́ниям,/ с ни́миже сра́дуется и Нау́м преподо́бный.</p>
<p>Да тя, Нау́ме, согла́сно почти́м, торжеству́юще,/ изба́ви моли́твами твои́ми вся́ких наветов и обстоя́ний,/ напа́стей и скорбе́й и вся́каго ина́го гне́ва, моля́ Христа́,/ показа́вшаго тя Свои́х повеле́ний исполни́теля.</p>
<p>Лю́дие, и́хже ты твои́ми труды́ насади́л еси́/ и по́ты твои́ми, всеблаже́нне, напои́л еси́/ и страда́ньми твои́ми укорени́л еси́,/ плодоприно́сят тебе́ пе́сни ле́тния, нача́тки па́мяти твоей,/ те́мже о них Бо́гу моли́ся.</p>
<p>Осла́би ми, Христе́, Сам бо ве́си не́мощи моя́,/ я́ко да обря́щу от сих поко́й пре́жде исхо́да моего́, моли́твами, Влады́ко, Нау́ма, Твоего́ уго́дника,/ и не даждь бы́ти ми в ра́дость враго́м мои́м ни в сей век, ниже́ в бу́дущий.</p>
<p>
<red>Богоро́дичен:</red> Тя, и́стинную Ма́терь Зижди́телеву, вся хоте́нием сотво́ршему, ве́рою мо́лим:/ сове́ты и ловле́ния вражду́ющих на нас осуети́, я́ко Бла́гая,/ и от рук враго́в вся рабы́ Твоя́ соблюди́, па́стырей и па́ству твою́, Всепе́тая.</p>
<p>
<red>Свети́лен</red>
</p>
<p>
<red>Подо́бен:</red> Посети́л ны есть:</p>
<p>Посети́л есть Христо́с лю́ди преогорче́нныя,/ из руки́ лука́ваго и от неве́рия мра́ка тобо́ю, Нау́ме, спасл есть,/ и вся земля́ испо́лнися Боже́ственнаго ра́зума.</p>
<p>
<red>Сла́ва:</red>
</p>
<p>Чуде́с исто́чник и исцеле́ний кладене́ц,/ мона́шествующих сла́ва, иере́ев добро́та —/ Нау́м Боже́ственный да почти́тся в пе́снех досто́йно.</p>
<p>
<red>И ны́не, предпра́зднства:</red>
</p>
<p>Вифлее́ме, благоукраси́ся, врата́ отве́рзи твоя́:/ Царь бо твой прихо́дит, и́же пре́жде век восхоте́вый вочелове́читися ми́лости ра́ди,/ ра́дуйся и лику́й, вся тварь.</p>
<p>
<red>На хвали́тех стихи́ры: предпра́зднства 3</red>
<emphasis>
<red>(зри день сей выше)</red>
</emphasis>
<red>и свята́го, 3, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Прии́дите, празднолю́бцы, Нау́ма, честно́е прия́телище ду́ха,/ в пе́снех свяще́нных сладкопе́ньми благохва́ляще, увенча́ем, того́ сло́вес до́бре вкуси́вше,/ сыноположе́ния Боже́ственнаго ду́ха прие́мшии, согреше́ний разреше́ние моли́твами его́ прие́млюще.</p>
<p>Смерть твоя́ честна́ бысть пред Го́сподем вои́стинну, Нау́ме приснопа́мятне:/ жи́знь бо твоя́, испо́лнена благоче́стия и чистоты́ и вся́каго преподо́бия полна́ есть,/ и́мже быва́ет во е́же обожи́тися, о́тче,/ е́же и тебе́ бысть по Боже́ственному прия́тию.</p>
<p>От ско́рби вся́кия, Нау́ме свя́те,/ даждь нам по́мощь и искуше́ний изба́ви,/ и́бо су́етна челове́ческая по́мощь,/ ты же па́че челове́ка А́нгелом собесе́дник был еси́,/ огражда́вши нас, боя́щихся Бо́га/ и чту́щих честны́я мо́щи твоя́.</p>
<p>
<red>Сла́ва, глас 8:</red>
</p>
<p>Боже́ственных трудо́в твои́х плод, преподо́бне о́тче,/ утверди́ сердца́ ве́рных:/ и́бо ве́ждом твои́м сна не дал еси́,/ ниже́ дрема́ния очесе́м твои́м,/ до́ндеже посе́ял еси́ благоче́сти́е и Правосла́вия догма́ты./ Те́мже и ны́не, соше́дшеся,/ па́мять твою́ хва́лим, и тя, Нау́ме, в ней,/ нас призира́й, предстоя́ дерзнове́нно Христу́,/ моли́ спасти́ от бед ду́ши на́ша.</p>
<p>
<red>И ны́не, предпра́зднства, глас то́йже:</red>
</p>
<p>В Вифлее́ме ражда́ется всех Творе́ц,/ и Еде́м отверза́ет Преве́чный Царь,/ пла́менное ору́жие плещи́ дае́т,/ средосте́ние граде́жа разори́ся,/ Небе́сныя си́лы с земны́ми совокупля́ются,/ А́нгели с челове́ки держа́вное торжество́ составля́ют,/ чи́стии Чи́стому пе́ние приноша́ют./ Ви́дим Де́ву, я́ко престо́л сла́вы Херуви́мский,/ вмести́вшую ника́коже вмести́маго Бо́га/ и нося́щую, его́же Серафи́ми со стра́хом прославля́ют,/ я́ко да пода́ст ми́ру ве́лию ми́лость.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны пра́здника и от кано́нов свята́го пе́сни 3-я и 6-я. Проки́мен, глас 7:</red> Честна́ пред Го́сподем/ смерть преподо́бных его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол ко Евре́ем, зача́ло 335: </red>
Бра́тие, повину́йтеся наста́вником ва́шим:
<red>коне́ц:</red>
Ему́же сла́ва во ве́ки веков, ами́нь. Аллилу́ия,
<red>глас 6:</red>
Блаже́н муж, боя́йся Го́спода, в за́поведех его́ восхо́щет зело́.
<red>Стих:</red>
Си́льно на земли́ бу́дет се́мя его́, род пра́вых благослови́тся
<red>. Ева́нгелие от Луки́, зача́ло 24:</red>
Во вре́мя оно ста:
<red>коне́ц:</red>
се бо мзда ва́ша мно́га на Небеси́.
<red>Прича́стен:</red>
В па́мять ве́чную:</p>
<p>
<red>Кано́н равноапо́стольному Нау́му О́хридскому, пое́мый на освяще́ние ко́лива, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Твоя́ победи́тельная десни́ца/ Боголе́пно в кре́пости просла́вися:/ та бо, Безсме́ртне,/ я́ко всемогущая, проти́вныя сотре́,/ изра́ильтяном путь глубины́ новосоде́лавшая.</emphasis>
</p>
<p>Воспе́ти твою́ честну́ю па́мять усе́рдствующу мне/ благомо́щную сло́ва благода́ть с Небесе́ испроси́/ и усе́рдие в де́ло, блаже́нне, произведи́.</p>
<p>Ми́ра за благоутро́бие щедро́т на зе́млю истощи́вшемуся, Нау́ме приснопа́мятне,/ Христу́ Бо́гу на́шему, обоня́л еси́ от младе́нства/ изря́дне благово́ния Того́, о́тче, и после́довал еси́.</p>
<p>Мла́дый проявле́н во́зраст теле́сный, о́тче, име́я,/ ста́ростию же ра́зума престаре́лую и тве́рдую стезю́ стяжа́л еси́,/ и́мже ху́дшее, Нау́ме, премени́л еси́ на лу́чшее.</p>
<p>Я́ко во цве́тнице свяще́нном доброде́телей ра́я вшел еси́,/ от всех цвето́в собра́в, испле́л еси́ неувяда́емый вене́ц,/ его́же на ве́рсе твое́м ны́не но́сиши, Нау́ме всече́стне.</p>
<p>
<red>Богоро́дичен:</red> Тебе́, Невмести́маго Бо́га, в Твое́м чре́ве прие́мшую, Пречи́стая,/ пе́ти жела́юще и велича́ти любе́зне хотя́ще, сло́во недоуме́ем:/ вы́ше бо есть сло́ва Рождество́ Твое́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Еди́не, ве́дый челове́ческаго су́щества не́мощь/ и ми́лостивно в не вообра́жся,/ препоя́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нныя сла́вы Твое́я, Человеколю́бче.</emphasis>
</p>
<p>Возненави́дел еси́ от ю́ности вся́кое сладостра́стие и, крест на ра́мена взем,/ Распятому, Нау́ме, после́довал еси́,/ те́мже, изря́дно тому́ подо́бяся, и досто́ин похва́л яви́лся еси́,/ и́хже ны́не получи́л еси́.</p>
<p>Дар тя Свята́го ду́ха, Нау́ме му́дре, спротяже́нно пое́м,/ я́ко мо́щна тя ны́не благода́тию,/ моли́твами твои́ми тя сла́вящия искуше́ний и бед изба́ви, преподо́бне,/ и жи́зни неконча́емей сподо́би.</p>
<p>А́нгельское житие́ на земли́ усе́рдно подража́л еси́/ и, отступи́в земны́х, всесла́вне, со А́нгелы ны́не весели́шися:/ сих бо житию́ на земли́ поревнова́л еси́,/ с ни́миже и водворе́ние получи́л еси́.</p>
<p>Ви́дя не, я́коже пре́жде, лице́ Бо́жие в зерца́ле гада́ний и в се́ни, свя́те,/ ны́не невозбра́нно в не взира́я,/ хваля́щим тя, Нау́ме приснопа́мятне, испроси́ прегреше́ний оставле́ние.</p>
<p>
<red>Богоро́дичен:</red> Превосхо́дит, Отрокови́це, Твоего́ стра́шнаго Рождества́ чу́до/ вся́каго сло́ва и ра́зума и недоуме́нием покрыва́ется./ Ка́ко Ма́ти была́ еси́, и Де́ва пребыла́ еси́,/ и Созда́теля, созда́ние, родила́ еси́?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му,/ во спасе́ние на́ше и обновле́ние.</emphasis>
</p>
<p>Славе́нския ро́ды и за́падныя вас восхваля́ют,/ Нау́ме чу́дне с Кли́ментом па́стырем,/ вас бо ра́ди спасе́ние обрето́ша и и́дольскаго избавльшеся помрачения.</p>
<p>Честна́ смерть твоя́ бысть, преподо́бне,/ пред Созда́телем и Содержи́телем вся́ческих, Нау́ме приснопа́мятне,/ живя́ бо, тому́ угоди́л еси́, и по сме́рти то́чиши чудеса́.</p>
<p>Весь от ю́ности Бо́гу возложе́н,/ весь прия́телище доброде́телей и де́латель того́ повеле́ний был еси́, Нау́ме блаже́нне,/ весь и Свята́го ду́ха испо́лнь яви́лся еси́ и свиде́тель того́ чуде́с.</p>
<p>Исто́чник боля́щим и злостра́ждущим твой гроб, о́тче Нау́ме,/ точа́щий всем бога́тно разли́чная исцеле́ния,/ неистощи́мый бо исто́чник показа́ся Боже́ственных чуде́с/ всем, приходя́щим с ве́рою.</p>
<p>
<red>Богоро́дичен:</red> Сло́во О́тчее па́че сло́ва сло́вом вмести́ла еси́ Боголе́пно/ и сего́ родила́ еси́ нам, безслове́сия всех, и́же от Ада́ма, избавля́ющаго,/ его́же уми́лостиви, Де́во, рабо́м Твои́м.</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Просвети́вый  сия́нием/  прише́ствия Твоего́, Христе́,/ и освети́вый Кресто́м Твои́м мира концы́,/ се́рдца́ просвети́ све́том Твоего́ Богоразу́мия/ правосла́вно пою́щих Тя.</emphasis>
</p>
<p>Обре́л еси́ вои́стинну, я́коже возлюби́л еси́, Нау́ме приснопа́мятне,/ я́же о́ко землено́е ника́коже ви́де, ниже́ у́хо услы́ша,/ ниже́ в сердца́ сластолюби́вых челове́к взыдо́ша когда́.</p>
<p>Гора́ яви́лся еси́, доброде́тельми Боже́ственным вся присе́нная,/ в не́йже, о́тче, Бог жи́ти изво́ли и всели́ся в коне́ц в тя,/ Нау́ме Богоно́се, спаса́й всех, к тебе́ притека́ющих.</p>
<p>Спасе́ние дае́тся всем, во храм твой прибега́ющим, Нау́ме Боже́ственне,/ и ве́рно прося́щим по́мощь:/ Спа́су бо всех досто́ин служи́тель яви́лся еси́, подража́я твоего́ учи́теля.</p>
<p>
<red>Богоро́дичен:</red> Глубины́ стра́шнаго Твоего́ Рождества́, Богома́ти,/ и А́нгелов изрещи́ вои́стинну не мо́гут чи́ни,/ ка́ко от них Носи́маго на объя́тиях но́сиши, я́ко Младе́нца?/ па́че бо ума́ есть и слы́шания.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния,/ спаси́ лю́ди Твоя́, Бо́же наш,/ Ты бо кре́пость немощству́ющих и исправле́ние.</emphasis>
</p>
<p>Я́ко Влады́ка всех, всем промышля́яй,/ и всем покая́ние ища́ и спасе́ние, я́ко Бог,/ но́выя апо́столи, вас посла́ к за́падным лю́дем, Богоблаже́ннии.</p>
<p>Хва́лят ва́шу па́мять, Богодухнове́ннии,/ и любо́вию ублажа́ют Болга́рския лю́ди, Кли́менте и Нау́ме всеблаже́ннии,/ и моще́й ва́ших ра́ку почита́ют, и своя́ спаси́тели вас пропове́дают.</p>
<p>Служи́ти Бо́гу всех святы́х болга́ров научи́сте/ и и́дольскаго служе́ния отврати́сте благода́тию слове́с ва́ших,/ Боже́ственне Нау́ме со всечестны́м па́стырем Климе́нтом.</p>
<p>
<red>Богоро́дичен:</red> Служа́т Рождеству́ Твоему́, Отрокови́це Всечи́стая,/ А́нгелов во́инства и челове́ков мно́жество,/ я́ко Бо́га, Челове́ка непрело́жна бы́вша, родила́ еси́,/ Тебе́ же ублажа́ют, я́ко же прорекла́ еси́.</p>
<p>Го́споди поми́луй:
<red>3. Конда́к свято́му:</red>
Све́тлых твои́х по́двигов:
<emphasis>
<red>(зри день сей выше).</red></emphasis>
</p>
<p>
<red>Песнь 7</red>
</p>
<p>Ирмо́с:
<emphasis>Тебе́, у́мную, Богоро́дице, пещь,/ разсмотря́ем, ве́рнии,/ я́коже бо о́троки спасе́ три Превозноси́мый,/ ми́р обнови́, во чре́ве Твое́м всеце́л,/ хва́льный отце́в Бог и препросла́влен.</emphasis></p>
<p>Страда́ний твои́х и трудо́в по́честь, о́тче Нау́ме му́дре,/ прия́л еси́ чуде́с Боже́ственное де́йствие,/ и́миже притека́ющии ко гро́бу твоему́ пою́т:/ хва́льный отце́в Бог и препросла́вленный.</p>
<p>Кре́постию Бо́жиею благомо́щно укрепля́ем,/ полки́ отврати́л еси́ неви́димых враго́в, Нау́ме,/ кре́пко побе́ду поста́вил еси́ над ни́ми, приснопа́мятне,/ и побе́ды вене́ц прия́л еси́/ и со Христо́м ца́рствовати при́сно, о́тче, сподо́бился еси́.</p>
<p>Упра́вил еси́ твой путь до́бре к стезя́м Боже́ственных повеле́ний,/ и́же свети́льник бы́ша, свет же стезя́м твои́м,/ и возведо́ша, и́деже Свет Невече́рний,/ и́деже сла́дость некончаемая, Нау́ме преподо́бне.</p>
<p>Свы́ше назира́еши твоя́ певцы́, Нау́ме свя́те,/ сим подае́ши всегда́ неду́гов исцеле́ния, и страсте́й уставле́ние,/ и искуше́ний вся́ческих избавле́ние моли́твами твои́ми,/ я́ко да пою́т Бо́га препросла́вленнаго.</p>
<p>
<red>Богоро́дичен:</red> Киво́т Моисе́й Тя прописа́ и трапе́зу, Хлеб Живо́тный нося́щую,/ и све́щник святоу́мный, Богоро́дице,/ и ста́мну, иму́щую Сла́дость всея́ тва́ри,/ я́же мы, я́вственно в Тебе́ исполня́ему, Отрокови́це, взира́ем.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</emphasis>
</p>
<p>Земледе́лав до́бре твою́ ни́ву серде́чную,/ Ева́нгельское се́мя посе́яв бога́тно,/ и клас пожа́л еси́ тьмори́чный тобо́ю спасе́нным лю́дем/ и сла́вящим Христа́ во ве́ки.</p>
<p>Крепчайшую всю вра́жию пре́лесть, я́ко ке́дри лива́нския возвы́шенную,/ преврати́л еси́ кре́пкими твои́ми по́двиги, сла́вне, и вопия́л еси́:/ вся дела́ Госпо́дня, Го́спода по́йте и превозноси́те во вся ве́ки.</p>
<p>Гроб твой предлежи́т славе́нским наро́дом,/ лю́бящим тя, я́ко исто́чник сла́дкий,/ от него́же вси пию́ще питие́ Боже́ственный воды́, вопию́т: вся дела́ Госпо́дня, Го́спода по́йте и превозноси́те во вся ве́ки.</p>
<p>
<red>Богоро́дичен:</red> Гаврии́лов, Отро́ковице, глас Тебе́, Благослове́нней, возглаша́ем,/ досто́йнейше же сего́ наипа́че ничто́же иму́щи рещи́,/ и два́жды Тебе́ взыва́ем:/ ра́дуйся, ра́дуйся, Де́во,/ мно́гажды и мно́жицею ра́дуйся, Благода́тная,/ ра́дуйся, ми́ру Ра́досте.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>О́браз чи́стаго Рождества́ Твоего́/ огнепали́мая купи́на показа́ неопа́льная;/ и ны́не на нас напа́стей свирепе́ющую угаси́ти, мо́лимся, пещь,/ да Тя, Богоро́дице,/ непреста́нно велича́ем.</emphasis>
</p>
<p>Весь просвеще́ния испо́лнен быв,/ и ко Све́ту и́стинному Христа́, Бо́га же и Челове́ка,/ наста́вил еси́ во тьме неве́дения спя́щия славе́нския наро́ды,/ и пре́лести и́дольския изба́вил еси́.</p>
<p>Здра́вие разсла́бленным, преподо́бне, хромы́м тече́ние и глухи́м слы́шание,/ всем вся прося́щим подае́ши моли́твами твои́ми, всесла́вне Нау́ме,/ Сло́ва пропове́дниче, на земли́ я́вльшему́ся благода́тию.</p>
<p>Виждь мою́ премно́гую к тебе́ любо́вь, о́тче,/ виждь и жела́ние, принося́щему ти сие́ у́богое тебе́ пе́ние,/ грехо́в мои́х испроси́ разреше́ние и ве́чный жи́зни наслажде́ние.</p>
<p>Всего́ порабоще́на мя страсте́м,/ всего́, Богому́дре,оскверне́на мя прегреше́ньми,/ очи́сти моли́твами твои́ми, Нау́ме преподо́бне,/ и огня́ гее́нскаго изба́ви, на сие́ спомо́щника име́я Боже́ственнаго Климе́нта,/ с ни́мже тя велича́ем.</p>
<p>
<red>Богоро́дичен:</red> Ты па́че ума́ и смы́сла, неизрече́нно и неизглаго́ланно, Пречи́стая,/ во утро́бе Твое́й зачала́ и родила́ еси́ Бо́жие Сло́во./ Те́мже Тя сла́вим, я́коже мо́щно челове́ком,/ по достоя́нию бо а́ще мо́гут А́нгели.</p>
</section>
