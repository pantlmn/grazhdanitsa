<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Предпра́зднство Рождества́ Христо́ва, и па́мять святы́я преподобному́ченицы Евге́нии</p>
</title>
<p>
<red>На</red> Го́споди, воззва́х:
<red>стихи́ры предпра́зднства, глас 5.</red></p>
<p>
<red>Подо́бен:</red> Ра́дуйся:</p>
<p>Но́сиши Ада́мов зрак,/ во о́бразе Бо́жии Сый всесоверше́нный,/ и хо́щеши рука́ми держа́тися,/ руко́ю вся содержа́й си́лою Твое́ю,/ Чи́стая Всенепоро́чная провещава́ше глаго́лющи:/ ка́ко Тя пелена́ми повию я́ко Младе́нца,/ ка́ко сосца́ми пита́ю Тя, вся́ческая пита́ющаго,/ ка́ко Твое́й па́че ума́ ни́щете удивлю́ся,/ ка́ко Тя Сы́на Моего́ нареку́, Раба́ Твоя́ ны́не су́щи?/ Пою́, благословлю́ Тя,/ подаю́щаго ми́ру ве́лию ми́лость.</p>
<p>Младе́нца, воплоща́ема из Нея,/ предве́чнаго Бо́га, Всенепоро́чная зря́щи,/ рука́ми держа́щи, и облобыза́ющи часто,/ и ра́дости исполня́ющися, провещава́ше ему́:/ Бо́же Вы́шний, Царю́ Неви́димый,/ ка́ко зрю Тя и разуме́ти та́инства не могу́,/ безме́рныя ни́щеты Твоея́?/ Верте́п бо мале́йший и сей чу́ждий/ внутрь вмеща́ет Тя, ро́ждшагося,/ и де́вства нереши́вша,/ ложесна́ соблю́дшаго, я́ко пре́жде рождества́,/ и даю́щаго ве́лию ми́лость.</p>
<p>Сия ра́бски Чи́стая, ужа́сно веща́ющи,/ услы́ша ше волхво́в пред верте́пом,/ ку́пно предстоя́щих, и к ним рече́:/ Кого́ и́щете вы?/ Я́ко ви́жду бо, от инода́льныя страны́ приидо́сте,/ пе́рсский о́браз и мудрова́ние иму́ще./ Стра́нен исхо́д и ше́ствие сотвори́сте/ и к стра́нствовавшему свы́ше/ и стра́нно в Мя Все́льшемуся, я́ко весть,/ со тща́нием приидо́сте тому́ поклони́тися,/ да́рующему ми́ру ве́лию ми́лость.</p>
<p>
<red>И́ны стихи́ры святы́я, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Ми́ра оста́вльши красоту́,/ души́ благоро́дие,/ благоро́дия свы́ше/ добро́тами уясни́ла еси́,/ Евге́ние всехва́льная,/ о́браза благода́ть нему́тну житие́м сохра́ньши,/ му́ченице непобеди́мая,/ де́вства забра́ло Богови́дно/ и цве́те естества́ всеблагоро́днейший.</p>
<p>Сло́вом, и житие́м, и благода́тию,/ и терпе́нием души́ украси́вшися,/ привела́ еси́ страда́лец во́инства/ и дев собо́р от Де́вы Возсия́вшему/ и свиде́тельства я́ве Отве́рзшему всем вход,/ Евге́ние всему́драя,/ с ни́миже и ны́не сего́ умоли́/ спасти́ ста́до твое́.</p>
<p>Пра́вды Строи́тель/ тя, я́ко де́ву чи́сту/ и я́ко сла́вну му́ченицу,/ сугу́быми венцы́ благоле́пно украси́,/ красе́н черто́г тебе́ дарова́в,/ светоявле́ньми просвеще́нный,/ иде́же все́льшися,/ ве́чнующим, неве́сто Христо́ва,/ ны́не блаже́нством я́ве обогати́лася еси́.</p>
<p>
<red>Сла́ва, и ны́не, предпра́зднства, глас 2:</red>
</p>
<p>Се вре́мя прибли́жися спасе́ния на́шего,/ гото́вися, верте́пе, Де́ва приближа́ется роди́ти;/ Вифлее́ме, земле́ Иу́дова, красу́йся и весели́ся,/ я́ко из тебе́ возсия́ Госпо́дь наш./ Услы́шите, горы́ и хо́лми и окре́стныя стра́ны Иуде́йския,/ я́ко гряде́т Христо́с,/ да спасе́т, его́же созда́, челове́ка,/ я́ко Человеколю́бец.</p>
<p>
<red>На стихо́вне стихи́ры предпра́зднства, глас 1.</red>
</p>
<p>
<red>Подо́бен:</red> Всехва́льнни му́ченицы:</p>
<p>Да́ры Тебе́ принося́ще, Сы́не,/ ца́рие приидо́ша восто́чнии,/ царя́ Тя уве́девше роди́тися,/ лива́н, и сми́рну, и зла́то,/ и се́ стоя́т пред две́рьми./ Сим повели́ ви́дети Тя, Младе́нца,/ на ру́ку Мое́ю держи́ма,/ дре́вняго Ада́ма старе́йша.</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя ча́щи.</p>
<p>Прииди́те, вни́дите со тща́нием,/ Де́ва рече́ дре́вле волхво́м,/ и ви́дите Неви́димаго,/ ви́дима я́вльшася и Младе́нца бы́вша./ Они́ же со усе́рдием внидо́ша, и поклони́шася,/ и да́ры принесо́ша,/ проро́чество Боже́ственное испо́лнивше.</p>
<p>
<red>Стих:</red> Го́споди, услы́шах слух Твой и убоя́хся,/ Го́споди, разуме́х дела́ Твоя́ и ужасо́хся.</p>
<p>Ношу́ Тя я́ко Младе́нца рука́ми,/ вся́ческая нося́щаго,/ и удивля́юся, глаго́лаше Нескусобра́чная:/ ка́ко Тя млеко́м воспита́ю,/ пита́ющаго вся, Сы́не Мой и Тво́рче Мой?/ Сла́влю Твое́ безме́рное к челове́ком снизше́ствие,/ и́мже спа́саеши ми́р погиба́ющий.</p>
<p>
<red>Сла́ва, и ны́не, предпра́зднства, глас 6:</red>
</p>
<p>Сио́не, торжеству́й,/ Иерусали́ме, весели́ся,/ гра́де Христа́ Бо́га,/ подъими́ Зижди́теля, в верте́пе и я́слех вмеща́емаго,/ отве́рзите мне врата́/ и, вшед в ня, узрю́ я́ко Младе́нца, пелена́ми, повива́емаго,/ дла́нию же содержа́щаго тварь,/ его́ же пою́т А́нгели непреста́нным гла́сом,/ Жизнода́вца Го́спода,/ спаса́ющаго род наш.</p>
<p>
<red>Тропа́рь, глас 4:</red>
</p>
<p>Написова́шеся иногда́ со ста́рцем Ио́сифом,/ я́ко от се́мене Дави́дова, в Вифлее́ме Мариа́м,/ чревонося́щи безсе́менное Рожде́ние./ Наста́ же вре́мя рождества́,/ и ме́сто ни еди́ноже бе обита́лищу,/ но, я́коже кра́сная пала́та,/ верте́п Цари́це показа́шеся./ Христо́с ражда́ется пре́жде па́дший воскреси́ти о́браз.</p>
<p>
<red>Тропа́рь преподобному́ченице, глас 4:</red>
</p>
<p>А́гница Твоя́, Иису́се, Евге́ния/ зове́т ве́лиим гла́сом:/ Тебе́, Женише́ мой, люблю́,/ и, Тебе́ и́щущи, страда́льчествую,/ и сраспина́юся, и спогреба́юся креще́нию Твоему́,/ и стра́жду Тебе́ ра́ди,/ я́ко да ца́рствую в Тебе́,/ и умира́ю за Тя, да и живу с Тобо́ю,/ но, я́ко же́ртву непоро́чную, приими́ мя с любо́вию поже́ршуюся Тебе́./ Тоя́ моли́твами, я́ко ми́лостив, спаси́ ду́ши на́ша.</p>
<p>
<red>НА ПОВЕ́ЧЕРИИ</red>
</p>
<p>
<red>Кано́н, глас 6, его́же краегране́сие:</red> Днесь же суббо́ту пою́ вели́кую.
<red>Ирмосы́ по два́жды, тропари́ же на 6.</red></p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Волно́ю морско́ю/ Скры́вшаго дре́вле/ гони́теля мучи́теля —/ в я́слех сокрыва́емаго уби́ти и́щет И́род,/ но мы с волхвы́ пои́м:/ Го́сподеви воспои́м, сла́вно бо просла́вися.</emphasis>
</p>
<p>Го́споди Бо́же мой,/ рожде́ственное пе́ние и предпра́зднственную песнь Тебе́ воспою́,/ рожде́нием Твои́м Боже́ственным возрожде́ние даю́щему мне/ и к пе́рвому мя благоро́дию возводя́щу.</p>
<p>Горе́ Тя на Престо́ле и до́ле в я́слех преми́рная и земна́я разуме́вше, Спа́се мой,/ дивля́хуся держа́ве Твое́й,/ яви́лся еси́ бо па́че ума́, сугу́б естество́м, Богочелове́к.</p>
<p>Да Твоея́ сла́вы вся́ческая испо́лниши, приклони́в Небеса́, на зе́млю прише́л еси́:/ я́ко бо на руно́, низше́л еси́ дождь во чре́во де́вственное,/ из Нея́же ны́не роди́тися сугу́б гряде́ши,/ Бог же и Челове́к.</p>
<p>
<red>Последи́ же ирмо́с оба ли́ка вку́пе.</red>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Тебе́, на вода́х/ пове́сившаго всю зе́млю неодержи́мо,/ тварь, ви́девши в верте́пе ражда́ющася,/ ужа́сно содрога́шеся,/ несть свят,/ па́че Тебе́, Го́споди, зову́щи.</emphasis>
</p>
<p>О́бразы неизрече́ннаго Твоего́ воплоще́ния проявля́я, Ще́дре,/ умно́жил еси́ виде́ния и проро́чествия вдохну́л еси́,/ я́же, ны́не прише́д, испо́лнил еси́,/ пло́тию ражда́яся из Чи́стыя Отрокови́цы во гра́де Дави́дове.</p>
<p>Простре́ земля́ плещи́ своя́/ и прие́м лет прие́млющаго Зижди́теля сла́ву от А́нгел,/ от Небе́с же звезду́, от па́стырей хвале́ние, от волхво́в же да́ры/ и от всего́ ми́ра позна́ние.</p>
<p>Волхва, звездо́че́тца Валаа́ма, гада́ния ны́не исполня́ются, возсия́ бо звезда́ от Иа́кова/ и наста́ви к Со́лнцу сла́вы да́ры нося́щия волхвы́,/ от Перси́ды цари́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>От Де́вы прише́ствие Твое́/ прови́дяй Авваку́м,/ ужа́сся, вопия́ше:/ Ты от ю́га, воплоща́яся, прише́л еси́, Изба́вителю,/ Ада́ма отринове́ннаго воззва́ти.</emphasis>
</p>
<p>Приближа́ется и прихо́дит ны́не Госпо́дь,/ жда́ние язы́ков и спасе́ние ми́ра;/ угото́ви верте́п, гра́де Вифлее́ме,/ и с волхвы́ па́стырие, теку́ще, приспе́йте.</p>
<p>Кре́постию Божества́ сраствори́вся челове́ком едине́нием несли́тным,/ пло́ти в подо́бии, Спа́се, Ада́ма обновля́еши/ и спаса́еши восприя́тием.</p>
<p>Сло́во, плоть яви́вся, одебелева́ет/ и вселя́ется в ны неизрече́нным про́мыслом./ Прииди́те, ве́рнии, у́зрим сла́ву его́,/ сла́ву я́ко Единоро́днаго от Бо́га и Отца́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Богоявле́ния Твоего́, Христе́,/ е́же к нам ми́лостивно бы́вшаго,/ Иса́ия, Свет ви́дев Невече́рний,/ от но́щи у́треневав, взыва́ше:/ се Де́ва во чре́ве прии́мет/ и породи́т воплоща́емое Сло́во,/ и вси земноро́днии возра́дуются.</emphasis>
</p>
<p>Новотвори́ши земноро́дныя, пе́рстен быв, Зижди́телю./ Я́сли же, и пелены́, и верте́п — Твоего́ смире́ния о́бразы./ Обру́чник же Твоея́ Ма́тере, Твой мни́мый оте́ц по пло́ти,/ ро́ждшаго Тя Отца́ ны́не вообража́ет сове́т.</p>
<p>Сми́рною смерть, зла́том ца́рскую держа́ву,/ лива́ном же Божества́ преиму́щество проявля́ют ца́рие язы́ков,/ нача́тки даронося́ще Тебе́, в верте́пе рожде́нному Вифлее́мстем/ из Неискусому́жныя Ма́тере.</p>
<p>Из безму́жныя проше́д, Отца́ соприсносу́щное Сло́во,/ плотски́ всели́лся еси́ в верте́п, я́ко Престо́л, я́сли вмени́в;/ удивля́еши же стра́шным строе́нием Твои́м волхвы́ и па́стыри,/ А́нгелы же ужаси́л еси́:/ сла́ва держа́ве Твое́й.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ят бысть,/ но не удержа́н в пе́рсех ки́товых Ио́на:/ Твой бо о́браз нося́,/ Ро́ждшагося и пло́тию Я́вльшагося,/ я́ко от черто́га, от зве́ря изы́де./ Рожде́нный бо ны́не пло́тию,/ во гроб и смерть хоте́л еси́ вни́ти,/ и па́ки воскре́снути тридне́вен.</emphasis>
</p>
<p>Поги́бе ны́не и разори́ся дре́вния вражды́ средосте́ние/ плотски́м Твои́м прише́ствием, Христе́,/ и пла́менное ору́жие всем дае́т плещи́,/ живоно́снаго же Еде́мскаго дре́ва причаща́юся ве́рно,/ безсме́ртных са́дов а́бие Де́латель показу́яся.</p>
<p>Ца́рствует со грехо́м ад, от Ада́ма да́же до Тебе́,/ но погиба́ет тех безсту́дное мучи́тельство/ пло́тию ражда́ющуся Тебе́, Изба́вителю, от пле́мене Дави́дова,/ и на Престо́ле Ца́рствия его́ посажде́ну я́ве,/ и во ве́ки ца́рствующу.</p>
<p>Детоуби́йца, но не христоуби́йца яви́ся И́род лю́тый:/ а́ще бо и младе́нцы пожа́т го́рько, я́ко траву,/ но Кла́са жи́зни не возмо́же удержа́ти и умертви́ти,/ жи́зни бо Сый Пода́тель утаи́ся, — я́ко Бог, Боже́ственною си́лою, — гони́теля.</p>
<p>
<red>Песнь 7</red>
</p>
<p>
<red>Ирмо́с:</red> Неизрече́нное чу́до:/ в пещи́ изба́вивый преподо́бный о́троки из пла́мене,/ в я́слех убо́гих Младе́нец возлеже́/ во спасе́ние нас, пою́щих:/ Изба́вителю Бо́же,/ благослове́н еси́.</p>
<p>Уязви́ся льстец враг,/ Бо́га ви́дя я́ко Младе́нца, лежа́ща в я́слех худы́х,/ и кре́пкою руко́ю Боже́ственною убива́ется во спасе́ние нас, пою́щих:/ Изба́вителю Бо́же, благослове́н еси́.</p>
<p>Блаже́нны я́сли,/ в себе́ бо прие́мше я́ко Младе́нца Соде́теля,/ я́ко Херуви́мский Престо́л показа́шася во спасе́ние нас, пою́щих:/ Изба́вителю Бо́же, благослове́н еси́.</p>
<p>Зако́ном челове́ческим в пелена́х положе́ние прие́млеши, Младе́нец я́влься,/ и́миже у́зы реши́ши прегреше́ний на́ших,/ свобо́ду да́руя вопию́щим:/ Изба́вителю Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ужасни́ся, боя́йся, Не́бо,/ и да подви́жатся основа́ния земли́:/ се бо пелена́ми повива́ется вся Нося́й дла́нию/ и во я́слех ма́лех странноприе́млется,/ его́же, о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Разреши́ся свя́занный Ада́м,/ свобо́да же всем ве́рным дарова́ся, пелена́ми, Спа́се, повива́ему Тебе́/ и в верте́пе ма́лем и в я́слех безслове́сных положе́ну./ Тем Тебе́, ра́дующеся,/ предпра́зднственную песнь в Твое́м Рождестве́ прино́сим ве́рою.</p>
<p>Преста́ пре́лесть Пе́рсская,/ звездосмотри́теле бо, ца́рие восто́чнии,/ ро́ждшемуся да́ры прино́сят Христу́ Всецарю́, зла́то же и сми́рну с лива́ном./ его́же, о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>О, чуде́с но́вых!/ О, благосты́ни!/ О, неизрече́ннаго терпе́ния!/ Се бо я́ко Младе́нец вменя́ется в Вы́шних живы́й/ и бе́гает Бог во́лею И́рода./ его́же,/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>:
<emphasis>Не диви́ся ны́не, о Ма́ти,/ ви́дящи я́ко Младе́нца,/ его́же из чре́ва пре́жде денни́цы роди́ Оте́ц:/ возста́вити бо и сопросла́вити/ челове́ческое па́дшее естество́ приидо́х я́вственно,/ ве́рою и любо́вию Тя велича́ющее.</emphasis></p>
<p>В стра́ннем Твое́м Рождестве́,/ боле́зней избе́гши преесте́ственно, ублажи́хся, Безнача́льне Сы́не;/ ны́не же Тя зря́щи, И́рода бе́гающа,/ ору́жием печа́ли смуща́юся душе́ю, взыва́ющи:/ спаса́й Тебе́ почита́ющия.</p>
<p>В зе́млю у́бо иду́ Еги́петскую,/ но Еги́петская, о Ма́ти, рукотворе́нная низложу́ тру́сом;/ души́ же Моея́ всу́е и́щущия враги́ пошлю́ во ад,/ я́ко Еди́н держа́вен,/ вознесу́ и спасу́ Тебе́ почита́ющия.</p>
<p>Да ра́дуется тварь: зи́ждется бо Зижди́тель, и, пре́жде Сый,/ ны́не нов познава́ется Бог;/ с да́ры волсви́ да предсрета́ют,/ па́стырие чу́до да пле́щут ве́рне,/ и челове́цы со А́нгелы да веселя́тся.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь  </red>
предпра́зднства, три́жды.</p>
<p>
<red>По 1-й кафи́зме Седа́лен, глас 6.</red>
</p>
<p>
<red>Подо́бен:</red> А́нгельския си́лы:</p>
<p>Проро́ческая рече́ния ны́не испо́лнишася:/ Бог бо наш у́тре ражда́ется из Де́вы Мари́и па́че сло́ва,/ и пребыва́ет, я́коже бе пре́жде рождества́./ Собира́ются волсви́, да́ры нося́ще;/ свиря́ют па́стырие, да припева́ем и мы:/ и́же от Де́вы рожде́йся, Го́споди, сла́ва Тебе́.</p>
<p>
<red>Сла́ва, и ны́не, то́йже.</red>
</p>
<p>
<red>По 2-й кафи́зме Седа́лен, глас 8:</red>
</p>
<p>Свире́лей па́стырских преста́вляющее пе́сни,/ во́инство А́нгельское возгласи́, к ним глаго́ля:/ преста́ните, свиря́юще,/ и́же над чреда́ми пасо́мых старе́йшины, возопи́йте, пою́ще,/ я́ко роди́ся Христо́с Госпо́дь,/ благоволи́вый спасти́ я́ко Бог род челове́ческий.</p>
<p>
<red>Сла́ва, и ны́не, то́йже.</red>
</p>
<p>
<red>Кано́н предпра́зднства со ирмосо́м на 8 и святы́я на 4. Предпра́зднства кано́н, глас 2, его́же краегране́сие по алфави́ту. Творе́ние Ио́сифово.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</emphasis>
</p>
<p>Написа́лся еси́ ке́саревым повеле́нием,/ хотя́ написа́ти в кни́зе жи́зни, Всецарю́, челове́ка;/ стра́нно во Своя́ прише́л еси́,/ лю́те устра́ньшагося от ра́я на Не́бо призыва́я.</p>
<p>Вифлее́ме, приими́ Христа́,/ к тебе́ бо Воплоти́выйся прихо́дит, Еде́м отверза́я мне;/ угото́вися, верте́пе, Невмести́маго узри́ши, вмеща́ющася в тебе́ пресла́вно,/ бога́тством благоутро́бия ны́не обнища́вши.</p>
<p>Роди́тися гряде́т Христо́с,/ стра́нное возрожде́ние су́щим из Ада́ма я́ко Бог да́руя./ Возвесели́ся, пусты́не неражда́ющая, земны́х естество́ все:/ прии́де бо Влады́ка тя многоча́дну соде́яти.</p>
<p>
<red>Кано́н святы́я, глас то́йже, творе́ние Феофа́ново. его́же краегране́сие:</red> Евге́нии вели́кую сла́ву в пе́снех изря́дно пою́.</p>
<p>
<red>Песнь 1. Ирмо́с то́йже</red>
</p>
<p>Евге́ние, му́ченице Христо́ва,/ ны́не ликовству́ющи ра́достно со а́нгельскими во́инствы,/ я́ко де́ва непоро́чна и я́ко му́ченица, венцено́сица всебо́гатая,/ благода́ть дарова́ти моли́ся любо́вию воспева́ющим тя.</p>
<p>Песнопе́ния, неве́сто Христо́ва, Боже́ственнаго послу́шавши,/ к высо́кому впери́лася еси́ благоро́дию:/ я́ко бо свет возсия́ в се́рдце твое́, пе́сней ду́ха Богосло́вие,/ вся́ко безбо́жие отгоня́.</p>
<p>Же́нское естество́ твой ум забы́в,/ к му́жеским дея́нием востече́, вмужи́вся благода́тию,/ и Бо́гу промы́сленне управля́яся, му́ченице Евге́ние,/ Боже́ственнаго благоро́дия тезоимени́тная.</p>
<p>Осия́вшися све́том у́мным,/ мно́жайшия осия́ния сопричасти́тися соде́лала еси́, Богому́драя;/ его́же ны́не пою́щия тя избавля́ющи греха́,/ сподо́би твои́ми мольба́ми, му́ченице Евге́ние всеблаже́нная.</p>
<p>
<red>Богоро́дичен:</red> Умерщвле́ни бы́вше зна́ния са́дом,/ дре́вом жи́зни, Чи́стая, к жи́зни, ве́рнии, воззва́хомся,/ из Тебе́ прозя́бшим па́че смы́сла, Богоро́дице, Христо́м Бо́гом;/ ему́же со дерзнове́нием моли́ся/ спасти́ся душа́м на́шим.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Уз избавля́я мя злых, Го́споди,/ пови́тися пелена́ми, я́коже младе́нец, прихо́диши, Человеколю́бче./ Покланя́юся Боже́ственному Твоему́ низхожде́нию.</p>
<p>В ле́то бы́вша Тя, безле́тно возсия́вша из Отца́, предгряде́т Де́ва роди́ти,/ ле́тныя разреша́юща стра́сти душ на́ших.</p>
<p>Иски́й мя, заблу́ждшаго преступлени́ем,/ верте́п, я́коже не́бо, оби́тель сотвори́л еси́,/ оби́тели ми благоуготовля́я та́мошния,/ Ще́дре Многоми́лостиве.</p>
<p>
<red>Ин</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́бося дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>Я́коже же́ртва непоро́чна Влады́це принесла́ся еси́ мы́слию соверше́ннейшею/ и бога́тство тле́емое отри́нула еси́, вопию́щи, всему́драя:/ Ты еси́ Бог наш, и несть свят, па́че Тебе́, Го́споди.</p>
<p>Всечи́стая, позна́ся твоя́ чистота,/ просия́ страда́ний Твои́х кре́пость,/ дея́ние бо восхожде́ние виде́ния соде́лала еси́, вопию́щи:/ Ты еси́ Бог наш, и несть свят, па́че Тебе́, Го́споди.</p>
<p>Целому́дрия жела́нием одержа́ся,/ соблюла́ еси́ хвалу́ чистоты́,/ была́ еси́ прия́тна прему́дрости, Христу́ вопию́щи:/ Ты еси́ Бог наш, и несть свят, па́че Тебе́, Го́споди.</p>
<p>
<red>Богоро́дичен:</red> Мари́ю, Пречи́стую Богоро́дицу, воспои́м,/ я́ко Хода́таицу спасе́ния я́вльшуюся, Богому́дрии, и вопие́м:/ несть чи́сты, я́коже Ты, Пречи́стая,/ и несть непоро́чны, па́че Тебе́, Влады́чице.</p>
<p>Конда́к святы́я, глас 2</p>
<p>
<red>Подо́бен:</red> Тве́рдый:</p>
<p>Благоро́дия нра́вом тя честноподо́бне украси́в обожи́вый Госпо́дь,/ в ра́бии о́бразе от Де́вы нам соедини́ся,/ И́же тя в лик дев свещеноси́ц вчини́/ и с му́ченики сочета́, Евге́ние,/ я́ко вои́стинну благоро́дия Боже́ственныя сла́вы вене́ц улучи́.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Воздержа́вшися в труде́х страда́льческих,/ просла́вилася еси́ по́двиги му́ченическими,/ мно́ги приве́дши спасае́мыя Зижди́телю твоему́:/ Боже́ственною бо любо́вию оста́вивши привре́менная,/ му́жеския по́двиги соверши́ла еси́, сла́вная./ Те́мже по кончи́не безконе́чную обрела еси́ жи́знь,/ пребыва́ющи с Жени́хом твои́м всегда́, Евге́ние равноа́нгельная./ моли́ Христа́ Бо́га прегреше́ний оставле́ние дарова́ти/ чту́щим любо́вию всечестну́ю па́мять твою́.</p>
<p>
<red>Сла́ва, и ны́не:</red>
</p>
<p>Не́бо мне показа́ся днесь земля́,/ на ней бо ражда́ется Творе́ц/ и в я́слех восклония́ется в Вифлее́ме Иуде́йстем./ Со А́нгелы пою́т па́стырие непреста́нно:/ в Вы́шних сла́ва, ми́р в ми́ре;/ ви́деша бо звезду́, путеше́ствующу с волхвы́,/ ско́ро же теку́ще принести́ да́ры, зла́то, смирну и лива́н,/ я́ко всех су́щему Бо́гу, и Царю́ ве́чному, и Зижди́телю вся́ческих,/ в верте́пе за милосе́рдие ро́ждшемуся.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Тварь ны́не обветша́ние все отве́ржи,/ Зижди́теля, зи́ждема и обновля́юща тя, ви́дящи, младе́нца бы́вша,/ и к пе́рвой тя добро́те возводя́ща.</p>
<p>Дивя́щеся пресла́вному Рождеству́, стоя́ху волсви́,/ путеводи́мы Боже́ственною звездо́ю,/ и ви́деша Со́лнце, восходя́щее из де́вственнаго о́блака,/ да́ры тому́ принесо́ша.</p>
<p>Се прихо́дит Де́ва, я́ко ю́ница,/ нося́щи юнца́ во чре́ве упита́ннаго, отъе́млющаго ми́ра грехи́,/ да ра́дуется тварь, пра́зднующи.</p>
<p>Про́поведи проро́ков, Христо́во возъявле́ние возвеща́ющия,/ прия́ша днесь коне́ц спаси́тельный:/ прии́де бо просвети́ти пло́тию во тьме бе́дствующия.</p>
<p>
<red>Ин. Ирмо́с то́йже</red>
</p>
<p>Прише́л еси́, воплоти́вся от Де́вы, Вы́шний,/ Себе́ обру́чи́в дев соста́вы,/ Тебе́ Еди́наго возлюбльшия, де́вственнаго Жениха́ зна́емаго.</p>
<p>Рождества́ плотска́го совлекла́ еси́ покрыва́ло:/ па́ки рожде́ния же нетле́нную оде́жду, му́ченице всесла́вная,/ светови́дно облекла́ еси́ Креще́нием.</p>
<p>Возсия́ светоно́сная заря́ се́рдцу твоему́,/ ле́сти отгоня́щи излия́нный мрак блиста́нием благода́ти,/ му́ченице Христо́ва Евге́ние, до́брая де́во.</p>
<p>Удобре́нно твое́ и кра́сно житие́ просвети́ла еси́,/ воздержа́нием пе́рвее плотски́я стра́сти увяди́вши,/ последи́ же страда́нием пресве́тло, Евге́ние, сия́ющи.</p>
<p>
<red>Богоро́дичен:</red> Превы́шшая А́нгел была́ еси́, Всепе́тая,/ О́тча ро́ждши сове́та вели́каго А́нгела,/ Челове́ка бы́вша за мно́гое благоутро́бие, Человеколю́бца.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́/ от но́щи неве́дения/ приведе́ние и́мамы.</emphasis>
</p>
<p>Лю́дие, иногда́ во тьме седя́щии,/ да ви́дят Свет возсия́вший Невече́рний:/ его́же звезда́ дре́вле возвести́ огнь почита́ющим от Перси́ды царе́м.</p>
<p>В ма́лый вни́ти Царь вели́кий тщи́тся верте́п,/ ума́ленна мя я́ко да возвели́чит/ и обища́вша безме́рным бога́тством обогати́т, Пребоже́ственный.</p>
<p>Ны́не из Иа́кова, я́коже Валаа́м рече́, ражда́ется Христо́с:/ язы́ки же огоспо́дствует, и возвы́сится благода́тию Ца́рство его́,/ пребыва́ющее непрее́мно.</p>
<p>
<red>Ин</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, Бо́га не знаю.</emphasis>
</p>
<p>Тече́ние твое́ направля́емо ви́дя ко спасе́нию,/ змий душепа́губный, страстоно́сице, воздвиза́ет искуше́ния тебе́ разли́чная,/ твою́ кре́пость разсла́бити покуша́яся;/ сего́ же, Богому́драя чи́стая, попра́ла еси́.</p>
<p>Вся добра́ до́брых Да́телю, и Благоде́телю,/ и Жени́ху́ душ, Христу́, яви́лася еси́,/ укра́шена в по́стницех воздержа́нием/ и му́ченическим страда́нием сия́ющи,/ му́ченице Евге́ние, Христо́ва до́брая де́во.</p>
<p>Вене́ц твоему́ верху наложи́ся дарова́ний:/ Боже́ственную бо почти́ла еси́ му́дрость,/ бога́тство и сла́ву оте́ческую презре́вши,/ и с кре́постию после́довала еси́ возлю́бленному Жени́ху́ твоему́, всечестна́я.</p>
<p>
<red>Богоро́дичен:</red> Из Тебе́ Жи́знь, возсия́вши ми́ру, Богороди́тельнице,/ пре́жде сме́ртию удержа́нныя воззывает к жи́зни присносу́щней причаще́нием, ве́рою вопию́щия:/ ино́го, ра́зве Тебе́, Бо́га не зна́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну;/ от тли, Бо́же, мя возведи́.</emphasis>
</p>
<p>Страннообра́зне Христо́с во Своя́ прихо́дит,/ устрани́м себе́ грехо́в и сего́ прии́мем,/ в кро́тких душа́х обита́ющаго.</p>
<p>Ника́коже мале́йший во граде́х, Вифлее́ме, бу́деши:/ в тебе́ бо ражда́ется Царь и Госпо́дь,/ па́ствити лю́ди бога́тныя.</p>
<p>Ка́ко ма́лый Тя прии́мет верте́п, ми́ру невмести́маго, Недомы́сленне?/ Ка́ко у́зри́шися, Младе́нец, Отцу́ соу́мственный, Безнача́льный?</p>
<p>
<red>Ин. Ирмо́с то́йже</red>
</p>
<p>Дрема́ния твои́м ве́ждом не дала еси́,/ до́ндеже сладостра́стие все угаси́ла еси́/ и чи́стую Зижди́телю твоему́ тебе́ самую соверши́ла еси́ оби́тель.</p>
<p>Еги́птяныни, нра́вом поревнова́вши, очерне́вшая де́лом и и́менем,/ клевета́ти остри́тся честно́е житие́ твое́, всечестна́я.</p>
<p>Тве́рдую показа́вши све́тлость/ и врачева́ний благода́тию обогати́вшися бога́тством ве́ры,/ чернори́зиц составле́нию бысть учи́тельница.</p>
<p>
<red>Богоро́дичен:</red> Та́инственно уча́хуся несказа́нному вси проро́цы Твоему́, Всечи́стая, Рождеству́,/ духо́вно образу́юще и предглаго́люще всем бу́дущая.</p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва днесь:</p>
<p>Де́ва днесь Преве́чное Сло́во/ в верте́пе гряде́т роди́ти неизрече́нно;/ лику́й, вселе́нная, услы́шавши,/ просла́ви со А́нгелы и па́стырьми/ хотя́щаго яви́тися Отроча́ Мла́до, Преве́чнаго Бо́га.</p>
<p>
<red>И́кос:</red>
</p>
<p>Свяще́нная проро́ков рече́ния коне́ц прия́ша: се бо Де́ва ражда́ет Всесоверше́ннаго в Вифлее́ме гра́де, внутрь верте́па./ Тварь вся, новосотвори́ся, ра́дуйся и лику́й: с рабы́ пожи́ти Влады́ка всех прии́де,/ Влады́чества чужда́го избавля́я ны, низведе́нныя тле́ю,/ и зри́тся я́ко Младе́нец, пелена́ми повива́емь в я́слех,/ Отроча́ мла́до, Преве́чный Бог.</p>
<p>
<red>Песнь 7</red>
</p>
<p>
<red>Ирмо́с</red>:
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть./ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis></p>
<p>Да кропя́т свы́ше во́ду ́облацы,/ о́блаки полага́яй Себе́ че́стне на восхожде́ние о́блаком, носи́мь Де́вою,/ гряде́т возсия́ти Свет Невече́рний су́щим пре́жде помраче́нным и бе́дствующим.</p>
<p>Во́инство благоугото́вися Боже́ственных А́нгел/ воспе́ти неизрече́нное Госпо́дне низхожде́ние,/ волсви́, пости́гните, па́стырие, потщи́теся:/ прии́де, Ему́же належа́ше, Христо́с,/ ожида́ние язы́ков и избавле́ние.</p>
<p>Что сие́ стра́нное и велича́йшее чу́до?/ Ка́ко понесу́ Тя, нося́щаго глаго́лом вся́ческая?/ Неизглаго́ланное Рождество́, Сы́не Мой Безнача́льне,/ глаго́лаше Всечи́стая,/ Христа́ на дла́нех ужа́сно держа́щи.</p>
<p>
<red>Ин. Ирмо́с то́йже</red>
</p>
<p>Изъясни́ла еси́ всем Богодухнове́нных пи́саний и́стину,/ же́нское естество́ ому́жествивши, и вся удиви́ла еси́ пресла́вно, честна́я,/ я́же привела́ еси́ све́тлы ве́ровавшия Христу́, всебога́тая.</p>
<p>Я́вственно обличи́ла еси́ и́дольское неи́стовство, всехва́льная,/ Боже́ственными твои́ми уче́ньми, и дев неизче́тное мно́жество обручи́вши все́ми ца́рствующему Христу́ све́тлое му́ченическою кро́вию.</p>
<p>Ви́девши житие́ твое́ светоно́сное, Васи́лла сла́вная,/ Боже́ственне поревнова́вши и Христу́ обру́чи́ся,/ оста́вльши плотско́е все сладостра́стие,/ и ны́не му́ченическия ра́дости сподо́бися.</p>
<p>
<red>Богоро́дичен:</red> Па́жить исцели́ла еси́ сме́ртную,/ безсе́менно ро́ждши Жи́знь ипоста́сную, Де́во Всенепоро́чная, Богороди́тельнице Чи́стая./ Тем же Тя, ра́дующеся, исто́чник безсме́ртия имену́ем.</p>
<p>
<red>Песнь 8</red>
</p>
<p>
<red>Ирмо́с</red>:
<emphasis>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis></p>
<p>Высоту́ вои́стинну неизрече́ннаго та́инства, Небеса ́ра́зумом покры́вшему,/ Непоро́чная зря́щи, дивля́шеся и глаго́лаше:/ Престо́л Небе́сный пла́менствуется, Тебе́ держа́й,/ и ка́ко, Сы́не Мой, понесу́ Тя?</p>
<p>Но́сиши Оте́ческое подо́бие, Сы́не Мой,/ и ка́ко раба́ подо́бие, обнища́в, восприя́л еси́?/ Ка́ко в я́слех восклоню́ Тя безслове́сных,/ избавля́ющаго вся от безслове́сия?/ Песносло́влю Твое́ благоутро́бие.</p>
<p>Ра́дуйся, вся земле́,/ се́ Христо́с приближа́ется, в Вифлее́ме ражда́яйся;/ мо́ре, возвесели́ся, проро́ческий сонм, взыгра́й, сбытие́ зря днесь Твои́х слове́с,/ и вси, ра́дуйтеся, пра́веднии.</p>
<p>
<red>Ин</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>В реце́ ю́ношески,/ во огни́ же терпели́вно искуси́лася еси́:/ проти́вная бо естества́ кре́пко прешла́ еси́,/ Христа́ по́йте, дела́, зову́щи, и превозноси́те во вся ве́ки.</p>
<p>Странноле́пно я́вле́йся Христо́с тебе́, в темни́це держи́мей,/ препита́вает бога́тно и Рождество́м Свои́м совокупля́ет Го́рним во́инством/ тя, славосло́вящую его́ во ве́ки.</p>
<p>Твой Жени́х благоле́пно венцы́ тя сугу́быми украша́ет, Евге́ние Богому́драя,/ и тебе́ черто́г све́тел пра́ведно, я́ко пра́ведный, дае́т./ Его́же превозно́сим во вся ве́ки.</p>
<p>Благода́ть Бо́жия, светови́дно облиста́вши тя,/ ны́не озаря́ет во оби́телех Небе́сных,/ Ея́же напо́лнится твои́ми моли́твами непреста́нно моли́/ соверша́ющим твою́ па́мять, Богому́драя.</p>
<p>
<red>Богоро́дичен:</red> Безсме́ртныя зари́ исто́чник ве́мы Тя, Богоро́дице,/ я́ко ро́ждшую Сло́во Безсме́ртнаго Отца́,/ вся сме́рти избавля́ющаго превозноша́ющия его́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем всепе́тую Богоро́дицу велича́ем.</emphasis>
</p>
<p>Да пою́т, ра́дующеся, ца́рствия вся земна́я,/ оте́чествия же язы́ков да веселя́тся;/ го́ры, и удо́лия, и хо́лми, ре́ки, мо́ре/ и вся тварь Го́спода, ны́не ро́ждшагося, велича́ет.</p>
<p>Ви́делся еси́, я́ко мо́щно бе проро́ком Тя ви́дети;/ в после́дняя же вре́мена Челове́к быв,/ всем яви́лся еси́ челове́ком, в Вифлее́ме, гра́де Иуде́йстем,/ звезда́ показу́ющи Тя звездо́словцем, Несказа́нне.</p>
<p>О Ча́до Сладча́йшее, ка́ко пита́ю Тя, пита́ющаго?/ ка́ко держу Тя, держа́щаго вся ма́нием?/ ка́ко же пелена́ми повию́ повива́ющаго всю зе́млю мглою?/ — вопия́ше Всечи́стая Влады́чица,/ ю́же непреста́нно велича́ем.</p>
<p>
<red>Ин. Ирмо́с то́йже</red>
</p>
<p>Во оби́тели все́льшися Небе́сныя, сла́вная,/ ны́не сла́дости ра́йския сподо́билася еси́ я́вственно с де́вами,/ я́ко му́ченица всеи́стинна и с му́ченицами де́ва Всенепоро́чная,/ Евге́ние всеблаже́нная.</p>
<p>Жела́ние получи́ла еси́ па́че ума́ и смы́сла,/ жела́ний кра́йнейшему предстоя́щи све́тло/ и светоза́рными луча́ми Нача́льныя Тро́ицы, Богому́драя, я́вственно сия́ющи,/ Евге́ние, до́брая де́во.</p>
<p>Свещу́ держа́щи де́вства неуга́сну,/ му́ченическим венце́м украси́лася еси́,/ и ны́не моля́щи не преста́й благоче́стно тя любо́вию почита́ющим спасти́ся моли́твами твои́ми,/ Евге́ние всесла́вная.</p>
<p>К Боже́ственному ны́не изшла́ еси́ прохлажде́нию, вседо́бляя,/ ран проше́дши огнь нестерпи́мый/ и непостоя́нную во́ду искуше́ний, му́ченице Евге́ние./ Христа́ у́бо моли́ спасти́ ду́ши на́ша.</p>
<p>
<red>Богоро́дичен:</red> я́ко руно́, Всенепоро́чная, дождь Небе́сный во чре́ве заче́нши,/ нам родила́ еси́ безсме́ртие даю́щаго,/ благоче́стно того́ воспева́ющим/ и Тя, Всенепоро́чную Богоро́дицу, велича́ющим.</p>
<p>
<red>Свети́лен предпра́зднства.</red>
</p>
<p>
<red>Подо́бен:</red> Со ученики́:</p>
<p>И́же во све́те живы́й непристу́пнем и содержа́й вся́ческая/ за благоутро́бие неизрече́нное от Де́вы ражда́ется/ и пелена́ми повива́ется, я́ко Младе́нец,/ в верте́пе и в я́слех безслове́сных восклоня́ется,/ потщи́мся спе́шно приити́ в Вифлее́м на поклоне́ние его́ с волхвы́,/ плоды́ изря́днейших дея́ний нося́ще я́ко да́ры.</p>
<p>
<red>Сла́ва, и ны́не:</red>
</p>
<p>Пе́ние, ве́рнии, принесе́м Де́ве Мари́и:/ се бо ны́не предгряде́т во гра́де Вифлее́ме роди́ти Христа́ Спа́са,/ те́мже, волсви́, с да́ры со звездо́ю тецы́те с на́ми поклони́тися,/ па́стырие же, возопи́ти потщи́теся со А́нгелы ражда́емому:/ сла́ва Тебе́, в верте́пе и я́слех лежа́щему.</p>
<p>
<red>На хвали́тех стихи́ры, глас 6, на 4.</red>
</p>
<p>
<red>Подо́бен:</red> А́нгельския предъиди́те:</p>
<p>Звезда́ возсия́ от Иа́кова в верте́пе,/ прии́дем и мы, предпра́зднственная соверша́юще,/ теце́м с волхвы́, с па́стырьми и́дем,/ ви́дим Бо́га в пелена́х,/ ви́дим Де́ву млекопита́ющую./ О, ужа́сно виде́ние!/ Царь Изра́илев, Христо́с прихо́дит.</p>
<p>Пе́сньми лик А́нгельский ны́не почита́ет Тебе́,/ све́тлую и Неискусому́жную Ма́терь,/ ра́дуяся, лику́ет Рождество́м Твои́м, Пречи́стая,/ ра́дуйся, наде́жда правосла́вных,/ ра́дуйся, предста́тельство Тебе́ пою́щих./ Те́мже рцем:/ благослове́н прише́дый Бо́же наш, сла́ва Тебе́.</p>
<p>Цвет изы́дет из ко́рене Иессе́ева,/ от све́тлаго пропове́дася проро́ка,/ зрим бо Де́ву, па́че естества́ ро́ждшую/ ши́пок любе́зный в верте́пе,/ сопресто́лен Отцу́ в Вы́шних./ Лю́дие, рцем:/ благослове́н прише́дый Бо́же наш, сла́ва Тебе́.</p>
<p>Днесь Ада́м воззва́ся от пре́лести/ и от мра́чныя сопроти́вника ле́сти,/ Христо́с бо из Де́вы воплоща́ется я́ко Челове́к,/ и́же, Ада́ма обнови́в, отъя́т кля́тву Девою./ Лю́дие, рцем:/ благослове́н прише́дый Бо́же наш, сла́ва Тебе́.</p>
<p>
<red>Сла́ва, глас и подо́бен то́йже:</red>
</p>
<p>Гряди́, Вифлее́ме,/ гото́ви рожде́ственная,/ прииди́, Ио́сифе, напиши́ся с Мари́ею,/ пречестны́я я́сли, Богоно́сныя пелены́,/ в ни́хже Жи́знь пови́вшися/ плени́цы сме́ртныя расто́ргнет,/ стяга́ющи к нетле́нию челове́ки,/ Христо́с Бог наш.</p>
<p>
<red>И ны́не, подо́бен то́йже:</red>
</p>
<p>О, блаже́нное Богоотрокови́цы чре́во,/ я́же мы́сленне Небесе́ бо́льши показа́ся!/ его́же бо не вмеща́ет Не́бо,/ Ты содержи́ши, в Себе́ нося́щи./ О, блаже́нны сосцы́ Де́вы,/ я́же соссе́т пита́яй вся́ко дыха́ние Христо́с,/ в ложесна́х плоть Себе́ созда́в/ Безму́жныя Отрокови́цы!</p>
<p>
<red>На стихо́вне стихи́ры предпра́зднства, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом Вседе́теля/ показа́лася еси́, о Де́во!/ в Тебе́ бо всели́вся,/ Госпо́дь сла́вы/ роди́тися ны́не происхо́дит.</p>
<p>
<red>Стих:</red> Бог от ю́га прии́дет/ и Святы́й из горы́ приосене́нныя ча́щи.</p>
<p>Мла́до в Вифлее́ме/ де́тище из Де́вы,/ Бог преве́чный,/ в я́слех безслове́сных ражда́ется,/ о, чудесе́!</p>
<p>
<red>Стих:</red> Го́споди, услы́шах слух Твой и убоя́хся;/ Го́споди, разуме́х дела́ Твоя́ и ужасо́хся.</p>
<p>Чи́ни умнии А́нгельстии,/ в Вы́шних Бо́гу/ с па́стырьми воспо́йте/ и с волхвы́ ражда́ющемуся:/ сла́ва Тебе́.</p>
<p>
<red>Сла́ва, подо́бен тсйже:</red>
</p>
<p>Сла́ва Тебе́, О́тче,/ Сы́не и Ду́ше,/ И́мже устро́ися/ та́инство ужа́сное/ челове́ком на возрожде́ние.</p>
<p>
<red>И ны́не, подо́бен то́йже:</red>
</p>
<p>Ра́дуйся, я́же Жи́знь/ ро́ждшая ми́ру,/ Де́во Богоро́дице,/ от ду́ха Свята́го/ всех на избавле́ние.</p>
<p>
<red>Подоба́ет ве́дати, а́ще случи́тся Неде́ля пред Рождество́м Христо́вым, святы́х оте́ц, декабря́ в 24-й день.</red>
</p>
<p>
<red>В суббо́ту на ма́лой вече́рни стихи́ры воскресны 4.</red>Сла́ва, и ны́не,
<red>предпра́зднства, глас 6:</red>
Вертепе, благоукраси́ся:
<red>На стихо́вне стихи́ра воскресна и Богоро́дицы, по обы́чаю.</red>
Сла́ва, и ны́не,
<style name="color-red"/>
Богоро́дичен.
<red>По трисвято́м тропа́рь воскресе́н.</red>
Сла́ва, и ны́не,
<red>предпра́зднства. Та́же ектения ма́лая и отпу́ст.</red></p>
<p>
<red>На вели́цей вече́рни, по обы́чном псалме́, поем</red> Блаже́н муж:
<red>кафизму всю. На</red>
Го́споди, воззва́х: стихи́ры на 10: отцев на 6, глас 6,
<red>Подо́бен:</red>
Всю отложи́вше:
<red>и предпра́зднства на 4, глас и подо́бен то́йже.</red>
Сла́ва,
<red>отцев, глас то́йже:</red>
Даниил, муж жела́ний: И ны́не,
<red>предпра́зднства, глас то́йже:</red>
Верте́пе, благоукраси́ся:
<red>та́же вход. Проки́мен дне и чте́ния отцев 3. На литии́ стихи́ры предпра́зднства, пи́саны на ряду, на</red>
Го́споди, воззва́х:
<red>в 24-й день, глас 5, Подо́бен:</red>
Ра́дуйся: Сла́ва,
<red>отцев, глас 3:</red>
Пра́отец собо́р: И ны́не,
<red>глас то́йже</red>
Благоукраси́ся, Вифлее́ме:
<red>На стихо́вне стихи́ры предпра́зднства, глас 2, самоподо́бен: </red>
До́ме Евфра́фов:
<red>Припев: </red>
Бог от ю́га прии́дет:
<red>та́же два самогла́сна:</red>
Вифлее́ме, земле́ Иу́дова:
<red>Припев:</red>
Го́споди, услы́шах слух Твой и убоя́хся: Прииди́те вси, Христо́во Рождество́: Сла́ва,
<red>глас то́йже:</red>
Ра́дуйтеся, проро́цы: И ны́не,
<red>предпра́зднства, глас то́йже:</red>
Се время прибли́жися:
<red>На благослове́нии хлебов тропа́рь отцев, глас 2:</red>
Ве́лия ве́ры исправле́ния
<red>: два́жды и предпра́зднства еди́ножды, и чте́ние в Посланиих апо́стольских.</red></p>
<p>
<red>На у́трени, на</red> Бог Госпо́дь:
<red>тропа́рь воскресе́н два́жды.</red>
Сла́ва,
<red>отцев:</red>
Ве́лия ве́ры:
<red>И ны́не, предпра́зднства: </red>
Написова́шеся иногда́:
<red>По 1-й кафизме седа́лен отцев, глас 4. Подо́бен:</red>
Удиви́ся: Во отцех, Бо́же: Сла́ва, и ны́не,
<style name="color-red"/>
то́йже.
<red>И чте́ние во Ева́нгелии толковом Матфе́я:</red>
Кни́га родства Иису́са Христа́:
<red>По 2-й кафизме Седа́лен, глас 8. Подо́бен:</red>
Прему́дрости: Пра́здник пра́зднуем, вернии: Сла́ва, и ны́не,
<red>то́йже, и чте́ние. По непоро́чнах, тропари их, и ектения</red>
́
<red>, и седа́льны отцев, глас 8. Подо́бен:</red>
Прему́дрости: Авраа́ма, Исаа́ка же и Иа́кова: Сла́ва, и ны́не
<red>, глас и подо́бен то́йже:</red>
Из недр Оте́ческих:
<red>и чте́ние. Степе́нна гла́са, проки́мен и Ева́нгелие воскресное.</red>
Воскресе́ние Христо́во:
<red>Псалом 50, стихи́ра воскресна. Кано́н отцев, глас 6, на 8. Ирмос: </red>
Волно́ю морскою:
<red>по два́жды, тропари на 6. (В сем бо кано́не по 2 стиха воскресна, сего́ ра́ди кано́н воскресе́н не поется), и други́й кано́н предпра́зднства на 6, глас 1. Катава́сия:</red>
Христо́с ражда́ется:
<red>оба ли́ка вку́пе. По 3-й пе́сни ипакои́ отцев, глас 8:</red>
А́нгел отроко́в ороси́ пещь:
<red>и чте́ние в Богосло́ве. По 6-й пе́сни конда́к отцев, глас 1:</red>
Весели́ся, Вифлее́ме:
<red>и и́кос, и чтем Пролог. На 9-й пе́сни поем</red>
Честне́йшую:
<red>Свети́лен отцев:</red>
От се́мене вво́дится Авраа́мля: Сла́ва, Патриа́рхов избра́ннии: И ны́не, Весели́ся, Вифлее́ме:
<red>На хва́литех стихи́ры отцев, 3, глас 5. Подо́бен:</red>
Ра́дуйся: Возвыси твой глас:
<red>И предпра́зднства 3, глас 4. Подо́бен:</red>
Зва́нный свы́ше: Иса́иин глас соверша́ется: Сла́ва,
<red>отцев, глас 8:</red>
Зако́нных учений: И ны́не: Преблагослове́нна еси́, Богоро́дице Дево:
<red>Славосло́вие вели́кое, тропа́рь воскресе́н, и проча́я, и отпу́ст, и обы́чное исхождение.</red>
Сла́ва, и ны́не,
<red>стихи́ра ева́нгельская, и час первый в притворе. На часех тропа́рь воскресе́н,</red>
Сла́ва
<red>отцев.</red>
И ны́не,
<red>Богоро́дичен часов. По трисвято́м конда́к отцев и предпра́зднства глаго́лем, пременя́юще.</red></p>
<p>
<red>На Литурги́и: Блаже́нны от кано́на отцев песнь 3-я на 4 и предпра́зднства песнь 6-я на 4. По входе тропа́рь воскресе́н, и отцев, и предпра́зднства</red>, Сла́ва,
<red>конда́к отцев.</red>
И ны́не,
<red>предпра́зднства. Проки́мен, песнь отцев, глас 4:</red>
Благослове́н еси́, Го́споди Бо́же оте́ц на́ших:
<red>Стих:</red>
я́ко пра́веден еси́ о всех:
<red>Апо́стол к Евре́ем, зача́ло 328.</red>
Аллилу́ия,
<red>глас 4:</red>
Бо́же, уши́ма на́шима: Ева́нгелие от Матфе́я, зача́ло 1. Ряд же неде́ли оставля́ется. Прича́стен: Хва́лите Го́спода с Небе́с:
<red>Други́й:</red>
Ра́дуйтеся, пра́веднии, о Го́споде:</p>
</section>
