<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я му́ченицы Ани́сии, и преподо́бныя ма́тере на́шея Мела́нии, и преподо́бнаго Зо́тика</p>
</title>
<p>
<red>На </red>Го́споди, воззва́х:
<red>стихи́ры святы́я Ани́сии 3, глас 4.</red></p>
<p>
<red>Подо́бен:</red> Я́ко до́бля:</p>
<p>Де́вства све́тлостию/ уясни́вшися, всехва́льная,/ муче́ния облиста́ла еси́ по́двиги:/ поклони́тися бо со́лнцу не повину́вшися,/ непра́ведное претерпе́ла еси́ заколе́ние/ и, обагри́вшися кровьми́,/ предста́ла еси́ Со́лнцу сла́вы, венцено́сице,/ и отту́ду испуща́емыми/ озаря́ема светлостьми́.</p>
<p>Серде́чное раче́ние явля́ющи,/ слеза́ми умиле́ния, сла́вная,/ зе́млю омочи́ла еси́/ и власы́ отира́ла еси́ Христо́во подноо́ие,/ помышля́ющи, и Того́ я́ко прису́ща предзря́щи,/ Его́же вожделе́ла еси́,/ и, стопа́м прикаса́ющися мы́слию,/ виде́нии Боже́ственнейшими/ твою́ ду́шу просвети́ла еси́.</p>
<p>И бога́тство расточи́вши,/ и ни́щия удовли́вши,/ уневе́стилася еси́ Нетле́нному Жени́ху́ твоему́/ и, я́коже ве́но, принесла́ еси́ тому́, всесла́вная,/ крове́й то́ки и страсте́й подража́ние,/ я́же претерпе́ла еси́, Ани́сие./ Еди́н в черто́г всели́в тя Вы́шний,/ я́ко страстоте́рпицу и му́ченицу.</p>
<p>
<red>И́ны стихи́ры преподо́бный Мела́нии, глас то́йже.</red>
</p>
<p>
<red>Подо́бен:</red> Зва́нный свы́ше:</p>
<p>А́нгельским лико́м сочта́вшаяся,/ егда́ тя Боже́ственное раче́ние распали́/ и прелете́ти повине́ ви́димых/ безстра́стия ра́ди и чистоты́,/ тогда́ твоего́ супру́га словесы́ улови́ла еси́ Богопоко́рными,/ нестоя́нную отлага́ющи жития́ молву́ теку́щую./ Те́мже с ним, ве́чную обре́тши жи́знь и наслажде́ние,/ мо́лиши Влады́ку спасти́ ду́ши на́ша.</p>
<p>А́нгельское вожделе́вши житие́,/ егда́ сла́дкую пи́щу поплева́ла еси́,/ воздержа́нием упражня́ющися и бде́нием,/ ни́зу лежа́нием и чистото́ю,/ тогда́ чисте́йший сосу́д была́ еси́ ду́ха Боже́ственнаго,/ дарова́нии пресве́тлыми укра́шена тому́, всечестна́я;/ те́мже к ре́вности его́ Боже́ственней привлекла́ еси́ лю́ди/ и привела́ еси́ Влады́це, Мела́ние,/ и Спа́су душ на́ших.</p>
<p>Добро́тами доброде́телей укра́шена,/ егда́ спаси́тельное сло́во испо́лнила еси́,/ расточи́вши, подала́ еси́/ тьмы твоего́ зла́та ни́щим и убо́гим,/ тогда́ Небе́сное бога́тство восприя́ла еси́,/ пра́вдою обогати́вшися во век,/ и нетле́нием, и избавле́нием./ Те́мже чтим твое́ успе́ние/ и приле́жно мо́лим тя:/ моли́ Зижди́теля просвети́ти ду́ши на́ша.</p>
<p>
<red>Сла́ва, и ны́не, пра́здника, глас 1:</red>
</p>
<p>Сла́ва в Вы́шних Бо́гу,/ в Вифлее́ме слышу от Безпло́тных днесь,/ на земли́ ми́р Благоволи́вшему бы́ти./ ны́не Де́ва Небе́с ши́рши,/ возсия́ бо свет омраче́нным/ и смире́нныя вознесе́, а́нгельски пою́щия:/ сла́ва в Вы́шних Бо́гу.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Звезда́ от Иа́кова,/ Христо́с возсия́в,/ просвети́ язы́ки/ све́том Богозна́ния,/ того́ славосло́вим.</p>
<p>
<red>Стих:</red> Из чре́ва пре́жде денни́цы роди́х Тя,/ кля́тся Госпо́дь и не раска́ется.</p>
<p>Гра́де Дави́дов,/ Вифлее́ме, весели́ся:/ из тебе́ бо, и́же безма́терний,/ безо́тчий воплоти́ся,/ от Де́вы Чи́стыя, Богоотрокови́цы.</p>
<p>
<red>Стих:</red> Рече́ Госпо́дь Го́сподеви моему́:/ седи́ одесну́ю Мене.</p>
<p>Сло́во О́тчее,/ плоть прие́мь, роди́ся,/ пелена́ми пови́тся,/ во я́слех возлеже́,/ безслове́сия разреша́я мя.</p>
<p>
<red>Сла́ва, и ны́не, глас 1:</red>
</p>
<p>По о́бразу и по подо́бию,/ истле́вша преступлени́ем, ви́дев Иису́с,/ приклони́в Небеса́, сни́де/ и всели́ся во утро́бу де́вственную неизме́нно,/ да в ней истле́вшаго Ада́ма обнови́т, зову́ща:/ сла́ва я́вле́нию Твоему́,/ Изба́вителю мой и Бо́же.</p>
<p>Тропа́рь пра́здника, глас 4:</p>
<p>Рождество́ Твое́, Христе́ Бо́же наш,/ возсия́ ми́рови свет ра́зума:/ в нем бо звезда́м служа́щий/ звездо́ю уча́хуся/ Тебе́ кла́нятися, Со́лнцу Пра́вды,/ и Тебе́ ве́дети с высоты́ восто́ка./ Го́споди, сла́ва Тебе́.</p>
<p>
<red>Слу́жба свята́го Зо́тика поется на пове́черии</red>
</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis>
</p>
<p>Свы́ше просвети́тися омраче́нней мое́й мы́сли,/ пе́ти тя досто́йно, Зо́тике, Христа́ умоли́.</p>
<p>Житие́м твои́м А́нгелом на земли́, Богому́дре,ревну́я,/ показа́лся еси́ досто́йно,/ жите́йских красо́т гнуша́яся.</p>
<p>
<red>Богоро́дичен:</red> Род челове́ческий Тебе́ ра́ди, Де́во, назида́ется,/ Бог бо, Вы́шних не оста́вив, на зе́млю прии́де.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Прииди́те, стра́ннии, днесь,/ ра́достно глас вознесе́м во светле́м сем торже́стве́,/ Зо́тика ублажа́юще.</p>
<p>Поста́вил еси́ дом твой, я́коже Авраа́м ски́нию днесь,/ вся ни́щия прие́млющий и бога́тно пита́ющий.</p>
<p>
<red>Богоро́дичен:</red> Бу́рю вся́ку уста́вила еси́ в Рождестве́ Твое́м, Всечи́стая,/ те́мже враги́ ве́рнии побежда́ют, в ми́ре лику́юще.</p>
<p>
<red>Седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Страсте́й пе́щи, преподо́бне, угаси́л еси́ воздержа́ния росо́ю,/ дарова́нием обогати́вся, врачева́ния от Бо́га, Зо́тике, прия́л еси́/ врачева́ти ве́рных боле́зни лю́тыя и де́монов отгони́ти полки́;/ сего́ ра́ди с весе́лием почита́ем тя.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Светоно́сное торжество́ сие́ преподо́бнаго ны́не просия́ Зо́тика,/ к Рождеству́ Христо́ву призыва́ющи вся на чрежде́ние.</p>
<p>Чудесы́ преле́потствовав, чудеса́ пресла́вная оста́вил еси́ нам,/ честна́я твоя́ исправле́ния на земли́, преблаже́нне, о́браз Боже́ствен.</p>
<p>
<red>Богоро́дичен:</red> Очисти́лище обрето́хом Тя, Богороди́тельнице,/ и прибе́жище во бране́х непобеди́мо,/ ве́рнии же держа́ву, Чи́стая, нося́т.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́ нас повеле́нии Твои́ми, Го́споди/ и мы́шцею Твое́ю высо́кою/ Твой ми́р пода́ждь нам,/ Человеколю́бче.</emphasis>
</p>
<p>Украше́ние доброде́тели показа́ся, чу́дне, честна́я твоя́ исправле́ния,/ Боже́ственный дом, наги́х одея́ние.</p>
<p>Прокаже́ние, свяще́нне, исцеля́я, о́тче,/ воздви́гл еси́ враче́бницу твой дом честны́й,/ в не́мже досто́йно всяк неду́г врачу́ется.</p>
<p>
<red>Богоро́дичен:</red> Ве́лие и честно́е е́же в Тебе́ я́вльшееся та́инство, Богоро́дице Присноде́во:/ се бо вои́стинну, земни́и, к Бо́гу примири́хомся.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Бе́здна грехо́в и прегреше́ний бу́ря мя смущает/ и во глубину́ ну́жднаго ре́ет мя отча́янияу/ но твою́ кре́пкую ру́ку мне простри́, я́ко Петро́ви,/ о Упра́вителю! и спаси́.</emphasis>
</p>
<p>Храм тя, вси ве́рнии, ду́ха ве́мы,/ храм бо всеблаголе́пен твой сотвори́л еси́ дом, пресла́вне,/ в не́мже всяк неду́г моли́твами твои́ми отгоня́ется.</p>
<p>Странноприя́тие на земли́, Авраа́му подо́бяся, поста́вил еси́,/ всеблагоче́стно безкро́вныя прие́мля, наги́я, и мимоходя́щия,/ и хромы́я, и стра́нныя, и ни́щия вводя́.</p>
<p>
<red>Богоро́дичен:</red> Не́бо на земли́, Де́во, показа́вый верте́п,/ Небе́сный Тя храм, А́нгельскими окруже́н ли́ки, показа́,/ сла́ва в Вы́шних вопию́щих Твоему́ Рождеству́ ве́рно.</p>
<p>
<red>Конда́к, глас 2.</red>
</p>
<p>
<red>Подо́бен:</red> Тве́рдыя:</p>
<p>За любо́вь Христо́ву, преподо́бне, ни́щия возлюби́в,/ и сих удово́лил еси́,/ и Небе́сное бога́тство ны́не восприя́л еси́, Зо́тике пребога́те./ Сего́ ра́ди вси тя почита́ем,/ соверша́юще па́мять твою́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Всем преподо́бным сочи́слился еси́/ и лико́м Боже́ственным безтеле́сным, Зо́тике преблаже́нне,/ с ни́миже и взыва́еши:/ благослове́н еси́, Го́споди Бо́же, во ве́ки.</p>
<p>Си́лою и благода́тию, Богому́дре, был еси́ вдов и не́мощны́х,/ сиро́т же оте́ц показа́лся еси́, зовы́й:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Кре́пость ва́рваров, Богоро́дице, истреби́ и спаси́ лю́ди Твоя́./ Ве́рныя же утверди́, вопию́щия:/ благослове́н, Всечи́стая, Плод Твоего́ чре́ва.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Седмери́цею  пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Сия, му́дре, победи́тельная, сия́ исправле́ния,/ и я́же убо́гих и жен сле́зы,/ твой храм показа́ша Небесе́ вы́шший,/ и ца́рствия тебе́ вхо́ды отверзо́ша./ Ве́рою бо вопия́л еси́:/ о́троцы, благослови́те, свяще́нницы, воспо́йте Го́спода,/ лю́дие, превозноси́те во вся ве́ки.</p>
<p>Сна твои́м не дал еси́ очесе́м, досточу́дне,/ ниже́ ве́ждам дрема́ния, Богоприя́тне,/ до́ндеже де́ло Боже́ственное, слове́сный рай Христо́в, до конца́ соверши́л еси́, поя́:/ о́троцы, благослови́те, свяще́нницы, воспо́йте Го́спода/ и превозноси́те во вся ве́ки.</p>
<p>
<red>Богоро́дичен:</red> Человеколю́бчем ми́лости Твоея́ к нам прише́л еси́,/ и́же спасе́ния ра́ди быв я́ко Челове́к,/ и в верте́п всели́лся еси́, пелена́ми повива́емь,/ и земноро́дныя от страсте́й воздви́гл еси́, согла́сно пою́щия:/ свяще́нницы, воспо́йте Го́спода,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>У́жасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком плотски́/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Благода́ть тебе́, о́тче, от Бо́га даде́ся лечи́ти неду́ги,/ ни́щия, и сухи́я, и хромы́я;/ я́же я́ко люби́мичи Христо́вы ве́рно прие́мля, с си́ми ра́дуешися при́сно,/ в не́дрех Авраа́мовых водворя́яся.</p>
<p>Напита́л еси́, о́тче, оби́льно вся́каго стра́нна, и на́га, и мимоходя́ща;/ с патриа́рхи при́сно и с пра́ведными ны́не ра́дуешися све́тло/ иде́же бог0430тство и сла́дость,/ иде́же присносу́щное спаса́емых упова́ние,/ иде́же всем бога́тство есть Христо́с.</p>
<p>
<red>Богоро́дичен:</red> Я́ко су́щи Ма́ти Бо́жия,/ я́ко Предста́тельница и приста́нище чту́щих Тя,/ я́ко прибе́жище всех, Де́во, притека́ющих к Тебе́,/ я́ко ве́рных же ра́дость,/ и сла́ва, и утвержде́ние, и вене́ц досто́ин,/ лю́ди Твоя́, Богоро́дице, спаса́й.</p>
<p>
<red>Стихи́ры, глас 6.</red>
</p>
<p>
<red>Подо́бен:</red> Тридне́вен:</p>
<p>Я́ко Авраа́м нра́вы, му́дре,/ показа́лся еси́ по обоему́:/ твой дом дово́льное оби́льство отве́рзл еси́ всем,/ подай тре́бующим/ и да́руя ни́щим ми́лость.</p>
<p>Вдов и ни́щих Тя Христо́с показа́ прие́мника,/ вре́дных засту́пника те́пла,/ предста́теля в бе́дах,/ побо́рника и изба́вителя восхваля́ющих, о́тче наш.</p>
<p>
<red>Сла́ва, глас то́йже:</red>
</p>
<p>Си́лою укрепля́емь и благода́тию украша́емь/ Ро́ждшагося в верте́пе, Зо́тике,/ поще́нием и воздержа́нием стра́сти победи́л еси́/ и прия́л еси́ победи́тельная.</p>
<p>
<red>И ны́не, глас то́йже:</red>
</p>
<p>Я́ко Младе́нца в я́слех восклони́, Христе́ Бо́же,/ безсе́менно ро́ждшая Тя Де́ва,/ ли́цы же Безпло́тных с высоты́ вопия́ху:/ сла́ва Зижди́телю и Бо́гу всех.</p>
<p>
<red>НА У́ТРЕНИ</red>
</p>
<p>
<red>Тропа́рь пра́здника, трижды.</red>
</p>
<p>
<red>По 1-й стихо</red>́
<red>логии седа́лен, глас 1.</red></p>
<p>
<red>Подо́бен:</red> Ка́мени запеча́тану:</p>
<p>Прему́дрость и ра́зум пре́жде веков Сый,/ Сын, Единосу́щный Отцу́ и Ду́ху,/ восхоте́ в после́дняя вре́мена роди́тися от Де́вы нас ра́ди,/ да спасе́т ми́р от мучи́тельства вра́жия и чужда́го;/ сла́ва Рожде́нному пло́тию,/ сла́ва Благоизво́лившему,/ сла́ва Избавльшему́ нас Рождество́м Свои́м.</p>
<p>
<red>Сла́ва, и ны́не, то́йже.</red>
</p>
<p>
<red>По 2-й стихологии седа́лен, глас 8.</red>
</p>
<p>
<red>Подо́бен:</red> Повеле́нное:</p>
<p>Да ра́дуется Не́бо, земля́ да весели́тся,/ я́ко роди́ся на земли́ А́гнец Бо́жий, подая́й ми́ру избавле́ние:/ Сло́во, и́же в не́дрех Сый Отца́,/ про́йде из Де́вы без се́мене./ его́же волсви́ дивля́хуся, зря́ще Бо́га во пло́ти,/ па́стырие же взыва́ху:/ сла́ва вои́стинну еди́ному Бо́гу.</p>
<p>
<red>Сла́ва, и ны́не, глас то́йже.</red>
</p>
<p>
<red>Подо́бен:</red> Прему́дрости:</p>
<p>Нетле́нная сла́ва и Боже́ственная,/ из ложе́сн проше́л еси́ де́вственных/ и це́лу соблю́л еси́ и Де́ву ро́ждшую,/ и я́ко престо́л я́сли, в ни́хже роди́вся, почи́л еси́/ и кра́сну пала́ту верте́п показа́л еси́;/ поя́ху Тя па́стырие я́ко Царя́ всех,/ звезда́ же спутеше́ствова Боже́ственный Свет показа́ти волхво́м./ Те́мже вси вопие́м Ти:/ Влады́ко Христе́ Бо́же, прегреше́ний оставле́ние низпосли́/ пра́зднующим ве́рою Твое́ Боже́ственное Рождество́.</p>
<p>
<red>Кано́н пра́здника, глас 1, со ирмосо́м на 6, творе́ние кир Иоа́нна
<emphasis>(зри день 25-й).</emphasis>
И святы́х два кано́на. Кано́н святы́я Ани́сии, глас 4. Творе́ние Фео́фа́ново.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Пою́щу светоно́сную па́мять твою́, Свет мне низпосли́,/ я́ко Отцу́ Све́тов предстоя́щи в ра́дости, всехва́льная,/ страсте́й мои́х бу́рю твои́ми моли́твами отгоня́щи.</p>
<p>Воздержа́нием душе́вную обнови́ла еси́, Богому́драя, ни́ву,/ муче́ния клас плоди́вши де́лателю, соблю́дшему и кре́пость тебе́ вдохну́вшему,/ де́во му́ченице досточу́дная.</p>
<p>Руце́ твое́й, богате́йше подаю́щей бога́тство тле́нное,/ бога́тотворную приобрела́ еси́ жи́знь, ника́може мимотеку́щую,/ и сокро́вище неистощи́мое, му́ченице, и сла́ву Небе́сную.</p>
<p>
<red>Богоро́дичен:</red> Из Тебе́, Неискусобра́чная, днесь вся́ческих Творе́ц плотски́ ражда́ется по нам/ и пелена́ми повива́ется, повива́яй мо́ре мгло́ю,/ Ма́ти Присноде́во.</p>
<p>
<red>Кано́н преподо́бныя Мела́нии, глас то́йже. Творе́ние Фео́фа́ново.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся ду́ха,/ и сло́во отры́гну Цари́це Ма́тери,/ и я́влю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Страсте́й омраче́нием очерне́вша мя всю́ду, просвети́в,/ очи́сти светоно́сными моли́твами преподо́бныЯ Твоея́, Человеколю́бче, Мела́нии/ и, сию́ чтущу, сло́во ми вдохни́.</p>
<p>Те́пле после́довала еси́ тебе́ ра́ди во́льное распя́тие Претерпе́вшему,/ на ра́мех нося́щи, всеблаже́нная, усе́рдно крест твой,/ и сего́ сохрани́ла еси́ опра́вдания.</p>
<p>Роди́телей пристра́стия и пло́ти любосла́стия до конца́ уклони́лася еси́,/ еди́наго вожделе́вши рачи́теля — Христа́, Богому́драя, добро́ты;/ его́же вся жела́ют, Сло́ва причаща́ющиися.</p>
<p>
<red>Богоро́дичен:</red> Обнища́вает бога́тый, мене́ обогаща́я Божество́м,/ зле обнища́вшаго невоздержа́нием пе́рвее,/ и Безнача́льный се́ нача́ло прие́млет,/ от Де́вы ражда́емь Богоотрокови́цы.</p>
<p>
<red>Песнь 3. Ин. Святы́я Ани́сии</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Добро́ты твоея́ душевныя Творе́ц твой вожделе́в,/ неве́сту тя, вои́стинну добру́ и непоро́чну, му́ченице,/ Себе́ обручи́л есть.</p>
<p>Стра́сти Безстра́стнаго, умертви́вшагося нас ра́ди,/ умерщвле́ние, му́ченице честна́я, лю́бящи,/ му́ченическою умира́еши сме́ртию.</p>
<p>Я́ко заколе́ние духо́вно,/ я́ко же́ртва чиста́ соверше́на Тебе́, Бо́гу, принесе́ся,/ я́же Твой Крест в озлюби́вшая.</p>
<p>
<red>Богоро́дичен:</red> Село́ вме́стно Невмести́маго Соде́теля была́ еси́,/ сего́ пло́тию вмести́вши, Обра́дованная Пречи́стая.</p>
<p>
<red>Ин. Преподо́бныя Мела́нии</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ несть бо свят, па́че Тебе́, Человеколю́бче.</emphasis>
</p>
<p>Я́же ни́жних отсту́пльше жела́ний,/ все жела́ние дала еси́ благоче́стно произво́лением, сла́вная,/ к бу́дущим то́кмо и ве́чнующим.</p>
<p>Приле́жными моли́твами чу́вствия украси́ла еси́/ и Ду́ха заря́ми светови́дна была́ еси́ вся,/ в телеси́ невеще́ственное житие́ подража́вши.</p>
<p>И веща́ющи, и молча́щи, яви́лася еси́ наказа́ние,/ неутвержде́ных утвержде́ние, мона́шествующих о́браз, Мела́ние Богому́драя;/ те́мже пое́м тя.</p>
<p>
<red>Богоро́дичен: </red>Обла́гаяй  Небеса ́о́блаки хоте́нием/ повива́ется во́лею, рука́ми Де́вы держи́мь,/ руки́ мя исхища́я борца́.</p>
<p>
<red>Конда́к Ани́сии, глас 4:</red>
</p>
<p>Наста́ светоно́сный день чуде́сных по́двиг твои́х, страстоте́рпице пресла́вная,/ днесь Бо́жия честна́я Це́рковь пра́зднует и созыва́ет вопи́ти тебе́:/ ра́дуйся, де́во му́ченице Ани́сие всеблаже́нная.</p>
<p>
<red>Конда́к Мела́нии, глас 3.</red>
</p>
<p>
<red>Подо́бен:</red> Де́ва днесь:</p>
<p>Де́вства чистоты́ возлю́бльши и обру́чника к благи́м увеща́вши,/ премно́жество бога́тства расточи́/ в пребыва́ние и́ночествующим, Богоблаже́нная, и оби́тели воздви́же./ Те́мже в Небе́сная оби́тели всели́ся,/ помина́й нас, Мела́ние всечестна́я.</p>
<p>
<red>Седа́лен Ани́сии, глас 4.</red>
</p>
<p>
<red>Подо́бен:</red> Вознесы́йся на Крест:</p>
<p>Над страстьми́ плотски́ми ца́рствующи,/ страстьми́ живо́творными воцари́лася еси́,/ от твоея́ кро́ве обагри́вши, честна́я,/ червлени́цу нетле́нну благоче́стно, Ани́сие;/ те́мже Всецаря́ неве́ста непоро́чна яви́лася еси́./ Но от бед изба́ви нас,/ соверша́ющих сла́вную па́мять твою́.</p>
<p>
<red>Сла́ва, Мела́нии, глас то́йже.</red>
</p>
<p>
<red>Подо́бен:</red> Ско́ро предвари́:</p>
<p>Боже́ственная повеле́ния соверша́ющи со тща́нием,/ расточи́вши, разда́ла еси́ тьмы зла́та твоего́ ни́щим:/ взе́мши же крест твой на ра́мена, Мела́ние,/ вку́пе с твои́м жени́хом после́довала еси́ ве́рою Христу́,/ распе́ншемуся пло́тию, еди́ному Бо́гу на́шему.</p>
<p>
<red>И ны́не, пра́здника, глас то́йже:</red>
</p>
<p>Боже́ственне весели́тся тварь вся ны́не:/ Христо́с бо Госпо́дь, Бо́жий Сын, от Де́вы ражда́ется Чи́стыя,/ весь челове́ческий род обезсме́ртствуя,/ реш́а же кля́тву прама́тере Е́вы./ Те́мже я́ко Благоде́телю на́шему пе́ние принесе́м.</p>
<p>
<red>Песнь 4. Ин. Святы́я Ани́сии</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Живоно́сным твои́м стопа́м после́дующи,/ копие́м в ре́бра уязвля́ется и обраща́емое неле́стно прохо́дит ору́жие/ раба́ Твоя́, Влады́ко Христе́, воспева́ющи Тя.</p>
<p>Муче́ния сия́ющи светлостьми́ и нетле́ния венце́м увя́зшися,/ ра́дующися, предстои́ши Христу́, Жени́ху́ твоему́,/ му́ченице Ани́сие всехва́льная.</p>
<p>Запе́ншаго ле́стию пе́рвую Е́ву,/ му́ченическими противле́ньми побе́ждши, низложи́ла еси́,/ показа́вши некре́пка, Христу́ воспева́ющи:/ сла́ва си́ле Твое́й, Го́споди.</p>
<p>
<red>Богоро́дичен:</red> И́же невеще́ственная существа́ Созда́вый,/ теле́сно, я́ко Челове́к, из Тебе́, Богома́ти, днесь ражда́ется,/ тому́ воспои́м:/ сла́ва си́ле Твое́й, Го́споди.</p>
<p>
<red>Ин. Преподо́бный Мела́нии</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ слава, Христе́, си́ле Твое́й.</emphasis>
</p>
<p>Воздержа́нием по́хоти плотски́я умертви́вши,/ жи́знь живу́щих име́ла еси́, все́лльшуюся в тя, всечестна́я;/ к не́йже, от земли́ преста́вльшися, всели́лася еси́,/ Ца́рствия Небе́снаго наслажда́ющися.</p>
<p>Мно́гия твоя́ тьмы зла́та разда́вши а́лчущим,/ вои́стинну сия́ скрыва́еши в сокро́вищах, никогда́же ветша́ющих,/ во ве́ки же соблюда́ющим тебе́ дово́льное пребыва́ние.</p>
<p>Ми́лования твоего́ бога́тство я́коже река́ бысть,/ напая́ющи вся́кое ни́щих се́рдце, сла́вная, скве́рну отмыва́ющи нищеты́,/ бога́тство некрадо́мо исхода́тайствующи тебе́ на Небесе́х неистощи́мое.</p>
<p>
<red>Богоро́дичен:</red> Похоте́м повину́вся страсте́й, я́коже безслове́сен,/ слове́сен сый, приложи́хся ското́м;/ но, Сло́во поро́ждшая Присносу́щное,/ не пре́зри мене́, всегда́ погиба́ющаго.</p>
<p>
<red>Песнь 5. Ин. Святы́я Ани́сии</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в ми́р прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Тя, Го́споди, исто́чник спасе́ния ве́дящи,/ ча́шу спасе́ния несумне́нным се́рдцем му́ченица Твоя́ испи́.</p>
<p>Ю́ница Христо́ва, Богоприя́тное заколе́ние, Богопринесе́нная же́ртва,/ страстоно́сице Госпо́дня, моли́ спасти́ся нам.</p>
<p>Свет была́ еси́, Све́ту вели́кому ясне́е прибли́жившися,/ и просвеща́еши светоно́сную па́мять твою́ пра́зднующия.</p>
<p>
<red>Богоро́дичен:</red> Тя ору́жие непобеди́мое на враги́ предлага́ем,/ Тя утвержде́ние и наде́жду на́шего спасе́ния,/ Богоневе́сто, стяжа́хом.</p>
<p>
<red>Ин. Преподо́бныя Мела́нии</red>
</p>
<p>Ирмо́с:
<emphasis>Нечести́вии не узрят сла́вы Твое́я, Христе́,/ но мы Тя, Единоро́дне,/ Оте́ческия сла́вы Сия́ние Божества́,/ от но́щи у́тренююще, воспева́ем Тя, Человеколю́бче.</emphasis></p>
<p>Безобра́зныя ви́ды страсте́й до конца́ от души́ острога́вши, честна́я,/ ша́ром воздержа́ния живонаписа́ла еси́ в ней безстра́стие/ и любо́вь нелицеме́рну.</p>
<p>Све́тло, я́ко зерца́ло, бы́вши я́ве,/ светле́ дарова́ния ду́ха Боже́ственнаго, сла́вная, восприя́ла еси́/ и ве́рныя просвети́ла еси́ све́тлостию жития́ твоего́.</p>
<p>Воздержа́нием погаси́вши страсте́й распале́ние,/ огнь возжгла́ еси́ душе́вный, во всем житии́ твое́м блиста́ющися/ и омраче́ния де́монская отража́ющи.</p>
<p>
<red>Богоро́дичен:</red> Де́ва роди́ Бо́га Емману́ила во гра́де Вифлее́ме, Еде́м отверза́ющаго,/ дре́вле ми заключе́нный невоздержа́нием сне́ди и ле́стию зми́я.</p>
<p>
<red>Песнь 6. Ин. Святы́я Ани́сии</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Му́жеский в же́нстем телеси́ ум восприи́мши,/ к боре́нию враго́в безпло́тных, му́ченице, изшл́ еси́/ и ору́жием терпе́ния ты́я умертви́ла еси́.</p>
<p>Кровными наводне́нии мо́ре изсуши́ла еси́ злове́рия,/ Христо́ву же честну́ю напои́ла еси́ Це́рковь, Ани́сие страстоте́рпице,/ дев похвало́.</p>
<p>Немо́кренно подвиго́в прешла́ еси́ бу́рю непотопле́нно,/ те́мже в приста́нище невла́емо устреми́лася еси́/ и и́стинныя наслажда́ешися тишины́, пресла́вная.</p>
<p>
<red>Богоро́дичен: </red>Созда́вый по  о́бразу Своему́ челове́ка/ за мно́гое благоутро́бие назидает того́,/ из Тебе́, Де́во Богома́ти, весь в него́ обле́кся.</p>
<p>
<red>Ин. Преподо́бныя Мела́нии. Ирмо́с то́йже</red>
</p>
<p>Немо́кренно жите́йское прешла еси́ обурева́ние,/ направля́ема манове́нием вся сло́вом Сотво́ршаго,/ и в приста́нище спасе́ния, Мела́ние, дости́гла еси́.</p>
<p>И́скрами те́плаго твоего́ е́же к Го́споду раче́ния/ разжже́нныя стре́лы грехо́вныя вся попали́шася,/ и де́монское злоде́йство до конца́ погубле́но бысть.</p>
<p>Ум твой, к лу́чшему едине́нием обожа́емь,/ су́щия к пло́ти любве́ отлучи́ся манове́нием всеси́льным;/ сего́ ра́ди поще́ния труды́ понесла́ еси́.</p>
<p>
<red>Богоро́дичен:</red> Обожа́ет мя от Де́вы рожде́йся Госпо́дь,/ и пелена́ми повива́ется, разреше́ние творя́ мои́х прегреше́ний,/ и вмеща́ется в верте́п,/ и́же все́ми невмести́мый.</p>
<p>
<red>Конда́к и и́кос пра́здника.</red>
</p>
<p>
<red>Песнь 7. Ин. Святы́я Ани́сии</red>
</p>
<p>
<red>Ирмо́с: </red>
<emphasis>Спасый во огни́  Авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</emphasis>
</p>
<p>Твою хра́мину душе́вную, му́ченице,/ мы́сленно водруже́нную испове́данием Христо́вым,/ мучи́ельныя поте́кше пото́ки ника́коже поколеба́ша,/ Бо́же, — вопию́щую, — благослове́н еси́.</p>
<p>Пра́вды Со́лнца, Христа́, ве́дящи, му́ченице,/ не восхоте́ла еси́ злочести́вне пожре́ти со́лнцу,/ повелева́ющу мучи́телю, но пе́ла еси́:/ Бо́же оте́ц на́ших, благослове́н еси́.</p>
<p>От твои́х крове́й свяще́нных омочи́вши себе́ багряни́цу,/ победи́тельным главу́, му́ченице, венце́м венча́ла еси́,/ и Бо́гу ны́не предстои́ши, Царю́ Безсме́ртному, веселя́щися.</p>
<p>
<red>Богоро́дичен:</red> Пови́вый не́бо о́блаки, зе́млю же мгло́ю,/ от Твоего́ чре́ва ро́ждся, пелена́ми повива́ется/ и во я́слех полага́ется, Богома́ти Всенепоро́чная,/ спаса́я ве́дущия Тя, Богоро́дицу.</p>
<p>
<red>Ин. Преподо́бныя Мела́нии. Ирмо́с то́йже.</red>
</p>
<p>С супру́жником Христо́во и́го нося́щи, Богоно́сная,/ обнови́сте моли́тв ра́лом ду́ши и, ни́ву до́брых возде́лавше,/ наслажда́етеся во ве́ки Вы́шния сла́вы.</p>
<p>Я́ко ма́слина, псало́мски в до́му Бо́жии насажде́на,/ умаща́еши та́инственно сердца́, преподо́бная,/ и ли́ца еле́ем боле́зней твои́х ве́рно восхваля́ющих твоя́ по́двиги.</p>
<p>Воздержа́ния ороше́нием угаси́вши страсте́й пе́щи,/ одожде́нием моли́тв врачева́ний пучи́ны источи́ла еси́,/ и страсте́й приверже́ния потопля́ющи, Мела́ние, чту́щих тя.</p>
<p>
<red>Богоро́дичен:</red> Руно́ Тя, рече́ Дави́д, я́ко дождь прие́мшу Небе́сный, Чи́стая,/ беззако́ния пото́ки изсуша́ющь/ и ве́рных напоя́ющь смы́слы, грехо́м пресо́хшия.</p>
<p>
<red>Песнь 8. Ин. Святы́я Ани́сии</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Вдова́м, сирота́м же, и ни́щим,/ и всем тре́бующим бога́тство расточи́ла еси́,/ Вседержи́теля лю́бящи несомне́нно повеле́ния,/ и муче́ния же честны́я и́щеши ча́ши,/ ю́же испи́вши, уста́вила еси́, де́во честна́я, жела́ния.</p>
<p>Я́ко ве́но, принесла́ еси́ Христу́ пост и сле́зы,/ страсте́й умерщвле́ние и кро́ве проли́тие, ребр прободе́ние:/ не обветша́ющий Сам тем тебе́ вене́ц/ и черто́г нетле́нен подае́т и сла́ву Небе́сную.</p>
<p>Живе́ши со А́нгелы во Све́те, дев с чи́нми,/ и собо́ры му́ченик спра́зднующи,/ лице́ Жениха́ твоего́ к лицу́ зря́щи,/ и све́тлыя сла́вы причаща́ющися, и вопию́щи: благослови́те, вся дела́ Госпо́дня, Го́спода.</p>
<p>
<red>Богоро́дичен:</red>
<emphasis>Се ны́не оскуде́ я́ве от Иу́дова пле́мене князь и вождь:/ Ты бо, Всенепоро́чная, родила́ еси́,/ я́же тому́ пре́жде отлежа́щая, жда́ние язы́ков, Христа́./ Ему́же пое́м: благослови́те, вся дела́ Госпо́дня, Го́спода.</emphasis>
</p>
<p>
<red>Ин. Преподо́бный Мела́нии</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те его́ во вся ве́ки.</emphasis>
</p>
<p>Храм се́рдце и те́ло Тро́ице Пребоже́ственней соверши́вши,/ Боже́ственныя возсозда́ла еси́ хра́мы, достосла́вная,/ в ни́хже дев чи́ны и мона́шествующих ли́ки совокупи́ла еси́,/ пою́щия согла́сно и превознося́щия Христа́ во вся ве́ки.</p>
<p>Ми́лостынею ми́лость стяжа́ла еси́,/ расточи́вши, дала́ еси́ убо́гим,/ пра́вда твоя́ пребыва́ет, ве́чнующи,/ и е́же от сея́ приобре́тение тебе́ неветша́емое, Мела́ние, Богоно́сице преподо́бная./ Те́мже тя чтим, я́ко вои́стинну победоно́сицу.</p>
<p>Смы́слом, му́жеством, целому́дрием и Боже́ственною пра́вдою блиста́ющи,/ име́ла еси́ вознося́щее тя на высоту́ Небе́сную высокотво́рное смире́ние,/ и́мже низложи́ла еси́, преподо́бная, велича́ваго зми́я:/ тем тя почита́ем, я́ко и́стинную победоно́сицу.</p>
<p>
<red>Богоро́дичен:</red> Страсте́й мя смуща́ют треволне́ния,/ глубина́ отча́яния потопля́ет мя,/ спаси́ мя, Всенепоро́чная Ма́ти, и спасу́ся:/ Спа́са бо Го́спода родила́ еси́, во я́слех я́ко Младе́нца положе́на,/ его́же превозно́сим во вся ве́ки.</p>
<p>
<red>Песнь 9. Ин. Святы́я Ани́сии</red>
</p>
<p>
<red>Ирмо́с:</red> Ка́мень нерукосе́чный/ от несеко́мыя горы, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</p>
<p>Ка́мению принося́щии че́сти па́че Зижди́теля,/ зре́ти тя, сла́вная, не терпя́ще, Бо́гу возложену́, мече́м ссека́ют,/ сме́ртию Боже́ственное безсме́ртие тебе́ обруча́юще.</p>
<p>Фессалони́тский град твои́ми пелена́ми и страда́ньми, му́ченице, хва́лится, де́во;/ Це́рковь же перворо́дных с пра́ведными и́мать твой дух Боже́ственный, веселя́щийся.</p>
<p>Лива́н, зла́то же и сми́рну/ в Вифлее́ме Рожде́нному волсви́ принесо́ша ве́рою,/ страстоте́рпица же кровь муче́ния излия́ние,/ о нас того́ моля́щи.</p>
<p>
<red>Богоро́дичен:</red> Жезл прозя́бла еси́ из ко́рене Иессе́ева, Богороди́тельнице,/ цвет Божества́, Христа́, нам ро́ждши, Всечи́стая, днесь,/ его́же, я́ко Бо́га Невмести́маго/ и ны́не я́ко Младе́нца, пелена́ми повива́ема, велича́ем.</p>
<p>
<red>Ин. Преподо́бныя Мела́нии</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние про­цвела́ еси́./ Тем Тя вси велича́ем.</emphasis>
</p>
<p>На высоту́ я́ве кра́йняго соверше́нства востекла́ еси́, блаже́нная,/ и пости́гла еси́ чи́ны Безтеле́сных,/ ко и́стинному жела́нию прибли́жившися,/ исто́чник благи́х ны́не прия́ла еси́;/ тем тя вси ублажа́ем.</p>
<p>С ли́ки весели́шися по́стников, воздержа́вшися и стра́сти умертви́вши,/ зри́ши откро́венным лице́м Бо́жию красоту́,/ ю́же пре́жде я́вле́ния стяжа́ла еси́ целому́дрием,/ Мела́ние всеблаже́нная.</p>
<p>Ходи́вши стезе́ю те́сною, простра́ннаго ра́я широты́ дости́гла еси́,/ иде́же ра́дость пра́зднующих, иде́же дре́во жи́зни есть,/ нас непреста́нно помина́ющи, чту́щих твое́ успе́ние.</p>
<p>
<red>Богоро́дичен:</red> И́же на плеща́х Херуви́мов стра́шно носи́мый,/ на руку́ ны́не седи́т Отрокови́цы Чи́стыя,/ и пелена́ми повива́ется, разреша́я плени́цы зол на́ших,/ и млеко́м я́ко Младе́нец пита́ется,/ пита́яй вся́кое дыха́ние.</p>
<p>
<red>Свети́лен пра́здника:</red>
</p>
<p>Посети́л ны есть свы́ше Спас наш, Восто́к восто́ков,/ и су́щии во тьме и се́ни обрето́хом и́стину,/ и́бо от Де́вы роди́ся Госпо́дь.</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен:</red> А́нгельския:</p>
<p>Се А́гнец Бо́жий,/ ми́ра взе́мляй грех я́ко Бог,/ во я́слех возлежи́т я́ко Младе́нец,/ слове́сныя хотя́ изба́вити/ вся́ких страсте́й безслове́сия/ и ве́чнаго томле́ния./ К Нему́же зове́м:/ благослове́н рожде́йся,/ Бо́же наш, сла́ва Тебе́.</p>
<p>
<red>Стих:</red> Из чре́ва пре́жде денни́цы роди́х Тя,/ кля́тся Госпо́дь и не раскается.</p>
<p>О, па́че ума́/ и неизглаго́ланных та́инств!/ Ражда́ется Бог на земли́ за благоутро́бие,/ ра́бий о́браз Себе́ Самому́ обложи́в,/ я́ко да от рабо́ты исхи́тит чужда́го/ ве́рою тому́ зову́щия:/ благослове́н рожде́йся,/ Бо́же наш, сла́ва Тебе́.</p>
<p>
<red>Стих:</red> Рече́ Госпо́дь Го́сподеви моему́:/ седи́ одесну́ю Мене́.</p>
<p>Станем благогове́йно в дому́ Госпо́дни,/ с восклица́нии воспои́м согла́сно/ сего́ благоутро́бие/ и мно́гое низхожде́ние,/ ка́ко в Вифлее́ме Иуде́йстем/ Младе́нец изво́ли яви́тися?/ И возопии́м:/ благослове́н рожде́йся, Бо́же наш, сла́ва Тебе́.</p>
<p>
<red>Сла́ва, и ны́не, подо́бен то́йже:</red>
</p>
<p>Со́лнце, Сы́не,/ ка́ко Тя скры́ю пелена́ми?/ Ка́ко Тя млеко́м воздою́,/ всего́ естества́ Пита́теля?/ Ка́ко Тя рука́ми держу́,/ держа́щаго вся́ческая?/ Ка́ко на Тебе́ без стра́ха воззрю́,/ на Него́же не сме́ют зре́ти Многоочи́тии?/ Неискусобра́чная, Христа́ держа́щи, веща́ше.</p>
<p>НА ЛИТУРГИ́И</p>
<p>
<red>Блаже́нны пра́здника, песнь 8-я, на 6.</red>
</p>
</section>
