<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свято́е Богоявле́ние. Крещение Го́спода Бо́га и Спа́са на́шего Иису́са Христа́</p>
</title><p>
<red>При часе́ 5-м дне зна́менует в вели́кое и пото́м во вся тя́жкая. И, собра́вшеся во храм, начина́ем вече́рню и пое́м обы́чный псало́м. Та́же, ектени́я вели́кая, и по ектении́, а́ще бу́дет в суббо́ту, стихосло́вим</red>: Блаже́н муж: кафи́зму всю. <red>А́ще же в неде́лю, пое́м 1-й антифо́н. А́ще ли во ины́я дни, стихоло́гия не быва́ет, но а́бие пое́м:</red> Го́споди, воззва́х: <red>на глас 2. Иере́й же твори́т проскоми́дию. Диа́кон кади́т це́рковь, по обы́чаю.</red>
</p>
<p>
<red>И мы пое́м стихи́ры пра́здника на 8, глас 2, самогла́сны Иоа́нна мона́ха:</red>
</p>
<p>Просвети́теля на́шего,/ просвеща́ющаго вся́каго челове́ка,/ ви́дев Предте́ча крести́тися прише́дша,/ ра́дуется душе́ю и трепе́щет,/ руко́ю показу́ет Его́ и глаго́лет лю́дем./ Сей, избавля́яй Изра́иля,/ свобожда́яй нас от истле́ния./ О безгре́шный Христе́ Бо́же наш, сла́ва Тебе́.</p>
<p>Изба́вителю на́шему, от раба́ креща́ему/ и Ду́ха прише́ствием свиде́тельствуему,/ ужасо́шася, зря́ще, А́нгельская во́инства./ Глас же с Небесе́ принесе́ся от Oтца́:/ Сей, Его́же Предте́ча руко́ю креща́ет,/ Сын Мой eсть возлю́бленный, о Не́мже благоволи́х./ Христе́ Бо́же наш, сла́ва Тебе́.</p>
<p>Иoрда́нския струи́ Тебе́, Исто́чника, прия́ша,/ и Уте́шитель в ви́де голуби́не схожда́ше./ Приклоня́ет верх Приклони́вый Небеса́./ Зове́т и вопие́т бре́ние Зижди́телю:/ что́ ми повелева́еши, я́же вы́ше мене́?/ Аз тре́бую Твоего́ Креще́ния./ О безгре́шный Христе́ Бо́же наш, сла́ва Тебе́.</p>
<p>Спасти́ хотя́ заблу́ждшаго челове́ка,/ не не сподо́бился еси́ в ра́бий зрак облещи́ся:/ подоба́ше бо Тебе́, Влады́це и Бо́гу, восприя́ти на́ша за ны,/ Тебе́ бо кре́щшуся пло́тию, Изба́вителю,/ оставле́ния сподо́бил еси́ нас./ Те́мже вопие́м Ти:/ Христе́ Бо́же наш, сла́ва Тебе́.</p>
<p>
<red>Сла́ва, и ны́не, глас то́йже. Византи́ево:</red>
</p>
<p>Приклони́л еси́ главу́ Предте́чи,/ сокруши́л еси́ главы́ змиéв./ Прише́д в струи́, просвети́л еси́ вся́чeская,/ éже сла́вити Тя, Спа́се,/ Просвети́теля душ на́ших.</p>
<p>
<red>Вход со Ева́нгелием. Проки́мен дне.</red>
</p>
<p>Бытия́ чте́ние <red>(глава 1):</red>
</p>
<p>В нача́ле сотвори́ Бог Не́бо и зе́млю./ Земля́ же бе неви́дима и неустро́ена,/ и тьма верху́ бе́здны,/ и Дух Бо́жий ноша́шеся верху́ воды́./ И рече́ Бог:/ да бу́дет свет./ И бысть свет./ И ви́де Бог свет, я́ко добро́./ И разлучи́ Бог между́ све́том и между́ тьмо́ю./ И нарече́ Бог свет день, и тьму нарече́ нощь./ И бысть ве́чер, и бысть у́тро, день еди́н./ И рече́ Бог:/ да бу́дет твердь посреде́ воды́,/ и да бу́дет разлуча́ющи посреде́ воды́ и воды́./ И бысть та́ко./ И сотвори́ Бог твердь,/ и разлучи́ Бог между́ водо́ю, я́же бе под тве́рдию,/ и между́ водо́ю, я́же бе над тве́рдию./ И нарече́ Бог твердь не́бо./ И ви́де Бог, я́ко добро́./ И бысть ве́чер, и бысть у́тро, день вторы́й./ И рече́ Бог:/ да собере́тся вода́, я́же под небесе́м, в собра́ние еди́но, и да яви́тся су́ша./ И бысть та́ко./ И собра́ся вода́, я́же под небесе́м, в собра́ния своя́, и яви́ся су́ша./ И нарече́ Бог су́шу зе́млю/ и собра́ния вод нарече́ моря́./ И ви́де Бог, я́ко добро́./ И рече́ Бог:/ да прорасти́т земля́ бы́лие травно́е, се́ющее се́мя по ро́ду и по подо́бию,/ и дре́во плодови́тое, творя́щее плод,/ ему́же се́мя его́ в нем, по ро́ду на земли́./ И бысть та́ко./ И изнесе́ земля́ бы́лие травно́е, се́ющее по ро́ду и по подо́бию,/ и дре́во плодови́тое, творя́щее плод,/ ему́же се́мя его́ в нем по ро́ду на земли́./ И ви́де Бог, я́ко добро́./ И бысть ве́чер, и бысть у́тро, день тре́тий.</p>
<p>Исхо́да чте́ние <red>(глава 14):</red>
</p>
<p>Рече́ Госпо́дь к Моисе́ю:/ что вопие́ши ко Мне?/ Глаго́ли сыново́м Изра́илевым, и да путеше́ствуют./ И ты возми́ жезл твой,/ и простри́ ру́ку твою́ на мо́ре, и расто́ргни е,/ и да вни́дут сы́нове Изра́илевы посреде́ мо́ря по су́ху./ И се Аз ожесточу́ се́рдце фарао́ново, и слуг его́, и еги́птян всех,/ и вни́дут в след их,/ и просла́влюся в фарао́не, и во всем во́инстве его́, и в колесни́цах, и в ко́нех его́./ И уразуме́ют вси еги́птяне, я́ко Аз Госпо́дь,/ прославля́ющу Ми ся в фарао́не, и в колесни́цах, и в ко́нех его́./ Простре́ же Моисе́й ру́ку на мо́ре,/ и возгна́ Госпо́дь мо́ре ве́тром ю́жным си́льным всю нощь,/ и сотвори́ мо́ре су́хо, и разступи́ся вода́./ И внидо́ша сы́нове Изра́илевы в посре́д мо́ря по су́ху,/ и вода́ им бысть стена́ одесну́ю и стена́ ошу́юю./ Погна́ша же еги́птяне и внидо́ша созади́ их/ всяк конь фарао́нов, и колесни́цы, и вса́дницы посреде́ мо́ря. Простре́ же Моисе́й ру́ку на мо́ре, и устро́ися вода́ ко дню на ме́сто, еги́птяне же бежа́ша под водо́ю, и истрясе́ Госпо́дь еги́птяны посреде́ мо́ря./ И, обрати́вшися, вода́ покры́ колесни́цы, и вса́дники, и триста́ты, и всю си́лу фарао́нову,/ вше́дших в след их в мо́ре,/ и не оста́ от них ни еди́н./ Сы́нове же Изра́илевы проидо́ша по су́ху посреде́ мо́ря.</p>
<p>Исхо́да чте́ние <red>(главы 15 и 16):</red>
</p>
<p>Поя́т Моисе́й сы́ны Изра́илевы от мо́ря Чермна́го и веде́ их в пусты́ню Сур./ И идя́ху три дни в пусты́ни, и не обрета́ху воды́, да бы́ша пи́ли./ Приидо́ша же в Ме́рру,/ и не можа́ху пи́ти воды́ из Ме́рры, горька́ бо бе./ Сего́ ра́ди нарече́ся и́мя ме́сту тому́ Го́ресть./ И ропта́ху лю́дие на Моисе́я, глаго́люще: что пие́м?/ Возопи́ же Моисе́й ко Го́споду,/ и показа́ ему́ Госпо́дь дре́во./ И вложи́ е в во́ду, и сладка́ бысть вода́./ Та́мо положи́ ему́ Бог оправда́ния и суды́ и та́мо искуша́ше его́./ И рече́: а́ще слу́хом услы́шиши глас Го́спода, Бо́га твоего́,/ и уго́дная пред Ним сотвори́ши,/ и внуши́ши за́поведи Его́,/ и сохрани́ши вся оправда́ния Его́,/ вся́ку боле́знь, ю́же наведо́х на еги́птяны, не наведу́ на тя./ Аз бо есмь Госпо́дь, исцеля́яй тя./ И приидо́ша во Ели́м,/ и бя́ху та́мо двана́десять исто́чников вод и се́дмьдесят стебль фи́ников,/ и ополчи́шася та́мо при вода́х./ И воздви́гшеся от Ели́ма,/ и прии́де весь сонм сыно́в Изра́илевых в пусты́ню Син,/ я́же есть между́ Ели́мом и между́ Си́ною.</p>
<p>
<red>Тропарь, глас 5:</red>
</p>
<p>Яви́лся еси́ в ми́ре, И́же мир Сотвори́вый,/ да просвети́ши во тьме седя́щия,/ Человеколю́бче, сла́ва Тебе́.</p>
<p>
<red>Стих 1: </red>Бо́же, уще́дри ны и благослови́ ны,/ просвети́ лице́ Твое́ на ны и поми́луй ны./ Позна́ти на земли́ путь Твой,/ во всех язы́цех спасе́ние Твое́.</p>
<p>Да просвети́ши во тьме седя́щия,/ Человеколю́бче, сла́ва Тебе́.</p>
<p>
<red>Стих 2:</red> Да испове́дятся Тебе́ лю́дие, Бо́же,/ да испове́дятся Тебе́ лю́дие вси./ Да возвеселя́тся и да возра́дуются язы́цы,/ я́ко су́диши лю́дем правото́ю/ и язы́ки на земли́ наста́виши.</p>
<p>Да просвети́ши во тьме седя́щия,/ Человеколю́бче, сла́ва Тебе́.</p>
<p>
<red>Стих 3: </red>Да испове́дятся Тебе́ лю́дие, Бо́же,/ да испове́дятся Тебе́ лю́дие вси./ Земля́ даде́ плод свой,/ благослови́ ны, Бо́же, Бо́же наш./ Благослови́ ны, Бо́же, и да убоя́тся Его́ вси концы́ земли́.</p>
<p>Да просвети́ши во тьме седя́щия,/ Человеколю́бче, сла́ва Тебе́.</p>
<p>
<red>Слава, и ныне:</red>
</p>
<p>Яви́лся еси́ в ми́ре, И́же мир сотвори́вый,/ да просвети́ши во тьме седя́щия,/ Человеколю́бче, сла́ва Тебе́.</p>
<p>Иису́са Нави́на чте́ние <red>(глава 3):</red>
</p>
<p>Рече́ Госпо́дь ко Иису́су:/ в день сей начина́ю вознести́ тя пред все́ми сы́нами Изра́илевыми,/ да разуме́ют, зане́ я́коже <red>бех</red> с Моисе́ом, та́ко бу́ду и с тобо́ю./ И ны́не запове́ждь свяще́нником, взима́ющим ковче́г заве́та, глаго́ля:/ да я́ко вни́дите в часть воды́ Иорда́нския и ста́нете при Иорда́не./ Я́коже идя́ху свяще́нницы, взе́мшии ковче́г заве́та Госпо́дня, во Иорда́н,/ и но́ги свяще́нников, нося́щих ковче́г, омочи́шася в ча́сти воды́ Иорда́нския./ Иорда́н же исполня́шеся во всем ло́жи свое́м, я́коже во дни жа́твы пшени́цы./ И ста́ша во́ды низходя́щия свы́ше в сонм еди́н, отстоя́щия дале́че зело́ от Адами́ гра́да, да́же до страны́ Кариафиари́м./ Низходя́щая же сни́де на мо́ре Арави́тское, да́же до мо́ря соли́щнаго,/ до́ндеже вконе́ц оскуде́, и лю́дие стоя́ху пря́мо Иерихо́на./ И ста́ша свяще́нницы, взе́мшии ковче́г заве́та Госпо́дня,/ на су́се, посреде́ Иорда́на, гото́вы./ И вси сы́нове Изра́илевы преидо́ша по су́ху,/ до́ндеже сконча́ша вси лю́дие, преходя́ще Иорда́н.</p>
<p>Царств четве́ртых чте́ние <red>(глава 2):</red>
</p>
<p>Рече́ Илия́ к Елиссе́ю:/ седи́ у́бо зде, я́ко Госпо́дь посла́ мя до Иорда́на./ И рече́ Елиссе́й:/ жив Госпо́дь, и жива́ душа́ твоя́, а́ще оста́влю тя./ И поидо́ста о́ба,/ и пя́тдесят муже́й от сыно́в проро́ческих приидо́ша и ста́ша пря́мо издале́ча,/ о́ба же ста́ста при Иорда́не./ И прия́т Илия́ ми́лоть свою́, и свит ю, и порази́ е́ю во́ды,/ и раздели́ся вода́ сю́ду и сю́ду, и преидо́ста о́ба по су́ху./ И бысть, я́ко преидо́ста, и рече́ Илия́ Елиссе́ю:/ проси́, что сотворю́ тебе́, пре́жде да́же не взят бу́ду от <red>Тебе</red>́./ И рече́ Елиссе́й:/ да бу́дет у́бо Дух, и́же в тебе́, сугу́б во мне./ И рече́ Илия́: ожесточи́л еси́ проси́ти,/ оба́че а́ще уви́диши мя, взе́млема от <red>Тебе</red>́, бу́дет ти тако;/ а́ще ли же не уви́диши, не бу́дет./ И бысть иду́щим им и глаго́лющим,/ и се колесни́ца о́гненна, и ко́ни о́гненни, и раздели́ между́ обе́ма./ И взя́тся Илия́ тру́сом, я́ко на не́бо./ И Елиссе́й зря́ше, и той вопия́ше:/ о́тче, о́тче, колесни́ца Изра́илева, и ко́ни его́,/ и не ви́де его́ ктому́./ И я́тся Елиссе́й за ри́зы своя́, и раздра́ я на дво́е,/ и взят ми́лоть Илиину́, па́дшую верху́ его́./ И обрати́ся Елиссе́й, и ста на бре́зе Иорда́на./ И прия́т Елиссе́й ми́лоть Илиину́, па́дшую верху́ его́,/ и уда́ри во́ды, и не раздели́шася./ И рече́ Елиссе́й:/ где у́бо есть Бог Илии́н Апфо́?/ И уда́ри Елиссе́й во́ды второ́е,/ и раздели́шася во́ды, и пре́йде по су́ху.</p>
<p>Царств четве́ртых чте́ние <red>(глава 5):</red>
</p>
<p>Прии́де Неема́н, князь царя́ Ассири́йскаго, с колесни́цами и ко́ньми свои́ми/ и ста при две́рех хра́ма Елиссе́ева./ И посла́ Елиссе́й к нему́ ве́стника, глаго́ля:/ шед, измы́йся во Иорда́не седми́жды,/ и обрати́тся плоть твоя́ к тебе́, и очи́стишися./ И разгне́вася Неема́н, и оты́де, и рече́:/ се <red>рех</red>, да изы́дет ко мне, и призове́т о и́мени Го́спода Бо́га своего́,/ и положи́т ру́ку свою́ на прока́зу, и оты́мет <red>ю</red> от пло́ти моея́./ Не добре́йши ли суть Арвана́ и Фарфа́, реце́ Дама́скове,/ па́че Иорда́на и всех вод Изра́илевых?/ Не шед ли, измы́юся в них и очи́щуся?/ И возврати́ся, и оты́де с гне́вом./ И приступи́ша о́троцы его́ и ре́ша к нему́:/ го́споди, а́ще бы ве́лие сло́во глаго́лал к тебе́ проро́к,/ не бы ли сотвори́л, я́коже рече́ к тебе́:/ измы́йся и очи́стишися?/ И сни́де Неема́н, и погрузи́ся во Иорда́не седми́жды, по глаго́лу челове́ка Бо́жия,/ и обрати́ся плоть его к нему́, я́ко отроча́те ма́ла,/ и очи́стися.</p>
<p>
<red>Тропарь, глас 6:</red>
</p>
<p>Гре́шником и мытаре́м/ за мно́жество ми́лости Твоея́/ яви́лся еси́, Спа́се наш.</p>
<p>Где бо име́л бы свет Твой возсия́ти,/ то́кмо на седя́щия во тьме?/ Сла́ва Тебе́.</p>
<p>
<red>Стих 1: </red>Госпо́дь воцари́ся, в ле́поту облече́ся,/ облече́ся Госпо́дь в си́лу и препоя́сася,/ и́бо утверди́ вселе́нную, я́же не подви́жится./ Гото́в престо́л Твой отто́ле,/ от ве́ка Ты еси́.</p>
<p>Где бо име́л бы свет Твой возсия́ти,/ то́кмо на седя́щия во тьме?/ Сла́ва Тебе́.</p>
<p>
<red>Стих 2:</red> Воздвиго́ша ре́ки, Го́споди, воздвиго́ша ре́ки гла́сы своя́./ Во́змут ре́ки сотре́ния своя́ от гласо́в вод мно́гих.</p>
<p>Где бо име́л бы свет Твой возсия́ти,/ то́кмо на седя́щия во тьме?/ Сла́ва Тебе́.</p>
<p>
<red>Стих 3: </red>Ди́вны высоты́ морски́я, ди́вен в высо́ких Госпо́дь./ Свиде́ния Твоя́ уве́ришася зело́./ До́му Твоему́ подоба́ет святы́ня, Го́споди, в долготу́ дний.</p>
<p>Где бо име́л бы свет Твой возсия́ти,/ то́кмо на седя́щия во тьме?/ Сла́ва Тебе́.</p>
<p>
<red>Слава, и ныне:</red>
</p>
<p>Гре́шником и мытаре́м/ за мно́жество ми́лости Твоея́/ яви́лся еси́, Спа́се наш.</p>
<p>Где бо име́л бы свет Твой возсия́ти,/ то́кмо на седя́щия во тьме?/ Сла́ва Тебе́.</p>
<p>Проро́чества Иса́иина чте́ние <red>(глава 1):</red>
</p>
<p>Та́ко глаго́лет Госпо́дь:/ измы́йтеся и чи́сти бу́дете,/ отыми́те лука́вствия от душ ва́ших, пред очи́ма Мои́ма/ преста́ните от лука́вствий ва́ших./ Научи́теся до́брое твори́ти,/ изыщи́те суда́, изба́вите оби́дима,/ суди́те си́ру, и оправди́те вдови́цу./ И прииди́те, истя́жимся, - глаго́лет Госпо́дь, -/ и а́ще бу́дут греси́ ва́ши, я́ко багря́ное,/ я́ко снег, убелю́;/ а́ще же бу́дут, я́ко червле́ное,/ я́ко во́лну, убелю́./ И а́ще хо́щете и послу́шаете Мене́,/ блага́я земли́ сне́сте./ А́ще ли же не хо́щете, ниже́ послу́шаете Мене́,/ меч вас поя́ст./ Уста́ бо Госпо́дня глаго́лаша сия́.</p>
<p>Бытия́ чте́ние <red>(глава 32):</red>
</p>
<p>Воззре́в Иа́ков и ви́де полк Бо́жий ополчи́вшийся,/ и срето́ша его́ А́нгели Бо́жии./ Рече́ же Иа́ков, егда́ ви́де их:/ полк Бо́жий сей./ И нарече́ и́мя ме́сту тому́ Полки́./ Посла́ же Иа́ков ве́стники пред собо́ю ко Иса́ву, бра́ту своему́,/ в зе́млю Сии́р, во страну́ Едо́мскую./ И запове́да им, глаго́ля:/ си́це рцы́те господи́ну моему́ Иса́ву:/ та́ко глаго́лет о́трок твой Иа́ков:/ с Лава́ном пожи́х и укосне́х до ны́не,/ и бы́ша ми о́вцы, и воло́ве, и осля́та, и рабы́, и рабы́ни./ И посла́х возвести́ти го́сподеви моему́ Иса́вови,/ да обря́щет благода́ть о́трок твой пред тобо́ю./ И возврати́шася ве́стницы ко Иа́кову, глаго́люще:/ идо́хом ко Иса́ву, бра́ту твоему́,/ и се сам гряде́т в сре́тение твое́/ и четы́ре ста муже́й с ним./ Убоя́ся же Иа́ков зело́, и недоумева́шеся,/ и раздели́ лю́ди, и́же с ним, и волы́, и о́вцы на два полка́./ И рече́ Иа́ков:/ а́ще прии́дет Иса́в на полк еди́н и посече́т и,/ бу́дет полк вторы́й во спасе́ние./ И рече́ Иа́ков:/ Бог отца́ моего́ Авраа́ма/ и Бог отца́ моего́ Исаа́ка, Го́споди, реки́й ми:/ отбежи́ в зе́млю бытия́ твоего́, и добро́ ти сотворю́./ Дово́льно ми да бу́дет от вся́кия пра́вды и от вся́кия и́стины,/ ю́же сотвори́л еси́ о́троку Твоему́, с жезло́м бо мои́м сим преидо́х Иорда́н.</p>
<p>Исхо́да чте́ние <red>(глава 2):</red>
</p>
<p>Сни́де дщи фарао́нова измы́тися на реку́,/ и рабы́ни ея́ прехожда́ху при реце́,/ и ви́девши краби́йцу<sup><a type="note" xlink:href="#note18">18</a></sup> в лучи́це<sup><a type="note" xlink:href="#note19">19</a></sup>, посла́вши рабы́ню взят ю./ Отве́рзши же, ви́дит отроча́, пла́чущееся в краби́йце,/ и пощади́ е дщи фарао́нова, и рече́:/ от дете́й евре́йских сие́./ И рече́ сестра́ его́ дще́ри фарао́нове:/ хо́щеши ли призову́ ти жену́ пита́тельницу от евре́й,/ и воздои́т ти отроча́? И рече́ ей дщи фарао́нова: иди́./ Ше́дши же, отрокови́ца призва́ ма́терь отроча́те./ Рече́ же к ней дщи фарао́нова:/ соблюди́ ми отроча́ сие́ и воздо́й ми е, аз же дам ти мзду./ Прие́мше же жена́ отроча́ и доя́ше е./ Устраби́вшуся<sup><a type="note" xlink:href="#note20">20</a></sup> же отроча́ти, введе́ е ко дще́ри фарао́нове,/ и бысть ей в сы́на./ Именова́ же и́мя ему́ Моисе́й, глаго́лющи:/ от воды́ взях его́.</p>
<p>Суде́й чте́ние <red>(глава 6):</red>
</p>
<p>Рече́ Гедео́н к Бо́гу:/ а́ще спаса́еши руко́ю мое́ю Изра́иля, и́мже о́бразом рекл еси́:/ Се аз положу́ руно́ о́вчее на гумне́/ и, а́ще бу́дет роса́ на руне́ то́кмо, по всей же земли́ су́ша,/ разуме́ю, я́ко спасе́ши руко́ю мое́ю Изра́иля,/ и́мже о́бразом рекл еси́./ И бысть та́ко./ И ура́нив Гедео́н нау́трие, и исцеди́ руно́,/ и истече́ роса́ от руна́,/ испо́лнен окри́н воды́./ И рече́ Гедео́н к Бо́гу:/ да не прогне́вается у́бо я́рость Твоя́ на мя,/ и возглаго́лю еще́ еди́ною, и искушу́ еще́ еди́ною руно́м:/ да бу́дет у́бо су́ша на руне́ то́кмо, по всей же земли́ роса́./ И сотвори́ Бог та́ко в нощи́ той,/ и бысть су́ша на руне́ то́кмо,/ по всей же земли́ бысть роса́.</p>
<p>Царств тре́тиих чте́ние <red>(глава 18):</red>
</p>
<p>Рече́ Илия́ к лю́дем:/ приступи́те ко мне./ И приступи́ша вси лю́дие к нему́./ И взят Илия́ двана́десять ка́мений,/ по числу́ двана́десяти коле́н сыно́в Изра́илевых,/ я́коже глаго́ла Госпо́дь к нему́, глаго́ляй:/ Изра́иль бу́дет и́мя твое́./ И созда́ ка́мение, и исцели́ олта́рь Госпо́день раско́панный,/ и сотвори́ ров, вмеща́ющ по две ме́ры се́мени, о́крест олтаря́./ И положи́ поле́на на олтари́, его́же сотвори́./ И раздроби́ всесожже́ния, и положи́ на поле́на, и обы́де олта́рь./ И рече́ Илия́:/ приими́те ми четы́ре водоно́сы воды́,/ и да пролию́тся на олта́рь, на всесожже́ние же и на поле́на./ И рече́: удво́йте./ И удво́иша./ И рече́: утро́йте. И утро́иша./ И идя́ше вода́ о́крест олтаря́, и ров испо́лнися воды́./ И возопи́ Илия́ на не́бо, и рече́:/ Го́споди Бо́же Авраа́мов, и Исаа́ков, и Иа́ковль,/ услы́ши мене́ <red>Днесь</red> огне́м,/ и разуме́ют вси лю́дие си́и, я́ко Ты еси́ Еди́н Госпо́дь Бог Изра́илев,/ и аз раб Твой и Тебе́ ра́ди сотвори́х сия́ вся,/ и Ты обрати́ сердца́ люде́й сих в след Тебе́./ И паде́ огнь от Го́спода с Небесе́/ и пояде́ всесожже́ния, и поле́на, и во́ду, я́же на них,/ и во́ду, я́же в ро́ве, и ка́мение, и персть полиза́ огнь./ И падо́ша вси лю́дие на лице́ свое́м и ре́ша:/ вои́стину Госпо́дь Бог, Той есть Бог.</p>
<p>Царств четве́ртых чте́ние <red>(глава 2):</red>
</p>
<p>Реко́ша му́жие гра́да Иерихо́нска ко Елиссе́ю:/ се жили́ще гра́да сего́ добро́, я́коже ты, го́споди, ви́диши, и во́ды злы и безча́дны./ И рече́ Елиссе́й:/ приими́те ми водоно́с нов и всы́плите ту соль;/ и прия́ша и./ И изы́де на исхожде́ние вод, и вве́рже та́мо соль, и рече́:/ та́ко глаго́лет Госпо́дь,/ исцели́х во́ды сия́, и не ктому́ бу́дет отню́д умира́я,/ ниже́ безча́дствующая си́ми./ И исцеле́ша во́ды до дне сего́, по глаго́лу, и́же глаго́ла Елиссе́й.</p>
<p>Проро́чества Иса́иина чте́ние <red>(глава 49):</red>
</p>
<p>Та́ко глаго́лет Госпо́дь:/ во вре́мя прия́тное послу́шах тя,/ и в день спасе́ния помого́х тебе́,/ и созда́х тя, и дах тя, и положи́х тя в заве́т язы́ков,/ е́же устро́ити зе́млю, и насле́дити насле́дие пусты́ни./ Глаго́люща су́щим во у́зах: изыди́те́!/ И и́же во тьме: откры́йтеся́!/ На всех путе́х пасти́ся бу́дут, и на всех стезя́х па́жить их./ Не вза́лчут, ниже́ вжа́ждут, ниже́ порази́т их зной, ниже́ со́лнце,/ но Ми́луяй их уте́шит я/ и сквозе́ исто́чники вод проведе́т я./ И положу́ вся́ку го́ру в путь и вся́ку стезю́ в па́ству их./ Се си́и издале́ча прии́дут, си́и от се́вера и мо́ря,/ ини́и же от земли́ Пе́рсския./ Да веселя́тся Небеса́, и ра́дуется земля́,/ да отры́гнут го́ры весе́лие и хо́лми пра́вду,/ я́ко поми́лова Госпо́дь лю́ди Своя́/ и смире́нныя люде́й уте́ши./ Рече́ же Сио́н:/ оста́ви мя Госпо́дь, и Бог забы́ мя./ Еда́ забу́дет жена́ отроча́ свое́ или́ не поми́лует изча́дия чре́ва своего́?/ А́ще ли же и сих забу́дет жена́, но Аз не забу́ду тебе́, -/ глаго́лет Госпо́дь.</p>
<p>
<red>Ектения́:</red> Па́ки и па́ки: <red>Возгла́с трисвято́му: и Трисвято́е: Та́же проки́мен, глас 3:</red> Госпо́дь просвеще́ние мое́ и Спаси́тель мой,/ кого́ убою́ся? Стих: Госпо́дь Защи́титель живота́ моего́, от кого́ устрашу́ся? <red>Апостол Коринфяном (зачало 143): </red>Бра́тие, свобо́ден сый от всех: <red><red>Аще</red> ли несть пост, начина́ем его от полу́</red>: Бра́тие, не хощу́ вас не ве́дети: Аллилуия, <red>глас 6: </red>Отры́гну се́рдце мое сло́во бла́го: <red>Стих:</red> Красе́н добро́тою па́че сыно́в челове́ческих. <red>Евангелие Луки (зачало 9): </red>В пятоена́десять ле́то: <red>И по ряду Божественная Литургия Великаго Василия.</red>
<red>Вме́сто</red> Досто́йно: <red>пое́м:</red> О Тебе́ ра́дуется: <red>Кинони́к: </red>Хвали́те Го́спода с небе́с:</p>
<p>
<red>И по заамво́нней моли́тве а́бие исхо́дим вси ко свяще́нной купе́ли в притво́р или́ на исто́чники ца́рскими враты́. Игу́мен или старе́йший иере́й, нося́й на главе́ честны́й Крест, предыду́щим ему́ свещено́сцем и ди́аконом с кади́лы. И полага́ет Честны́й Крест на благоукраше́нном столе́, иде́же и воде́, угото́ванней в ча́ше, и свеща́м о́крест стоя́щим, и даются свещи́ бра́тиям, и настоя́тель кади́т о́крест стола́, та́же о́бразы, и пра́здника на анало́гии, и свяще́нников, и ли́ки по чи́ну, предходя́щу ему́ диа́кону со свеще́ю, кли́риком же пою́щим тропари́ сия́:</red>
</p>
<p>
<red>Глас 8:</red>
</p>
<p>Глас Госпо́день на вода́х вопие́т, глаго́ля:/ прииди́те, приими́те вси/ Ду́ха прему́дрости,/ Ду́ха ра́зума,/ Ду́ха стра́ха Бо́жия,/ я́вльшагося Христа́. <red>Три́жды.</red>
</p>
<p><red>Днесь</red> вод освяща́ется естество́,/ и разделя́ется Иорда́н,/ и свои́х вод возвраща́ет струи́,/ Влады́ку зря креща́ема<red>. Два́жды.</red>
</p>
<p>Я́ко Челове́к, на реку́ прише́л еси́, Христе́ Царю́,/ и ра́бское Креще́ние прия́ти тщи́шися, Бла́же,/ от Предте́чеву руку́/ грех ра́ди на́ших, Человеколю́бче. <red>Два́жды.</red>
</p>
<p>
<red>Сла́ва, и ны́не, глас то́йже:</red>
</p>
<p>Ко гла́су вопию́щаго в пусты́ни:/ угото́вайте путь Госпо́день,/ прише́л еси́, Го́споди, зрак ра́бий прии́м,/ Креще́ния прося́, не ве́дый греха́./ Ви́деша Тя во́ды и убоя́шася./ Тре́петен бысть Предте́ча и возопи́, глаго́ля:/ ка́ко просвети́т свети́льник Све́та?/ Ка́ко руку́ положи́т раб на Влады́ку?/ Освяти́ мене́ и во́ды, Спа́се, взе́мляй ми́ра грех.</p>
<p id="isaiya">Проро́чества Иса́иина чте́ние <red>(глава 35):</red>
</p>
<p>Та́ко глаго́лет Госпо́дь:/ да возвесели́тся пусты́ня жа́ждущая,/ да возра́дуется пусты́ня и процвете́т, я́ко крин,/ и да прозя́бнет, и вся возвеселя́тся./ И возра́дуются пусты́нная Иорда́нова,/ и сла́ва Лива́нова дана́ бысть ей и честь Карми́лова,/ и лю́дие Мои́ у́зрят сла́ву Госпо́дню и высоту́ Бо́жию./ Укрепи́теся, ру́ки осла́бленныя,/ и, коле́на разсла́бленная, уте́шитеся,/ и рцы́те малоду́шным мы́слию:/ укрепи́теся и не бо́йтеся, се Бог наш суд воздае́т,/ Той прии́дет и спасе́т нас./ Тогда́ отве́рзутся очеса́ слепы́х, и ушеса́ глухи́х услы́шат./ Тогда́ ско́чит хромы́й, я́ко еле́нь,/ и я́сен бу́дет язы́к гугни́вых,/ я́ко прорази́ся в пусты́ни вода́ и дебрь в земли́ жа́ждущей./ И бу́дет безво́дная в бла́та,/ и в жа́ждущей земли́ исто́чник воды́ бу́дет./ Та́мо бу́дет весе́лие птиц,/ водворе́ние си́ринов, и тро́стий, и бла́та./ Та́мо бу́дет путь чист, и путь свят нарече́тся,/ и не мимои́дет та́мо нечи́ст,/ ниже́ бу́дет та́мо путь нечи́стый,/ разсе́яннии же по́йдут по нему́, и не заблу́дят./ И не бу́дет та́мо льва,/ ниже́ звере́й лю́тых взы́дет нань, ниже́ обря́щется та́мо,/ но по́йдут по нему́ изба́вленнии и со́браннии от Го́спода,/ и обратя́тся, и прии́дут в Сио́н с весе́лием и ра́достию,/ и весе́лие ве́чное над главо́ю их./ Хвала́, и ра́дование, и весе́лие пости́гнет их,/ отбеже́ боле́знь, печа́ль и воздыха́ние.</p>
<p>Проро́чества Иса́иина чте́ние <red>(глава 55):</red>
</p>
<p>Та́ко глаго́лет Госпо́дь:/ жа́ждущии, на во́ду иди́те,/ и, ели́цы не и́мате сребра́, ше́дше, купи́те,/ и яди́те и пи́йте без сребра́ и цены́ вино́ и тук./ Вску́ю цените́ сребро́ не в хле́бы/ и труд ваш не в сы́тость?/Послу́шайте Мене́ и сне́сте блага́я,/ и наслади́тся во благи́х душа́ ва́ша/ Внима́йте уши́ма ва́шима и после́дуйте путе́м Мои́м,/ услы́шите Мене́, и жива́ бу́дет во благи́х душа́ ва́ша./ И завеща́ю вам заве́т ве́чен,/ преподо́бная Дави́дова ве́рная./ Се свиде́тельство во язы́цех,/ дах Его́ Кня́зя и Повели́теля во язы́цех./ Се язы́цы, и́же не ве́дяху Тя, призову́т Тя,/ и лю́дие, и́же не позна́ша Тя, к Тебе́ прибе́гнут,/ ра́ди Го́спода Твоего́ и Свята́го Изра́илева, я́ко просла́вих Тя./ Взыщи́те Бо́га, и внегда́ вам обрести́ Его́, призови́те./Егда́ же а́ще прибли́жится вам,/ да оста́вит нечести́вый пути́ своя́/ и муж беззако́нный сове́ты своя́./ И обрати́теся ко Го́споду Бо́гу ва́шему и поми́ловани бу́дете,/ я́ко помно́гу оста́вит грехи́ ва́ша./ Не суть бо сове́ти Мои́, я́коже сове́ти ва́ши,/ ниже́ я́коже путие́ ва́ши, путие́ Мои́, - глаго́лет Госпо́дь./ Но я́коже отстои́т Не́бо от земли́, та́ко отстои́т путь Мой от путе́й ва́ших,/ и размышле́ния ва́ша от мы́сли Моея́./ Я́коже бо а́ще сни́дет дождь или́ снег с Небесе́/ и не возврати́тся отту́ду, до́ндеже упои́т зе́млю,/ и роди́т, и прозя́бнет, и даст се́мя се́ющему/ и хлеб в снедь,/ та́ко бу́дет глаго́л Мой,/ и́же а́ще изы́дет из уст Мои́х и не обрати́тся ко Мне тощ,/ до́ндеже а́ще сконча́ет вся, ели́ка восхоте́х,/ и поспешу́ пути́ Моя́ и повеле́ния Моя́./ Весе́лием бо изы́дете и ра́достию научи́теся,/ го́ры бо и хо́лми ско́чат, жду́ще вас в ра́дости,/ и вся древеса́ се́льная воспле́щут ве́твьми./ И вме́сто дра́чия<sup><a type="note" xlink:href="#note21">21</a></sup> взы́дет кипари́с,/ вме́сто же кропи́вы взы́дет мирси́на<sup><a type="note" xlink:href="#note22">22</a>
</sup>./ И бу́дет Госпо́дь во и́мя/ и в зна́мение ве́чное и не оскуде́ет.</p>
<p>Проро́чества Иса́иина чте́ние<red> </red>
<red>(глава 12):</red>
</p>
<p>Та́ко глаго́лет Госпо́дь:/ почерпи́те во́ду с весе́лием от исто́чник спасе́ния./ И рече́ши в день он:/ испове́дайтеся Го́сподеви и призови́те И́мя Его́,/ возвести́те во язы́цех сла́ву Его́./ Помяни́те, я́ко вознесе́ся И́мя Его́./ По́йте И́мя Госпо́дне, я́ко высо́кая сотвори́./ Возвести́те сия́ по всей земли́,/ ра́дуйтеся и весели́теся, живу́щии в Сио́не,/ я́ко вознесе́ся Святы́й Изра́илев посреде́ его́.</p>
<p>
<red>Прокимен, глас 3:</red> Госпо́дь просвеще́ние мое́ и Спаси́тель мой,/ кого́ убою́ся? <red>Стих:</red> Госпо́дь Защи́титель живота́ моего́, от кого́ устрашу́ся?</p>
<p>Апостол Коринфяном <red>(зачало 143 от полу):</red>
</p>
<p>Бра́тие,/ не хощу́ вас не ве́дети,/ я́ко отцы́ на́ши вси под о́блаком бы́ша/ и вси сквозе́ мо́ре проидо́ша./ И вси в Моисе́я крести́шася во о́блаце и в мо́ри./ И вси то́жде бра́шно духо́вное ядо́ша./ И вси то́жде пи́во духо́вное пи́ша,/ пия́ху бо от духо́внаго после́дующаго ка́мене, ка́мень же бе Христо́с.</p>
<p>Аллилуия,<red> </red>
<red>глас 4:</red>
<red> </red>Глас Госпо́день на вода́х:/ Бог сла́вы возгреме́, Госпо́дь на вода́х мно́гих.</p>
<p>Ева́нгелие от Марка <red>(зачало 2):</red>
</p>
<p>Во вре́мя о́но/ прии́де Иису́с от Назаре́та Галиле́йскаго/ и крестися от Иоанна во Иордане./ И а́бие восходя́ от воды́,/ ви́де разводя́щася Небеса́/ и Дух, я́ко го́лубь, сходя́щ Нань./ И глас бысть с Небесе́:/ Ты еси́ Сын Мой возлю́бленный,/ о Не́мже благоволи́х.</p>
<p>
<red>Диа́кон же глаго́лет ектению́:</red>
</p>
<p>Ми́ром Го́споду помо́лимся.</p>
<p>О свы́шнем ми́ре и спасе́нии душ на́ших/ Го́споду помо́лимся.</p>
<p>О ми́ре все́го ми́ра,/ благостоя́нии Святы́х Бо́жиих Церкве́й и соедине́нии всех/ Го́споду помо́лимся.</p>
<p>О святе́м хра́ме сем/ и с ве́рою, благогове́нием и стра́хом Бо́жиим входя́щих в онь/ Го́споду помо́лимся.</p>
<p>О Вели́ком Господи́не и Отце́ на́шем, Святе́йшем Патриа́рхе (<red>имя рек</red>),/ и о господи́не на́шем Преосвяще́ннейшем митрополи́те (или архиепи́скопе, или епи́скопе) (<red>имя рек</red>),/ честне́м пресви́терстве, во Христе́ диа́констве/ и о всем при́чте и лю́дех/ Го́споду помо́лимся.</p>
<p>О Богохрани́мей стране́ на́шей, власте́х и во́инстве ея́/ Го́споду помо́лимся.</p>
<p>О граде́ сем (или о ве́си сей, или о святе́й оби́тели сей), вся́ком гра́де, стране́/ и ве́рою живу́щих в них/ Го́споду помо́лимся.</p>
<p>О благорастворе́нии возду́хов,/ о изоби́лии плодо́в земны́х и вре́менех ми́рных/ Го́споду помо́лимся.</p>
<p>О пла́вающих, путеше́ствующих,/ неду́гующих, стра́ждущих, плене́нных/ и о спасе́нии их/ Го́споду помо́лимся.</p>
<p>О е́же освяти́тися вода́м сим/ си́лою, и де́йствием, и наи́тием Свята́го Ду́ха,/ Го́споду помо́лимся.</p>
<p>О е́же снизходи́ти на во́ды сия́/ очисти́тельному Пресу́щныя Тро́ицы де́йству/ Го́споду помо́лимся.</p>
<p>О е́же дарова́тися им благода́ти избавле́ния, благослове́нию Иорда́нову/ си́лою, и де́йством, и наи́тием Свята́го Ду́ха/ Го́споду помо́лимся.</p>
<p>О е́же сокруши́тися сатане́ под нога́ми на́шими вско́ре/ и разори́тися вся́кому сове́ту лука́вому, дви́жимому на ны,/ Го́споду помо́лимся.</p>
<p>Я́ко да Госпо́дь Бог/ и́змет нас от вся́каго наве́та и искуше́ния сопроти́вника/ и досто́йны соде́лает обе́щанных благ/ Го́споду помо́лимся.</p>
<p>О е́же просвети́тися нам просвеще́нием ра́зума и благоче́стия,/ наи́тием Свята́го Ду́ха/ Го́споду помо́лимся.</p>
<p>О е́же низпосла́ти Го́споду Бо́гу/ благослове́ние Иорда́ново и освяти́ти во́ды сия́/ Го́споду помо́лимся.</p>
<p>О е́же бы́ти воде́ сей/ освяще́ния да́ру, грехо́в избавле́нию,/ во исцеле́ние души́ и те́ла/ и на вся́кую по́льзу изря́дную/ Го́споду помо́лимся.</p>
<p>О е́же бы́ти воде́ сей/ приводя́щей в Жизнь Ве́чную/ Го́споду помо́лимся.</p>
<p>О е́же яви́тися сей/ отгна́нию вся́каго наве́та ви́димых и неви́димых враг/ Го́споду помо́лимся.</p>
<p>О че́рплющих и е́млющих во освяще́ние домо́в/ Го́споду помо́лимся.</p>
<p>О е́же бы́ти сей/ во очище́ние душ и теле́с всем,/ ве́рою и че́рплющим же и причаща́ющимся от нея́,/ Го́споду помо́лимся.</p>
<p>О е́же сподо́битися нам/ испо́лнитися освяще́ния вод сих прича́щением,/ неви́димым явле́нием Свята́го Ду́ха/ Го́споду помо́лимся.</p>
<p>О е́же услы́шати Го́споду Бо́гу/ глас моле́ния нас, гре́шных, и поми́ловати нас/ Го́споду помо́лимся.</p>
<p>О изба́витися нам от вся́кия ско́рби, гне́ва и ну́жды/ Го́споду помо́лимся.</p>
<p>Заступи́, спаси́, поми́луй/ и сохрани́ нас, Бо́же, Твое́ю Благода́тию.</p>
<p>Пресвяту́ю, Пречи́стую, Преблагослове́нную,/ Сла́вную Влады́чицу на́шу Богоро́дицу и Присноде́ву Мари́ю/ со все́ми святы́ми помяну́вше,/ са́ми себе́, и друг дру́га, и весь живо́т наш Христу́ Бо́гу предади́м.</p>
<p>
<red>Сим глаго́лемым, свяще́нник та́йно моли́тву сию́ глаго́лет:</red>
</p>
<p>Го́споди Иису́се Христе́,/ Единоро́дный Сы́не, сый в не́дре О́тчи,/ и́стинный Бо́же, Исто́чниче Жи́зни и безсме́ртия,/ Све́те от Све́та,/ прише́дый в мир, е́же просвети́ти его́,/ озари́ на́шу мысль Святы́м Твои́м Ду́хом/ и приими́ нас, вели́чество и благодаре́ние Тебе́ принося́щих/ о я́же от ве́ка ди́вных Твои́х великоде́йствиих/ и е́же в после́дния ве́ки спаси́тельном Твое́м смотре́нии,/ в не́мже в на́ше немощно́е и ни́щее оде́явся смеше́ние/ и рабо́тным ме́рам снизше́дый,/ И́же всех Царю́,/ еще́ и ра́бскою руко́ю во Иорда́не крести́тися претерпе́л еси́,/ да, водно́е естество́ освяти́в, Безгре́шне,/ путесотвори́ши нам е́же водо́ю и Ду́хом па́ки рожде́ние/ и к пе́рвому нас устро́иши свобожде́нию./ Его́же Боже́ственнаго та́инства воспомина́ние пра́зднующе,/ мо́лимся Тебе́, Влады́ко Человеколю́бче,/ воскропи́ и на ны, недосто́йныя рабы́ Твоя́,/ по Боже́ственному Твоему́ обеща́нию во́ду чи́сту,/ Твоего́ благоутро́бия дар,/ во е́же над водо́ю сею проше́нию нас, гре́шных,/ благоприя́тну бы́ти Твое́ю бла́гостию и благослове́нию Твоему́ ей,/ нам же и всем ве́рным лю́дем Твои́м дарова́тися/ в сла́ву Свята́го и покланя́емаго Твоего́ И́мене./ Я́ко подоба́ет Тебе́ вся́кая сла́ва, честь и поклоне́ние/ со Безнача́льным Твои́м Отце́м/ и Пресвяты́м, и Благи́м, и Животворя́щим Твои́м Ду́хом,/ ны́не, и при́сно, и во ве́ки веко́в.</p>
<p>
<red>И рек в себе́: </red>Ами́нь.</p>
<p>
<red>Диа́кону же испо́лнившу ектению́, начина́ет свяще́нник велегла́сно моли́тву сию́:</red>
</p>
<p>Ве́лий еси́, Го́споди,/ и чу́дна дела́ Твоя́,/ и ни еди́но же сло́во дово́льно бу́дет/ к пе́нию чуде́с Твои́х. <red>Три́жды.</red>
</p>
<p>Ты бо, хоте́нием от не су́щих/ во е́же бы́ти приведы́й вся́ческая,/ и Твое́ю держа́вою содержи́ши тварь,/ и Твои́м про́мыслом стро́иши мир,/ Ты, от четы́рех стихи́й тварь сочини́вый,/ четы́рми времены́ круг ле́та венча́л еси́./ Тебе́ трепе́щут у́мныя вся си́лы,/ Тебе́ пое́т со́лнце,/ Тебе́ сла́вит луна́,/ Тебе́ прису́тствуют зве́зды,/ Тебе́ слу́шает свет,/ Тебе́ трепе́щут бе́здны,/ Тебе́ рабо́тают исто́чницы./ Ты просте́рл еси́ не́бо, я́ко ко́жу,/ Ты утверди́л еси́ зе́млю на вода́х,/ Ты огради́л еси́ мо́ре песко́м,/ Ты ко отдыха́нием возду́х пролия́л еси́./ А́нгельския си́лы Тебе́ слу́жат,/ Арха́нгельстии ли́цы Тебе́ кла́няются,/ многоочи́тии Херуви́ми и шестокрила́тии Серафи́ми,/ о́крест стоя́ще и облета́юще,/ стра́хом непристу́пныя сла́вы Твоея́ покрыва́ются./ Ты бо, Бог Сый Неопи́санный,/ Безнача́льный же и Неизглаго́ланный,/ прише́л еси́ на зе́млю, зрак раба́ прии́м,/ в подо́бии челове́честем быв,/ не бо терпе́л еси́, Влады́ко,/ милосе́рдия ра́ди ми́лости Твоея́/ зре́ти от диа́вола му́чима ро́да челове́ча,/ но прише́л еси́ и спасл еси́ нас./ Испове́дуем благода́ть,/ пропове́дуем ми́лость, не таи́м благодея́ния:/ естества́ на́шего ро́ды свободи́л еси́,/ де́вственную освяти́л еси́ утро́бу рождество́м Твои́м./ Вся тварь воспева́ет Тя, я́вльшагося:/ Ты бо, Бог наш, на земли́ яви́лся еси́/ и с челове́ки пожи́л еси́,/ Ты Иорда́нския струи́ освяти́л еси́,/ с Небесе́ низпосла́вый Свята́го Твоего́ Ду́ха,/ и главы́ та́мо гнездя́щихся сокруши́л еси́ змие́в.</p>
<p>
<red>И сие́ у́бо свяще́нник глаго́ля три́жды, и во́ду руко́ю благословля́ет на ки́йждо стих:</red>
</p>
<p>Ты у́бо, Человеколю́бче Царю́,/ прииди́ и ны́не наи́тием Свята́го Твоего́ Ду́ха/ и освяти́ во́ду сию́. <red>Сие́ глаго́ли три́жды.</red>
</p>
<p>И даждь ей благода́ть избавле́ния,/ благослове́ние Иорда́ново,/ сотвори́ ю нетле́ния исто́чник,/ освяще́ния дар,/ грехо́в разреше́ние, неду́гов исцеле́ние,/ де́монов всегуби́тельство,/ сопроти́вным си́лам непристу́пную,/ А́нгельския кре́пости испо́лненную,/ да вси, почерпа́ющии и причаща́ющиися,/ име́ют <red>ю</red> ко очище́нию душ и теле́с,/ ко исцеле́нию страсте́й,/ ко освяще́нию домо́в/ и ко вся́кой по́льзе изря́дну./ Ты бо еси́ Бог наш,/ И́же водо́ю и Ду́хом обнови́вый обетша́вшее грехо́м естество́ на́ше./ Ты еси́ Бог наш,/ водо́ю потопи́вый при Но́и грех./ Ты еси́ Бог наш,/ И́же мо́рем свободи́вый от рабо́ты фара́они Моисе́ом род евре́йский./ Ты бо еси́ Бог наш,/ разрази́вый ка́мень в пусты́ни/ и потеко́ша во́ды, и пото́цы наводни́шася,/ и жа́ждущия лю́ди Твоя́ насы́тивый./ Ты еси́ Бог наш,/ И́же водо́ю и огне́м премени́вый Илие́ю Изра́иля от пре́лести Ваа́ловы.</p>
<p>Сам и ны́не, Влады́ко,/ освяти́ во́ду сию́ Ду́хом Твои́м Святы́м. <red>Три́жды.</red>
</p>
<p>Даждь же всем, прикаса́ющимся ей,/ и причаща́ющимся, и ма́жущимся е́ю,/ освяще́ние, здра́вие, очище́ние и благослове́ние.</p>
<p>Спаси́, Го́споди, и поми́луй Вели́каго Господи́на и Отца́ на́шего <red>(и́мя рек)</red>, Святе́йшаго Патриа́рха Моско́вского и всея́ Руси́, и Преосвяще́ннейшаго епи́скопа <red>(и́мя рек) (его́ же есть о́бласть)</red>. И сохрани́ их под кро́вом Твои́м в ми́ре,/ покори́ им вся́каго врага́ и супоста́та,/ да́руй им вся, я́же ко спасе́нию проше́ния, и жизнь ве́чную,/ да и стихи́ями, и челове́ки, и А́нгелы,/ и ви́димыми, и неви́димыми/ сла́вится Твое́ Пресвятое́ И́мя,/ со Отце́м и Святы́м Ду́хом,/ ны́не, и при́сно, и во ве́ки веко́в, ами́нь.</p>
<p>
<red>Свяще́нник:</red> Мир всем.</p>
<p>
<red>Диа́кон:</red> Главы́ ва́ша Го́сподеви приклони́те.</p>
<p>
<red>Свяще́нник, прекло́нься, мо́лится та́йно:</red>
</p>
<p>Приклони́, Го́споди, у́хо Твое́ и услы́ши ны,/ И́же во Иорда́не крести́тися изво́ливый и освяти́вый во́ды,/ благослови́ всех нас,/ и́же приклоне́нием своея́ вы́и назна́менующих рабо́тное воображе́ние,/ и сподо́би нас испо́лнитися освяще́ния Твоего́ причаще́нием воды́ сея́,/ и да бу́дет нам, Го́споди, во здра́вие души́ и те́ла.</p>
<p>
<red>Возглаше́ние:</red>
</p>
<p>Ты бо еси́ освяще́ние на́ше,/ и Тебе́ сла́ву, и благодаре́ние, и поклоне́ние возсыла́ем/ со Безнача́льным Твои́м Отце́м/ и Пресвяты́м, и Благи́м, и Животворя́щим Твои́м Ду́хом,/ ны́не, и при́сно, и во ве́ки веко́в, ами́нь.</p>
<p>
<red>И а́бие, благословля́я во́ду крестови́дно Че́стным Кресто́м, погружа́ет его́ пра́во, низводя́ в во́ду и возводя́, держа́ его́ обема рука́ма, поя́ настоя́щий тропа́рь, во глас пе́рвый:</red>
</p>
<p>Во Иoрда́не креща́ющуся Тебе́, Го́споди,/ Тро́йческое яви́ся поклоне́ние:/ Роди́телев бо глас свиде́тельствоваше Тебе́,/ возлю́бленнаго Тя Сы́на имену́я,/ и Дух в ви́де голуби́не/ изве́ствоваше словесе́ утвержде́ние./ Явле́йся Христе́ Бо́же/ и мир просвеще́й, сла́ва Тебе́.</p>
<p>
<red>И в други́й та́кожде Кресто́м зна́менует во́ду, и в тре́тий та́кожде, то́йже тропа́рь поя́, сам настоя́тель, спою́щим ему́ и про́чим свяще́нником; та́же пою́т и ли́ки то́йже тропа́рь. Настоя́тель же, взем свяще́нную во́ду на блю́до и обратя́ся на за́пад лице́м, в ле́вой руце держа́ Че́стный Крест, а в пра́вой васильки́, кропи́т крестообра́зно на вся страны́. И прихо́дят пре́жде к настоя́телю свяще́нницы, два два, и целу́ют Че́стный Крест, и знамену́ет их василько́м по лицу́ со свяще́нною водо́ю крестообра́зно; по тому́ же чи́ну и вся бра́тия. Пое́тся же тогда́ тропа́рь от всех, мно́гажды, до́ндеже освятя́тся вся бра́тия водны́м кропле́нием и причаще́нием. И абие вхо́дим во храм, и пое́м стихи́ру.</red>
</p>
<p>
<red>Слава, и ныне, глас 6:</red>
</p>
<p>Воспои́м, ве́рнии,/ е́же о нас Бо́жия благодея́ния вели́чество:/ о на́шем бо прегреше́нии быв Челове́к,/ на́шим очище́нием очища́ется во Иорда́не,/ Еди́н Чи́стый и Нетле́нный,/ освяща́яй мене́ и во́ды/ и главы́ змие́в сокруша́яй в воде́./ Почерпе́м у́бо во́ду с весе́лием, бра́тие:/ благода́ть бо Ду́ха ве́рно почерпа́ющим/ неви́димо подава́ется от Христа́ Бо́га/ и Спа́са душ на́ших.</p>
<p>
<red>Та́же: </red>Бу́ди И́мя Госпо́дне благослове́но от ны́не и до ве́ка <red>Три́жды.</red>
<red>И псалом 33:</red> Благословлю́ Го́спода на вся́кое вре́мя: <red>(зри страницу 213)</red>
</p>
<p>
<red>И дае́тся анти́дор от иере́я и отпу́ст. По отпу́сте, или́ есть Литурги́я, или́ несть, поставля́ется све́щник среди́ це́ркве. Клирицы же, ста́вше о́ба ли́ка вку́пе, пою́т тропа́рь пра́здника</red>. Сла́ва, и ны́не, <red>конда́к. По сконча́нии же кондака́ многоле́тны, я́коже обы́чно.</red>
</p>
<p>
<red>И входим в тра́пезу, и яди́м с древянома́слием, испива́ем же и вина́. Сы́ра же, и подо́бных ему́, и рыб ника́коже дерзне́м я́сти: возбране́но бо есть Боже́ственными пра́вилы.</red>
</p>
<p>
<red>Си́це быва́ет слу́жба, по́стному дню су́щу, в навече́рии Просвеще́ния.</red>
</p>
<p>
<red>Изве́стно же бу́ди всем о святе́й воде́:</red>
</p>
<p>
<red>Я́ко не́цыи, суть отлуча́юще себе́ от святыя воды́ вкуше́ния ра́ди, не до́бре творя́т, и́бо благода́ти ра́ди Бо́жия дана́ бысть на освяще́ние ми́ру и всей тва́ри. Те́мже во вся́ких ме́стех, и ска́редных, и всю́ду кропи́тся, я́же и под нога́ми на́шими суть. И где сих ра́зум, е́же не пи́ти сея́? Но да ве́си, я́ко не вкуше́ния ра́ди я́стия нечистота́ в нас есть, но от скве́рных дел на́ших: очище́ни же от сих, пие́м без сомне́ния сию́ святу́ю во́ду.</red>
</p>
<p>
<red>О сей воде́, Небе́сная она́ слове́сная ла́стовица, зла́тослове́сный вселе́нский учи́тель Иоа́нн, Константиногра́да Патриа́рх, в сло́ве свое́м, о е́же сходи́тися христиа́ном во святу́ю Бо́жию це́рковь и о Креще́нии, <red>егоже</red> нача́ло:</red> Вси вы в благоду́шии есте́ <red>Днесь</red>, аз же в печа́ли еди́н боле́зную: <red>свиде́тельствует, глаго́ля: </red>но у́бо чесо́ ра́ди не день, во́ньже роди́ся, но день, во́ньже крести́ся,явле́ние глаго́лется? Сий бо есть день, во́ньже крестися и вод освяти́ естество́.</p>
<p>
<red>Сего́ ра́ди и в полу́нощи на пра́здник сей вси, поче́рпше, в домы́ во́ду отно́сят, и соблюда́ют, и чрез ле́то всеце́лое храня́т, поне́же день освяще́нных вод. И зна́мение быва́ет я́вственное: не растлева́ющуся вод о́ных естеству́ до́лгото́ю вре́мене, но на ле́то всеце́лое, и два, и три мно́гащи ле́та, <red>Днесь</red> почерпне́нной воде́ це́лой и но́вой пребыва́ющей и по толи́цем вре́мени ны́не от исто́чников е́млемым вода́м сравня́ющейся.</red>
</p>
<p>
<red>Подоба́ет и сие́ ведати:</red>
</p>
<p>
<red>Я́ко <red><red>Аще</red></red> случи́тся на́вечерие святаго Богоявле́ния в суббо́ту и́ли неде́лю, пост не быва́ет.</red>
</p>
<p>
<red>Литурги́я же быва́ет Златоустаго, во свое́ вре́мя, по обы́чаю, я́коже и всегда́.</red>
</p>
<p>
<red>И по отпуще́нии Литурги́и в тра́пезу не хо́дим, но в притво́ре церко́внем се́дшим нам тра́пезарь дае́т по уло́мку хле́ба коему́ждо или́ по ма́лу хле́бцу пшени́чному, и ма́ло́ смо́квий и фи́ников, и по еди́ной ча́ше вина́, я́ко да нарече́тся пост; ожида́ем же вече́рняго собо́ра. Посе́м, отше́дше в ке́ллии своя́, безмо́лвствуем до вре́мене вече́рняго.</red>
</p>
<p>
<red>Вели́каго же Васи́лия Литурги́я соверша́ется в са́мый пра́здник; вме́сто же</red> Досто́йно: <red>пое́м ирмо́с 9-я пе́сни пра́здника.</red>
</p>
<p>
<red>При ча́се же вече́рнем дне: Зна́менует в вели́кое и пото́м во вся тя́жкая. И, собра́вшимся нам во храм и благослови́вшу иере́ю, пое́м вече́рню, по обы́чаю. Псало́м:</red> Благослови́, душе́ моя́, Го́спода: <red><red>Аще</red> в суббо́ту ве́чера, пое́м</red> Блаже́н муж: <red>кафи́зму всю.</red>
<red><red>Аще</red> же в неде́лю ве́чера, пое́м 1-й антифо́н. На</red> Го́споди, воззва́х: <red>пое́м стихи́ры пра́здника, на 8, глас 2:</red> Просвети́теля на́шего: Сла́ва, и ны́не, <red>глас тойже:</red> Приклони́л еси́ главу́ Предте́чи: <red>Та́же, вход со Ева́нгелием.</red> Све́те Ти́хий: <red>Проки́мен дне и чте́ния по чи́ну их, с тропари́ и со стихи́ их. Трисвято́е же не пое́м, зане́же</red>
<red>не соверша́ется Боже́ственная Литурги́я. По чте́нии же пареми́й, ектения́ ма́лая и по возгла́се проки́мен, Апо́стол и Ева́нгелие, я́ко предписа́ся. Ектения́:</red> Рцем вси: и Сподо́би, Го́споди: и Испо́лним вече́рнюю моли́тву: <red>Иере́й возгла́с. И исхо́дим ко крести́льнице, иде́же угото́ван стол, и де́йствует настоя́тель или́ иере́й по чи́ну, я́коже указа́ся пре́жде, по́юще тропари́:</red> Глас Госпо́день на вода́х: <red>И про́чее быва́ет возсле́дование освяще́ния воды́ неизме́нно. По кропле́нии же освяще́нныя воды́ вхо́дим во храм и пое́м стихи́ру:</red> Сла́ва, и ны́не, <red>глас 6: </red>Воспои́м, ве́рнии: <red>и отпу́ст</red>. <red>Пото́м тропа́рь пра́здника: </red>Сла́ва, и ны́не, <red>конда́к:</red> Яви́лся еси <red>Днесь</red>:<red> И, пи́вше свяще́нную во́ду, вхо́дим в тра́пезу, и яди́м соверше́нно с древянома́слием, и пие́м вино́</red>.</p>
<p>
<red>Ве́дати подоба́ет, я́ко пра́здник святы́х Богоявле́ний в ки́йлюбо день случи́тся, пое́м повече́рие вели́кое сице:</red>
</p>
<p>
<red>О часе́ 1-м но́щи быва́ет бла́говест и пото́м трезво́н во вся кампа́ны. Иере́й же со диа́коном, обле́кшеся, творя́т нача́ло, я́коже во вся пра́здники Влады́чни. Диа́кон глаго́лет:</red> Благослови́, влады́ко.<red> Иере́й:</red> Благослове́н Бог наш: <red>и, кадя́щу иере́ю, глаго́лем повече́рие вели́кое от нача́ла:</red> Сла́ва Тебе́, Бо́же наш, сла́ва Тебе́. Царю́ Небе́сный: <red>трисвято́е, и про́чая.</red> С на́ми Бог: <red>пое́м с пе́нием. И вме́сто тропаре́й обы́чных:</red> Просвети́ о́чи мои́: <red>глаго́лем тропа́рь пра́здника.</red>
<red>И вме́сто:</red> Поми́луй нас, Го́споди, поми́луй нас: <red>глаго́лем конда́к пра́здника. По</red>: Сла́ва в Вы́шних: <red>быва́ет лития́ по обы́чаю.</red>
</p>
<p>
<red>И пое́м на литии́ стихи́ры самогла́сны, глас 4:</red>
</p>
<p>
<red>Космы́ мона́ха:</red> Одева́яйся све́том, я́ко ри́зою,/ нас ра́ди по нам бы́ти сподо́бился eсть,/ во струи́ одева́ется <red>Днесь</red> Иoрда́нския,/ не Сам сих ко очище́нию тре́буя,/ но нам Собо́ю устроя́яй порожде́ние./ О, чудесе́'/ Без oгня́ изваря́ет,/ и назида́ет без сокруше́ния,/ и спаса́ет в Него́ просвеща́eмыя/ Христо́с Бог и Спас душ на́ших.</p>
<p>Тебе́, в Ду́се и oгни́ очища́юща грех ми́ра,/ зря Крести́тель гряду́ща к себе́,/ ужаса́яся и трепе́ща, вопия́ше, глаго́ля:/ не сме́ю держа́ти верх Твой пречи́стый,/ Ты мя освяти́, Влады́ко,/ Боже́ственным явле́нием Твои́м,/ Eди́не Человеколю́бче.</p>
<p>Прииди́те, подража́им му́дрыя де́вы,/ прииди́те, сря́щим я́вльшагося Влады́ку,/ я́ко прии́де, я́ко Жени́х, ко Иоа́нну./ Иoрда́н, ви́дев Тя, убоя́ся и пожда́./ Иоанн вопия́ше:/ не сме́ю держа́ти верха́ Безсме́ртнаго./ Дух низхожда́ше в ви́де голуби́не освяти́ти во́ды,/ и глас с Небесе́:/ Сей eсть Сын Мой,/ прише́дый в мир спасти́ род челове́ческий,/ Го́споди, сла́ва Тебе́.</p>
<p>Креща́ется Христо́с и восхо́дит от воды́,/ совозво́дит бо с Собо́ю мир/ и зрит разводя́щаяся Небеса́,/ я́же Ада́м затвори́ себе́ и су́щим с ним,/ и Дух свиде́тельствует Божество́,/ Подо́бному бо предти́чет и глас от Небесе́:/ отту́ду бо свиде́тельствуемый, Спас душ на́ших.</p>
<p>Трепета́ше рука́ Крести́телева,/ егда́ пречи́стому Твоему́ верху́ косну́ся;/ возврати́ся Иорда́н река́ вспять,/ не дерза́я служи́ти Тебе́./ Я́же бо устыде́ся Иису́са Нави́на,/ ка́ко Творца́ своего́ устраши́тися не имя́ше?/ Но все испо́лнил еси́ смотре́ние, Спа́се наш,/ да спасе́ши мир явле́нием Твои́м,/ Еди́не Челове́колюбче.</p>
<p>
<red>Слава, глас 8. Иоа́нна мона́ха:</red>
</p>
<p>Го́споди, испо́лнити хотя́,/ я́же уста́вил еси́ от ве́ка,/ от всея́ тва́ри служи́тeли та́йны Твоея́ прия́л еси́:/ от А́нгел - Гаврии́ла, от челове́к - Де́ву,/ от Небе́с - звезду́ и от вод - Иoрда́н,/ в не́мже беззако́ние мирско́е потреби́л еси́,/ Спа́се наш, сла́ва Тебе́.</p>
<p>
<red>И ны́не, глас то́йже. Анато́лиево:</red>
</p>
<p><red>Днесь</red> всяка тварь просвеща́ется,/ <red>Днесь</red> вся́чeская веселя́тся,/ Небе́сная вку́пе и земна́я,/ А́нгели и челове́цы смеша́ются,/ иде́же бо Царе́во прише́ствие, и чин прихо́дит./ Теце́м у́бо на Иoрда́н/ и ви́дим вси Иоа́нна:/ ка́ко креща́ет Верх Нерукотворе́нный и Безгре́шный?/ Те́мже, апо́стольский глас припева́юще, согла́сно возопие́м:/ яви́ся благода́ть Бо́жия спаси́тельная всем челове́ком,/ озаря́ющи и подаю́щи ве́рным ве́лию ми́лость.</p>
<p>
<red>На стихо́вне стихи́ры самогла́сны, глас 2.</red>
</p>
<p>
<red>Анато́лиево:</red> На Иoрда́нстей реце́/ ви́дев Тя Иоа́нн, к себе́ гряду́ща, глаго́лаше:/ Христе́ Бо́же, что к рабу́ прише́л еси́,/ скве́рны не имы́й, Го́споди?/ Во и́мя же чие́ Тя крещу́?/ Oтца́? Но Того́ но́сиши в Себе́./ Сы́на? Но Сам еси́ воплоти́выйся./ Ду́ха Свята́го?/ И Сего́ ве́си дая́ти ве́рным усты́./ Явле́йся Бо́же, поми́луй нас.</p>
<p>
<red>Стих: </red>Мо́ре ви́де и побеже́,/ Иoрда́н возврати́ся вспять.</p>
<p>Ви́деша Тя во́ды, Бо́же,/ ви́деша Тя во́ды и убоя́шася:/ к Твое́й бо сла́ве противозре́ти Херуви́ми не мо́гут,/ ниже́ взира́ти Серафи́ми,/ но, со стра́хом предстоя́ще,/ óвии у́бо но́сят,/ óвии же сла́вят си́лу Твою́./ С ни́миже, Ще́дре, возвеща́ем хвалу́ Твою́, глаго́люще:/ явле́йся Бо́же, поми́луй нас.</p>
<p>
<red>Стих: </red>Что ти eсть мо́ре, я́ко побе́гло еси́?/ И тебе́, Иoрда́не, я́ко возврати́лся еси́ вспять?</p>
<p><red>Днесь</red> Небесе́ и земли́ Творе́ц/ прихо́дит пло́тию на Иoрда́н,/ Креще́ния прося́ Безгре́шный,/ да очи́стит мир от ле́сти вра́жия,/ и креща́ется от раба́ Влады́ка вся́ческих,/ и очище́ние водо́ю ро́ду челове́ческому да́рует./ Тому́ возопие́м:/ явле́йся Бо́же наш, сла́ва Тебе́.</p>
<p>
<red>Сла́ва, и ны́не, глас 6. Феофа́ново:</red>
</p>
<p>Е́же от Де́вы Со́лнце,/ ви́дя и́же от непло́дове свети́льник све́тлый,/ во Иoрда́не прося́ща Креще́ния,/ у́жасом и ра́достию вопия́ше к Нему́:/ Ты мя освяти́, Влады́ко,/ Боже́ственным явле́нием Твои́м.</p>
<p>
<red>Та́же</red>, Ны́не отпуща́еши: <red>Трисвятое. По</red> О́тче наш:</p>
<p>
<red>Тропа́рь пра́здника, глас 1:</red>
</p>
<p>Во Иoрда́не креща́ющуся Тебе́, Го́споди,/ Тро́йческое яви́ся поклоне́ние:/ Роди́телев бо глас свиде́тельствоваше Тебе́,/ возлю́бленнаго Тя Сы́на имену́я,/ и Дух в ви́де голуби́не/ изве́ствоваше словесе́ утвержде́ние./ Явле́йся Христе́ Бо́же/ и мир просвеще́й, сла́ва Тебе́. <red>Трижды.</red>
</p>
<p>
<red>И благослове́ние хлебо́в по обы́чаю.</red>
</p>
<p>
<red>Та́же, </red>Бу́ди И́мя Госпо́дне: <red>три́жды. И псало́м: </red>Благословлю́ Го́спода на вся́кое вре́мя: <red>до: </red>не лиша́тся вся́каго бла́га.</p>
<p>
<red>И чте́ние пра́здника.</red>
</p>
<p>
<red>По чте́нии же и по шестопса́лмии, на </red>Бог Госпо́дь:<red> тропа́рь пра́здника, три́жды, и обы́чныя стихоло́гии.</red>
</p>
<p>
<red>По 1-й стихоло́гии седа́лен, глас 3.</red>
</p>
<p>
<red>Подо́бен: </red>Красоте́:</p>
<p>Я́вльшуся Тебе́ во Иорда́не, Спа́се,/ и кре́щшуся Тебе́ от Предте́чи, Христе́,/ возлю́бленный Сын свиде́тельствован был еси́,/ те́мже и Собезнача́лен Отцу́ яви́лся еси́,/ Дух же Святы́й на Тя схожда́ше,/ И́мже и просвети́вшеся, вопие́м:/ сла́ву Бо́гу, Су́щему в Тро́ице.</p>
<p>
<red>Сла́ва, и ны́не, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Струи́ освяти́л еси́ Иорда́нския,/ держа́ву сокруши́л еси́ грехо́вную, Христе́ Бо́же наш,/ приклони́л еси́ дла́ни Себе́ Предте́чеве/ и спасл еси́ от ле́сти челове́ческий род./ Те́мже Тя мо́лим: спаси́ ду́ши на́ша.</p>
<p>
<red>И чте́ние пра́здника.</red>
</p>
<p>
<red>По 2-й стихоло́гии седа́лен, глас 5.</red>
</p>
<p>
<red>Подо́бен: </red>Собезнача́льное Сло́во:</p>
<p>Иорда́нскими струя́ми обло́жся,/ И́же све́том пресла́вно одева́яйся,/ в ни́хже Ада́мово естество́ обнови́л еси́,/ сокру́шшееся злым преслуша́нием, Сло́ве Бо́жий./ Те́мже Тя восхваля́ем и свято́е Твое́ вси славосло́вим явле́ние.</p>
<p>
<red>Сла́ва, и ны́не, глас 4.</red>
</p>
<p>
<red>Подо́бен: </red>Удиви́ся Ио́сиф:</p>
<p>Иорда́не реко́,/ что удиви́лся еси́, зря Неви́димаго на́га?/ Ви́дех и вострепета́х, - рече́, -/ и ка́ко бо Сего́ не хоте́х устраши́тися и зайти́?/ А́нгели Его́ устраши́шася, зря́ще,/ ужасе́ся Не́бо, и земля́ вострепета́,/ и смяте́ся мо́ре, и вся ви́димая и неви́димая./ Христо́с яви́ся на Иорда́не освяти́ти во́ды.</p>
<p>
<red>И чтение праздника.</red>
</p>
<p>
<red>По полиеле́и седа́лен, глас 4.</red>
</p>
<p>
<red>Подобен: </red>Удиви́ся Ио́сиф:</p>
<p>Прииди́те, уви́дим, ве́рнии, где крести́ся Христо́с,/ да после́дуим про́чее ко Иорда́ну реце́,/ ко гла́су вопию́щаго в пусты́ни,/ и уви́дим та́мо Соде́теля Ада́мова,/ дла́нию ра́бскою рукополага́ема за благоутро́бие неизрече́нное,/ и к Нему́ велегла́сно возопии́м:/ прише́л еси́ и яви́лся еси́ во Иорда́не освяти́ти во́ды.</p>
<p>
<red>Сла́ва, и ны́не, то́йже, и чте́ние.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Мо́ре ви́де и побеже́,/ Иорда́н возврати́ся вспять. <red>Стих:</red> Что ти есть, мо́ре, я́ко побе́гло еси́, и тебе́, Иорда́не, я́ко возврати́лся еси́ вспять? Вся́кое дыха́ние: <red>Ева́нгелие от Ма́рка, зача́ло 2.</red>
</p>
<p>
<red>По 50-м псалме́, сла́ва, глас 2:</red>
</p>
<p>Вся́ческая <red>Днесь</red> да возра́дуются,/ Христу́ я́вльшуся во Иорда́не.</p>
<p>
<red>И ны́не, то́йже.</red>
</p>
<p>
<red>Та́же, стихи́ра самогла́сна, глас 6:</red>
</p>
<p>Бог Сло́во яви́ся пло́тию ро́ду челове́ческому,/ стоя́ше крести́тися во Иорда́не,/ и глаго́лаше к Нему́ Предте́ча:/ ка́ко простру́ ру́ку/ и прикосну́ся верху́ Держа́щаго вся́ческая?/ А́ще и от Мари́и еси́ Младе́нец,/ но вем Тя, Бо́га Преве́чнаго,/ по земли́ хо́диши, пева́емый от Серафи́м,/ и раб Влады́ку креща́ти не научи́хся./ Непостижи́ме Го́споди, сла́ва Тебе́.</p>
<p>
<red>Кано́ны два: ирмосы́ обою́ кано́нов по два́жды, тропари́ на 12, последи́ же пе́рвый лик пе́рваго кано́на ирмо́с, вторы́й лик 2-го кано́на ирмо́с.</red>
</p>
<p>
<red>Кано́н пе́рвый, творе́ние кир Космы́ мона́ха, его́же краегране́сие:</red> Креще́ние очище́ние земноро́дных грехо́в. <red>Глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red> Глубины́ откры́л есть дно/ и су́шею Своя́ влече́т,/ в ней покры́в проти́вныя,/ кре́пкий во бране́х Госпо́дь,/ я́ко просла́вися.</p>
<p>Ада́ма истле́вшаго обновля́ет струя́ми Иорда́нскими/ и змие́в главы́ гнездя́щихся сокруша́ет Царь веко́в, Госпо́дь,/ я́ко просла́вися.</p>
<p>Огне́м Божества́ Невеще́ственным/ в плоть веще́ственну оде́явся, Иорда́нскою облага́ется водо́ю/ воплоще́йся от Де́вы Госпо́дь, я́ко просла́вися.</p>
<p>Скве́рну омыва́яй челове́ков, сим очи́щся во Иорда́не,/ и́мже, восхоте́в, уподо́бися, е́же бе пребы́в,/ су́щия во тьме просвеща́яй Госпо́дь, я́ко просла́вися.</p>
<p>
<red>Ин кано́н, творе́ние Иоа́нна Дамаскина́, глас 2.</red>
</p>
<p>
<red>Ирмо́с:</red> Ше́ствует морску́ю волня́щуюся бу́рю,/ су́шу а́бие Изра́иль я́вльшуюся./ Че́рмный же понт триста́ты еги́петския/ покры ку́пно, водостла́нен гроб,/ си́лою кре́пкою десни́цы Влады́чни.</p>
<p>У́тру я́вльшуся челове́ком светоно́сну/ ны́не из пусты́ни, к вода́м Иорда́нским преклони́л еси́, Царю́ со́лнца, Твою́ вы́ю,/ ли́ка мра́чна родонача́льника исхи́тити,/ скве́рны же вся́кия очи́стити тварь.</p>
<p>Безнача́льне, струя́м спогре́бшася Тебе́, Сло́ве,/ но́ваго прево́диши, истле́вшаго ле́стию,/ Сего́ несказа́нно от Отца́ прие́м глас держа́вен:/ Сей возлю́бленный, ра́вен же Мне О́трок естество́м.</p>
<p>
<red>Песнь 3</red>
</p>
<p>
<red>Ирмо́с:</red> Кре́пость дая́й царе́м на́шим Госпо́дь/ и рог пома́занных Свои́х вознося́й/ от Де́вы ражда́ется, гряде́т же ко Креще́нию./ Тому́, ве́рнии, возопие́м:/ несть свят, я́ко Бог наш.</p>
<p>Непло́дная дре́вле и безча́дная лю́те, <red>Днесь</red> весели́ся, Христо́ва Це́рковь:/ водо́ю бо и Ду́хом сы́нове тебе́ роди́шася, ве́рою взыва́юще:/ несть свят, я́коже Бог наш.</p>
<p>Ве́лиим гла́сом в пусты́ни вопие́т Предте́ча:/ Христу́ угото́вайте пути́/ и стези́ Бо́гу на́шему пра́вы соде́лайте, ве́рою взыва́юще:/ несть свят, я́коже Бог наш.</p>
<p>
<red>Ин</red>
</p>
<p>
<red>Ирмо́с:</red> Ели́цы дре́вних изреши́хомся се́тей/ бра́шен львов, сотре́нных члено́вными,/ ра́дуимся и разшири́м уста́,/ сло́во плету́ще от слове́с сладкопе́ния,/ и́мже к нам наслажда́ется дарова́ний.</p>
<p>Умерщвле́ние пе́рвее насади́вый тва́ри,/ зве́ря злоде́йственнаго вообра́жься в естество́,/ омрача́ется плотски́м прише́ствием:/ у́тру я́вльшуся, прирази́вся Влады́це сокруши́ти свою́ вражде́бную главу́.</p>
<p>Влече́т к себе́ Богозда́нное естество́, утро́бы мучи́теля, погребе́нное преде́лы;/ ражда́ется па́ки земноро́дных Обновле́ние,/ де́ло держа́вно соверша́я Влады́ка:/ прии́де бо, то́е очи́стити хотя́.</p>
<p>
<red>Ипакои́, глас 5</red>
</p>
<p>Егда́ явле́нием Твои́м просвети́л еси́ вся́ческая,/ тогда́ сла́ное неве́рия мо́ре побеже́,/ и Иорда́н, до́ле теки́й, возврати́ся,/ к Небеси́ возвыша́я нас./ Но высото́ю Боже́ственных за́поведей Твои́х/ соблюди́, Христе́ Бо́же, моли́твами Богоро́дицы и поми́луй нас.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди, глас Твой, его́же рекл еси́,/ глас вопию́щаго в пусты́ни,/ я́ко возгреме́л еси́ над вода́ми мно́гими,/ Твоему́ свиде́тельствуяй Сы́ну,/ весь быв соше́дшаго Ду́ха, возопи́:/ Ты еси́ Христо́с, Бо́жия му́дрость и си́ла.</p>
<p>Очища́емо со́лнце кто ви́де, -/ пропове́дник вопие́т, - пресве́тлое естество́м?/ Да Тебе́ вода́ми, сия́ние Сла́вы, Отца́ о́браз Присносу́щнаго, омы́ю/ и, се́но сый, Огню́ прикосну́ся Твоего́ Божества́?/ Ты бо еси́ Христо́с, Бо́жия му́дрость и си́ла.</p>
<p>Яви́ Боже́ственное, е́же име́, благогове́ние Моисе́й, прилучи́вся Тебе́,/ я́ко бо из купины́ Тя, возгласи́вша, разуме́, а́бие отврати́ лице́./ Аз же ка́ко Тя уви́жу я́сно?/ Или́ ка́ко руку́ положу́ на Тя?/ Ты бо еси́ Христо́с, Бо́жия му́дрость и си́ла.</p>
<p>Душе́вное соверша́я му́дре и сло́вом почте́нный, безду́шных стыжду́ся./ А́ще бо крещу́ Тя, клеве́тна ми есть огне́м дымя́щаяся гора́,/ побе́гшее же мо́ре на дво́е и Иорда́н сей, возврати́выйся:/ Ты бо еси́ Христо́с, Бо́жия му́дрость и си́ла.</p>
<p>
<red>Ин</red>
</p>
<p>
<red>Ирмо́с: </red>Огне́м очи́щся та́йнаго зре́ния,/ поя́ проро́к челове́ков новоде́йство,/ возглаша́ет глас, Ду́хом пле́щущ,/ воплоще́ние явля́ющ неизрече́нна Сло́ва,/ И́мже си́льных держа́вы сотро́шася.</p>
<p>По́слан от Отца́, всесве́тлое Сло́во, но́щи отгна́ти зломра́чное стремле́ние,/ и искорени́ти гряде́ши челове́ков грехи́,/ сы́ны же привлещи́, Твои́м Креще́нием, Бла́же,/ све́тлы от струй Иорда́нских.</p>
<p>Са́мое прови́дев нарече́нное Сло́во, я́сно пропове́дник вопие́т тва́ри:/ Сей пре́жде мене́, вторы́й пло́тию сообра́зен,/ просия́ Боже́ственною си́лою вражде́бный наш отъя́ти грех.</p>
<p>Па́жить у Себе́ животво́рну нося́, уловля́ет змие́в,/ гне́здам натека́я мно́гими сетьми́, низлага́я, Бог Сло́во,/ запина́ет же уязви́вшаго всеми́рный род,/ сего́ потре́бль, избавля́ет тварь.</p>
<p>
<red>Песнь 5</red>
</p>
<p>
<red>Ирмо́с</red>: Иису́с, живота́ Нача́льник,/ разреши́ти осужде́ние гряде́т Ада́ма первозда́ннаго,/ очище́ний же, я́ко Бог, не тре́буя,/ па́дшаго очища́ет во Иорда́не,/ в не́мже вражду́ уби́в,/ преиму́щ всяк ум мир да́рует.</p>
<p>Сше́дшимся без числа́ лю́дем от Иоа́нна крести́тися, сам посреде́ их ста./ Провозгласи́ же предстоя́щим:/ кто показа́, непокори́вии, гне́ва вам уклони́тися, хотя́щаго бы́ти?/ Плоды́ досто́йны Христу́ сотвори́те:/ Предстоя́й бо ны́не мир да́рует.</p>
<p>Де́латель и Зижди́тель, посреде́ стоя́й, я́ко Еди́н всех сердца́ испыту́ет,/ чисти́тельную же лопа́ту руко́ю прие́м,/ всеми́рное гумно́ всему́дре разлуча́ет, непло́дие паля́,/ благопло́дным ве́чный живо́т да́рует.</p>
<p>
<red>Ин</red>
</p>
<p>
<red>Ирмо́с:</red> Врага́ те́мнаго и оскверне́ннаго я́да/ очище́нием Ду́ха измове́ни,/ к но́вой приста́хом небла́зненной стези́,/ вводя́щей в непристу́пную ра́дость, Еди́нем присту́пну,/ и́мже Бог примири́ся.</p>
<p>Ви́дев Зижди́тель во мра́це прегреше́ний плени́цами неизбе́жными/ его́же вообрази́ персты́, поставля́ет на обою́ ра́му, воздвиг горе́, ны́не во многотеку́щих вода́х омыва́я студа́ дре́вняго/ Ада́мова зла́го нра́ва.</p>
<p>Со благоче́стием притеце́м приле́жно ко исто́чником пречи́стым тече́ния спаси́тельнаго,/ Сло́во усмотря́юще от Нетле́нныя,/ почерпа́ла принося́ще жа́жди Боже́ственныя,/ ми́ра сла́достне исцеля́я неду́г.</p>
<p>
<red>Песнь 6</red>
</p>
<p>
<red>Ирмо́с:</red> Глас Словесе́, свети́льник Све́та,/ денни́ца Со́лнца, Предте́ча в пусты́ни, -/ пока́йтеся́ - всем вопие́т лю́дем, - и предочи́ститеся:/ се бо предстои́т Христо́с,/ от тли мир избавля́яй.</p>
<p>Ро́ждься нетле́нно от Бо́га и Отца́,/ от Де́вы кроме́ скве́рны воплоща́ется Христо́с,/ Ему́же реме́нь, я́же от нас Сло́ва сочта́ния, разреши́ти неудо́б, учи́т Предте́ча,/ земноро́дныя от ле́сти избавля́я.</p>
<p>Огне́м крести́т коне́чным Христо́с проти́вныя,/ а не Бо́га му́дрствующих Его́,/ Ду́хом же обновля́ет водо́ю благода́ти разумли́выя Божества́ Его́,/ от прегреше́ний избавля́я.</p>
<p>
<red>Ин</red>
</p>
<p>
<red>Ирмо́с: </red>Вожделе́ннаго я́вствова со всеблаже́нным гла́сом Оте́ц,/ Его́же из чре́ва отры́гну:/ ей, - глаго́лет, - Сей соесте́ствен Сын,/ Сый светоза́рен,/ произни́че из челове́ча ро́да:/ Сло́во же Мое́ жи́во и Челове́к промышле́нием.</p>
<p>От глуби́ннаго льва, тревече́рний стра́нне проро́к во вну́тренних валя́яся,/ а́бие произы́де, пакибытия́ спасе́ние/ от зми́я человекоуби́йцы всем предъявля́я в после́дняя ле́та.</p>
<p>Отве́рсту Не́бу всесве́тлых писа́ний, учени́к зрит от Отца́ посыла́емый,/ пребыва́ющ же Дух на Пречи́стем Сло́ве,/ наше́д я́ко го́лубь неизрече́нным о́бразом,/ лю́дем же явля́ется, прише́дшим ко Влады́це.</p>
<p>
<red>Конда́к, глас 4:</red>
</p>
<p>Яви́лся еси́ <red>Днесь</red> вселе́нней,/ и свет Твой, Го́споди, зна́менася на нас,/ в ра́зуме пою́щих Тя:/ прише́л еси́ и яви́лся еси́,/ Свет Непристу́пный.</p>
<p>
<red>И́кос:</red>
</p>
<p>Галиле́и язы́честей, Завуло́нстей стране́ и Неффали́мстей земли́,/ я́коже рече́ проро́к, Свет вели́к возсия́, Христо́с./ Омраче́нным све́тла яви́ся Заря́, из Вифлее́ма облиста́ющая,/ па́че же из Мари́и Госпо́дь, всей вселе́нней возсиява́ет лучи́ Со́лнце пра́вды./ Те́мже, и́же от Ада́ма нази́и, прииди́те вси, облече́мся в Него́, да согре́емся,/ покрыва́ет бо наги́я и просвеща́ет те́мныя./ Прише́л еси́ и яви́лся еси́, Свет Непристу́пный.</p>
<p>
<red>Песнь 7</red>
</p>
<p>
<red>Ирмо́с:</red> Ю́ноши благочести́выя, пе́щи о́гненней приобщи́вшияся,/ шумя́щ дух ро́сный невреди́мы сохрани́/ и Бо́жия А́нгела снизхожде́ние./ Те́мже, в пла́мени ороша́еми, благода́рственно воспева́ху:/ препе́тый отце́в Го́споди и Бо́же, благослове́н еси́.</p>
<p>Я́коже на Небеси́, с тре́петом и чу́дом предстоя́ху/ во Иорда́не си́лы А́нгельския, смотря́юще толи́ка Бо́жия схожде́ния:/ я́ко Держа́й превы́шних вод соста́в, в вода́х Плотоно́сец стоя́ше,/ Бог отце́в на́ших.</p>
<p>О́блак дре́вле и мо́ре Боже́ственнаго прообража́ху Креще́ния чу́до,/ в ни́хже дре́внии крести́шася, исходя́ще зако́ннии лю́дие./ Мо́ре же бе о́браз воды́, и о́блак - Ду́ха./ И́миже соверша́еми, - благослове́н еси́, - зове́м, - Го́споди Бо́же, во ве́ки.</p>
<p>Вси ве́рнии, в Не́мже соверше́ние прия́хом,/ богосло́вяще немо́лчно со А́нгелы, просла́вим Отца́, и Сы́на, и Ду́ха Свята́го:/ се бо - Тро́ица, Ипоста́сьми Единосу́щная, Еди́н же Бог./ Ему́же пое́м: благослове́н еси́, Го́споди Бо́же, во ве́ки.</p>
<p>
<red>Ин</red>
</p>
<p>
<red>Ирмо́с:</red> Опали́ струе́ю зми́евы главы́ пе́щный высо́кий пла́мень,/ ю́ноши нося́щ благочести́выя,/ ути́шивый неудободержи́мую мглу из греха́/ всю же омыва́ет росо́ю Ду́ха.</p>
<p>Тебе́ живопису́ющий ассири́йский пла́мень ужа́сен поставля́еши, в ро́су преведе́н;/ те́мже вода́ ны́не, я́коже пла́мень, одева́яй, вре́дную зло́бу, Христе́, прикрове́нную опаля́ет,/ от поползнове́нныя стези́ призыва́ющи.</p>
<p>Разде́льшуся Иорда́ну дре́вле, по су́ху прехо́дят лю́дие Изра́ильстии,/ Тебе́, Держа́внейшаго, содержа́ща тварь некосни́тельне,/ ны́не в вода́х напису́ющии, к нетле́нней и поле́зней стези́.</p>
<p>Ве́мы, пе́рвее всепа́губный пото́п/ ми́лостивно Тя всех во тлю привести́,/ о, тревели́кия сотворя́я и стра́нная́/ Ны́не же пото́пльша, Христе́, грех за благосе́рдие и челове́ческое спасе́ние.</p>
<p>
<red>Песнь 8</red>
</p>
<p>
<red>Ирмо́с:</red> Та́йну пресла́вную вавило́нская показа́ пещь,/ источи́вшая ро́су,/ я́ко струя́ми имя́ше невеще́ственный Огнь восприя́ти Иорда́н/ и объя́ти пло́тию креща́ема Зижди́теля,/ Его́же благословя́т лю́дие и превозно́сят во вся ве́ки.</p>
<p>Отложи́ страх весь, - Изба́витель Предте́чи рече́, -/ Мне же повини́ся, я́ко Благо́му,/ Мне приступи́, сие́ бо естество́м бых,/ Мои́м повеле́нием покори́ся и крести́ Мя, соше́дшаго,/ Его́же благословя́т лю́дие и превозно́сят во вся ве́ки.</p>
<p>Глаго́лы я́коже услы́ша Крести́тель Влады́чни, с тре́петом длань простира́ет,/ оба́че же, руко́ю косну́вся верху́ Зижди́теля своего́, Кре́щшемуся вопия́ше:/ освяти́ мя, Ты бо еси Бог мой,/ Его́же благословя́т лю́дие и превозно́сят во вся ве́ки.</p>
<p>Тро́ицы явле́ние во Иорда́не бысть,/ са́мое бо Пребоже́ственное Естество́, Оте́ц, возгласи́:/ Сей креща́емый - Сын возлю́бленный Мой,/ Дух же прии́де к Подо́бному,/ Его́же благословя́т лю́дие и превозно́сят во вся ве́ки.</p>
<p>
<red>Ин</red>
</p>
<p>
<red>Ирмо́с: </red>Свобо́дна у́бо тварь познава́ется/ и сы́нове Све́та пре́жде омраче́ннии;/ еди́н сте́нет тьмы предста́тель./ Ны́не да благослови́т усе́рдно Вино́внаго/ пре́жде окая́нное язы́ков всенасле́дие.</p>
<p>Трие́ Богови́днии, во огни́ ороша́еми, озаря́ющеся треми́ всесве́тле святы́нями,/ я́ве показова́ху Превы́шнее Естество́ смеше́нием челове́ческим,/ огнепаля́щее росо́ю ми́лостивно вся́ку па́губную лесть.</p>
<p>Да убели́тся вся́кое земно́е естество́,/ от паде́ния ны́не на Не́бо возводи́мо,/ И́мже бо вся соблюда́ются, Сло́вом, теку́щими струя́ми омы́вшеся,/ прегреше́ний пре́жних убеже́, пресве́тло измове́но.</p>
<p>
<red>На 9-й пе́сни па́ки вжига́ют свещи́ бра́тия. </red>Честне́йшую: <red>не пое́м, но пое́м припе́вы пра́здника:</red>
</p>
<p>Велича́й, душе́ моя́,/ Честне́йшую го́рних во́инств,/ Де́ву Пречи́стую Богоро́дицу.</p>
<p>
<red>И ирмо́с:</red> Недоуме́ет всяк язы́к благохвали́ти по достоя́нию,/ изумева́ет же ум и преми́рный пе́ти Тя, Богоро́дице,/ оба́че, Блага́я су́щи, ве́ру приими́,/ и́бо любо́вь ве́си Боже́ственную на́шу:/ Ты бо христиа́н еси́ Предста́тельница, Тя велича́ем.</p>
<p>
<red>Посе́м вторы́й лик пое́т то́йже припе́в и ирмо́с. И про́чих шесть припе́вов припева́ют на ки́йждо тропа́рь по еди́ножды:</red>
</p>
<p>Велича́й, душе́ моя́,/ от Предте́чи Креще́ния Прося́ща.</p>
<p>Велича́й, душе́ моя́,/ во Иорда́не Прише́дшаго крести́тися.</p>
<p>Дави́де, прииди́ Ду́хом к просвеще́нным, -/ ны́не приступи́те, - пой к Бо́гу, -/ ве́рою, - глаго́ля, - просвети́теся/ Сей ни́щий воззва́ Ада́м в паде́нии, и́бо Того́ услы́ша Госпо́дь,/ прише́д, струя́ми Иорда́нскими тле́ннаго же обнови́.</p>
<p>Велича́й, душе́ моя́,/ от Оте́ческаго гла́са Свиде́тельствованна.</p>
<p>Велича́й, душе́ моя́,/ Еди́наго от Тро́ицы, прекло́ньшаго вы́ю и Креще́ние прие́мша.</p>
<p>Иса́ия, - измы́йтеся, очи́ститеся - глаго́лет, -/ лука́вствия пред Го́сподем оста́вите./ Жа́ждущии, на во́ду жи́ву иди́те:/ кропи́т бо водо́ю, обновля́я, Христо́с приступа́ющия к Нему́ ве́рою/ и к животу́ нестаре́емому креща́ет Ду́хом.</p>
<p>Проро́че, прииди́ ко Мне,/ простри́ ру́ку и крести́ Мя ско́ро.</p>
<p>Проро́че, оста́ви ны́не и крести́ Мя, хотя́ща:/ испо́лнити бо приидо́х вся́ку пра́вду.</p>
<p>Соблюда́емся благода́тию, ве́рнии, и печа́тию./ Я́ко бо губи́теля, бежа́ша пра́га евре́и, дре́вле окрова́влена,/ та́ко и нам исхо́дное Боже́ственное сие́ пакибытия́ ба́ня бу́дет./ Отсю́ду и Тро́ицы у́зрим Свет Незаходи́мый.</p>
<p>
<red>Посе́м пе́рвый лик пое́т втора́го кано́на припе́в:</red>
</p>
<p><red>Днесь</red> Влады́ка/ преклоня́ет вы́ю под ру́ку Предте́чеву.</p>
<p>
<red>И ирмо́с:</red> О, па́че ума́ Рождества́ Твоего́ чуде́с'/ Неве́сто Всечи́стая, Ма́ти Благослове́нная,/ Е́юже получи́вше всесоверше́нное спасе́ние,/ досто́йно хва́лим, я́ко Благоде́теля,/ дар нося́ще - песнь благодаре́ния.</p>
<p>И вторый лик такожде поет припев и ирмос. И прочия пять припевы, един дважды:</p>
<p><red>Днесь</red> Иоа́нн креща́ет Влады́ку,/ во струя́х Иорда́нских.</p>
<p><red>Днесь</red> Влады́ка/ вода́ми погреба́ет челове́ческий грех.</p>
<p>Уве́дехом Моисе́ю купино́ю явле́нная, гряди́, стра́нными уста́вы соде́ланная:/ я́ко бо спасе́ся, Огнь нося́щи, Де́ва, Светоно́сна ро́ждши Благоде́теля,/ во Иорда́нских же струя́х явле́нна.</p>
<p><red>Днесь</red> Влады́ка свы́ше свиде́тельствуется,/ Сын возлю́бленный.</p>
<p><red>Днесь</red> Влады́ка/ прии́де освяти́ти естество́ водно́е.</p>
<p><red>Днесь</red> Влады́ка/ Креще́ние прие́млет руко́ю Предте́чевою.</p>
<p>Помазу́еши, соверша́я челове́ческое существо́, Царю́ Безнача́льне,/ Ду́ха обще́нием, струя́ми чи́стыми отмы́в/ и тьмы кре́пость же посра́мль возвы́шенную,/ ны́не в безпреста́ннем возда́ти житии́.</p>
<p>
<red>Та́же о́ба ли́ка, соше́дшеся вку́пе, пою́т пе́рвый припе́в пра́здника. И ирмо́с</red>: Недоуме́ет всяк язы́к: <red>Посе́м втора́го кано́на припе́в. И ирмо́с:</red> О, па́че ума́: <red>И покло́н.</red>
</p>
<p>
<red>Свети́лен:</red>
</p>
<p>
<red>Подо́бен:</red>
<red> </red>Посети́л ны:</p>
<p>Яви́ся Спас, благода́ть и и́стина, во струя́х Иорда́нских/ и су́щия во тьме и се́ни спя́щия просвети́л есть,/ и́бо прии́де и яви́ся Свет Непристу́пный. <red>Трижды.</red>
</p>
<p>
<red>На хвали́тех стихи́ры на 4, глас 1:</red>
</p>
<p>
<red>Ге́рмана патриа́рха: </red>Свет от Све́та,/ возсия́ ми́рови Христо́с, Спас наш,/ явле́йся Бог./ Сему́, лю́дие, поклони́мся.</p>
<p>Ка́ко Тя, Христе́,/ раби́, Влады́ку досто́йно почти́м?/ Я́ко в вода́х всех нас обнови́л еси́.</p>
<p>Ты, во Иoрда́не кре́щся, Спа́се наш,/ во́ды освяти́л еси́,/ дла́нию раба́ рукополага́емый/ и стра́сти ми́ра исцеля́яй./ Ве́лие та́инство явле́ния Твоего́,/ Человеколю́бче Го́споди, сла́ва Тебе́.</p>
<p>И́стинный Свет яви́ся/ и всем просвеще́ние да́рует,/ креща́ется Христо́с с на́ми,/ И́же вся́кия вы́шши чистоты́,/ влага́ет свяще́ние воде́,/ и душа́м сие́ очище́ние быва́ет,/ земно́е явля́емое и вы́ше Небе́с разумева́емое./ Ба́нею - спасе́ние, водо́ю же - Дух,/ погруже́ния ра́ди, и́же к Бо́гу, наш восхо́д быва́ет./ Чудéсна дела́ Твоя́, Го́споди, сла́ва Тебе́.</p>
<p>
<red>Сла́ва, глас 6. Анато́лия:</red>
</p>
<p>Вода́ми Иoрда́нскими оде́ялся еси́, Спа́се,/ одея́йся Све́том, я́ко ри́зою,/ и приклони́л еси́ главу́ Предте́чи, И́же не́бо изме́ривый пя́дию./ Да обрати́ши мир от ле́сти и спасе́ши,/ я́ко Человеколю́бец.</p>
<p>
<red>И ны́не, глас 2, того́же:</red>
</p>
<p><red>Днесь</red> Христо́с на Иoрда́н прии́де крести́тися,/ <red>Днесь</red> Иоа́нн каса́ется верху́ Влады́чню./ Си́лы Небе́сныя ужасо́шася,/ пресла́вное ви́дяще та́инство./ Мо́ре ви́де и побеже́,/ Иoрда́н, ви́дев, возврати́ся./ Мы же, просве́щшеся, вопие́м:/ сла́ва яви́вшемуся Бо́гу,/ и на земли́ ви́денному,/ и просвети́вшему мир.</p>
<p>
<red>Славосло́вие вели́кое. По трисвято́м тропарь пра́здника, ектении́ и отпу́ст.И дае́тся святы́й еле́й от канди́ла пою́щим нам стихи́ру пра́здника. Таже час 1. На 1-м часе тропарь пра́здника; по трисвято́м конда́к пра́здника, и про́чее, и соверше́нный отпуст. В сий день литургия бывает пора́ну труда́ ра́ди бде́ннаго.</red>
</p>
<p>
<red>На литургии</red>
</p>
<p>
<red>Антифо́н 1, псало́м 113, глас 1.</red>
</p>
<p>
<red>Стих 1: </red>Во исхо́де Изра́илеве от Еги́пта,/ до́му Иа́ковля из люде́й ва́рвар.</p>
<p>Моли́твами Богоро́дицы,/ Спа́се, спаси́ нас.</p>
<p>
<red>И другий лик.</red>
</p>
<p>
<red>Стих 2: </red>Бысть Иуде́я святы́ня Его́,/ Изра́иль о́бласть Его́.</p>
<p>Моли́твами Богоро́дицы,/ Спа́се, спаси́ нас.</p>
<p>
<red>Стих 3: </red>Мо́ре ви́де и побеже́,/ Иорда́н возврати́ся вспять.</p>
<p>Моли́твами Богоро́дицы,/ Спа́се, спаси́ нас.</p>
<p>
<red>Стих 4: </red>Что ти есть, мо́ре, я́ко побе́гло еси́?/ И тебе́, Иорда́не, я́ко возврати́лся еси́ вспять?</p>
<p>Моли́твами Богоро́дицы:</p>
<p>Сла́ва,/ и ны́не: Моли́твами Богоро́дицы:</p>
<p>
<red>Антифо́н 2, псало́м 114, глас 2.</red>
</p>
<p>
<red>Стих 1: </red>Возлюби́х, я́ко услы́шит Госпо́дь/ глас моле́ния моего́.</p>
<p>Спаси́ ны, Сы́не Бо́жий,/ во Иорда́не крести́выйся, пою́щия Ти:/ аллилу́ия.</p>
<p>
<red>Стих 2:</red> Я́ко приклони́ у́хо Свое́ мне,/ и во дни моя́ призову́.</p>
<p>Спаси́ ны, Сы́не Бо́жий:</p>
<p>
<red>Стих 3:</red> Объя́ша мя боле́зни сме́ртныя, беды́ а́довы обрето́ша мя,/ скорбь и боле́знь обрето́х и И́мя Госпо́дне призва́х.</p>
<p>Спаси́ ны, Сы́не Бо́жий:</p>
<p>
<red>Стих 4:</red> Ми́лостив Госпо́дь и пра́веден,/ и Бог наш ми́лует.</p>
<p>Спаси́ ны, Сы́не Бо́жий:</p>
<p>
<red>Сла́ва, и ны́не: </red>Единоро́дный Сы́не:</p>
<p>
<red>Антифо́н 3, псало́м 117, глас 1.</red>
</p>
<p>
<red>Стих 1: </red>Испове́дайтеся Го́сподеви, я́ко Благ,/ я́ко в век ми́лость Его́.</p>
<p>
<red>Тропа́рь.</red>
</p>
<p>Во Иoрда́не креща́ющуся Тебе́, Го́споди,/ Тро́йческое яви́ся поклоне́ние:/ Роди́телев бо глас свиде́тельствоваше Тебе́,/ возлю́бленнаго Тя Сы́на имену́я,/ и Дух в ви́де голуби́не/ изве́ствоваше словесе́ утвержде́ние./ Явле́йся Христе́ Бо́же/ и мир просвеще́й, сла́ва Тебе́.</p>
<p>
<red>Стих 2: </red>Да рече́т у́бо дом Изра́илев:/ я́ко Благ, я́ко в век ми́лость Его́.</p>
<p>Во Иoрда́не креща́ющуся Тебе́, Го́споди:</p>
<p>
<red>Стих 3:</red> Да рече́т у́бо дом Ааро́нь:/ я́ко Благ, я́ко в век ми́лость Его́.</p>
<p>Во Иoрда́не креща́ющуся Тебе́, Го́споди:</p>
<p>
<red>Стих 4:</red> Да реку́т у́бо вси, боя́щиися Го́спода:/ я́ко Благ, я́ко в век ми́лость Его́.</p>
<p>Во Иoрда́не креща́ющуся Тебе́, Го́споди:</p>
<p>
<red>Входно́е: </red>Благослове́н гряды́й во И́мя Госпо́дне,/ благослови́хом вы из до́му Госпо́дня,/ Бог Госпо́дь и яви́ся нам.</p>
<p>
<red>Тропа́рь:</red> Во Иoрда́не креща́ющуся Тебе́, Го́споди:</p>
<p>
<red>Слава, и ныне.</red>
</p>
<p>
<red>Конда́к, глас 4:</red>
</p>
<p>Яви́лся еси́ <red>Днесь</red> вселе́нней,/ и свет Твой, Го́споди, зна́менася на нас,/ в ра́зуме пою́щих Тя:/ прише́л еси́ и яви́лся еси́,/ Свет Непристу́пный.</p>
<p>
<red>Вместо́ же трисвята́го пое́м:</red> Ели́цы во Христа́ крести́стеся,/ во Христа́ облеко́стеся. Аллилу́ия. <red>(трижды).</red>
</p>
<p>
<red>Проки́мен, глас 4: </red>Благослове́н гряды́й во И́мя Госпо́дне,/ Бог Госпо́дь и яви́ся нам. <red>Стих: </red>Испове́дайтеся Го́сподеви, я́ко Благ,/ я́ко в век ми́лость Его́. <red>Апо́стол к Ти́ту, зача́ло 302. </red>Аллилуия, <red>глас 4:</red> Принеси́те Го́сподеви сы́нове Бо́жии: <red>Стих:</red> Глас Госпо́день на вода́х: <red>Ева́нгелие от Матфе́я, зача́ло 6. Прича́стен:</red> Яви́ся благода́ть Бо́жия спаси́тельная всем челове́ком.</p>
<p>
<red>На трапе́зе быва́ет утеше́ние бра́тии ве́лие. И яди́м ры́бу, и сыр и я́ица, и пие́м вино́; мирсти́и же мя́со, а́ще бу́дет и в сре́ду или пято́к. И чте́тся сло́во Златоу́стаго, ему́же нача́ло:</red> Вси вы, во благоду́шии:</p>
</section>
