<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ нашего Гео́ргия Хозеви́та. И преподо́бныя Домни́ки</p>
</title><p>
<red>На </red>Го́споди, воззва́х, <red>стихи́ры преподо́бнаго, глас 4.</red>
</p>
<p>
<red>Подо́бен</red>: Я́ко до́бля:</p>
<p>Твоея́ души́ краегра́дия помысло́в,/ не поколеба́ша прило́ги, блаже́нне:/ ты бо, я́коже забра́ло, предложи́в/ тве́рдое твое́ поще́ние,/ соблю́л еси́ тебе́ сама́го/ от лю́таго борца́ неуя́звлена/ и невре́дна весьма́: и предстал еси́ Влады́це всех,/ победи́тельно венча́емь.</p>
<p>Долележа́нием та́емь, и слеза́ми дручи́мь, и всено́щными стоянии изнуря́емь,/ мона́хов бы́л еси́ о́браз велича́йший,/ и о́бщее пра́вило,/ и хвалы́ вене́ц./ всяк бо вид доброде́телей испра́вил еси́,/ и Вы́шняго Ца́рствия наследник яви́лся еси́,/ му́дре, воздержа́нием.</p>
<p>Ни<red> </red>пути́ долгота́ возмо́же,/ ниже́ мест же́стость разсла́бити, преподо́бне,/ теплоту́ к Бо́гу ше́ствия твоего́./ и та́мо у́бо быв,/ и на местех возвесели́вся,/ иде́же но́ги ходи́ша Бо́га нашего,/ не неради́л еси́ отню́д,/ до́ндеже дости́гл еси́/ воздержа́нием и боле́зньми,/ и к Сио́ну Небесному.</p>
<p>
<red>И́ны стихи́ры преподо́бныя, глас то́йже.</red>
</p>
<p>
<red>Подо́бен: </red>Дал еси́ знамение:</p>
<p>Серде́чное жела́ние явля́ющи слеза́ми,/ умиле́нием, сла́вная,/ зе́млю омочи́ла еси́,/ и власы́ оте́рла еси́ Христо́во подно́жие:/ помышля́ющи же, и Того́ я́ко прису́ща видящи,/ Его́же возлюби́ла еси́,/ и стопа́м последовала еси́ мы́слию,/ виде́ньми же Боже́ственнейшими/ твою́ душу просвети́ла еси́.</p>
<p>От за́падов возсия́ла еси́ к восто́ку, всеблаже́нная,/ я́ко звезда́ светле́йшая луча́ми блистающи,/ твоих доброде́тельных дея́ний, преподо́бная,/ и просвети́ла еси́ ве́рных мысли/ сия́нием чуде́с твоих./ темже тя бла́жи́м, и твою́ па́мять почита́ем,/ Христа велича́юще, че́стно тя просла́вльшаго.</p>
<p>Уязви́вшися жела́нием Христо́вы любве́, о Домни́ко всехва́льная,/ Тому́ последовала еси́,/ отве́ргшися тле́нныя сла́вы,/ и плотских сласте́й, и всякаго жития́ ина́го наслажде́ния./ Тем тя всели́ в светле́йший черто́г/ Иису́с Человеколю́бец/ и Спас душ наших.</p>
<p>
<red>Сла́ва, и ны́не, глас 1:</red>
</p>
<p>Облага́яй Не́бо о́блаки,/ струя́ми одева́ется <red>Днесь</red> Иорда́нскими,/ и мои́м очища́ется чище́нием,/ ми́ра взе́мляй грех,/ и от сро́днаго свы́ше свиде́тельствуется Духа,/ Сын Единоро́ден Сый Вы́шняго Отца́./ К Нему́же возопии́м:/ явле́йся и спасый нас, Христе́ Бо́же наш, сла́ва Тебе́.</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен: </red>А́нгельския предыди́те си́лы:</p>
<p>Светлый и просвеща́яй челове́ки,/ Свет самосия́нный, ты сый, Иису́се мой,/ в струя́х Иорда́нских кре́щся,/ весьма́ просия́л еси́,/ свете, единосу́щный Отцу́ Твоему́,/ И́мже вся тварь просве́щшися, Христе́, зове́т Тебе́:/ бла́гослове́н, явле́йся Бо́же наш, сла́ва Тебе́.</p>
<p>
<red>Стих: </red>Мо́ре виде и побеже́,/ Иорда́н возврати́ся вспя́ть.</p>
<p>Я́ко дово́льно насы́титися Боже́ственныя сла́вы,/ прииди́те мы́сленно, очи́стим чувствия:/ и Христа́ ви́девше пло́тию креща́ема,/ и льсти́ваго сокруша́юща главу́/ ра́достно песносло́вяще Тому́/ возопие́м: бла́гослове́н, явле́йся Бо́же наш, сла́ва Тебе́.</p>
<p>
<red>Стих: </red>Что ти есть, мо́ре, я́ко побегло еси́?/ И тебе́, Иорда́не, я́ко возврати́лся еси́ вспять?</p>
<p>Водо́ю живи́тельною Ты напая́еши, Иису́се мой,/ в реце́ Иорда́не бла́гоутро́бием,/ нас изгоре́вшия жа́ждею, Человеколю́бче,/ я́ко от исто́чника Твоего́ напи́вшеся/ безсме́ртнаго и светоно́снаго, Христе́, пое́м:/ бла́гослове́н, явле́йся Бо́же наш, сла́ва Тебе́.</p>
<p>
<red>Сла́ва, и ны́не, глас 2:</red>
</p>
<p>На Иорда́нстей реце́/ видев Тя Иоа́нн к себе гряду́ща, глаго́лаше:/ Христе́ Бо́же, что к рабу́ прише́л еси́, скве́рны не имы́й, Го́споди?/ Во и́мя же чие́ Тя крещу́?/ Отца́? - но Того́ но́сиши в Себе./ Сына? - но Сам еси́ воплоти́выйся./ Духа свята́го? -/ И Сего́ ве́си дая́ти верным усты./ Явле́йся Бо́же, поми́луй нас.</p>
<p>
<red>Тропа́рь пра́здника, глас 1:</red>
</p>
<p>Во Иорда́не креща́ющуся Тебе́, Го́споди,/ Тро́ическое яви́ся поклоне́ние:/ Роди́телев бо глас свиде́тельствоваше Тебе́,/ возлю́бленнаго Тя Сына имену́я:/ и Дух в виде голубине/ изве́ствоваше словесе́ утвержде́ние./ Явле́йся Христе́ Бо́же/ и мир просвеще́й, сла́ва Тебе́.</p>
<p>
<red>На у́трени</red>
</p>
<p>
<red>На </red>Бог Госпо́дь: <red>тропа́рь пра́здника, три́жды.</red>
</p>
<p>
<red>По 1-й стихоло́гии седа́лен, глас 4.</red>
</p>
<p>
<red>Подо́бен: </red>Удиви́ся Ио́сиф:</p>
<p>Иису́с Нави́н во Иорда́не реце́ преводя́ лю́ди, и Бо́жий киво́т,/ сеннопи́шет бу́дущее бла́годе́тельство:/ о́браз бо нам изображе́ния,/ и начерта́ние нело́жно порожде́ния, та́йное прехожде́ние обои́ми сеннопи́шет Духом./ Христо́с яви́ся на Иорда́не освяти́ти во́ды.</p>
<p>
<red>Сла́ва, и ны́не: то́йже.</red>
</p>
<p>
<red>По 2-й стихоло́гии седален, глас 8.</red>
</p>
<p>
<red>Подобен: </red>Свире́лей па́стырских:</p>
<p>Креща́ется Христо́с, просвеща́яй мир./ С высоты Оте́ц свиде́тельствова, глаго́ля:/ Сей есть Сын Мой, о Не́мже бла́гоизво́лих,/ Того́ послу́шайте./ Сей есть просвеща́яй вселе́нную бла́гоутро́бием Свои́м,/ крести́выйся и спасый, я́ко Бог, ро́д челове́ческий.</p>
<p>
<red>Сла́ва, и ны́не, то́йже.</red>
</p>
<p>
<red>Кано́н пра́здника пе́рвый (зри страницу 238), со ирмосо́м на 6. Глас 2. И святы́х два кано́на, на 8. Кано́н преподо́бнаго, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Отве́рзу уста моя,/ и напо́лнятся Духа,/ и сло́во отры́гну Цари́це Ма́тери,/ и явлю́ся светло торжеству́я,/ и воспою́, ра́дуяся, Тоя́ чудеса́.</p>
<p>Отверзе́ние уст да́ти мне благода́ть, моли́ прему́дрости, Гео́ргие, нача́ло Иису́са,/ я́ко да воспою́ твою́ па́мять по досто́инству, неразумный,/ пе́сньми Боже́ственными, ра́дуяся.</p>
<p>На земли́ пожи́л еси́ я́ко безпло́тен, сла́вне,/ совокупи́лся же еси́ отсю́ду безпло́тным лико́м,/ Безпло́тнаго пе́сньми трисвятыми поя́, и прие́мля Сего́ осия́ние.</p>
<p>Мир преоби́дел еси́ премирными мы́сльми твои́ми,/ пости́вся же в мире, иде́же воспита́ся Христо́с,/ отше́л же еси́ к нетле́нному миру,/ лико́м совокупи́вся перворо́дных, му́дре.</p>
<p>
<red>Богоро́дичен: </red>Отве́рз<red> </red>уста моя, Чи́стая,/ предвозглаго́лю воспе́ти Тя, Му́дрость ро́ждшую Ипоста́сную,/ но, я́ко нечи́ст, Всечи́стую я́ко ле́по пе́ти Тя не моги́й, прошу́ по́мощи.</p>
<p>
<red>Ин кано́н преподо́бныя, его́же краегране́сие: </red>Доброотрокови́цу<red> </red>ны́не честву́ю Домни́ку. <red>Ио́сиф. Глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь, сла́вно бо просла́вися.</p>
<p>Боже́ственным жела́нием душу, сла́вная, впери́вши,/ пло́тская ловле́ния прелете́ла еси́./ Те́мже молю́ тя:/ уловле́на мя сетьми́ змии́ными, твои́ми моли́твами, всему́драя Домни́ко, изба́ви.</p>
<p>После́довала<red> </red>еси́ ра́дующися Христу́,/ в след Сего́ ходи́вши свяще́ннаго законоположе́ния, всечестна́я,/ и дев чино́м сочи́слилася еси́, я́ко дева и непоро́чная./ Те́мже тя почита́ем ве́рою соше́дшеся, досточу́дная.</p>
<p>Дрема́нием зло́бы ника́коже, сла́вная, воздрема́вшися,/ побде́ла еси́ светоза́рными дея́ньми,/ и к Све́ту Невече́рнему отшла́ еси́, отону́дными светлостьми́ облия́на,/ и просвеща́еши пою́щия тя.</p>
<p>
<red>Богоро́дичен: </red>И пре́жде рождества́ нетле́нна, Чи́стая,/ и по рождестве́ Ма́ти Бо́жия преесте́ственно пребыла́ еси́./ Те́мже Тя пожела́вши Боже́ственным Духом,/ Домни́ка в след Тебе́ нетле́нна приведе́ся,/ Всецарю́ Сы́ну Твоему́, Чи́стая</p>
<p>
<red>Ин. Пе́снь 3.</red>
</p>
<p>
<red>Ирмо́с: </red>Твоя́ песносло́вцы, Богоро́дице,/ живы́й и незави́стный Исто́чниче,/ лик Себе́ совоку́пльшия духо́вно утверди́,/ в Боже́ственней Твое́й сла́ве/ венце́в сла́вы сподо́би.</p>
<p>Омыва́яся слеза́ми твои́ми, от бре́ния мирска́го плоть очи́стил еси́,/ и я́коже струя́ми ре́чными/ си́ми, де́монов полки́ по́стнически потопи́л еси́.</p>
<p>Преподо́бне, непоро́чне и пра́ведне житие́ преше́л еси́, му́дре,/ к сему́ и боле́зньми по́стническими неболе́зненную жи́знь насле́довал еси́,/ Богоблаже́нне Гео́ргие.</p>
<p>Объе́мся Боже́ственным жела́нием, всеблаже́нне, к ме́стом Сио́нским отше́л еси́,/ и та́мо пребы́л еси́, да́же до сме́рти, всему́дре,/ изнуря́я боле́зньми плоть твою́.</p>
<p>
<red>Богоро́дичен: </red>Твоего́ песносло́вца заблу́ждша, Отрокови́це, к пути́ покая́ния напра́ви,/ я́же Сло́во ро́ждшая, ми́ра очища́ющаго грехи́, Богоневе́сто.</p>
<p>
<red>Ин</red>
</p>
<p>
<red>Ирмо́с: </red>Процвела́ есть пусты́ня, я́ко крин, Го́споди,/ язы́ческая неплодя́щая Це́рковь/ прише́ствием Твои́м,/ в не́йже утверди́ся мое́ се́рдце.</p>
<p>Пла́ватели в мо́ри обурева́емыя спасла́ еси́,/ еле́й со бла́гослове́нием пусти́вши в мо́ре,/ и преложи́вши в тишину́, Домни́ко, обурева́ние.</p>
<p>Невеще́ственными сия́ющую тя луча́ми,/ А́нгел светови́ден возвести́ иера́рху прише́дшую к Ца́рскому гра́ду<a type="note" xlink:href="#note23">23</a>/ Боже́ственным манове́нием.</p>
<p>Ве́трилом окриле́на воздержа́ния,/ дости́гла еси́ в безстра́стия, сла́вная, приста́нища./ Приста́нище же была́ еси́ во глубина́х зло́бы попо́лзшимся.</p>
<p>
<red>Богоро́дичен: </red>Укрепи́, Дево, не́мощь мою́,/ си́лу Вы́шняго ро́ждшая, е́же бы́ти всем подаю́щую,/ и Домни́ки па́мять возвели́чившую.</p>
<p>
<red>Конда́к преподо́бнаго, глас 4.</red>
</p>
<p>
<red>Подо́бен: </red>Яви́лся еси́:</p>
<p>Яви́лся еси́ свети́ло пресве́тлое, Гео́ргие,/ озаря́я Боже́ственными заря́ми ве́рно зову́щия ти́:/ моли́ о нас Влады́ку Христа/ я́вльшагося во струя́х,/ и просве́щшаго земноро́дныя.</p>
<p>
<red>Седален, глас 5.</red>
</p>
<p>
<red>Подо́бен: </red>Собезнача́льное сло́во:</p>
<p>Мно́гаго в поще́нии, и сла́внаго Небе́снаго граждани́на,/ и ве́рных моли́твенника воспои́м ны́не и велича́ем./ и́бо Благоизво́лившему взы́ти на Крест потща́ся угоди́ти/ боле́зньми непоро́чными вои́стинну и сла́вным свои́м житие́м.</p>
<p>
<red>Сла́ва, преподо́бныя, глас 4.</red>
</p>
<p>
<red>Подо́бен: </red>Ско́ро предвари́:</p>
<p>Плоть распя́ла еси́ со страстьми́,/ и все любле́ние ко Христу́ име́ла еси́, Домни́ко, Жениху́ твоему́ нетле́нному./ Сего́ ра́ди прия́ла еси́ вене́ц,/ и А́нгельским лико́м сочи́слилася еси́, преподо́бная,/ моля́щися Тому́ приле́жно о чту́щих тя.</p>
<p>
<red>И ны́не, пра́здника, глас то́йже:</red>
</p>
<p>Струи́ освяти́л еси́ Иорда́нския,/ держа́ву сокруши́л еси́ грехо́вную, Христе́ Бо́же наш,/ приклони́л еси́ дла́ни Себе Предте́чеве,/ и спасл еси́ от ле́сти челове́ческий ро́д./ Темже Тя мо́лим:/ спаси́ ду́ши на́ша.</p>
<p>
<red>Ин. Пе́снь 4.</red>
</p>
<p>
<red>Ирмо́с: </red>Седя́й в сла́ве на Престо́ле Божества́,/ во о́блаце ле́гце/ прии́де Иису́с Пребоже́ственный,/ Нетле́нною Дла́нию, и спасе́ зову́щия:/ сла́ва, Христе́, си́ле Твое́й.</p>
<p>Поще́ньми, я́ко снедьми́, любоче́стно пита́яся,/ ду́шу твою́, блаже́нне, ны́не веселя́щуюся предста́вил еси́ Творцу́ всех,/ призва́вшему тя к Вы́шней Боже́ственней сла́дости ра́дующася.</p>
<p>Не́бо не́кое яви́лся еси́, дея́ньми, я́ко звезда́ми, укра́шен,/ нося́ я́коже со́лнце Го́спода,/ твою́ душу я́ко луну́ озаря́юща, и показу́юща Своея́ сла́вы прича́стника.</p>
<p>Влады́ка, с Небесе́ нас ра́ди сшед,/ Сио́н обре́те Боже́ственное вои́стинну жили́ще,/ иде́же все́лься ты жела́нием/ я́коже ле́ствицею, к Вы́шнему возше́л еси́ Сио́ну,/ в сем до́льнем пожи́в.</p>
<p>
<red>Богоро́дичен: </red>Седя́й<red> </red>в не́дрех присносу́щно Роди́вшаго неопи́санно,/ на Твоих объя́тиих яви́ся ны́не опи́санно седя́,/ Ро́ждшую Тя показа́в по рождестве́ Приснодеву, и и́стинно нетле́нну.</p>
<p>
<red>Ин</red>
</p>
<p>
<red>Ирмо́с: </red>Прише́л еси́ от Де́вы,/ не хода́тай, ни А́нгел, но Сам, Го́споди, вопло́щся,/ и спасл еси́ всего́ мя челове́ка./ Тем зову́ Ти:/ сла́ва си́ле Твое́й, Го́споди.</p>
<p>Облиста́ла еси́ просвеще́ние врачева́ний, отгоня́щи страсте́й омраче́ние, и де́монов полки́,/ вся же просвети́ла еси́ бла́гоче́стно к тебе́, Домни́ко, приходя́щия.</p>
<p>Жени́х тя, Царь Небе́сный, сла́вная, прославля́ет пред ца́рствующим на земли́,/ удивля́ющимся твоему́ нескве́рному житию́ и чудесе́м.</p>
<p>Услы́шатель моли́тв твои́х сый Госпо́дь, я́ве прозна́менует твое́ место,/ в не́мже учи́лище воздви́гла еси́,/ ду́хи лука́вствия, Домни́ко, отгна́вши.</p>
<p>
<red>Богоро́дичен:</red> Умерщвле́ния риз Ада́м совлече́ся Бо́же́ственным Рождество́м Твои́м/ и во оде́жду облече́ся,/ Еди́но, ю́же истка́ во утро́бе Твое́й, Сло́во воплоща́емо.</p>
<p>
<red>Ин. Пе́снь 5</red>
</p>
<p>
<red>Ирмо́с: </red>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га,/ и родила́ еси́ Безле́тнаго Сы́на,/ всем воспева́ющим Тя мир подава́ющая.</p>
<p>Удиви́шася А́нгели, и все преподо́бных сосло́вие,/ вои́стинну непреста́нное боле́зней твои́х зря́ще, и жития́ жесто́кое:/ ты бо я́ко безду́шный боле́знуя ка́мень,/ сконча́л еси́ доброде́телей исправле́ние.</p>
<p>Вся́ку просия́ у́бо ду́шу, вели́кий, вся исполня́я светоли́тия,/ и тмы свобожда́я страсте́й, я́коже чисте́йшее и ны́не со́лнце,/ испуща́я спаси́тельное движе́ние.</p>
<p>Оте́чества устрани́лся еси́ твоего́, му́дре Гео́ргие,/ па́че подоба́ющих житию́ Христа́ возлюби́в устра́ншагося челове́ком./ Темже бы́л еси́ Тому́ досто́ин, Го́рния удостоя́емь благода́ти.</p>
<p>
<red>Богоро́дичен: </red>Украси́ла еси́, Чи́стая, Ты челове́ков исполне́ние:/ Ты бо яви́лася еси́ простра́ннейши небе́сныя широты,/ ро́ждшая Бо́га Сло́во, я́ко ко́жу небеса́, Отрокови́це, просте́ршаго,/ и земны́я возсозда́вшаго.</p>
<p>
<red>Ин</red>
</p>
<p>
<red>Ирмо́с: </red>Све́та Пода́телю,/ и веко́в Тво́рче, Го́споди,/ во свете Твоих повеле́ний наста́ви нас:/ ра́зве бо Тебе́, ино́го Бо́га не зна́ем.</p>
<p>Зе́млю возде́лавши,/ и ра́лом моли́тв секу́щи душе́вную бразду́ многопло́дну,/ пожа́ла еси́ пло́д в Боже́ственных жи́тницах, чи́стая, соблюда́емь.</p>
<p>Просвеща́ющи чи́стый твой по́мысл,/ сия́ние Вседе́тельнаго Ду́ха, показу́ет да́льная, я́ко близ,/ и бу́дущих предглаго́лет сбытие́.</p>
<p>Си́ла Духа свя́щеннодействи́теля тя сотворя́ет, ма́стию Богоде́тельною служе́ния,/ па́ствити свяще́нныя ду́ши повелева́я, Домни́ко Богому́драя.</p>
<p>
<red>Богоро́дичен: </red>Свята́го Го́спода Го́сподороди́тельнице, всех родила́ еси́,/ Его́же от души́ Домни́ка жела́ющи,/ страстьми́ тлетво́рными облада́вши, Де́во, пою́щи Тя.</p>
<p>
<red>Ин. Пе́снь 6.</red>
</p>
<p>
<red>Ирмо́с: </red>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя,/ Иису́се, Ца́рю́ сил.</p>
<p>Возопи́л еси́ к Бо́гу с непреста́нными слеза́ми,/ и жития́ я́ко от ки́та лю́таго тя спасе́,/ к небу́рным и приснотеку́щим исто́чником обоже́ния.</p>
<p>Четвероуго́льну доброде́телей лик тя, поста́ви стену, блаже́нне,/ мы́сленных враго́в не боя́щася верхостреля́ний:/ я́ко кре́пок бо побежда́еши искуси́теля.</p>
<p>Я́ко овча́ в Хози́в, честны́й, прите́кл еси́,/ дея́нии же я́ко жезло́м подпира́яся,/ к Еде́му напра́вил еси́ того́ вруче́ныя о́вцы.</p>
<p>
<red>Богоро́дичен: </red>Всели́ся, я́ко Челове́к, во утро́бу Твою́ Госпо́дь,/ челове́ка мя нетле́нных се́л сподобля́я,/ презира́я моя деяния беззако́нная, Чи́стая, и прегреше́ния.</p>
<p>
<red>Ин</red>
</p>
<p>
<red>Ирмо́с: </red>В бездне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли́, Бо́же, мя возведи́.</p>
<p>Свяще́нное проро́чество воздви́гла еси́, Боже́ственнаго Заха́рии проро́ка Богому́драго,/ с ни́мже во хра́ме святе́м лику́еши, Домни́ко Богому́драя.</p>
<p>Струя́ яви́лася еси́ исцеле́ний оби́льна, отмыва́ющи пла́мень страсте́й,/ и источа́ющи свяще́ние спаси́тельное, го́сподоиме́нная де́во всехва́льная.</p>
<p>Я́ко добру́, я́ко красну́, я́ко че́стну,/ я́ко де́вства заря́ми сия́ющую,/ тя Жених Госпо́дь Себе совво́дит, сла́вная.</p>
<p>
<red>Богоро́дичен: </red>Мене́ ра́ди по мне бы́сть Младнец, Всесоверше́нный,/ обновля́я мя обветша́вшаго страстьми́, Тебе́ ра́ди, Всесвята́я Богоневе́сто.</p>
<p>
<red>Конда́к и и́кос пра́здника.</red>
</p>
<p>
<red>Ин. Пе́снь 7.</red>
</p>
<p>
<red>Ирмо́с: </red>Не послужи́ша тва́ри Богому́дрии,/ па́че Созда́вшаго,/ но о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, бла́гослове́н еси́.</p>
<p>Не вдал еси́ себе, боле́зньми изнуря́емь поще́ния, сатанинским помысло́м:/ ум бо нескита́телен к могу́щему спаса́ти Го́споду ты стяжа́в,/ всяк прило́г отря́сл еси́.</p>
<p>Низулежа́ньми, бде́ньми и поще́ньми твоя вся умертви́л еси́ у́ды, я́же на земли,/ и ны́не нетле́нную и неболе́зненную жи́знь живе́ши, блаже́нне,/ о нас моля́ся, пою́щих тя с любо́вию.</p>
<p>Присносу́щаго гро́б возжела́л еси́ кра́йне видети и поклони́тися, му́дре,/ и та́мо быв, изво́лил еси́ преподо́бно воздержа́нием соумертви́тися, преподо́бне,/ за милосе́рдие умертви́вшемуся.</p>
<p>
<red>Богоро́дичен: </red>Не послужи́ша тва́ри и́же Творца́ Тя позна́вшии Ро́ждшую,/ но Бо́га и́стинна из Тебе́ возсия́вшаго Сло́ва, ве́дуще, Отрокови́це, зову́т:/ отце́в Госпо́дь и Бог, бла́гослове́н еси́.</p>
<p>
<red>Ин</red>
</p>
<p>
<red>Ирмо́с: </red>Богопроти́вное веле́ние/ беззако́ннующаго мучи́теля, высо́к пла́мень вознесло́ есть,/ Христо́с же простре́ Богочести́вым отроко́м ро́су духо́вную,/ Сый бла́гослове́н и препросла́влен.</p>
<p>Ум тво́й воззре́ньми су́щими к Бо́гу обожа́емь всегда́, Богови́ден бы́сть./ Отсю́ду уклони́лася еси́ ми́лования плотска́го, пою́щи, Богому́драя:/ Сый бла́гослове́н и препросла́влен.</p>
<p>Та́инства Боже́ственная тебе́ открыва́ет Бог Пресу́щный, в тебе́ почива́яй:/ ви́дела бо еси́ прише́дша свята́го А́нгела, и освяти́вша,/ честна́я, во́д естество́ Духом.</p>
<p>Хра́м Боже́ственнаго Ду́ха бы́вши,/ во хра́ме святе́м су́щи, услы́шала еси́ глас, уча́щий тя Боже́ственным та́йнам,/ и е́же от телесе́, честна́я, отше́ствие ца́рствующаго.</p>
<p>
<red>Богоро́дичен: </red>Кре́пость моя́ и пе́ние, и спасе́ние есть Госпо́дь,/ и́же тя Ма́терь Всечи́сту, и Неве́сту неневе́стну предызбра́в./ Его́же о рабе́х Твои́х при́сно не преста́й моли́ти, Чи́стая.</p>
<p>
<red>Ин. Пе́снь 8.</red>
</p>
<p>
<red>Ирмо́с: </red>О́троки бла́гочестивыя в пещи́/ Рожде́ство́ Богоро́дичо спасло́ есть./ Тогда́ у́бо образу́емое, ны́не же де́йствуемое, вселе́нную всю́ воздвиза́ет пе́ти Тебе́:/ Го́спода по́йте дела́,/ и превозноси́те Его́ во вся ве́ки.</p>
<p>Отню́д дрема́ния твои́м ве́ждам,/ ниже́ сна́ твои́м очесе́м, о́тче, дал еси́,/ до́ндеже сотвори́л еси́ место уго́дно тебе́ сама́го и селе́ние Вседержи́теля,/ Его́же вся пою́т дела́, и превозно́сят во ве́ки.</p>
<p>Обре́л еси́ возме́здие трудо́в безме́рных, всеблаже́нне,/ ра́й, его́же предугото́ва того́ жела́ющим от души́ Госпо́дь,/ о́бщее ца́рство, зову́щим непреста́нно:/ по́йте и превозноси́те Его́ во ве́ки.</p>
<p>Обре́те оби́тель Хози́вская тя пра́вило, и изве́стнейший о́браз,/ всяк проше́дша доброде́тельных дея́ний вид,/ преподо́бных похвало́, му́дре Гео́ргие./ Темже пожи́вше Бо́же́ственне, с тобо́ю игра́ют во вся ве́ки.</p>
<p>
<red>Богоро́дичен: </red>Яви́ся<red> </red>прост Боже́ственным естество́м, из Тебе́, Богороди́тельнице, вои́стинну сло́жен,/ за неизрече́нную ми́лость Свои́м Боже́ство́м, плоть от крове́й Твои́х прие́м./ Те́мже Тя Богоро́дицу ве́дуще, песносло́вим во вся ве́ки.</p>
<p>
<red>Ин</red>
</p>
<p>
<red>Ирмо́с: </red>В<red> </red>пе́щь о́гненную ко отроко́м евре́йским снизше́дшаго,/ и пла́мень в ро́су прело́жшаго Бо́га,/ по́йте дела́ я́ко Го́спода,/ и превозноси́те во вся ве́ки.</p>
<p>Укра́шена доброде́тельми,/ и чуде́с ря́снами упещре́на,/ к кра́сному черто́гу Царя́ Христа́, До́мнико, востекла́ еси́,/ пою́щи и превознося́щи Его́ во ве́ки.</p>
<p>После́довавши Христу́, я́ко Па́стырю чи́сту, а́гнице свята́я,/ к Небе́сней огра́де, в не́йже назнамена́нных ове́ц соводворе́ние есть,/ с ра́достию всели́лася еси́, преподо́бная.</p>
<p>Манове́нием Бо́га вседе́тельным отложе́ние уве́девши твоего́ телесе́,/ ра́достну хвалу́ чисте́йшею душе́ю всех вино́вному приноси́ла еси́,/ Ему́же тво́й, чи́стая, в ру́ки преложи́ла еси́ дух.</p>
<p>
<red>Богоро́дичен: </red>Пресу́щественный<red> </red>Бог существу́ется нас ра́ди от Твоих крове́й,/ истле́вшее существо́ обнови́ти хотя за милосе́рдие, Дево, и ми́лость,/ препросла́вленный во вся ве́ки.</p>
<p>
<red>Ин. Пе́снь 9</red>
</p>
<p>
<red>Ирмо́с: </red>Всяк земноро́дный/ да взыгра́ется, Ду́хом просвеща́емь,/ да торжеству́ет же безпло́тных умо́в естество́,/ почита́ющее свя́ще́нное торжество́ Богома́тере, и да вопие́т:/ ра́дуйся, всебла́же́нная Богоро́дице,/ Чи́стая Приснодево.</p>
<p>Вся́кую сла́дость жития́ оплева́л еси́ Вы́шния ра́ди сла́дости:/ жесто́кому бо пребыва́нию па́че сла́дкаго жития́ поревнова́л еси́,/ и страсте́й потща́лся еси́ угаси́ти пе́щь мно́гими твои́ми слеза́ми, Гео́ргие,/ мона́шествующих честно́е украше́ние.</p>
<p>Ны́не я́ко вои́стинну пред Бо́гом стои́ши, всему́дре,/ Ему́же воздержа́нием присво́итися пе́рвее потща́лся еси́,/ и Того́ явле́ний наслажда́ешися я́ве./ Темже всем дава́й чту́щим тя просвеще́ние и Боже́ственных прича́стие.</p>
<p>Взя́лся еси́ к Свету Незаходи́мому, сла́вне, тьмы жития́ изба́вився,/ и Вседержи́телю и Трисо́лнечному Свету предстои́ши с Вы́шними чи́нми,/ и отону́дныя наслажда́ешися испуща́емыя све́тлости, блаже́нне,/ и нас озаря́еши пою́щих тя.</p>
<p>
<red>Богоро́дичен: </red>Всего́<red> </red>мя Бог обожи́ти хотя, ве́сь едини́тся Тебе́,/ и непости́жное всем та́инство новоде́йствуется:/ ражда́еши Де́ва Нетле́нна, и плоть ви́дится Бог./ Его́же чту́ще, Тя ны́не блажи́м, Мари́е, я́коже Сама́ прорекла́ еси́.</p>
<p>
<red>Ин</red>
</p>
<p>
<red>Ирмо́с: </red>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма, я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</p>
<p>Свяще́ннейшии ли́цы, в честне́м твое́м успе́нии начина́юще,/ Боже́ственней твое́й души́, зря́щим яви́шася свяще́нными песнопе́нии,/ в ме́сто путеводя́ще тя селе́ния чу́днаго,/ иде́же шум пра́зднующих, сла́вная.</p>
<p>Я́ко лозы́ Боже́ственныя бла́гора́сленнейшая розга́ я́вльшися,/ умиле́ния нам Боже́ственныя израсти́ла еси́ гро́зды,/ источа́ющия вино́ исцеле́ний, Домни́ко,/ и ду́ши и сердца́ ве́рно чту́щих тя веселя́щее.</p>
<p>Теле́сных страсте́й, и душе́вных скве́рн,/ и вся́каго вра́жия наве́та изба́ви ны́ моли́твами твои́ми,/ к покро́ву твоему́ любо́вию прибега́ющия, Домни́ко,/ и тво́й пра́здник соверша́ющия боже́ственный и честны́й.</p>
<p>Я́ко со́лнечную лучу́, озаря́ющую мир,/ я́ко неве́сту Христо́ву предо́бру, и я́ко го́рлицу любоче́стну,/ я́ко ма́слину, я́ко ке́др, я́ко су́щу избра́нну голуби́цу/ восхваля́ем тя вси́, Домни́ко господоимени́тая.</p>
<p>
<red>Богоро́дичен: </red>Пощади́ мя, Го́споди, пощади́, егда́ хо́щеши ми́ суди́ти,/ и не осуди́ мене́ во о́гнь, ни я́ростию твое́ю обличи́ мене́, - мо́лит тя дева, тя ро́ждшая, Христе́,/ и А́нгел мно́жества, и преподо́бных чи́ни.</p>
<p>
<red>Свети́лен пра́здника.</red>
</p>
<p>
<red>Подо́бен: </red>Посети́л ны́:</p>
<p>Яви́ся Спас, Благода́ть и И́стина во струя́х Иорда́нских,/ и су́щия во тме и се́ни спя́щия просвети́л есть,/ и́бо прии́де и яви́ся Свет Непристу́пный.</p>
<p>
<red>Сла́ва, и ны́не, то́йже.</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Ве́лие и стра́шно/ та́инство соверша́ется:/ Влады́ка бо всех,/ челове́ков на очище́ние всех,/ руко́ю раба́ креща́ется.</p>
<p>
<red>Стих: </red>Мо́ре виде и побеже́,/ Иорда́н возврати́ся вспя́ть.</p>
<p>Свы́ше Оте́ц вопия́ше:/ Сей есть Сын возлю́бленный Мой,/ вода́ми Иорда́нскими/ пло́тию ны́не креща́емый.</p>
<p>
<red>Стих: </red>Что ти есть мо́ре, я́ко побегло еси́?/ и тебе́, Иорда́не, я́ко возврати́лся еси́ вспя́ть?</p>
<p>Чини А́нгельстии/ видевше Влады́ку,/ уподо́бльшася рабу́,/ и вода́ми креща́ема,/ пою́ще дивля́хуся.</p>
<p>
<red>Сла́ва, и ны́не, глас то́йже. Самогласен:</red>
</p>
<p>Видеша Тя во́ды, Бо́же,/ ви́деша Тя во́ды, и убоя́шася:/ к Твое́й бо сла́ве противозре́ти Херуви́ми не мо́гут,/ ниже́ взира́ти Серафи́ми,/ но со стра́хом предстоя́ще,/ о́вии у́бо но́сят,/ о́вии же сла́вят си́лу Твою́./ С ни́миже, Ще́дре, возвеща́ем хвалу́ Твою́, глаго́люще:/ явле́йся Бо́же, поми́луй нас.</p>
<p>
<red>На литурги́и</red>
</p>
<p>
<red>Блаже́нна пра́здника, пе́снь 1-я, обои́х кано́нов, на 6.</red>
</p>
</section>
