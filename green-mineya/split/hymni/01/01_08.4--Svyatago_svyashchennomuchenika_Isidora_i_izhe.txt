<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Исидора и и́же с ним седми́десяти и двух му́ченик, во Ю́рьеве, гра́де Ливонстем, за Правосла́вие пострада́вших</p>
</title><p>
<red>На Вели́цей вече́рни</red>
</p>
<p>Блаже́н муж: <red>1-й антифо́н. </red>На Го́споди, воззва́х: <red>стихи́ры на 8: пра́здника 3 и му́чеников 5. Стихи́ры му́чеников, глас 8, самогла́сен:</red>
</p>
<p>Что вас нарече́м, святи́и,/ я́ко де́монов полки́ сокруши́сте/ и стре́лы их притупи́сте/ кре́пким свои́м страда́нием от мучи́телей?/ Вы бо небоя́зненно стоя́сте за Правосла́вную ве́ру Христо́ву,/ за ню́же телеса́ своя́ на му́ки му́жески отдае́те,/ святи́и му́ченицы, се́дмьдесяте со двема́,/ и со учи́телем свои́м Иси́дором,/ и страда́нием свои́м, честни́и, святу́ю Це́рковь Христо́ву возвесели́сте:/ нас же, неду́гующих грехми́, изцели́те, му́ченицы Боже́ственнии,/ я́ко иму́щий дерзнове́ние ко Го́споду,/ от раба́ Креще́ние прии́мшему.</p>
<p>Что тя имену́ем, свяще́нниче до́блий Иси́доре?/ Ты бо приве́л еси Христо́ви полк му́ченик,/ и с ни́ми просла́вил еси́ пра́вую оте́ческую ве́ру пред суему́дрыми лати́ны,/ и стра́нная уче́ния и льсти́вая увеща́ния их отве́ргл еси́ си́лою Христа́,/ Креще́нием во Иорда́не главы́ зми́ев сокруши́вшаго,/ И́же и да спасе́т нас и очи́стит грехо́в на́ших мно́жество/ Свои́х му́ченик мольба́ми,/ я́ко Щедр и Человеколю́бец.</p>
<p>Что вас нарече́м, святи́и добропобе́днии му́ченицы Христо́вы/ со свяще́нным учи́телем ва́шим Иси́дором?/ Вы бо, зако́н Госпо́день непоро́чно сохра́ньше,/ благоче́стная христиа́нская служе́ния соблюдо́ете/ и го́рдых мучи́телей посрами́сте/ си́лою во Иорда́не крести́вшегося Христа́ Спа́са на́шего./ <red>егоже</red> моли́те, му́ченицы Госпо́дни,/ изба́витися нам тьмы кроме́шныя и огня́ ге́енскаго/ и спасти́ся ду́шам на́шим.</p>
<p>
<red>Сла́ва, глас 5:</red>
</p>
<p>Ра́дуйся, свяще́нниче Бо́жий Иси́доре,/ до́блий та́йнам Христо́вым служи́телю:/ единоревни́тельный собо́р седми́десят со двема́ имы́й с собо́ю,/ я́ко звезда́ пресве́тлая, на тве́рди церко́вней возсия́л еси́/ и Тро́ицу Единосу́щную и Неразде́льную,/ Отца́, Сы́на и Ду́ха Свята́го, от Отца́ исходя́щаго,/ я́сно пропове́дал еси/ пред вражде́бным би́скупом<a type="note" xlink:href="#note24">24</a> и мно́гим наро́дом,/ облича́я лати́нскую ве́ру./ Сего́ ра́ди и телеса́ ва́ша свята́я,/ му́ченицы Христо́вы,/ пре́дана бы́ша быстри́нам речны́м/ и па́ки изнесе́на бы́ша Бо́жиим Про́мыслом на су́шу,/ ду́хи же ва́ша Христо́с упоко́и во оби́телех Небе́сных./ И ны́не, святи́и му́ченицы,/ за Правосла́вную ве́ру уме́ршии,/ моли́теся Христу́ Бо́гу спасти́ся ду́шам на́шим.</p>
<p>
<red>И ны́не пра́здника, глас 2: </red>Преклони́л еси́ главу́ Предте́чи:</p>
<p>
<red>Вход. Проки́мен дне. Пареми́и святы́м.</red>
</p>
<p>Проро́чества Исаиина чте́ние <red>(глава́ 43):</red>
</p>
<p>Та́ко глаго́лет Госпо́дь:/ вси язы́цы собра́шася вку́пе,/ и соберу́тся кня́зи от них./ Кто возвести́т сия́ в них?/ и́ли, яже от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ и да услы́шат, и да реку́т и́стину./ Бу́дите Ми свиде́телие,/ и Аз - Свиде́тель, глаго́лет Госпо́дь Бог,/ и о́трок, его́же избра́х,/ да позна́ете, и ве́руете Ми, и разуме́ете, я́ко Аз есмь,/ пре́жде Мене́ не бысть ин бог, и по Мне не бу́дет./ Аз есмь Бог, и несть, ра́зве Мене́, спаса́яй./ Аз возвести́х и спасох,/ уничижи́х и не бе в вас чужди́й./ Вы Мне свиде́телие, и Аз - Госпо́дь Бог,/ и еще́ от нача́ла Аз есмь,/ и несть от рук Мои́х избавля́яй,/ сотворю́, и кто отврати́т то?/ Си́це глаго́лет Госпо́дь Бог,/ избавля́яй вас, Святы́й Изра́илев.</p>
<p>Прему́дрости Соломо́ни чте́ние <red>(глава́ 3)</red>:</p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и<red>еже</red>́ от нас ше́ствие - сокруше́ние,/ они́ же суть в ми́ре./ И́бо пред лице́м челове́ческим, <red>Аще</red> и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я и обрете их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань уразуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́</p>
<p>Прему́дрости Соломони чте́ние <red>(гла́вы 5, 6):</red>
</p>
<p>Пра́ведницы во ве́ки живу́т: <red>(зри страни́цу 373)</red>.</p>
<p>
<red>На ли́тии стихи́ры пра́здника, глас 4, самогла́сны.</red>
</p>
<p>
<red>Сла́ва, глас 2:</red>
</p>
<p>Прииди́те, мучениколю́бцы,/ наслади́мся мы́сленно духо́вныя <red>Днесь</red> трапе́зы,/ ю́же нам предложи́ша трие́ и се́дмьдесят му́ченицы Госпо́дни;/ вы же, страстоте́рпцы Христо́вы,/ со А́нгелы ду́хом водворя́ющеся,/ проси́те Христа́ Спа́са дарова́ти грехо́в оставле́ние нам,/ ва́шу честну́ю па́мять соверша́ющим ве́рно.</p>
<p>
<red>И ны́не пра́здника, глас 8.</red>
</p>
<p>
<red>На стихо́вне стихи́ры святы́м, глас 4.</red>
</p>
<p>
<red>Подо́бен: </red>Я́ко до́бля в му́ченицех:</p>
<p>Многообра́зными преще́нии гне́вный мучи́тель угрожа́ше/ ка́знем злым преда́ти телеса́ ва́ша,/ Богомы́сленнии му́ченицы,/ вы же не отверго́стеся Правосла́вный Христо́вы ве́ры,/ но претерпе́ли есте́ темни́чная страда́ния/ и восприя́ли есте́ го́рькую смерть,/ ожида́юще бу́дущаго воздая́ния и безсме́ртныя сла́вы.</p>
<p>
<red>Стих:</red> Воззва́ша пра́веднии,/ и Госпо́дь услыша их.</p>
<p>Чу́днии, Боже́ственный, прему́дрии страстоте́рпцы/ пе́сньми свяще́нными да почту́тся,/ Правосла́вие бо пред враги́ свяще́нно пропове́давше,/ нечести́вую угаси́ша лесть свои́ми страда́нии/ и сла́ву прия́ша́ неувяда́емую.</p>
<p>
<red>Стих: </red>Мно́ги ско́рби пра́ведным,/ и от всех их изба́вит я Госпо́дь</p>
<p>Мучи́теля беззако́нна,/ беззако́нно повелева́ющаго испове́дати непра́вую ве́ру,/ блаже́нный му́дрии, посрами́сте,/ му́ченицы великоимени́тии,/ и, пострада́вше терпели́вно,/ венцы́ исплето́сте побе́дныя,/ о ми́ре моля́щеся.</p>
<p>
<red>Сла́ва, глас 4, самогла́сен:</red>
</p>
<p>Несы́тною ко Христу́ любо́вию ды́шуще,/ Правосла́вия не отверго́стеся,/ святи́и му́ченицы, се́дмьдесяте со двема́,/ и со учи́телем ва́шим, свяще́нным Иси́дором,/ и разли́чныя оби́ды и поноше́ния претерпе́сте,/ о Христе́ укрепля́еми,/ и мучи́телей де́рзость низложи́сте, святи́и,/ и, непрекло́нно ве́ру Христо́ву сохра́ньше,/ на Небеса́ преста́вистеся ко всех Творцу́,/ за Него́же и пострада́сте./ Те́мже, дерзнове́ние иму́ще к Нему́,/ проси́те дарова́ти душа́м на́шим/ мир и ве́лию ми́лость.</p>
<p>
<red>И ны́не пра́здника, глас 6.</red>
</p>
<p>
<red>Тропа́рь, глас 2:</red>
</p>
<p>Страстоте́рпцы Госпо́дни блаже́ннии,/ Правосла́вную ве́ру Христо́ву со дерзнове́нием пропове́дасте/ и на суди́щи уче́ния враго́в непра́вая обличи́сте,/ того́ ра́ди и вве́ржени бы́сте, святи́и,/ во глубину́ речну́ю,/ ду́ши же ва́ша всели́шася в Небе́сныя кро́вы,/ иде́же со святы́ми предстоя́ще Престо́лу Царя́ всех Бо́га,/ моли́теся Ему́ за вся правосла́вный лю́ди,/ по́двиги ва́ша че́стно почита́ющия.</p>
<p>
<red>Сла́ва, и ны́не, пра́здника.</red>
</p>
<p>
<red>На у́трени</red>
</p>
<p>На Бог Госпо́дь: <red>тропа́рь пра́здника, два́жды. Сла́ва, му́чеников. И ны́не, пра́здника</red>.</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Яви́ся <red>Днесь</red>:</p>
<p>Честну́ю твердь церко́вную,/ я́ко зве́зды вели́кия, просвеща́ете при́сно/ и ве́рныя озаря́ете, му́ченицы Боже́ственнии, Христо́вы во́ини.</p>
<p>
<red>Сла́ва, и ны́не, пра́здника.</red>
</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен: </red>Вознесы́йся:</p>
<p>Му́жественным по́мыслом преше́дше муче́ние, чу́днии страстоте́рпцы,/ сквозе́ речну́ю глубину́ проидо́сте/ и премину́сте ко спасе́ния широте́,/ насле́дие прии́мше Небе́сное Ца́рство,/ в не́мже твори́те о нас Боже́ственныя мольбы́, добропобе́днии му́ченицы.</p>
<p>
<red>Сла́ва, и ны́не, пра́здника.</red>
</p>
<p>
<red>По полиеле́и седа́лен, глас 8:</red>
</p>
<p>Ведоми бы́сте свя́зани от враго́в и в темни́цу затворе́ни,/ ве́рою соблюда́еми, непобеди́ми пребы́сте/ и, отреши́вшеся теле́с, святи́и, Боже́ственным жела́нием я́ве облеко́стеся./ Те́мже, я́ко свети́ла, просия́ете в ми́ре,/ ве́рныя просвеща́юще Ду́ха благода́тию./ Страстоно́сцы му́ченицы, моли́те Христа́ Бо́га согреше́ний проще́ние дарова́ти/ чту́щим любо́вию святу́ю па́мять ва́шу.</p>
<p>
<red>Сла́ва, и ны́не, пра́здника.</red>
</p>
<p>
<red>Степе́нна, 1-й антифо́н 4-го гла́са. Прокимен, глас 4: </red>Воззва́ша пра́веднии,/ и Госпо́дь услы́ша их. <red>Стих:</red> Мно́ги ско́рби пра́ведным, и от всех их изба́вит я Госпо́дь. Вся́кое дыха́ние: <red>Ева́нгелие от Матфе́я, зача́ло 36.</red>
</p>
<p>
<red>По 50-м псалме́ стихи́ра, глас 2:</red>
</p>
<p>Прииди́те, возра́дуемся Го́сподеви/ в па́мять страстоте́рпец, празднолю́бцы,/ прииди́те, воспои́м я́сно,/ восхваля́юще страда́льцы Христо́вы,/ лжи́вая мудрова́ния и вра́жескую лесть отве́ргшия/ и пра́вую ве́ру Христо́ву посреде́ суди́ща небоя́зненно пропове́давшия./ Те́мже, о всеблаже́ннии и многострада́льнии,/ непреста́нно моли́теся о ду́шах на́ших.</p>
<p>
<red>Кано́н пра́здника со ирмосо́м на 6 и му́чеников на 8, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red> Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая, проти́вныя сотре́,/ изра́илътяном путь глубины́ новосоде́лавшая.</p>
<p>Безпеча́льную жизнь насле́довасте,/ святи́и му́ченицы Христо́вы, се́дмьдесяте со треми́,/ и ра́дости духо́вный исполня́еми при́сно,/ всяку печа́ль, молю́ся, отжени́те от души́ моея́,/ я́ко да, ра́дуяся, сла́влю свяще́нное ва́ше страда́ние.</p>
<p>Новоявле́нный зве́зды бы́сте, му́ченицы Христо́вы,/ предводи́мый достосла́вным, кре́пким во уче́нии и терпе́нии, свяще́нным Иси́дором,/ те́мже мо́лим вы:/ тьму грехо́вную отжени́те от серде́ц на́ших, добропобе́днии му́ченицы Христо́вы.</p>
<p>Разжже́ннии Боже́ственными у́гльми Свята́го Ду́ха, страда́льцы,/ до́блестным страда́нием просия́ете, святи́и,/ и стре́лы сокруши́сте вся дре́вняго зми́я, льсти́ваго борца́.</p>
<p>
<red>Тро́ичен:</red> Тро́ице Единосу́щная, О́тче, Сло́ве и Ду́ше Святы́й,/ Тя ве́рно сла́вим, я́ко Творца́ всех, и Тебе́ вопие́м благоче́стно:/ Тро́ице Свята́я, спаси́ ны, Бо́же, моли́твами Твои́х страда́лец.</p>
<p>
<red>Богоро́дичен:</red> Дверь Боже́ственныя сла́вы Ты еси, Пречи́стая Госпоже́,/ покая́ния ми две́ри отве́рзи, Влады́чице,/ от врат а́довых исхити́, молю́ся, смире́нную мою́ ду́шу,/ я́ко да по до́лгу сла́влю Тя, те́плую Засту́пницу мою́.</p>
<p>
<red>Песнь 3</red>
</p>
<p>
<red>Ирмо́с: </red>Еди́не, ве́дый челове́ческаго существа́ не́мощь/ и ми́лостивно в не вообра́жся,/препоя́ши мя с высоты́ си́лою,/ е́же вопи́ти Тебе́, Святы́й:/ одушевле́нный хра́ме неизрече́нный сла́вы Твоея, Человеколю́бче.</p>
<p>Двиза́ше всю зло́бу льсти́вый враг, со святы́ми боря́ся,/ и побежда́шеся от них, зря тех непобежда́емых,/ поне́же Бо́жий си́ла помогаше им,/ те́мже Боже́ственныя све́тлости яви́шася о́бщницы, Богоблаже́ннии.</p>
<p>Злому́дрениый би́скуп вас восхоте́, святи́и, отто́ргнута от пра́выя ве́ры/ и ко своему́ лжемудрова́нию присоедини́ти и опресно́чному служе́нию,/ вы же противуста́сте ему́, святи́и, я́ко до́блии во́ини,/ и си́лою Христо́вою побе́ду взя́сте нань.</p>
<p>
<red>Тро́ичен: </red>Свет Оте́ц, Свет Сын, Свет Дух Святы́й Уте́шительный,/ я́ко от Со́лнца бо Еди́наго Тро́ица сия́ющи,/ Боже́ственно озаря́ет и соблюда́ет ду́ши на́ша святы́х му́ченик мольба́ми.</p>
<p>
<red>Богоро́дичен:</red> Де́во Ма́ти Пречи́стая, яже Бо́га вопло́щшая,/ гла́сы приими́ вопию́щих Ти всегда́/ и нас изба́ви от разли́чных искуше́ний вра́жиих.</p>
<p>
<red>Седален, глас 5:</red>
</p>
<p>Сия́ет <red>Днесь</red> па́мять страстоте́рпцев Твои́х, Го́споди,/ седми́десят со двема́ и со священнонача́льником их Иси́дором,/ я́ко зве́зды, просия́вших и мрак заблужде́ния прогна́вших от ве́рных Бо́жиим посо́бием,/ и́мут бо дерзнове́ние ко Го́споду,/ Ему́же и предстоя́т, моля́щеся о всех нас,/ честна́я страда́ния их ве́рно почита́ющих.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с: </red>Го́ру Тя, благода́тию Бо́жиею приосене́нную,/ прозорли́выма Авва́кум усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</p>
<p>Страда́льцы святи́и, се́дмьдесяте со двема́,/ и, я́ко го́лубь чи́стый, Иси́доре, учи́телю и́стинныя ве́ры Христо́вы,/ вас поколеба́ти не возмо́же вселука́вый от Боже́ственнаго стоя́ния,/ но сам паде́ся злый.</p>
<p>Страстоте́рпцы сла́внии и страда́льче до́блий, Иси́доре блаже́нный,/ приведы́й Господеви лик му́чеников,/ вы бо уме́ты вмени́сте вся кра́сная ми́ра,/ да обря́щете Христа́ Бо́га на́шего,/ и́стинную красоту́ и некра́домое бога́тство.</p>
<p>
<red>Тро́ичен</red>: Тро́ицу Ли́цы, Еди́н'цу о́бразом, благоче́стно сла́вим,/ Бо́га и́стинна, Его́же пою́т А́нгельская и Арха́нгельская чинонача́лия, я́ко тва́ри Влады́ку,/ и челове́цы, ве́рно покланя́ющеся при́сно.</p>
<p>
<red>Богоро́дичен</red>: Воплоща́ется от чи́стых крове́й Твои́х Госпо́дь,/ покая́ние чту́щим Тя подава́я, Всепе́тая, Твои́м благи́м хода́тайством,/ я́ко Благоутро́бен и Еди́н Человеколю́бец.</p>
<p>
<red>Песнь 5</red>
</p>
<p>
<red>Ирмо́с:</red> Просвети́вый сия́нием/ прише́ствия Твоего́, Христе́,/ и освети́вый кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя.</p>
<p>Вод духо́вных испо́лнишася трие́ и се́дмьдесят,/ в во́ду вве́ржени бы́вше, святи́и, за всех Живота́ - Христа́ Царя́,/ и Боже́ственным манове́нием изнесе́на бы́ша честна́я телеса́ их на су́шу,/ и пре́лести изсуши́ша му́тныя пото́ки си́лою Бо́жиею,/ и ве́рных сердца́ напои́ша.</p>
<p>Вельми́ подви́гшеся ре́вностию, Боже́ственнии му́ченицы,/ и о Христе́ укрепля́еми, враго́в Правосла́вный ве́ры посрами́сте/ и зако́н лати́нский и лжи́вая уче́ния попра́сте, святи́и, и ни во что же вмени́ете./ Му́ченик моле́нием, Сло́ве Бо́жий, вели́ких мук изба́ви нас,/ вседуше́вно свята́я муче́ния их ублажа́ющих.</p>
<p>
<red>Тро́ичен:</red> Пренача́льное и Присносу́щное Еди́но Божество́ славосло́вяще,/ покло́нимся в Трие́х Ли́цех естество́м Неразде́льному и сла́вою Равноче́стному,/ я́коже Боже́ственнии му́ченицы пропове́даша.</p>
<p>
<red>Богоро́дичен:</red> Де́во, в же́нах Благослове́нная,/ Твоя́ ми́лости пода́ждь лю́дем Твои́м, страстоте́рпцев Христо́вых моле́нием,/ Ми́лостиваго бо яви́лася еси́ Ма́ти.</p>
<p>
<red>Песнь 6</red>
</p>
<p>
<red>Ирмо́с:</red> Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния./ Спаси́ лю́ди Твоя́, Бо́же наш,/ Ты бо кре́пость немощетву́ющих и исправле́ние.</p>
<p>Что нам мно́гая словеса́, яже глаго́леши, би́скупе, непра́выя ве́ры побо́рниче,/ и обеща́емая, я́же предлага́вши? -/ свяще́нный Иси́дор со дружи́ною свое́ю глаго́лаше к мучи́телю, -/ сия́ вся нам же́лчи горча́йша,/ но твори́, еже́ хо́щеши, о суему́дренне.</p>
<p>Вас, честни́и страда́льцы Христо́вы, Дух Святы́й укрепи́,/ и всели́ся в вас бога́тно,/ и терпе́ние дарова́ вам проти́ву жестокосе́рдых враго́в,/ Его́же си́лою мно́гия томле́ния и му́ки претерпе́сте, святи́и, от неправове́рных./ Те́мже и Христо́с вас венча́ десни́цею Свое́ю бога́тою,/ за Него́же и пострада́ете.</p>
<p>
<red>Тро́ичен:</red> Оте́ц, Сын и Дух Пра́вый,/ Триипоста́сная Еди́нице и Нераздели́мая Тро́ице,/ поми́луй покланя́ющияся Боже́ственней держа́ве Твое́й.</p>
<p>
<red>Богоро́дичен:</red> Вити́йствующая уста́ не возмо́гут пове́дати Твое́, Отрокови́це, та́инство:/ Несказа́ннаго бо ражда́еши/ и на руку́ Свое́ю но́сиши руко́ю Содержа́щего вся́ческая.</p>
<p>
<red>Конда́к, глас 4:</red>
</p>
<p>Му́ченик Христо́вых лик пе́сньми почти́м,/ пострада́вших кре́пко Христо́вы ра́ди ве́ры и́стинныя/ и вра́жию горды́ню до конца́ низложи́вших./ Озари́вшеся бо благода́тию Несозда́нныя Тро́ицы, сла́внии,/ со священному́чеником Иси́дором пострада́вшии,/ я́ко зве́зды, сия́ете во все́м ми́ре,/ и ны́не мо́литеся Христу́ непреста́нно,/ и нас защища́ете от вражде́бных язы́к наше́ствия,/ неусы́пнии моли́твенницы о ду́шах на́ших.</p>
<p>
<red>И́кос:</red>
</p>
<p>Прему́дрый Зижди́тель, Влады́ка и Госпо́дь виногра́да мы́сленнаго,/ я́коже пресвяты́ми усты́ в при́тчи виногра́да глаго́лет,/ во единонадеся́тый час де́лавшим дару́ет бога́тую мзду/ и ны́не, де́лы извести́в в при́тчи кры́емое,/ священноучи́теля Иси́дора и и́же с ним полк страда́лец/ се́дмьдесят со двема́ показа́ све́тлы му́ченики и во́ины преизря́дны./ Преда́ния бо и зако́ны лати́нския попра́вше, до́блии,/ и ненави́стников пра́выя ве́ры ужаси́вше кре́пким противле́нием свои́м и терпе́нием,/ подо́бии бы́сте пе́рвым страда́льцем, святи́и му́ченицы./ Те́мже Христо́с вас венча́ нетле́нными венцы́ в кро́вех Небе́сных,/ иде́же му́ченичестии ли́цы веселя́тся./ Вы же защища́йте нас от вражде́бных язы́к наше́ствия,/ неусы́пнии моли́твенницы о ду́шах на́ших.</p>
<p>
<red>Песнь 7</red>
</p>
<p>
<red>Ирмо́с:</red> Тебе́, у́мную, Богоро́дице, пещь,/ разсмотря́ем, ве́рнии,/ я́коже бо о́троки спа́се три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</p>
<p>И́стиннии му́ченицы, и́стиннаго Христа́ Бо́га на́шего страда́льцы, трие́ и се́дмьдесят,/ взыва́ху к мучи́телем свои́м:/ бие́ние, и огнь, и ины́я му́ки гото́ви есмы́ сла́дце подъя́ти за пра́вую ве́ру Христо́ву./ И ра́достно поя́ху:/ а́ще Бог по нас, никто́же на ны,/ благослове́н Бог оте́ц на́ших.</p>
<p>Зу́бы скреже́щуще уби́йственнии лю́дие/ и, я́ко зве́рие, восхи́тивше Богоявле́нники,/ в темни́цу вмета́ху и во́дам предая́ху,/ му́ченицы же ра́достно поя́ху:/ благослове́н Бог оте́ц на́ших.</p>
<p>
<red>Тро́ичен: </red>Просла́вим Тро́ицу Неразде́льную,/ воспои́м Еди́но Божество́,/ со Отце́м Сло́во и Ду́ха Всесвята́го.</p>
<p>
<red>Богоро́дичен:</red> Благослове́н еси́, Бо́же,/ И́же во чре́ве Деви́чи всели́выйся и спасы́й челове́ка,/ препе́тый и превозноси́мый во ве́ки.</p>
<p>
<red>Песнь 8</red>
</p>
<p>
<red>Ирмо́с: </red>В пещи́ о́троцы Изра́илевы,/ я́коже в горни́ле,/ доброто́ю благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>Хва́лящеся я́звами Христо́выми,/ к ве́чным востеко́сте оби́телем, священному́чениче Иси́доре и и́же с тобо́ю собо́р му́ченический,/ во оде́жды оде́яни убеле́нныя,/ и све́тло Царе́ви сил предстои́те, с му́ченики взыва́юще:/ благослови́те, вся дела́ Госпо́дня, Го́спода.</p>
<p>Страстоте́рпцы, му́ченицы Христо́вы, се́дмьдесяте со треми́,/ пла́мень вра́жеския зло́бы попра́сте Бо́жиим посо́бием,/ безчелове́чных мучи́телей посрами́сте/ и венцы́ нетле́нными от Христа́ венча́стеся, непобеди́мии, воспева́юще:/ благослови́те, вся дела́ Госпо́дня, Го́спода.</p>
<p>Я́ко земля́ жа́ждущая, му́ченицы блаже́ннии,/ прия́сте уче́ния от медото́чнаго язы́ка Иси́дора свяще́ннаго/ и вложи́сте в ду́ши своя́, я́коже не́кую сла́дость Боже́ственную,/ и от сего́ принесо́сте Подвигополо́жнику Христу́ клас стори́чествующ, пою́ще:/ благослови́те, вся дела́ Госпо́дня, Го́спода.</p>
<p>
<red>Тро́ичен:</red> Да пое́тся Трисвяты́й, Оте́ц и Сьш и Дух Святы́й,/ Неразде́льная Еди́ница, Еди́но Божество́,/ держа́щее дла́нию всю тварь во вся ве́ки/ и нас назира́ющее ми́лостию Свое́ю бога́тою, пою́щих:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Из Тебе́ Бог возсия́, Всепе́тая Де́во,/ и Богоразу́мием просвети́ омраче́нный лю́ди,/ и нас от истле́ния к жи́зни Небе́сней возведе́, пою́щих:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red> О́браз чи́стаго рождества́ Твоего́/ огнепали́мая купина́ показа́ неопа́льная,/ и ны́не на нас напа́стей свирепе́ющую угаси́ти, мо́лимся, пещь,/да Тя, Богоро́дице,/непреста́нно велича́ем.</p>
<p>Плоть свою́ преда́вше ра́нам и го́рьким темни́цам за Всевы́шняго Царя́ и Го́спода,/ неуя́звленну спасли́ есте ду́шу, страстоте́рпцы Госпо́дни блаже́ннии со треми́ се́дмьдесяте,/ и Боже́ственныя сла́вы прича́стницы бы́ти сподо́бистеся, всечестни́и му́ченицы.</p>
<p>Невече́рняго Све́та - Христа́ - зве́зды на земли́ со пресве́тлым Иси́дором свяще́нным яви́стеся, блаже́ннии,/ и всем челове́ком озаря́ете ду́ши,/ призыва́ющим вас с ве́рою и почита́ющим святу́ю па́мять ва́шу.</p>
<p>Па́мять светоза́рную ва́шу и честну́ю почита́юще и ра́дующеся ду́хом, мо́лимся:/ блаже́нный Иси́доре, до́блий учи́телю, с пострада́вшими с тобо́ю му́ченики,/ вся правосла́вный лю́ди сохраня́йте невреди́мы,/ непобеди́мии му́ченицы Христо́вы.</p>
<p>
<red>Тро́ичен:</red> Триипоста́сное Естество́ и Неразде́льную сла́ву,/ в Божестве́ Еди́нем пое́мую непреста́нно на Небеси́ и на земли́,/ Тро́ицу Неразлу́чную просла́вим, с Сы́ном Отцу́ и Ду́ху покланя́ющеся благоче́стно,/ да изба́вимся муче́ния о́гненнаго предста́тельетвом страстоте́рпцев,/ пропове́давших Святу́ю Тро́ицу.</p>
<p>
<red>Богоро́дичен:</red> Благослове́нную Мари́ю, Госпожу́, и Бо́жию Ма́терь, и Де́ву,/ прииди́те, вси ве́рнии, любо́вию непреста́нно восхва́лим,/ Ея́же ра́ди обрето́хом ве́чное ра́дование.</p>
<p>
<red>Свети́лен.</red>
</p>
<p>
<red>Подо́бен:</red> Пло́тию усну́в:</p>
<p>Све́ту Невече́рнему - Христу́ - предстоя́ще с ли́ки му́ченическими,/ блаже́ннии страстоте́рпцы Госпо́дни, се́дмьдесят со треми́,/ воспева́ющих вас спаса́йте моли́твами свои́ми, святи́и.</p>
<p>
<red>Богоро́дичен:</red>
</p>
<p>Незаходи́маго Све́та носи́ла еси́, Присноде́во Ма́ти Мари́е,/ просвеща́ющаго седя́щих во тьме неве́дения,/ Сы́на Твоего́ и Бо́га на́шего.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Му́ченицы Христо́вы прехва́льнии,/ гони́телей стремле́ния и ну́ждную смерть/ ни во что же вмени́сте,/ и, благодерзостно ополчи́вшеся,/ мужему́дренно к боре́нием победоно́сною сла́вою оде́ястеся,/ и причто́стеся всем пра́ведным,/ с ни́миже вас, всегда́ хва́ляще, ублажа́ем.</p>
<p>Му́ченицы Христо́вы преблаже́ннии,/ на водно́е потопле́ние/ са́ми себе́ преда́сте,/ и зе́млю телесы́ ва́шими освяти́сте,/ и возду́х просвети́сте восхожде́нием к Небесе́м,/ ны́не же живе́те на Небесе́х во све́те невече́рнем,/ о нас всегда́ моля́щеся, Богови́дцы.</p>
<p>Му́ченицы Христо́вы непобеди́мии,/ мук разжже́ние/ росо́ю Боже́ственныя благода́ти без вре́да проидо́сте,/ и на воде́ поко́йне жи́ти сподо́бистеся,/ венцы́ побе́ды прие́мше;/ тем, ра́дующеся <red>Днесь</red>, пра́зднуем святу́ю ва́шу па́мять,/ Христа́ сла́вяще.</p>
<p>
<red>Сла́ва, глас 8:</red>
</p>
<p>Во́инствовавше Христу́,/ я́же на земли́ кра́сная оста́висте,/ и, крест на рамена́ взе́мше,/ мук ра́ди многоплете́нных Тому́ после́довали есте́,/ и пред мучи́тели мно́гими не отверго́стеся Его́./ А́нгелы ве́нцы побе́дными /главы́ ва́ша увязо́ша,/ дерзнове́нный душе́ю, светло́ в черто́г Небе́сный внидо́сте./ Те́мже, дерзнове́ние иму́ще ко Спа́су всех,/ моли́теся о ду́шах на́ших.</p>
<p>
<red>И ны́не пра́здника. Славосло́вие вели́кое.</red>
</p>
<p>
<red>На литурги́и</red>
</p>
<p>
<red>Блаже́нны пра́здника, песнь 4-я и святы́м песнь 6-я. Проки́мен:</red> Воззва́ша пра́веднии, и Госпо́дь услы́ша их.<red> Апо́стол и Ева́нгелие му́чеников</red>.</p>
</section>
