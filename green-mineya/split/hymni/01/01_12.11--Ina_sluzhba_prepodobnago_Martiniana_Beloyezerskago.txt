<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́на слу́жба преподо́бнаго Мартиниа́на Белоезе́рскаго</p>
</title><p>
<red>Ве́чер</red>
</p>
<p>Блаже́н муж: На Го́споди, воззва́х<red>: стихи́ры пра́здника 3 и преподо́бнаго 5, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Ум предочи́стив от страстна́го движе́ния,/ пома́зание свято́е прия́л еси́, преподо́бне,/ па́стырь Богоизбра́нен быв, всеблаже́нне,/ Ду́хом Боже́ственным и пресла́вными твои́ми уче́нии/ наста́вил еси́ ста́до к зла́ку Богоразу́мия/ и к пути́ спасе́нному./ Сего́ ра́ди почита́ем тя свяще́нными пе́сньми.</p>
<p>Лоза́ благора́сленна Боже́ственнаго виногра́да быв,/ доброде́телей Боже́ственный гро́зды прине́сл еси́, преподо́бне,/ исцеле́нием ка́пля, всем челове́ком иска́пающа при́сно,/ священнотаи́нниче всече́стне,/ темже, торжеству́юще пресла́вную па́мять твою́,/ покланя́емся честны́м моще́м твои́м,/ просвеще́ние почерпа́юще.</p>
<p>Благосказа́нием слове́с твои́х,/ преподо́бне отче Мартиниа́не,/ Це́рковь Христо́ва украша́ется,/ честны́ми твои́ми уче́нии доброде́телей,/ темже почита́ем свяще́нное твое́ торжество́ и преставле́ние пресла́вное,/ и́нокующим похвало́, святы́й побо́рниче.</p>
<p>
<red>Ины стихи́ры преподо́бнаго, глас 8:</red>
</p>
<p>
<red>Подо́бен:</red> О, пресла́внаго чудесе́:</p>
<p>О́тче Богому́дре Мартини́ане,/ ты от утро́бы Бо́гу приложи́ свой смысл,/ весь прилежа́ Вседержи́телю,/ плоды́ досто́йны принося́ Ему́ от свои́х по́двиг, преподо́бне,/ венча́емь доброде́тельными венцы́,/ тем благи́х обре́те восприя́тие, досточу́дне.</p>
<p>Ты мни́хом наказа́тель/ и Ру́сской земли́ звезда́ пресве́тлая,/ осия́ющи чудесы́ вся стра́ны на́ша,/ тя бо Бог пре́же избра́ от ю́ности, о́тче,/ па́стыря овца́м слове́сным,/ тем преподо́бных лик тя восприим,/ с ни́ми же моля́ся,/ проси́ ста́ду твоему́ грехо́в оставле́ние.</p>
<p>Отче Богому́дре Мартиниа́не,/ сле́зными исто́чники просвети́вый мысль,/ Бо́гови бесе́довал еси́,/ непреста́нными очище́нии и сия́нии/ столп све́тел благоче́стия огнесия́нен яви́ся, блаже́нне,/ и́нокующих учи́тель и похвала́,/ и ны́не всех нас соблюди́ хода́тайством твои́м.</p>
<p>
<red>Сла́ва, глас тойже. Самогла́сен:</red>
</p>
<p>Боже́ственнаго испо́лнь ра́зума,/ ста́ду слове́сному Христо́ву яви́лся еси́ Боже́ственный учи́тель,/ сия́ воспита́я богому́дренно и благоче́стно на па́жити Боже́ственнаго славосло́вия,/ те́мже ны́не твое́ честно́е преставле́ние почита́ем,/ просла́вльшаго тя Го́спода велегла́сно сла́вяще,/ Того́ моли́, преподо́бне о́тче Мартиниа́не,/ стране́ на́шей на враги́ одоле́ние побе́ды дарова́ти,/ и Це́ркви правосла́вных благоче́стное единомышле́ние,/ и спасе́ние душа́м на́шим.</p>
<p>
<red>И ны́не, пра́здника.</red>
</p>
<p>
<red>Вход. Проки́мен дне. Чте́ния преподо́бническая (зри страни́цы 373 </red>
<red>-</red>
<red> 374),</red>
</p>
<p>
<red>На ли́тии стихи́ры самогла́сны. Глас 6:</red>
</p>
<p>Богоно́се преблаже́нне Мартиниа́не,/ все плотско́е мудрова́ние ду́хови повину́л еси́, поще́ния страда́ньми утверди́вся,/ я́ко зла́то, искуше́но в горни́ле, сия́я, яви́ся,/ прия́телище бысть Ду́ху Пресвято́му,/ собра́в и́ночествующих мно́жества/ и уче́нии свои́ми, я́ко не́коею ле́ствицею восхо́дною на Не́бо,/ на высоту́ доброде́телей возведе́,/ помина́й нас, чту́щих па́мять твою́ присносвяще́нную,/ и моли́ спасти́ся душа́м на́шим.</p>
<p>Возсия́ <red>Днесь</red> пресве́тлая и всепра́зднественная па́мять твоя́,/ пресла́вне Мартиниа́не,/ созыва́ющи многочи́сленный по́стник и преподо́бных ликостоя́ния,/ А́нгели же со челове́ки я́ко вои́стинну к похвале́нию/ И́же в Тро́ице покланя́ема Христа́ Бо́га на́шего,/ те́мже, притека́ют;е к свяще́нным моще́м твои́м,/ исцеле́ния да́ры оби́льно прие́млем/ и тебе́ венча́вшаго Христа́ прославля́ем,/ Спа́са душа́м на́шим.</p>
<p>Богоно́се преблаже́нне о́тче Мартиниа́не,/ ты проро́чески слеза́ми зе́млю омака́ше,/ не дал еси́ сна очи́ма свои́ма,/ ни ве́ждома свои́ма дрема́ния,/ серде́чное жела́ние е́же ко Христу́ явля́я,/ Его́же возлюби́л еси́,/ тем и́ноком о́браз был еси́/ и вся́кия доброде́тели вид испра́ви,/ сего́ ра́ди тя ублажа́ем, Христа́ велича́юще,/ тебе́ просла́вльшаго.</p>
<p>
<red>Сла́ва, глас 8:</red>
</p>
<p>Егда́, блаже́нне, к Боже́ственному жела́нию ум свой впери́в,/ тогда́ оста́вил еси́ вся до́лу влеку́щая мудрова́ния,/ и процве́л еси́, я́ко крин прекра́сный, доброде́телию,/ и страсте́й те́рние искорени́,/ и насади́ плоды́ трудо́в свои́х,/ те́мже и пожа́т рукоя́ти - неотъе́млемо бога́тство на Небесе́х,/ Мартиниа́не преподо́бне, моли́ Христа́ Бо́га грехо́в оставле́ние дарова́ти/ воспева́ющим досто́йно сла́ву твою́.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 2. Самогла́сен:</red>
</p>
<p>Ду́ха Свята́го теплото́ю, прему́дре,/ жела́ние се́рдца своего́ е́же к Бо́гу согре́яв/ и зи́му страсте́й умертви́в,/ многоко́зненную си́лу бесо́вскую низложи́л еси́/ и до конца́ не́мощных сих показа́,/ Небе́сная же во́инства удиви́л еси́ терпе́нием свои́м,/ но,я́ко по́стником подража́тель и преподо́бным сожи́тель/ моли́ спасти́ся душа́м на́шим.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Взем крест, преподо́бне Мартиниа́не,/ кре́пко после́довал еси́ И́же нас ра́ди Распя́тому,/ и Его́ ра́ди любве́ вся оста́вил еси́,/ и Того́ Еди́наго Христа́ возлюби́л еси́,/ Ему́же со А́нгелы предстоя́,/ моли́ уще́дрити мир и спасти́ ду́ши на́ша.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́ко прии́м Небе́сное се́мя,/ плод стори́чествующий доброде́тели прине́сл еси́,/ Мартиниа́не, о́тче наш,/ пита́я благода́тственно и́же гла́дом та́ющих доброде́тели,/ отню́дуже исцеле́ния ве́рою приходя́щим подава́еши,/ но я́ко име́я дерзнове́ние ко Христу́,/ моли́, преподо́бне о́тче Мартиниа́не,/ спасти́ и́же ве́рою чту́щих тя/ и пра́зднующих любо́вию святу́ю па́мять твою́.</p>
<p>
<red>Сла́ва, глас 5:</red>
</p>
<p>Преподо́бне о́тче наш Мартиниа́не,/ егда́ Боже́ственным манове́нием подви́гся от млада́го во́зраста,/ пусты́ню пости́г и та́мо всели́ся,/ единомы́шленно вели́каго учи́теля спасе́нию обре́т/ и того́ стопа́м богому́дренно после́довал еси́,/ и́нокующим чинонача́льник был еси́/ и Святы́я Тро́ицы служи́тель и́стинный,/ Тоя́ моли́, свя́те, и́же благоче́стно пра́зднующим/ и всечестно́е твое́ успе́ние соверша́ющим,/ спасти́ся душа́м на́шим.</p>
<p>
<red>И ны́не, пра́здника.</red>
</p>
<p>
<red>Тропа́рь, глас 7:</red>
</p>
<p>От ю́ности, о́тче, избра́н и возлю́блен был еси́ Го́сподом Бо́гом,/ И́же, прови́дя до́брое твое́ произволе́ние,/ научи́ тя приити́ к преподо́бному уго́днику Своему́, Кири́ллу всеблаже́нному,/ от него́же наста́влен быв на путь спасе́ния,/ в стра́се Бо́жии и чистоте́ душе́вней,/ в благогове́нии же и непреста́нных к Бо́гу моли́твах/ житие́ твое́ непоро́чно преше́л еси́,/ и ны́не, со дерзнове́нием предстоя́ на Небесе́х Престо́лу Христо́ву,/ о́тче Мартиниа́не всеблаже́нне,/ не преста́й моля́ Христа́ Бо́га спасти́ и поми́ловати ду́ши на́ша.</p>
<p>
<red>Сла́ва, и ны́не, пра́здника.</red>
</p>
<p>
<red>На у́трени</red>
</p>
<p>На Бог Госпо́дь: <red>тропа́рь пра́здника, два́жды.</red> Сла́ва, <red>святаго. </red>И ны́не, <red>пра́здника.</red>
</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Весь освяще́н и Богоно́сен показа́ся,/ мир и бога́тство, све́тлость и всю ели́ка ви́димую добро́ту маловре́менную преоби́дев,/ смире́нием же и нището́ю Влады́це Христу́ после́довал еси́,/ собра́в и́нок мно́жество, и сих Правосла́вия уче́ньми просвети́л еси́./ Тем и по кончи́не нестаре́емую благода́ть прия́л еси́/ и, во гро́бе лежа́, нетле́нен пребы́сть, Богоблаже́нне Мартиниа́не,/ моли́ Христа́ Бо́га согреше́нием проще́ние дарова́ти нам.</p>
<p>
<red>Сла́ва, и ны́не, пра́здника.</red>
</p>
<p>
<red>По 2-м стихословии седален, глас 8.</red>
</p>
<p>
<red>Подо́бен:</red> Повеле́нное та́йно:</p>
<p>Страсте́й тьму отгна́л еси́ моли́твами свои́ми, о́тче,/ и се́рдце свое́ с чу́вствы в честь Бо́гу предста́вил еси́./ Те́мже в тя всели́ся благода́ть Пресвята́го Ду́ха,/ еже́ прови́дети бу́дущая, я́ко близ настоя́щая/ и непло́дствия соу́з разреши́ти./ Те́мже и мы мо́лим тя:/ проси́ нам от Христа́ Бо́га оставле́ния грехо́в.</p>
<p>
<red>Сла́ва, и ны́не, пра́здника.</red>
</p>
<p>
<red>По полиеле <red>е</red> седа лен, глас 4,</red>
</p>
<p>
<red>Подо́бен:</red> Яви́лся еси́:</p>
<p>Вели́каго отца́ и учи́теля учени́к предо́бр я́влься, преподо́бне,/ и невозвра́тным жела́нием от души́ тому́ равноа́нгелъно после́довал еси́,/ лобза́в рети́вно о́тчее наказа́ние и безмо́лвие ума́ сохрани́в немяте́жно, препроводи́л дни своя́,/ тем мо́лим тя, преблаже́нне:/ и нас сохрани́ немяте́жно от неви́димых и ви́димых враг,/ заступа́я и покрыва́я во спасе́ние ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря и внима́ше мы́слию,/ и́же на руно́ дождь, в безсе́менном зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший./ И, свиде́тельствуя, обру́чник Твой и храни́тель свяще́нником взыва́ше:/ Де́ва ражда́ет и по рождестве́ па́ки Де́вою пребыва́ет.</p>
<p>
<red>Степе́нна, 1-й антифо́н 4-го гла́са. Прокимен:</red> Честна́ пред Го́сподем/ смерть преподо́бных Его́. <red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие преподо́бническое.</p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ те́мже на Небесе́х обре́те мзду трудо́в твои́х,/ де́монския разори́л еси́ по́лчища/ и а́нгельский дости́гл еси́ чи́ны,/ <red>ихже</red> житию́ без поро́ка поревнова́л еси́,/ дерзнове́ние име́я ко Го́споду,/ мир испроси́ душа́м на́шим.</p>
<p>
<red>Кано́н пра́здника со ирмосо́м на 6 и преподо́бнаго два кано́на на 8. Кано́н преподо́бнаго, его́же краегране́сие си́це: Мартиниа́на похвали́ти ра́зум, Бо́же мой, да́руй ми. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red> Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</p>
<p>Песнь воспе́ти и восхвали́ти, Христе́ Бо́же наш,/ Своя́ рабы́ досто́йно сподо́би/ блаже́ннаго отца́, наста́вника и учи́теля спасе́ния на́шего.</p>
<p>Я́ко младе́нец, блаже́нне, в весе́лии и ра́дости усе́рдно прите́кл еси́ всех ма́тери - благода́ти Утеши́теля./ И нас, чад свои́х, наста́ви бо́дренными твои́ми к Бо́гу моли́твами,/ о́тче преподо́бне Мартиниа́не.</p>
<p>И́же от Тро́ицы Еди́наго, Иорда́нския во́ды освяти́ти прише́дшаго,/ Тому́, преподо́бне, усе́рдно после́довал еси́,/ моли́ Его́ и о нас, о́тче, присночту́щих честну́ю па́мять твою́.</p>
<p>
<red>Богоро́дичен:</red> Во оби́тель Пречи́стыя Богома́тере от млады́я версты́ всели́вся,/ неукло́нным ра́зумом вперя́емь жела́ния доброде́телей,/ Тоя́ умоли́ спасти́ и нас, во еди́ном рве́нии до́брых соде́яний.</p>
<p>
<red>Други́й кано́н, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red> Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</p>
<p>От Све́та Свет, Христе́ мой, от Отца́ пре́жде век рожде́йся,/ И́же искони́ со Отце́м и Ду́хом,/ согреше́ния мрак души́ моея́ отгна́в, озари́ ум мой, молю́ся,/ да возмогу́ пе́ти Мартиниа́на, Твоего́ уго́дника.</p>
<p>От ко́рене блага́го блаже́ннейша о́трасль прозя́бл еси́,/ земны́х и маловре́менных жития́, избе́гл еси́,/ тем ны́не чистоте́ вене́ц прие́мля,/ со А́нгелы Христу́ воспева́еши, я́ко просла́вися.</p>
<p>Земна́я и мимотеку́щая, я́ко уме́ты, нивочто́же вмени́л еси́/ и Христа́ Еди́наго приобре́л еси́,/ Его́же сою́зом любве́ уязви́в ду́шу,/ и Того́ потща́лся еси́ обрести́ ненасыща́емыя доброты́.</p>
<p>
<red>Богоро́дичен:</red> Услы́шав Е́ва прама́ти: в печа́лех роди́ши ча́да./ Ты же, Де́во Чи́стая, услы́ша: Госпо́дь с Тобо́ю, ра́дуйся, -/ и ра́дованным гла́сом, Богоневе́сто, печа́ль прама́тери потре́блыпи.</p>
<p>
<red>Катава́сия пра́здника.</red>
</p>
<p>
<red>Песнь 3</red>
</p>
<p>Ирмо́с: Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</p>
<p>По апо́столу, о́тче, вы́шняя ища́, мудрова́ние е́же име́я к Бо́гу,/ и вся, я́же на земли́, оста́вил еси́, да Христа́ Еди́наго приобря́щеши,/ и пачеесте́ственныя добро́ты сподо́бился еси́, преблаже́нне.</p>
<p>Еще́ и ю́ноша во оби́тель свята́го Кири́лла прише́л еси́,/ но мно́гих ра́зумом све́рстник превозше́л еси́/ и я́ко и́скренний учени́к тому́ благонра́вно после́довал еси́,/ с ним моли́ Христа́ Бо́га, о́тче, и нам спасе́ния получи́ти.</p>
<p>Стра́хом Боже́ственным, преподо́бне, огражда́лся,/ во смире́нный путь спасе́ния прише́л еси́, Того́ Еди́наго жела́я,/ ища́ получи́ти Христа́ Бо́га, во святы́х прославля́емаго.</p>
<p>
<red>Богоро́дичен:</red> Му́дрость соста́вную и Сло́во присносу́щное, Врача́ всем - Христа́, ро́ждшая, Де́во,/ гное́ния я́звы души́ моея́ исцели́,/ лю́тыя и многовре́менныя стра́сти се́рдца моего́ уста́ви.</p>
<p>
<red>Ин</red>
</p>
<p>
<red>Ирмо́с:</red> На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</p>
<p>По апо́столу, о́тче, вы́шняя ища́ и мудрова́ние име́я, еже́ к Бо́гу,/ вся, я́же на земли́, оста́вил еси́/ и пачеесте́ственныя добро́ты сподо́бися.</p>
<p>Све́том Боже́ственным осия́емь,/ о не́м путь, е́же к жи́зни веду́щ, позна́л еси́, о́тче Мартиниа́не,/ и равноа́нгельнаго жития́ чудотво́рец исцеле́нием нарече́ся.</p>
<p>Зако́ны пита́яся всех Творца́ и Влады́ки,/ тем невече́рний облиста́в Свет и неле́стное со́лнце яви́лся еси́,/ прему́дрости сокро́вище, мир обогаща́я.</p>
<p>
<red>Богоро́дичен:</red> Во ины́х жена́х ма́ти, до́ндеже де́ва, не позна́ся, ни ма́ти по рождестве́ де́вства сподо́бися,/ на Тебе́ же, Де́во Ма́ти, обоя́ сбы́стся,/ тем весе́лием души́ воспева́юще:/ несть непоро́чны, па́че Тебе́, Влады́чице.</p>
<p>
<red>Конда́к и и́кос пра́здника.</red>
</p>
<p>
<red>Седа́лен преподо́бнаго, глас 4.</red>
</p>
<p>
<red>Подо́бен:</red> Яви́лся еси́:</p>
<p>Столп и утвержде́ние Це́ркви Христо́ве я́влься,/ пребога́те и преблаже́нне о́тче наш Мартиниа́не,/ о́браз и надписа́ние быв ве́ре благоче́стия,/ и́нокующим яви́ся Богоприя́тен же наказа́тель/ и Живонача́льный Тро́ицы и́стый служи́тель,/ святы́м оби́телем непреле́стен побо́рник, Це́рковь Богома́тере украси́в святы́м пе́нием,/ Тою́ умоли́, свя́те,/ спасти́ и́же ве́рою и любо́вию благоче́стно поклоня́ющихся Че́стному Рождеству́ Ея́.</p>
<p>
<red>Сла́ва, и ны́не, пра́здника.</red>
</p>
<p>
<red>Песнь 4</red>
</p>
<p>
<red>Ирмо́с:</red> Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вил Твое́ Божество́.</p>
<p>Боже́ственнаго святи́теля в увере́нии смы́слом и ра́зумом был еси́, преподо́бне,/ мно́гое тща́ние показа́в в Це́ркви Бо́жий,/ и сию́, я́ко неве́сту, украси́л еси́ пе́нием и пе́сньми духо́вными.</p>
<p>Нас свы́ше, ста́до свое́, назира́й, о́тче, ми́лостивно,/ стране́ на́шей побе́ды дая́ти на враги́ от всех ца́рствующаго Христа́ Бо́га моли́/ и спасти́ся всем нам.</p>
<p>Све́том Боже́ственным осия́емь, со А́нгелы ны́не на Небесе́х водворя́яся,/ помина́й с ве́рою чту́щих па́мять твою́,/ преподо́бне Мартиниа́не, о́тче приснопа́мятне.</p>
<p>
<red>Богоро́дичен:</red> Сло́ва и Сы́на Бо́жия поро́ждшая без се́мене,/ Пита́теля жи́зни на́шея пита́ла еси́,/ и И́же в муж до́йде соверше́н, крести́тися восхоте́ Всесоверше́нный.</p>
<p>
<red>Ин</red>
</p>
<p>
<red>Ирмо́с:</red> Прише́л еси́ от Де́вы, не хода́тай, ни А́нгел,/ но Сам, Го́споди, вопло́щен,/ и спасл еси́ всего́ мя, челове́ка,/ Тем зову́ Ти: сла́ва си́ле Твое́й, Го́споди.</p>
<p>Ду́ха Свята́го зарю́ прие́м,/ я́ко звезда́ пресве́тлая, просвеща́еши страну́ Ру́сскую благода́тию чуде́с твои́х,/ <red>Днесь</red> у́бо, све́тло торжеству́я, весели́тся, име́я тебе́ в себе́ сокро́вище неистощи́мое.</p>
<p>Житие́ твое́, Богоно́се преблаже́нне Мартиниа́не,/ пра́вило изве́стно и́нокующим бысть и ны́не живу́щим,/ и́же твои́м после́дующим повеле́нием, о́тче, Боже́ственному уче́нию.</p>
<p>А́ще у́бо, о́тче, боле́зненный и те́сный путь ше́ствовал еси́ в житии́,/ но от Бо́га нетле́нную жизнь восприя́л еси́,/ отоню́дными светлостьми́ бога́тно просвеща́яся, Богоблаже́нне Мартиниа́не.</p>
<p>
<red>Богоро́дичен:</red> Я́ко приста́нище спасе́нию и сте́ну недви́жиму,/ Богоро́дице Влады́чице, ве́рнии, стяжа́хом,/ Ты бо мольба́ми Свои́ми от бед избавля́еши ду́ши на́ша.</p>
<p>
<red>Песнь 5</red>
</p>
<p>
<red>Ирмо́с:</red> У́тренююще, вопие́м Ти:/ Го́споди, спаси́ ны, Ты бо еси́ Бог наш,/ ра́зве Тебе́, ино́го не ве́мы.</p>
<p>Вели́каго Мака́рия, блаже́нне, подо́бием я́влься, втора́го Еги́пта,/ попече́нием и труды́ свои́ми мно́гия ра́зумы утверди́в,/ просвети́л еси́ на па́жити Боже́ственнаго зва́ния.</p>
<p>Воздержа́нием мно́гим и труды́ по́стническими/ показа́л еси́, о́тче преподо́бне, о́браз ученико́м свои́м/ и сих собира́я, я́коже пче́лы,/ во угото́ванное приста́нище спасе́ния Боже́ственнаго.</p>
<p>Служи́тель яви́ся Вседержа́вней Тро́ице/ и прему́дрости духо́вное сокро́вище,/ мир обогаща́я златови́дными уче́нии и всех ко спасе́нию приводя́.</p>
<p>
<red>Богоро́дичен:</red> Свет Преве́чный от Отца́ Безнача́льна по́слан,/ Сын Собезнача́лен и Сопресто́лен/ проше́л есть из Тебе́ роди́тися, Богоро́дице, Ма́ти Присноде́во,/ и всем спасе́ние дарова́ти.</p>
<p>
<red>Ин</red>
</p>
<p>
<red>Ирмо́с:</red> Просвеще́ние во тьме́ лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.</p>
<p>Яре́м Госпо́день от ю́ности взем, прему́дре,/ после́довал еси́ Христу́ скорбьми́ и слеза́ми, преподо́бне, мы́сленно о́ко к Нему́ име́я,/ до́ндеже святы́х селе́ние дости́же, обре́те поко́ище Го́рняго гра́да.</p>
<p>Страсте́й отгна́в мглу я́ве заря́ми, о́тче, доброде́телей,/ просвеще́ние Ду́ха в се́рдцы прии́м, Мартиниа́не,/ и́мже попали́л еси́ вся бесо́вская ополче́ния, по́стническим лико́м сопричте́ся.</p>
<p>Насажде́н во дворы́ Госпо́дни и в до́му Бо́га на́шего процве́л еси́,/ прии́м Небе́сное се́мя Богодухнове́нное серде́чною браздо́ю,/ клас стори́чествующий прине́сл еси́,/ те́мже обогати́ся ве́нцем чуде́с исцеле́ния.</p>
<p>
<red>Богоро́дичен:</red> Упра́ви ум мой, Влады́чице, тружда́ющся,/ в пучи́не скорбе́й потопля́емь наше́ствием тлетво́рных страсте́й,/ спаси́, Богоро́дице, к Тебе́ прибега́ющия, ино́й бо по́мощи, Чи́стая, ра́зве Тебе́, не зна́ем.</p>
<p>
<red>Песнь 6</red>
</p>
<p>
<red>Ирмо́с:</red> Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</p>
<p>Торжество́ сие́ и все пра́зднества сего́ совокупле́ние да́стся рабо́м твои́м, преподо́бне отче Мартини́ане,/ и сие́ приими́, блаже́нне, от чад свои́х/ и не осужде́нны нас сотвори́ ко Го́споду моли́твами твои́ми.</p>
<p>Наста́вник показа́ся стра́нам, све́том явля́я Боже́ственная повеле́ния,/ кня́зя умудря́я и вельмо́жи све́тлы творя́ заря́ми по́двиг твои́х,/ и всех Творца́ благода́ть, сла́вне, тя яви́, Мартиниа́не.</p>
<p>Свяще́ннаго Фео́дора ревни́тель еси́,/ служи́тель же Боже́ственный и своему́ отцу́ возлю́блен учени́к,/ с ним мо́лим тя, преблаже́нне, не осужде́нны нас предста́вити в день Стра́шнаго прише́ствия Христо́ва.</p>
<p>
<red>Богоро́дичен:</red> Вси ве́рнии, пое́м и любовию ублажа́ем Тебе́, Бо́жию роди́тельницу,/ Христа́ Бо́га ро́ждшую,/ всем земны́м спасе́ние соде́лавшаго и обновле́ние.</p>
<p>
<red>Ин</red>
</p>
<p>
<red>Ирмо́с:</red> В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Мо́ря жите́йскаго любому́дрием испыта́в/ и разуме́в су́етна су́ща, я́ко вско́ре погиба́юща от враг,/ еди́ному прилепи́ся Христу́, Его́же ра́ди тяготу́ дневну́ю поне́сл еси́,/ от всех Тому́ восхожде́ния в се́рдцы свое́м полага́ше.</p>
<p>Ве́трилом окормля́емь воздержа́ния, отту́ду дости́же в приста́нище благоути́шно,/ поще́нием пита́я ду́шу свою́, преподо́бне, и све́тлу всех Творцу́ ту предста́ви./ Те́мже и Христо́с прия́т ю́, я́ко светоза́рную звезду́,/ и Свое́й сла́ве прича́стну соде́ла.</p>
<p>А́нгельская во́инства и́же во пло́ти житию́ твоему́ удиви́шася, о́тче Мартиниа́не,/ бу́ри бо страсте́й отбе́г, скве́рнаго жития́,/ ве́трилом воздержа́ния дости́же в благоутишное приста́нище Христо́во.</p>
<p>
<red>Богоро́дичен:</red> Обетша́ны го́рьким дре́вле дре́ва вкуше́нием и па́дшаяся поползнове́нием/ Пречи́стая обнови́ла есть,/ Зижди́теля ро́ждши, Сло́во Соста́вное, Де́во Ма́ти Влады́чице.</p>
<p>
<red>Конда́к, глас 8.</red>
</p>
<p>
<red>Подо́бен:</red> Я́ко нача́тки естества́:</p>
<p>От ю́наго во́зраста Боже́ственным жела́нием разже́гся,/ че́стному учи́телю в дан был еси́/ и в воздержа́нии мно́зе, о́тче, пребы́л еси́,/ ревну́я благо́му наказа́нию,/ плод многодоброде́телен Бо́гу прине́сл еси́,/ тем мо́лим тя, отче Мартиниа́не,/ моли́ Христа́ Бо́га спасти́ся душа́м на́шим.</p>
<p>
<red>И́кос:</red>
</p>
<p>Посети́вый, Го́споди, во Еги́пте Изра́иля возлю́бленными Ти воево́ды,/ сия́ зде сотвори́л еси́ чу́дным Твои́м и всеси́льным благоисполне́нием -/ прише́ствием уго́дника Твоего́ Мартиниа́на/ и его́же дарова́л еси́ нам ко́рмчия и прави́теля/ во спасе́ние и в снабде́ние и Це́ркве Твое́й украше́ние./ Тем и мо́лим Тя, Го́споди, Христе́ Бо́же наш,/ низпосли́ наро́ду на́шему и во́инству правосла́вному побе́ду и одоле́ние на вся враги́ на́ша,/ и на Стра́шнем Твое́м Суде́ отве́т благ получи́ти, и спасти́ся душа́м на́шим.</p>
<p>
<red>Песнь 7</red>
</p>
<p>
<red>Ирмо́с:</red> От Иуде́и доше́дше, о́троцы/в Вавило́не иногда́/ ве́рою Тро́йческою пла́мень пе́щный попра́ша, по́юще:/ отце́в Бо́же, благослове́н еси́.</p>
<p>Написа́ние се, о́тче, уче́нии Богокре́пкими прему́дрых слове́с твои́х, блаже́нне, утверди́/ и, я́ко оте́ц чадолюби́в, незлоби́вых ти дете́й мно́жество усво́й в Це́ркви, увеща́ вопи́ти:/ благослове́н Бог оте́ц на́ших.</p>
<p>Яре́м Госпо́день от ю́ности взем,/ после́довал еси́ Христу́ скорбьми́ и слеза́ми, преподо́бне, мы́сленно о́ко к Нему́ име́я,/ до́ндеже святы́х селе́ний дости́же,/ обре́т поко́ище кра́йняго ра́дования, вопия́:/ благослове́н Бог оте́ц на́ших.</p>
<p>Пра́вило доброде́тельное и обоже́ное житие́ твое́/ ви́дено бысть ве́рными, вои́стинну, Мартиниа́не,/ благоче́стия же прави́тель сло́во твое́ и повеле́ние,/ Еди́наго Бо́га в Тро́ицы пропове́дающе, несозда́ннаго во ве́ки вся.</p>
<p>
<red>Богоро́дичен:</red> Всея́ тва́ри честне́йши обре́т Тя,/ Бо́жие Сло́во в Твое́ чре́во всели́ся, Чи́стая,/ из Тебе́ Бог и Челове́к про́йде и соде́ла спасе́ние всему́ ми́ру./ Благослове́н Бог оте́ц на́ших.</p>
<p>
<red>Ин</red>
</p>
<p>
<red>Ирмо́с:</red> О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</p>
<p>Зе́льным поще́нием, я́ко благово́нного пи́щею, пита́я ду́шу свою́, преподо́бне Мартиниа́не,/ те́мже Трисо́лнечному Божеству́ предстоя́ со А́нгелы, пое́ши:/ благослове́н Бог оте́ц на́ших.</p>
<p>Возсия́л еси́, я́коже невече́рнее со́лнце, всю зе́млю просвеща́я, преподо́бне Мартиниа́не,/ от тьмы изба́ви страсте́й, и́же на нас наве́ты разори́/ и не воева́ны нас соблюди́, пою́щия:/ благослове́н Бог оте́ц на́ших.</p>
<p>Я́ко на Боже́ственную доброде́телей ле́ствицу воздержа́нием, о́тче, вшед,/ смотрели́выма очи́ма<a type="note" xlink:href="#note42">42</a> Христа́ Царя́ ви́дел еси́,/ незави́стною десни́цею по числу́ доброде́телей, Мартиниа́не,/ дарова́ния дару́я от души́ пою́щим:/ благослове́н Бог оте́ц на́ших.</p>
<p>
<red>Богоро́дичен:</red> Правосла́вную му́дрость ты стяжа́в,/ Еди́ницу Трисо́лнечную, Тро́ицу Единосу́щную, пребла́женне, пропове́дал еси́/ и Сло́ва стра́шное воплоще́ние научи́л еси́ пе́ти от Богоро́дицы Присноде́вы.</p>
<p>
<red>Песнь 8</red>
</p>
<p>
<red>Ирмо́с:</red> Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</p>
<p>Многогре́шною душе́ю тебе́ чту́щим и пою́щим, о́тче преблаже́нне, предложи́х,/ низпосли́ нам свы́ше Бо́гом дарова́нное спасе́ние и избавле́ние,/ да мно́жаи тебе́ хвале́ние и благодаре́ние принося́ще, вопие́м:/ благослови́те, вся дела́, Го́спода и превозноси́те Его́ во ве́ки.</p>
<p>Ду́ха Свята́го благода́ть в тя всели́ся, лука́вым духо́м прогони́теля тя соде́ла,/ и́нокующим же наста́вника тя и учи́теля показа́ и́стинна,/ Го́спода, зовы́, по́йте, благослови́те и превозноси́те Его́ во ве́ки.</p>
<p>Тро́ичен: Еди́нончальная Тро́ице, все́ми влады́чествующая и тобо́ю воспева́емая, блаже́не,/ сим одари́ тя манове́нием Боже́ственным,/ це́ло и нетле́нно свяще́нное твое́ те́ло сохрани́,/ сла́вящих бо Ея́прославля́ет во ве́ки.</p>
<p>
<red>Богоро́дичен:</red> Бога́тство неизда́емо<a type="note" xlink:href="#note43">43</a> и Божество́ неизрече́нно Ты яви́л еси́, Го́споди,/ чин А́нгельский, в не́мже и нас укрепи́, милосе́рдый Христе́,/ моли́твами и моле́нии ро́ждшия Тя Пречи́стыя Богоро́дицы.</p>
<p>
<red>Ин</red>
</p>
<p>
<red>Ирмо́с:</red> В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</p>
<p>Дрема́ния отню́дь и сна очи́ма свои́ма не дал еси́,/ до́ндеже от Христа́ возме́здие трудо́м обре́те - Небе́снаго Ца́рствия наслажде́ния,/ и́же угото́ва Бог ве́рою пою́щим:/ благослове́н Бог оте́ц на́ших.</p>
<p>Слеза́ми свои́ми, о́тче Мартиниа́не, омыва́яся, житие́ проше́л еси́/ и те́ми мно́жество бесо́в потопи́л еси́, ве́рных же мы́сли возвесели́л еси́, пою́щих:/ благослови́те, вся дела́ Госпо́дня, Го́спода,/ по́йте и превозноси́те Его́ во ве́ки.</p>
<p>Уязви́ся Боже́ственным жела́нием, всеблаже́нне,/ те́мже непоро́чное и пра́ведное житие́ проходя́,/ до́ндеже дости́же Ца́рскаго престо́ла,/ отню́дными светлостьми́ осия́ пою́щия:/ благослови́те, вся дела́ Госпо́дня, Го́спода и превозноси́те Его́ во ве́ки.</p>
<p>
<red>Богоро́дичен:</red> Распя́тие и погребе́ние, И́же от <red>Тебе</red>́ небра́чно, Де́во, произы́де,/ претерпе́в нас ра́ди муче́ния,/ Его́же страсте́м ревну́я,/ преподо́бный Мартиниа́н крестомуче́нием поще́ния Тому́ после́дова.</p>
<p>
<red>Песнь 9</red>
</p>
<p>
<red>Ирмо́с:</red> Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</p>
<p>Преименова́ние взят Икони́дскаго, преподо́бне о́тче наш Мартиниа́не,/ самоде́ржца, уцелому́дрил еси́,/ непра́вду же отгна́в, пра́вду же, я́ко со́лнце, поставля́я,/ я́коже он дре́вле.</p>
<p>От млады́х ногте́й житие́ свое́ чи́сто име́л еси́, блаже́нне,/ тем от Христа́ Бо́га возлю́блен бысть,/ и сего́ ра́ди Пречи́стыя Его́ Богома́тере изря́дный служи́тель был еси́, отче преподо́бне.</p>
<p>
<red>О́бщий:</red> И́же па́мять ва́шу свяще́нную творя́щим/ непреста́нно моли́те Изба́вителя дарова́ти оставле́ние грехо́м/ и Небе́сное Ца́рствие получи́ти, отцы́ святи́и.</p>
<p>Блаже́нное собра́ние, свято́е совокупле́ние,/ тро́ичным жела́нием пострада́вшая, Ферапо́нте и Мартиниа́не,/ я́ко име́ета дерзнове́ние ко Святе́й Тро́ице,/ моли́та о чтуих па́мять ва́шу.</p>
<p>
<red>Богоро́дичен:</red> Возвели́чим Тя вси, возвели́чени Рождество́м Твои́м, Богоро́дице Присноде́во,/ ненаде́ющимся заступле́ние, боля́щих цели́тельнице,/ веселя́щеся, вси ро́ди, Тя велича́ем.</p>
<p>
<red>Ин</red>
</p>
<p>
<red>Ирмо́с:</red> Я́же пре́жде со́лнца свети́льника Бо́га возсия́вшаго,/ пло́тски к нам прише́дшаго из боку́ Деви́чу,/ неизрече́нно воплоти́вшая, Благослове́нная, Всечи́стая,/ Тя, Богоро́дице, велича́ем.</p>
<p>Пожи́в на земли́ равноа́нгельно, те́мже и равноа́нгельную обре́те све́тлость,/ моли́ непреста́нно Изба́вителя, Мартини́ане,/ о творя́щих, блаже́нне, че́стно святу́ю па́мять твою́,/ улучи́ти оставле́ние грехо́м в День Су́дный.</p>
<p>У́зкий и приско́рбный путь ше́ствовав, о́тче Мартиниа́не,/ и теле́сне у́бо преста́вися, ду́хом же жив предстои́ши./ Но я́ко име́я дерзнове́ние, Ему́же в житии́ порабо́тав,/ моли́ спасти́ся душа́м на́шим.</p>
<p>Исцеле́нием яви́ся струя́ незави́стная,/ многомяте́жнаго пла́мене страсте́й угаси́л еси́,/ ум бо свой некра́дом, преподо́бне, соблю́л еси́,/ я́ко кре́пок, о́тче Мартиниа́не, победи́л еси́ искуси́теля.</p>
<p>
<red>Богоро́дичен: </red>Еди́на иму́щая дерзнове́ние, Влады́чице, за весь мир Тому́ моли́ся,/ не помяни́ безчи́сленных на́ших грехо́в, закры́й лю́ди, вопию́щия Ти уми́льным гла́сом:/ спаси́, Чи́стая Богоро́дице, Тебе́ досто́йно велича́ющий.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом прови́дя:</p>
<p>Чу́дная и двоюплете́нная Ду́хом златови́дная плени́ца оте́ц блаже́нных,/ наста́ всесвяще́нная ва́ша па́мять,/ усе́рдно с любо́вию вас почита́ем, Ду́ха Свята́го прославля́юще,/ И́же вас до́бре просла́вльшаго.</p>
<p>
<red>Сла́ва, ин свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>А́нгельское житие́ жела́я, удали́лся еси́ в пусты́нях/ и сла́сти плотски́я покори́л еси́ уму́,/ равноа́нгелен показа́ся, Мартиниа́не Богоно́се.</p>
<p>
<red>И ны́не, пра́здника и́ли Богоро́дичен сей:</red>
</p>
<p>Пречи́стая Влады́чице, изба́ви нас от вся́ких напа́стей и скорбе́й/ и прило́ги бе́сов отжени све́том Твоего́ прише́ствия:/ Ты бо Све́та, еди́наго Христа́, родила́ еси́.</p>
<p>
<red>На хвали́тех стихи́ры на 4, глас 5.</red>
</p>
<p>
<red>Подо́бен:</red> Преподо́бне:</p>
<p>Преподо́бне о́тче Мартиниа́не,/ егда́ вседе́тельным манове́нием подви́гся,/ ду́шу свою́ доброде́тельми с те́лом очи́стив,/ тогда́ дом свой укра́шен оста́вль,/ прему́дростию Ду́ха изше́л еси́,/ кра́йнее безмо́лвие любому́дрия хотя́ испра́вити./ И егда́ Пречи́стыя оби́тели дости́г,/ и в ней любому́дренно, блаже́нне, житие́ показа́./ Тем, соше́дшеся вси, преподо́бне, тя ублажа́ем.</p>
<p>Яви́ся, Богому́дре и Богоблаже́нне,/ му́дра плени́ца духо́вная,/ связа́я мно́гая враго́м ополче́ния./ И егда́ во и́ну страну́ отше́д,/ тогда́ чужд дом, я́ко свои́, до́бре упра́вил еси́,/ гла́са Боже́ственнаго послу́шав:/ до́брый ра́бе, ве́рный сподо́бился бы́ти./ Те́мже и за доброде́тель Госпо́дь сла́вна тя конце́м показа́,/ прему́дре Мартиниа́не и Богоблаже́нне,/ моли́ дарова́ти мир ми́рови/ и душа́м на́шим ве́лию ми́лость.</p>
<p>Преподо́бне о́тче Мартиниа́не,/ мно́гими труды́ и воздержа́нием/ Пречи́стыя Богома́тере оби́тель до́бре снабде́л еси́/ и мно́жество и́ночествующих любому́дренно собра́л еси́,/ уста́в и наказа́ние сим сотвори́л еси́,/ о́браз и нача́ло уче́ния всем я́сно изъяви́./ Тем и Христо́с Небе́сными тя да́ры украси́,/ Его́же моли́, блаже́нне,/ мир дарова́ти вселе́нней/ и душа́м на́шим ве́лию ми́лость.</p>
<p>
<red>Сла́ва, глас 8.</red>
</p>
<p>И́нок мно́жество,/ нача́льника тя чтим, о́тче наш Мартиниа́не,/ тобо́ю бо стезю́ пра́вую су́щу ходи́ти позна́хом./ Блаже́н еси́, я́ко Христу́ рабо́тав/ и вра́жию обличи́л еси́ си́лу,/ А́нгелом собесе́дниче, единокро́вне преподо́бным и пра́ведным,/ с ни́ми же моли́ся Го́сподеви/ поми́ловатися душа́м на́шим.</p>
<p>
<red>И ны́не, пра́здника, глас 2.</red>
</p>
<p><red>Днесь</red> Христо́с на Иорда́н прии́де крести́тися,/ <red>Днесь</red> Иоа́нн каса́ется верху́ Влады́чню./ Си́лы Небе́сныя ужасо́шася,/ пресла́вное ви́дяще та́инство./ Мо́ре ви́де и побеже́,/ Иорда́н, ви́дев, возврати́ся./ Мы же, просве́щшеся, вопие́м:/ сла́ва яви́вшемуся Бо́гу,/ и на земли́ ви́денному,/ и просвети́вшему мир.</p>
<p>
<red>Таже. Славосло́вие вели́кое. И час 1. И коне́чный отпуст.</red>
</p>
<p>
<red>На литурги́и</red>
</p>
<p>
<red>Блаже́нны, пра́здника, песнь 7-я, и свято́му, песнь 3-я. Проки́мен:</red> Честна́ пред Го́сподем/ смерть преподо́бных Его́. <red>Стих:</red> Что возда́м Го́сподеви о всех, я́же воздаде́ ми? <red>Апо́стол к Гала́том, зача́ло 213.</red> Аллилу́йя, <red>глас 6. </red>Блаже́н муж, боя́йся Го́спода, в за́поведех Его́ восхо́щет зело́. <red>Ева́нгелие от Луки́, зача́ло 24. Прича́стен;</red> В па́мять ве́чную:</p>
<p>
<red>Моли́тва преподо́бным отце́м Ферапо́нту и Мартиниа́ну Белоезе́рским</red>
</p>
<p>О Богоблаже́ннии и преподо́бнии отцы́ на́ши, Ферапо́нте и Мартиниа́не! Мо́лимся вам и от се́рдца с любо́вию вопие́м, да нас, непотре́бных, вразуми́те и просвети́те и свои́ми моли́твами укрепи́те не́кая похва́льная словеса́ принести́ в па́мять ва́шего преставле́ния не бо в му́дрости сло́ва дерза́ю глаго́лати, но со мно́гою ве́рою и любо́вию чадолюби́вым отца́м сия́ приношу́. Вы у́бо, преподо́бнии, са́ми на́ши недоста́тки напо́лните, без ва́шея бо по́мощи, блаже́ннии, ничто́же мо́жем бла́го сотвори́ти, но, пребыва́юще в до́му Пречи́стыя Богоро́дицы ва́шея огра́ды, наде́емся ва́ми, благи́ми предста́телями, свобо́дни пред Бо́гом яви́тися, необлада́нными бы́ти от враг ви́димых и неви́димых. О па́стырие до́брии, и́стиннии строи́тели виногра́да Христо́ва, отце́м сла́во, преподо́бным единонра́внии, пра́ведным единовсе́льницы, и́ноком наста́вницы и о́бщему жити́ю соверши́тели изря́днии. Ны́не на Небесе́х Святе́й Тро́ице предстои́те со все́ми угоди́вшими Ей. Ны́не у́бо, о Богоблаже́ннии и преподо́бнии отцы́, помяни́те ста́до свое́, е́же му́дре собра́сте, и соблюди́те Богодарова́нную ва́шу па́ству и, я́ко чадолюби́вии отцы́, посеща́йте и не пре́зрите нас, чту́щих ве́рою и любо́вию пречестну́ю и многора́достную ва́шу па́мять. Сохраня́йте нас и соблюда́йте от всех ви́димых и неви́димых враг, прииди́те посреде́ нас неви́димо и всех нас моле́ния, Бо́гови возсыла́емая, приими́те и принеси́те, сия́ хода́тайственне всех Творцу́ и Изба́вителю, И́же в Тро́ице Святе́й покланя́емому и́стинному Бо́гу на́шему, я́ко да согреше́нием на́шим оставле́ние полу́чим в День Су́дный благода́тию и человеколю́бием Го́спода на́шего Иису́са Христа́, с Ни́мже Отцу́ сла́ва и Свято́му Ду́ху вку́пе, Трисия́нному Божеству́, ны́не, и при́сно, и во ве́ки веко́в. Ами́нь.</p>
</section>
