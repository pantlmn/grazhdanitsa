<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице в честь чудотво́рныя Ея ико́ны, имену́емый «Млекопита́тельница»</p>
</title><p>
<red>На ма́лой вече́рни</red>
</p>
<p>На Го́споди, воззвах:<red> стихи́ры Богоро́дицы на 4, глас 1.</red>
</p>
<p>
<red>Подо́бен: </red>О, ди́вное чу́до:<style name="color-red"/>
</p>
<p>А́нгельския Небе́сныя си́лы/ Твою́ святу́ю ико́ну, Богоро́дице Де́во,/ неви́димо окружа́ют и боголе́пно че́ствуют,/ ви́дяще на ней всех Творца́ и Го́спода,/ я́ко Младе́нца, мле́ком Твои́м пита́ема,/ и, дивя́щеся чудеси́, ра́достно вопию́т:/ Благода́тная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>Це́рковь Христо́ва ра́дуется,/ подо́бие пречи́стаго ли́ка Твоего́,/ я́ко у́тварь драгу́ю, стяжа́вши,/ Богоро́дице Де́во, Пита́тельнице жи́зни на́шея,/ христиа́ном Блага́я Помо́щнице,/ и́же и вопию́т Тебе́ ра́достно:/ Благода́тная, ра́дуйся, с Тобо́ю Госпо́дь,/ подая́й Тобо́ю нам ве́лию ми́лость.</p>
<p>Сей день весе́лия и пра́здник све́тел на́ста/ в честь чудотво́рныя ико́ны Твоея́, Богоро́дице Де́во,/ я́же, я́ко исто́чник приснотеку́щий, неду́жным показа́ся,/ да́ры исцеле́ния неоску́дно источа́яй,/ те́мже, ве́рнии, духо́вне возвесели́мся,/ ви́дяще Богомладе́нца Иису́са,/ млеко́м Пречи́стыя пита́ема,/ и пе́сненно Пита́тельницу жи́зни на́шея почти́м,/ ра́достно зову́ще:/ Благода́тная, ра́дуйся, с Тобо́ю Госпо́дь,/ подая́й Тобо́ю нам ве́лию ми́лость.</p>
<p>
<red>Сла́ва, и ны́не, глас 5:</red>
</p>
<p>Пресла́вное виде́ние о́браза Твоего́, Влады́чице,/ и мно́гая чудеса́, от него́ быва́емая,/ удивля́ет земноро́дных,/ Пита́теля бо вселе́нныя пита́еши мле́ком Твои́м, Де́во/ Его́же моли́, Чи́стая,/ в пресла́вном торжестве́ Твое́м/ дарова́ти нам просвеще́ние благода́тное/ и ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Прииди́те, вси лю́дие,/ восхва́лим Всепе́тую/ Млекопита́тельницу Спа́са на́шего,/ да́рующую нам просвеще́ние/ и ве́лию ми́лость.</p>
<p>
<red>Стих: </red>Помяну́ и́мя Твое́/ во вся́ком ро́де и ро́де.</p>
<p>Влады́чице, Ма́ти Изба́вителя,/ приими́ моле́ния раб Твои́х,/ да почерпе́м от Твое́й ико́ны/ благода́ть незави́стную/ и очище́ние прегреше́ний.</p>
<p>
<red>Стих: </red>Слы́шши, Дщи, и виждь,/ и приклони́ у́хо Твое́.</p>
<p>Врата́ Небе́сная, Влады́чице,/ отве́рзи нам, Всеблага́я,/ Млекопита́тельнице Спаси́теля на́шего,/ о Тебе́ вси хва́лимся/ и на Тя по Бо́зе упова́ем.</p>
<p>
<red>Сла́ва, и ны́не, глас и подо́бен то́йже:</red>
</p>
<p>Вмести́лище пречи́стое/ Све́та Невече́рняго,/ сла́вим Тя по до́лгу,/ я́ко виде́нием пречи́стаго Твоего́ о́браза/ освяща́еши ду́ши на́ша.</p>
<p>
<red>Тропа́рь, глас 3 (зри на вели́цей вече́рни).</red>
</p>
<p>
<red>На вели́цей вече́рни</red>
</p>
<p>Блаже́н муж:<red> 1-й антифо́н. </red>На Го́споди, воззва́х:<red> стихи́ры на 8, глас 6:</red>
</p>
<p>Велича́ем тя, Богоро́дице Де́во,/ возвели́чившую род наш,/ из Тебе́ бо воплоти́ся Избави́тель Госпо́дь/ и роди́ся я́ко Младе́нец млекопита́емый,/ Сый Бог наш,/ спаса́яй при́сно Тя велича́ющия.</p>
<p>Велича́ем Тя, Богоро́дице Де́во,/ Засту́пницу усе́рдную ро́да христиа́нскаго,/ покро́вом ми́лости Твоея́/ покрыва́ющую всю вселе́нную,/ се бо ико́на Твоя́ свята́я/ чуде́с мно́жество источа́ет/ и я́ко дар Боже́ствен/ Це́ркви Христо́вой дарова́ся/ бла́гостию Творца́, все́льшагося в Тя пло́тию,/ И́же пита́шеся от сосе́ц Твои́х я́ко Младе́нец,/ Сый Предве́чный Бог,/ спаса́яй при́сно Тя велича́ющия.</p>
<p>Велича́ем Тя, Богоро́дице Де́во,/ я́ко одушевле́нный киво́т Божества́/ и манноприе́мную ста́мну,/ позлаще́нную Ду́хом Святы́м,/ ложесна́ бо Твоя́ престо́л Себе́ сотвори́/ и от сосе́ц Твои́х пита́тися изво́ли/ Сый Бог наш,/ спаса́яй при́сно Тя велича́ющия.</p>
<p>
<red>А́ще Рождество́ Христо́во, и́ны стихи́ры Млекопита́тельнице, глас 4:</red>
</p>
<p>Звезда́ возсия́ от Иа́кова в верте́пе,/ прии́дем и мы, пра́зднственная соверша́юще,/ теце́м с волхвы́, с па́стырьми и́дем,/ ви́дим Бо́га в пелена́х,/ ви́дим Де́ву млекопита́ющую,/ о, ужа́сно виде́ние,/ Царь Изра́илев - Христо́с - прихо́дит.</p>
<p>
<red>Глас 1:</red> Ношу́ Тя я́ко Младе́нца рука́ми,/ вся́ческая нося́щаго, и удивля́юся, -/ глаго́лаше Неискусобра́чная, -/ ка́ко Тя мле́ком воспита́ю, пита́ющаго вся,/ Сы́не Мой, Тво́рче Мой,/ сла́влю Твое́ безме́рное к челове́ком снизше́ствие,/ и́мже спаса́еши мир погиба́ющий.</p>
<p>
<red>Глас 4: </red>О блаже́нное Богоотрокови́цы чре́во,/ я́же мы́сленне Небесе́ бо́льши показа́ся!/ Его́же бо не вмеща́ет Не́бо,/ Ты содержи́ши, в Себе́ нося́щи./ О блаже́нны сосцы́ Де́вы,/ я́же соссе́т пита́яй вся́ко дыха́ние Христо́с,/ в ложесна́х плоть Себе́ созда́в безму́жныя Отрокови́цы.</p>
<p>
<red><red>Аще</red> Рождество́ Христо́во, Сла́ва, глас 6:</red>
</p>
<p><red>Днесь</red> раждается от Де́вы/ руко́ю всю содержай тварь,/ пелена́ми якоже землен, повива́ется/ И́же существо́м неприкоснове́нен Бог,/ в яслех во́зле- жит утверди́вый Небе́са́ Сло́вом в началех,/ от сосцев мле́ком пита́ется/ И́же в пустьши ма́нну одожди́вый людем,/ волхвы́ призыва́ет Жени́х Церко́вный,/ дары́ сих приемлет Сын Де́вы./ Поклоня́емся рождеству́ Твоему́, Христе́,/ покло- няемся рождеству́ Твоему́, Христе́,/ поклоня́емся рождеству́ Твоему́, Христе́,/ покажи́ нам и Бо́же- ственная Твоя́ Богоявления.</p>
<p>
<red>И ны́не, глас то́йже:</red>
</p>
<p>От святы́я ико́ны Твое́я, Влады́чице Преблага́я,/ исцеле́ний струи́ истека́ют,/ и́миже напая́ются благода́тно ду́ши на́ша,/ темже Тя, ми́лостивую Ма́терь/ и Млекопитательницу Спаси́теля на́ше- го,/ при́сно в песнех велича́ем.</p>
<p>
<red>Вход. Проки́мен дне. И чте́ния.</red>
</p>
<p>Бытия чте́ние <red>(глава́ 28):</red>
</p>
<p>Изы́де Иа́ков от студенца́ кля́твеннаго и и́де в Харра́нь./ И обре́те ме́сто, и спа та́мо, за́йде бо со́лнце,/ и взят от ка́мения ме́ста того́, и положи́ возгла́вие себе́,/ и спа на ме́сте о́ном, и сон ви́де:/ и се ле́ствица утвержде́на на земли́,/ ея́же глава́ досяза́ше до Небе́с,/ и А́нгели Бо́жий восхожда́ху и низхожда́ху по ней,/ Госпо́дь же утвержда́шеся на ней и рече́:/ Аз Бог Авра́амов, отца́ твоего́,/ и Бог Исаа́ков, не бо́йся:/ земля́, иде́же ты спи́ши на ней,/ тебе́ дам <red>ю</red> и се́мени твоему́./ И бу́дет се́мя твое́, я́ко песо́к земный,/ и распространи́тся на мо́ре,и ли́ву, и се́вер, и на восто́ки,/ и возблагословя́тся о тебе́ вся коле́на земна́я и о се́мени твое́м./ И се Аз с тобо́ю, сохраня́яй тя на вся́ком пути́, а́може <red><red>Аще</red></red> по́йдеши./ И возвращу́ тя в зе́млю сию́,/ я́ко не и́мам тебе́ оста́вити,/ до́ндеже сотвори́ти Ми вся, ели́ка глаго́лах тебе́./ И воста́ Иа́ков от сна своего́ и рече́:/ я́ко есть Госпо́дь на ме́сте сем, аз же не ве́дех./ И убоя́ся, и рече́:/ я́ко стра́шно ме́сто сие́,/ несть сие́, но дом Бо́жий, и сия́ врата́ Небе́сная.</p>
<p>Проро́чества Иезекии́лева чте́ние<red> (гла́вы 43 и 44):</red>
</p>
<p>Та́ко глаго́лет Госпо́дь:/ бу́дет от дне осма́го и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, глаго́лет Адонаи́ Госпо́дь./ И обрати́ мя на путь врат святы́х вне́шних,/ зря́щих на восто́ки, и сия́ бя́ху затворе́на./ И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же про́йдет скво́зе их,/ я́ко Госпо́дь Бог Изра́илев про́йдет и́ми, и бу́дут затворе́на./ Я́ко игу́мен ся́дет в них сне́сти хлеб,/ по пути́ Ела́мских врат вни́дет и по пути́ его́ изы́дет./ И введе́ мя по пути́ врат святы́х, су́щих к се́веру, пря́мо хра́му, и видех,/ и се испо́лнь сла́вы храм Госпо́день.</p>
<p>При́тчей чте́ние<red> (глава́ 9):</red>
</p>
<p>Прему́дрость созда́ Себе́ дом/ и утверди́ столпо́в седмь./ Закла́ своя́ же́ртвенная,и раствори́ в ча́ши Свое́й вино́,/ и угото́ва Свою́ тра́пезу./ Посла́ Своя́ рабы́, созыва́ющи с высо́ким пропове́данием на ча́шу, глаго́лющи:/ и́же есть безу́мен, да уклони́тся ко Мне,/ и тре́бующим ума́ рече́:/ прииди́те, яди́те Мой хлеб и пи́йте вино́, е́же раствори́х вам./ Оста́вите безу́мие, и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй злы́я, прии́мет себе́ безче́стие,/ облича́ли же нечести́ваго, опоро́чит себе́,/ обличе́ния бо нечести́вому - ра́ны ему́./ Не облича́й злых, да не возненави́дят тебе́,/ облича́й прему́дра, и возлю́бит тя./ Даждь прему́дрому вину́, и прему́дрший бу́дет;/ сказу́й пра́ведному, и приложи́т приима́ти./ Нача́ло прему́дрости - страх Госпо́день, и сове́т святы́х - ра́зум:/ разуме́ти бо зако́н, по́мысла есть блага́го./ Сим бо о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>
<red>На ли́тии стихи́ры, глас 7:</red>
</p>
<p>Гора́ еси́ вели́кая и пресла́вная,/ па́че горы́ Сина́йския, Богоро́дице,/ она́ бо не терпя́ше сни́тия сла́вы Бо́жия во о́бразех и се́нех,/ огне́м возгара́шеся, и гро́ми и мо́лнии та́мо бы́ша,/ Ты же весь Боже́ственный огнь сущ,/ Бо́жие Сло́во во чре́ве Твое́м неопа́льно носи́ла еси́/ и от сосе́ц Твои́х млеко́м пита́ла еси́/ ма́нием Нося́щего вся,/ и, ма́тернее дерзнове́ние к Нему́ иму́щи,/ помози́, Влады́чице, ве́рно пра́зднующим/ Твой честны́й пра́здник,/ и не забу́ди, ми́лостивно посеща́ющи,/ прия́ла бо еси́ от Бо́га дар/ стро́ити и покрыва́ти христоимени́тое ста́до, рабы́ Твоя́.</p>
<p>
<red>Глас 6: </red>Прииди́те, вси концы́ земли́,/ честно́му о́бразу Бо́жией Ма́тери поклони́мся,/ Млекопита́тельница ви́дишися на ико́не Твое́й святе́й,/ де́вство и ма́терство преди́вно сочета́вши,/ те́мже мо́лим Тя,/ воста́ние страсте́й на́ших утоли́, и боле́зни исцели́,/ и любо́вию пою́щих Тя не пре́зри,/ но посети́, и от скорбе́й изба́ви,/ и не оста́ви до конца́ поги́бнути рабы́ Твоя́.</p>
<p>
<red>Сла́ва, и ны́не, глас 8:</red>
</p>
<p>Тя мо́лим, Предста́тельницу на́шу,/ Богороди́тельнице Мари́е,/ и к Тебе́ со умиле́нием и любо́вию припа́даем,/ яви́ нам многомо́щное Твое́ заступле́ние/ и уско́ри изъя́та от облежа́щих нас бед,/ мно́го бо мо́жет Твоя́ ма́терняя моли́тва/ ко благосе́рдию Влады́ки,/ воздви́гни убо к Нему́ ру́це,/ и́миже Того́ я́ко Младе́нца носи́ла еси́/ и от сосце́в Твои́х млекопита́ла еси́,/ и заступи́ лю́ди согре́шшия,/ да ра́достию Тебе́ зове́м:/ ра́дуйся, Ра́досте и Спасе́ние душ на́ших.</p>
<p>
<red>На стихо́вне стихи́ры самогла́сны, глас 2:</red>
</p>
<p>Пресвята́я Ма́ти Бо́жия,/ ка́ко Тя возблагодари́м досто́йно,/ я́ко пресла́вно ико́ну Твою́/ в покро́в и утеше́ние ве́рным нам дарова́ла еси́/ и в защище́ние оби́тели на́шея,/ и тоя́ чудотворе́нием утвержда́еши Правосла́вную ве́ру.</p>
<p>
<red>Стих: </red>Слы́ши, Дщи, и ви́ждь,/ и приклони́ у́хо Твое́.</p>
<p>Влады́чице Преблага́я,/ не забу́ди нас, смире́нных,/ ве́рно поклоня́ющихся Твое́й чудотво́рней ико́не/ и умиле́нно на ней созерца́ющих/ млекопита́ние Тобо́ю Христа́ Бо́га,/ я́ко Младе́нца во объя́тиях Твои́х держи́маго,/ Его́же моли́, Всеблага́я,/ изба́вити ны скорбе́й вре́менных и ве́чных/ и спасти́ ду́ши на́ша.</p>
<p>
<red>Стих: </red>Помяну́ и́мя Твое́/ во вся́ком ро́де и ро́де.</p>
<p>О Всепе́тая Ма́ти и Де́во,/ преклони́ся ми́лостивно к моли́твам на́шим,/ пред пречи́стым о́бразом Твои́м приноси́мым <red>Днесь</red>,/ покры́й нас ма́терним Твои́м покро́вом от вся́каго зла/ и защити́ от искуше́ний вра́жиих,/ да вси непреста́нно Тя велича́ем,/ Млекопита́тельницу Спа́са на́шего.</p>
<p>
<red>А́ще Рождество́ Христо́во, Сла́ва, глас 5:</red>
</p>
<p>Но́сиши Ада́мов зрак,/ во о́бразе Бо́жий Сый всесоверше́нный,/ и хо́щещи рука́ми держа́тися/ руко́ю вся содержа́й си́лою Твое́ю, -/ Чи́стая, Всенепоро́чная провещава́ше, глаго́лющи:/ ка́ко Тя пелена́ми повию́ я́ко Младе́нца?/ Ка́ко сосца́ми пита́ю Тя, вся́ческая пита́ющаго?/ Ка́ко Твое́й па́че ума́ нищете́ удивля́юся?/ Ка́ко Тя Сы́на Моего́ нареку́, раба́ Твоя́ ны́не су́щи?/ Пою́, благословлю́ Тя,/ подаю́щаго ми́ру ве́лию ми́лость.</p>
<p>
<red>И ны́не, глас 2:</red>
</p>
<p>Ны́не наста́ день ра́достен,/ день честна́го торжества́, Засту́пницы на́шея, Влады́чицы Богоро́дицы,/ Я́же дарова́ нам ико́ну Свою́ святу́ю в покро́в и утеше́ние,/ сию́ у́бо обы́мем любо́вию серде́чною/ и, лобыза́я, рцем изображе́нней на ней Млекопита́тельнице Спа́са на́шего:/ о Всеблага́я, сотвори́ ны досто́йны бы́ти/ такова́го да́ра ми́лости Твоея́/ и чту́щих Тя всегда́ спаса́й от вся́ких бед,/ Богоро́дице Чи́стая и Неискусобра́чная.</p>
<p>
<red>На благослове́нии хле́бов тропа́рь, глас 3:</red>
</p>
<p>Без се́мене от Боже́ственнаго Ду́ха,/ во́лею же О́тчею зачала́ еси Сы́на Бо́жия,/ от Отца́ без ма́тере пре́жде век су́ща,/ нас же ра́ди из Тебе́ без отца́ бы́вша,/ пло́тию родила́ еси́/ и Младе́нца млеко́м пита́ла еси́,/ те́мже не преста́й моли́ти/ изба́вится от бед душа́м на́шим. <red>Три́жды.</red>
</p>
<p>
<red>На у́трени</red>
</p>
<p>На Бог Госпо́дь<red>: тропа́рь, глас 3: </red>Без се́мене:<red> два́жды. Слава и ны́не, то́йже.</red>
</p>
<p>
<red>По 1-м стихосло́вии седа́лен, глас 4:</red>
</p>
<p>Боже́ственною благода́тию осени́ Госпо́дь пречи́стый о́браз Твой, Влады́чице,/ и сей, я́ко многоцеле́бное сокро́вище, оби́тели вели́каго во проро́цех яви́,/ слепыя просвеща́ти, разсла́бленныя укрепля́ти,/ да та́ко, прославля́юще о́браз Твой,/ научи́мся сла́вити и велича́ти Тя,/ Су́щую Богоро́дицу и Пита́тельницу жи́зни на́шея.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 8:</red>
</p>
<p>Я́ко звезда́ многосве́тлая, ико́на Твоя́, Богоро́дице Де́во,/ благода́тию чуде́с нас просвеща́ет и созыва́ет <red>Днесь</red>/ сла́вити и воспева́ти многопе́тое и́мя Твое́,/ е́же лю́бящим Тя рабо́м Твои́м ми́ро есть излиянное./ О Госпоже́ Пречи́стая, мо́лим Тя,/ и в час кончи́ны живота́ на́шего не оста́ви нас Твои́м заступле́нием.</p>
<p>
<red>Сла́ва, и ны́не, то́йже.</red>
</p>
<p>
<red>Велича́ние:</red>
</p>
<p>Велича́ем Тя,/ Пресвята́я Де́во,/ Млекопита́тельнице Спа́са на́шего,/ и чтим о́браз Твой святы́й,/ от него́же благода́ть исцеле́ния/ нам при́сно подае́ши.</p>
<p>
<red>Псало́м избра́нный.</red>
</p>
<p>
<red>По полиеле́и седа́лен, глас 4:</red>
</p>
<p>Прииди́те, ве́рнии,/ прииди́те, просла́вим чу́дную ико́ну Бо́жия Ма́тере Млекопита́тельницы,/ пресла́вно бо и боголе́пно на тве́рди церко́вней та возсия́вши,/ чудесы́ вели́кими всех просвеща́ет духо́вно/ и созыва́ет ве́село вопи́ти Богома́тери песнь ра́достную:/ ра́дуйся, Обра́дованная, Госпо́дь с Тобо́ю.</p>
<p>
<red>Сла́ва, и ны́не, то́йже.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Помяну́ и́мя Твое́/ во вся́ком ро́де и ро́де.<red> Стих: </red>Слыши, Дщи, и ви́ждь, и приклони́ у́хо Твое́.<red> </red>Вся́кое дыха́ние:<red> Ева́нгелие от Луки́, зача́ло 4.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Вели́кое сокро́вище дарова́ла еси́ нам, Влады́чице,/ прославле́нием чудотво́рнаго Твоего́ о́браза,/ Млекопита́тельнице Спа́са на́шего,/ исцеле́ния бо мно́гия от него́ неду́жным быва́ют,/ те́мже Твои́ми ми́лостями, Госпоже́, хва́лимся/ и Твоя́ чудеса́ велегла́сно пропове́дуем,/ я́ко Ты еси прибе́жище на́ше/ и к Бо́гу Ми́лостивая о нас Хода́таица.</p>
<p>
<red>Кано́на два Богоро́дице, глас 8. Пе́рвый, ирмосы́ по два́щи, тропари́ на 6. Вторы́й на 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</p>
<p>Водо́ю моли́тв Твои́х, Де́во, ороси́ нас к плодоно́сию духо́вному/ и воспламени́ хла́дное на́ше се́рдце Боже́ственною любо́вию,/ да Тебе́, Млекопита́тельнице Пита́теля на́шего,/ пе́ние хвале́бное воспои́м досто́йно, Чи́стая.</p>
<p>Во́ды стра́стныхх помышле́ний обурева́ют нас, Госпоже́ Всеблага́я,/ но ина́го приста́нища ко спасе́нию не и́мамы,/ то́кмо Тебе́, Всенепоро́чная, млекопита́вшая Спа́са душ на́ших/ и от ико́ны Твоея́ святы́я всем да́рующая утеше́ние.</p>
<p>Во́ду непостоя́нную жите́йских треволне́ний/ прейти́ безбе́дно помози́ нам, Чи́стая,/ и от лю́тых неду́гов исцеле́ние нам пода́ждь, Млекопита́тельнице Свята́я,/ и покажи́ прича́стники нас бы́ти насле́дия Небе́снаго, Богоневе́стная.</p>
<p>Во́ды целе́бныя источа́ет нам ико́на Твоя́ всечестна́я, Богоро́дице Де́во,/ и стра́сти многоразли́чныя исцеля́ет и по́мощь в беда́х ве́рным от <red>Тебе</red>́ подае́т,/ да сла́вим чудеса́ Твоя́ и пое́м Тя, благи́х вино́вную,/ воплоти́вшую и дои́вшую<a type="note" xlink:href="#note34">34</a> Богомладе́нца Иису́са.</p>
<p>
<red>Ин кано́н Богоро́дице</red>
</p>
<p>Чи́стая - Отроча́ ражда́еши, Де́ва - мле́ком дои́ши!/ Ка́ко в сию́ двою́ девствуеши, ро́ждши?/ Бог есть соде́явый, не взыску́й от Ме́не, е́же ка́ко.</p>
<p>Недоуме́нием покрыва́ется рождество́ Твое́,/ стра́нно бо, Де́во, дои́ши Пита́теля, и мле́ком пита́еши Невеще́ственнаго,/ и на руку́ держи́ши Зижди́теля.</p>
<p>
<red>Сла́ва: </red>Нося́щи Емману́ила на руку́ Твое́ю, Чи́стая, я́коже Младе́нца, Богора́дованная, вопия́ла еси́:/ Ча́до Мое́ сладча́йшее, ка́ко пода́м Тебе́ сосе́ц, пита́ющему вся́ческая?/ Ка́ко повию́ Тебе́ пелена́ми, мгло́ю повива́ющаго мо́ре?</p>
<p>
<red>И ны́не: </red>Безо́тча родила́ еси́, безма́терня пре́жде Тебе́,/ и я́ко Младе́нца дои́ла еси́ пита́ющаго вся,/ Его́же моли́ спасти́ся ве́рно пою́щим Тя госпо́дьственно, Богоро́дицу Чи́стую.</p>
<p>
<red>Песнь 3</red>
</p>
<p>
<red>Ирмо́с: </red>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</p>
<p>Небе́сных ра́дование и земны́х упова́ние еси́, Богоро́дице Де́во,/ све́тлая пала́то Царя́ царе́й, млекопита́вшая Его́ от сосцу́ Твое́ю./ Того́ убо моли́ приле́жно с вели́ким Предте́чею Иоа́нном и чудотво́рцем Никола́ем/ спасти́ и просвети́ти ду́ши на́ша, Еди́на Всеблагослове́нная.</p>
<p>Небе́с превы́шшая, и зе́млю рождество́м Твои́м освяти́вшая,/ и млекопита́вшая Зижди́теля Твоего́, Богоневе́сто Мари́е,/ ико́ною сла́дкаго подо́бия Твоего́ нас утеша́еши/ и неду́жным исцеле́ние подае́ши, Еди́на Пречи́стая.</p>
<p>Небе́сная Цари́це, Всеми́лостивая Влады́чице,/ нетле́нно роди́вшая и дои́вшая святы́х Святе́йшее Сло́во,/ кую́ досто́йную похвалу́ принесе́м Ти, недосто́йнии,/ а́ще не Сама́ Ты нау́чиши нас неосужде́нно сла́вити Тя/ и пе́ти Твоя́ чудеса́, Еди́на Всеблаже́нная.</p>
<p>Небе́сное а́нгельское славосло́вие слы́шиши, Госпоже́, в Сио́не Го́рнем,/ отону́дуже нас, до́льних, ма́терним Твои́м о́ком назира́еши/ и вы́ну мо́лиши за нас Сы́на Твоего́ и Бо́га,/ да ве́чнаго избе́гнем осужде́ния, Еди́на Пренепоро́чная.</p>
<p>
<red>Ин кано́н</red>
</p>
<p>Я́ко Де́ву и Еди́ну в жена́х Тя, без се́мене ро́ждшую Бо́га, пло́тию,/ вси ублажа́ем, ро́ди челове́честии,/ О́гнь бо всели́ся в Тя Божества́/ и я́ко Младе́нца до́иши Зижди́теля и Го́спода.</p>
<p>Украси́вшися, Чи́стая, наи́тием Пресвята́го Ду́ха,/ Бо́га сосца́ми дои́ши и Сего́ держи́ши объя́тии,/ всю тварь дла́нию содержа́щаго.</p>
<p>
<red>Сла́ва: </red>Некра́домое бога́тство де́вства Твоего́,/ Ма́ти пло́тию яви́лася еси́ Вседержи́теля,/ Неве́сто Неискусому́жная, Де́во Богоро́дице,/ воспита́вши я́ко Младе́нца, пита́ющаго я́ко Зижди́теля весь мир и освяща́юща.</p>
<p>
<red>И ны́не: </red>Отыми́ поноше́ние челове́ческое/ и клеветы́ наве́тник от <red>мене</red>́, Богоро́дице, молю́ Тя,/ да усе́рдно сла́влю Го́спода, Его́же пита́ла еси́.</p>
<p>
<red>Седален, глас 8:</red>
</p>
<p>Вели́чия Твоя́ кто испове́сть, Богоро́дице?/ прославле́нием бо чудотво́рный ико́ны Твое́й Млекопита́тельницы/ возвесели́ла еси́ ду́ши правосла́вных,/ мно́гия неду́ги то́ю врачу́ющи и от вся́ких бед избавля́ющи,/ и́же по Бо́зе упова́ние на Тя возлага́ющих, о Влады́чице Всеми́лостивая,/ и нас Твоего́ заступле́ния не лиши́,/ оби́тель же на́шу от вся́каго зла сохрани́,/ да, Тобо́ю хва́лящеся, не постыди́мся во ве́ки.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разумех дела́ Твоя́/ и просла́вих Твое́ Божество́.</p>
<p>Услы́ши гла́сы на́ша хвале́бныя, Богоро́дице Преблага́я,/ и на́ше поклоне́ние приими́, пред свято́ю ико́ною Твое́ю <red>Днесь</red> приноси́мое:/ ви́дим бо Тя на ико́не, Спа́са Христа́ млекопита́ющую,/ и ра́дуемся, гре́шнии, ро́ждшагося от <red>Тебе</red>́ Бо́га сла́вяще.</p>
<p>Услы́шала еси́, Пречи́стая Влады́чице, благове́щение Арха́нгелово:/ ра́дуйся, Благода́тная, Госпо́дь с Тобо́ю,/ и зачала́ еси́ во утро́бе Твое́й предве́чнаго Бо́га,/ Его́же нетле́нно ро́ждши, млеко́м Твои́м я́ко Младе́нца пита́ла еси́ во спасе́ние на́ше.</p>
<p>Услы́ша первосвяти́тель Се́рбский Са́вва заве́т вели́каго во отце́х Са́ввы Освяще́ннаго/ о святе́й ико́не Твое́й Млекопита́тельнице, Богоро́дице Де́во,/ и прия́т <red>ю</red> со благогове́нием, я́ко зало́г Твоего́ благоволе́ния, Преблага́я.</p>
<p>Услы́шаши и́ноцы Святы́я Горы́ Афо́нския,/ я́ко свята́я ико́на Твоя́ Млекопита́тельница от Иерусали́ма к ним .прино́сится,/ о Ма́ти Сло́ва и Де́во,/ и, ра́достию сла́вяще и пою́ще многопе́тое Твое́ и́мя, потеко́ша во сре́тение ей.</p>
<p>
<red>Ин кано́н</red>
</p>
<p>Утро́ба Твоя́ препе́тая и сосца́ блаже́нна, Де́во,/ тех бо ради<a type="note" xlink:href="#note35">35</a> жизнь вси обрето́хом.</p>
<p>В рождестве́ Твое́м зача́тие безсе́менно,/ во успе́нии Твое́м ме́ртвость нетле́нная,/ чу́до в чудеси́ сугу́бо стече́ся, Богоро́дице:/ ка́ко бо, Неискусому́жная, Младопита́тельница чи́ста сущи?/ Ка́ко же Ма́ти Бо́гу мертвоно́сна мироуха́ющи?</p>
<p>
<red>Сла́ва: </red>Млеко́м пита́ла еси́, Де́во, плотоно́сца Твоего́ Бо́га рожде́ннаго,/ я́ко да боле́знь Ада́мову, су́щую во а́де, обле́гчит,/ от дре́ва сне́дша зна́ния и за́поведь преслу́шавша.</p>
<p>
<red>И ны́не: </red>Кто ви́де отроча́, его́же не все́я оте́ц, млеко́м пита́емое?/ Или́ где ви́дена бысть де́ва ма́ти?/ И́стинно па́че ума́ обоя́, Богороди́тельнице Чи́стая.</p>
<p>
<red>Песнь 5</red>
</p>
<p>
<red>Ирмо́с: </red>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</p>
<p>Просвети́ нас, греха́ми потемне́нных, Влады́чице, сия́нием Бо́жией благода́ти/ и сподо́би чи́сто зре́ти святу́ю Твою́ ико́ну и на ней чу́до чуде́с благогове́йно созерца́ти,/ сие́ есть Творца́ вселе́нныя я́ко Младе́нца, от сосцу́ Твое́ю пита́емаго.</p>
<p>Просвеще́ние и спасе́ние на Тя наде́ющихся, Богоро́дице Де́во,/ облагодати́ наш по́мысл досто́йно сла́вити Тя и пе́ти Твоя́ чудеса́,/ я́же от ико́ны Твоея, Млекопита́тельница имену́емыя, яви́ла еси́/ и при́сно явля́еши во утеше́ние и спасе́ние на́ше.</p>
<p>Просвети́вый не́бо со́лнцем и земли́ основа́ние утверди́вый Сло́вом Свои́м,/Зижди́тель вся́ческих во утро́бе Твое́й, Пречи́стая, не тесновмести́ся/ и от сосцу́ Твое́ю я́ко Младе́нец пита́шеся,/ нам же святу́ю ико́ну Твою́ исто́чник чуде́с дарова́, Преблага́я.</p>
<p>Просвети́ся Боже́ственною благода́тию оби́тель вели́каго проро́ка и Богови́дца Илии́,/ ико́ну Твою́, Богома́ти Влады́чице, в насле́дие себе́ прие́мши,/ сию́ у́бо и мы достодо́лжным поклоне́нием почита́ем/ и Тя, Предста́тельницу на́шу, в пе́снех немо́лчно ублажа́ем.</p>
<p>
<red>Ин кано́н</red>
</p>
<p>Из недр Оте́ческих низше́л еси́/ и несказа́нным истоща́нием ю́же по нам нищету́ восприя́л еси́ па́че естества́, Человеколю́бче,/ в верте́п всели́тися благоволи́л еси́, Го́споди,/ и я́ко Младе́нец сосцы́ пита́ешися, Зижди́тель и Госпо́дь.</p>
<p>Веко́в Зижди́тель пелена́ми повива́ется, я́ко Челове́к, и млеко́м пита́ется,/ И́же вся безме́рною кре́постию я́ко Бог содержа́в и манове́нием возводя́й.</p>
<p>
<red>Сла́ва: </red>Еди́на Чи́стая пребыла́ еси́ и по Рождестве́,/ Еди́на то́кмо яви́лася еси́ безму́жная, млеко́м пита́ющая Сло́во О́тчее И́стинное,/ Ду́хом Святы́м прии́мшее ра́бий зрак по нам, Де́во Богоро́дице,/ Его́же, Боже́ственное чту́ще зра́ка подо́бие, почита́ем.</p>
<p>
<red>И ны́не: </red>Я́ко но́сиши на ру́ку, Мари́е,/ и от сосцу́ пита́еши пита́ющаго вся́кое дыха́ние,/ Его́же, Богоро́дице, чту́ще, пропове́дуем,/ моли́ся Ему́, Чи́стая, о всех нас.</p>
<p>
<red>Песнь 6</red>
</p>
<p>
<red>Ирмо́с: </red>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Моли́твы множа́йшия здесь, пред ико́ною Влады́чицы, возно́сятся,/ егда́ сия́ в правосла́вную Росси́ю от Святы́я Горы́ и́ноками оби́тели Ильи́нския принесе́ся,/ ве́рным во утеше́ние и в ра́дость несконча́емую.</p>
<p>Моли́тву всяк принося́й Тебе́ с ве́рою и любо́вию/ пред пречи́стым о́бразом Твои́м, Богоро́дице Преблага́я,/ не неуслы́шан от <red>Тебе</red>́ оты́дет,/ всем бо вся блага́я да́руеши, я́ко Бо́га и Пита́тельнице Пита́теля вселе́нный.</p>
<p>Моли́твенно Тя сла́вим, Пречи́стая Млекопита́тельнице,/ и, с любо́вию припа́дающе к многоцеле́бному Твоему́ о́бразу, се́рдцем и усты́ сей целу́ем,/ ви́дяще в не́м зало́г благода́тный Твоего́ к нам ма́терняго благоволе́ния.</p>
<p>Моли́тися всегда́ усе́рдно жела́ние пода́ждь нам, Преблага́я Влады́чице,/ вся бо мо́жеши я́ко Ма́ти и Млекопита́тельница воплоти́вшагося Бо́га,/ Его́же ми́лостива нам сотвори́ всеси́льным предста́тельством Твои́м/ и не попусти́ до конца́ поги́бнути рабо́м Твои́м.</p>
<p>
<red>Ин кано́н</red>
</p>
<p>По́лный истощава́ется нас ра́ди,/ и прие́млет Безнача́льный от <red>Тебе</red>́ нача́ло, Дево Пренепоро́чная,/ и ви́дится Неви́димый, и Пита́яй вся́ческая млеко́м пита́ется, обнови́ти челове́ка промышля́я.</p>
<p>И́же, всея́ земли́ го́рстию содержа́й концы́,/ ка́ко ма́терними не́драми объе́млется,/ млеко́м же пита́ется от сосе́ц, насыща́я вся́ко живо́тно благоволе́ния,/ и бога́тый излия́ние обнищава́ет, воплоща́емь.</p>
<p>
<red>Сла́ва: </red>Его́же тьмы а́нгельския и серафи́мская мно́жества ужаса́ются/ и разу́мная тварь трепе́щет,/ Того́ я́ко Младе́нца, Де́во, пита́еши,/ Его́же обра́зно на руку́ Твое́ю ви́дяще, всегда́ поклоня́емся.</p>
<p>
<red>И ны́не: </red>Ада́мов Соде́тель от крове́й Твои́х чи́стых зи́ждется/ и млеко́м пита́ется, пита́яй вся́кое дыха́ние, Де́во Богоро́дице,/ те́мже я́ко Бо́жию Тя сла́вим Ма́терь.</p>
<p>
<red>Конда́к, глас 5:</red>
</p>
<p>Душ на́ших чу́вствия очи́стивше,/ у́зрим на ико́не та́инство пресла́вное,/ Творца́ Вселе́нныя и Го́спода вы́шних сил,/ во объя́тиих держи́ма и от сосцу́ Твое́ю я́ко Младе́нца пита́ема,/ и, со стра́хом и ра́достию покланя́ющеся Тебе́/ и ро́ждшемуся от <red>Тебе</red>́ Спа́су на́шему, воззове́м:/ ра́дуйся, Влады́чице, жи́зни на́шея Пита́тельнице.</p>
<p>
<red>И́кос:</red>
</p>
<p>Арха́нгельское целова́ние услы́шала еси́, Присноде́во,/ и в чистоте́ де́вственней Бо́га зачала́ и Христа́ безболе́зненно родила́ еси́,/ Его́же я́ко Младе́нца от сосцу́ Твое́ю млеко́м пита́ла еси́,/ А́нгелы и челове́ки вели́чием Твои́х доброде́телей удиви́ла еси́./ Те́мже ублажа́ем Тя, и́стинную Богоро́дицу, возвели́чившую на́ше естество́/ и милосе́рдием неизрече́нным на род христиа́нский призира́ющую./ Те́мже умиле́нно зове́м Ти:/ ра́дуйся, Влады́чице, Пита́тельнице жи́зни нашея.</p>
<p>
<red>Песнь 7</red>
</p>
<p>
<red>Ирмо́с: </red>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</p>
<p>От свята́го чудотво́рнаго о́браза Твоего́, Богоро́дице Де́во, Млекопита́тельнице Спа́са на́шего,/ струи́ исцеле́ний истека́ют и воня́ живо́тная благоуха́ет,/ е́юже ме́ртвость грехо́вная душ на́ших потребля́ется/ и плодоно́сие духо́вное подае́тся зову́щим:/ отце́в Бо́же, благослове́н еси́.</p>
<p>От Иерусали́ма на Святу́ю Го́ру Афо́нскую/ ико́на Твоя́ благода́тная, имену́емая Млекопита́тельница, Богома́ти Влады́чице, принесе́ся/ во изъявле́ние благоволе́ния Твоего́ к избра́нному Тобо́ю жре́бию на земли́,/ его́же насе́льницы гла́сы немо́лчными воспева́ют Сы́ну Твоему́:/ отце́в Бо́же, благослове́н еси́.</p>
<p>От глубины́ зол мно́гих к Тебе́ припа́даем, о Ма́ти, Млекопита́тельнице Сло́ва и Де́во,/ и мо́лимся приле́жно, Твою́ благода́тную по́мощь нам пода́ждь/ и не попусти́ поги́бнути нам до конца́,/ но спаси́ нас десни́цею Твое́ю и воздви́гни пе́ти всех Творцу́:/ отце́в Бо́же, благослове́н еси́.</p>
<p>
<red>Ин кано́н</red>
</p>
<p>Неизглаго́ланно, Чи́стая, Изба́вителя ро́ждши,/ несказа́нно дои́ла еси́, Де́ва пребы́вши,/ Его́же у́бо моли́ о пою́щих Тя и славосло́вящих во вся ве́ки.</p>
<p>Свята́я святы́х су́щи, Чи́стая, во храм святы́й возлюби́ла еси́ всели́тися/ и со А́нгелы, Де́во, бесе́дующи, пребыва́еши пресла́вне,/ с Небесе́ хлеб прие́млющи, Пита́тельнице жи́зни.</p>
<p>
<red>Сла́ва: </red>Ка́ко дои́ши млеко́м Сы́на, Чи́стая,/ без отца́ питающаго вся́кое дыха́ние, Ма́ти Пречи́стая?/ Ка́ко на руку́ но́сиши вся Содержа́щего?/ Па́че ума́ чу́до Твое́, тем пое́м вели́чия Твоя́.</p>
<p>
<red>И ны́не: </red>О чу́до пресла́вно!/ Ка́ко ражда́еши иску́са му́жеска не позна́вши?/ Ка́ко же пита́еши, Де́во Ма́ти, Пода́теля вои́стинну млека́ и Пита́теля всея́ тва́ри.</p>
<p>
<red>Песнь 8</red>
</p>
<p>
<red>Ирмо́с: </red>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</p>
<p>Царя́ Небесе́ и земли́ воплоти́ла еси́, Богоро́дице,/ от де́вственных крове́й Твои́х багряни́цу пло́ти Ему́ истка́вши/ и я́ко Младе́нца от сосцу́ Твое́ю Того́ млекопита́вши,/ и́стиннаго Бо́га и Челове́ка, хвали́маго и превозноси́маго во вся ве́ки.</p>
<p>Цари́це на́ша Преблага́я и Засту́пнице, Пресвята́я Ма́ти Го́спода Вы́шних сил,/ с ни́ми моли́ Его́ приле́жно мир ми́рови дарова́ти,/ плодоно́сие земли́ и всем нам здра́вие и спасе́ние,/ да хва́лим и превозно́сим Его́ во вся ве́ки.</p>
<p>Ца́рство и Госпо́дство дарова́ Тебе́, Богоро́дице Мари́е, Сын Твой и Бог,/ ца́рствуеши бо с Ним ве́чно и покрыва́еши лю́ди, честно́ю Его́ кро́вию иску́пленный,/ и́же сла́вят многопе́тое и́мя Твое́ и с ве́рою поклоня́ются чудотво́рному Твоему́ о́бразу, Млекопита́тельнице,/ хва́ляще и превознося́ще просла́вльшаго Тя Го́спода во ве́ки.</p>
<p>Царя́ Небе́снаго безпло́тныя слу́ги ужаса́ет, Богоро́дице, та́йны Твоея́ глубина́,/ бе́сы же смуща́ет Твоя́ ико́на, имену́емая Млекопита́тельница,/ е́йже мы кла́няемся, чту́ще Тя, Бо́жию Ма́терь.</p>
<p>
<red>Ин кано́н</red>
</p>
<p>Еди́на нетле́нно рожда́еши,/ Еди́на дои́ши Младе́нца без бра́ка,/ Еди́на Созда́теля Твоего́ рожда́еши и Влады́ку, а́ще и Мать, и Раба́,/ Тя, Ма́ти Де́во, пое́м во ве́ки.</p>
<p>Бо́га ка́ко на руку́ но́сиши, рцы,/ и ка́ко дои́ши вся́ческая руко́ю Содержа́щего, о Де́во Всеблаже́нная?/ Аз, - рече, - чиста́ пребыва́ю и по рождестве́, Христа́ Бо́га ро́ждши,/ ада́мов долг и прама́терний отъе́мши.</p>
<p>
<red>Сла́ва: </red>Ложесны́ Сло́во прия́ла еси, вся нося́щаго носи́ла еси́,/ ма́нием пита́ющаго Вселе́нную всю, Чи́стая, Емуже пое́м:/ Го́спода по́йте, дела́, и превозноси́те во вся ве́ки.</p>
<p>
<red>И ны́не: </red>Со́лнце победися Твое́ю све́тлостию, Мари́е,/ Ты бо свети́лы Не́бо украси́вшего рука́ма объя́ла еси́/ и от Твое́ю сосцу́ пита́ла еси́.</p>
<p>
<red>Песнь 9</red>
</p>
<p>
<red>Ирмо́с: </red>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</p>
<p>Вои́стинну никто́же, притека́яй к Тебе́ моли́твенно,/ тощ от <red>Тебе</red>́ исхо́дит, Пречи́стая Богоро́дице Де́во,/ всех бо Ты ми́луеши и ущедря́еши, я́ко любоблагоутро́бная Ма́ти, Млекопита́тельнице Спа́са на́шего,/ те́мже, вси ро́ди земни́и, благода́рно Тя велича́ем.</p>
<p>Вои́стинну зало́г благода́тный яви́ся свята́я Твоя́ и чудотво́рная ико́на,/ Богоро́дице, Млекопита́тельнице Преблага́я,/ на ню́же взира́юще, сия́ние Бо́жией благода́ти в ду́ши на́ша неви́димо прие́млем/ и по до́лгу пе́сньми хвале́бными Тя велича́ем.</p>
<p>Вои́стинну щит и покро́в оби́тели на́шей свята́я ико́на Твоя́ даде́ся,/ Преблага́я Де́во, Млекопита́тельнице,/ сию́ у́бо с любо́вию объе́млюще, се́рдцем и усты́ целу́ем/ и Тя, Благоде́тельницу на́шу, непреста́нно велича́ем.</p>
<p>Вои́стинну всех святы́х вы́шше еси́, Богоро́дице Де́во,/ ро́ждшая Святе́йшее Сло́во и млекопита́вшая я́ко Младе́нца воплоще́ннаго Бо́га,/ нас ра́ди Челове́ка бы́вша, да изба́вит па́дший род челове́ческий от поги́бели ве́чныя./ Те́мже Тя, я́ко Вино́вницу спасе́ния на́шего, немо́лчно велича́ем.</p>
<p>
<red>Ин кано́н</red>
</p>
<p>Дави́д, пра́отец Твой, воспе́ Тя дре́вле, Де́во Богоневе́сто,/ Дщерь глаго́ля Тя Царя́ Христа́,/ Его́же и роди́вши, ма́терски Младе́нца пита́ла еси́.</p>
<p>О Ча́до сладча́йшее!/ Ка́ко пита́ю Тя, пита́ющего?/ Ка́ко держу́ Тя, держа́щаго вся ма́нием?/ Ка́ко же пелена́ми повию́, повива́ющаго всю зе́млю мгло́ю? -/ вопия́ше Всечи́стая Влады́чица, Ю́же непреста́нно велича́ем.</p>
<p>
<red>Сла́ва: </red>Но́сиши вся Нося́щаго и млеко́м пита́еши всем пи́щу Даю́щаго,/ ве́лие и стра́шное, е́же па́че ума́, Твое́ та́инство,/ ковче́же честна́го свяще́нства, Де́во Богоро́дице,/ те́мже Тя вси ублажа́ем.</p>
<p>
<red>И ны́не: </red>Возвы́си рог благочести́вых и низложи́ ва́рваров шата́ния, Богороди́тельнице,/ необори́мо спаса́ющи сие́ ста́до Твое́,/ в не́мже вели́кое Твое́ и́мя и многосла́вное ве́рно велича́ется.</p>
<p>
<red>Свети́лен, глас 4:</red>
</p>
<p>
<red>Пречи́стаго о́браза Твоего́ явле́ние, Ма́ти Бо́жий, пра́зднуем све́тло,/ и́бо в нем познава́ем знаме́ние Твоего́ к нам благоволе́ния, Преблага́я,/ покрыва́еши и спаса́еши на Тя упова́ющий, Богоро́дице Всепе́тая и Неискусобра́чная.</red>
</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>О, пресла́внаго чудесе́!/ ве́лия ра́дость Горе Афо́нстей свы́ше дарова́ся,/ свята́я и благода́ти прича́стная ико́на Твоя́, Богоро́дице,/ Млекопита́тельница имену́емая,/ от Иерусали́ма к ней принесе́нная,/ те́мже, о принесе́нии тоя́ ра́дующеся,/ Тебе́, Влады́чице, мо́лимся,/ спаси́ ду́ши на́ша, я́ко Милосе́рда.</p>
<p>О, пресла́внаго чудесе́!/ исто́чник исцеле́ний нам <red>Днесь</red> яви́ся,/ ико́на Твоя́ многочуде́сная, Богоро́дице,/ Млекопита́тельница имену́емая,/ е́юже свята́я оби́тель вели́каго во проро́цех Илии́ духо́вно обогати́ся/ и чуде́с Твои́х благода́тию просла́вися,/ сию́ у́бо Боголе́пным поклоне́нием че́ствуем/ и со умиле́нием Тебе́ вопие́м:/ Правосла́вие утверди́ в нас непоколе́блемо, Влады́чице,/ и спаси́ ду́ши на́ша, я́ко Милосе́рда.</p>
<p>О, ра́дости неисчерпа́емыя!/ ди́вный святи́тель Са́вва зало́г ми́лостей Твои́х,/ ико́ну Твою́ святу́ю, Богоро́дице Млекопита́тельнице,/ от Иерусали́ма прино́сит/ и вся ны призыва́ет благогове́йно ей поклони́тися./ Сего́ ра́ди, с любо́вию к ней припа́дающе,/ моле́бно Тебе́ вопи́ем:/ от бед изба́ви нас, Влады́чице,/ и спаси́ ду́ши на́ша, я́ко Милосе́рда.</p>
<p>
<red>Сла́ва, и ны́не, глас 6:</red>
</p>
<p>Блажи́м Тя, вси ро́ди, Богоро́дице,/ я́ко ра́дости вся ны испо́лнила еси́/ явле́нием чудотво́рный Твое́я ико́ны Млекопита́тельницы/ и дарова́нием мно́гих от нея́ исцеле́ний,/ ду́ши бо и телеса́ врачу́еши/ и от вся́ких бед избавля́еши/ честна́го о́браза Твоего́ осене́нием,/ ему́же <red>Днесь</red> поклоня́ющеся,/ усе́рдно мо́лим Тя:/ сподо́би, Влады́чице, Твоя́ рабы́/ в бу́дущем ве́це избра́нных ра́дости/ и в настоя́щем житии́ вели́кия Твоея́ ми́лости.</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и слу́жба Богоро́дице.</red>
</p>
</section>
