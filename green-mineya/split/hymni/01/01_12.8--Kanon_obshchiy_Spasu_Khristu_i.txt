<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Кано́н о́бщий Спа́су Христу́ и святы́м Симео́ну и Са́вве</p>
</title><p>
<red>Творе́ние мона́ха Феодо́сия. Глас 6.</red>
<style name="color-red"/>
</p>
<p>
<red>Песнь 1</red>
</p>
<p>
<red>Ирмо́с: </red>Воздвиза́емое мо́ре/ немо́крыми нога́ми проходя́ дре́вле Изра́иль,/ егда́ ви́дяше погружа́ема го́рдаго фарао́на,/ ра́достно взыва́ше;/ пои́м Го́сподеви,/ сотво́ршему сла́вная чудеса́.</p>
<p>Внегда́ воззове́м, Го́споди, услы́ши ны/ и, оби́димых, изба́виши ны,/ гне́ва Своего́ во́лны укроща́я,/ не преда́ждь нас нечести́выми поглоще́ны бы́ти, да не реку́т:/ где есть Христо́с, Бог их?/ су́етно рабо́тая Ему́.</p>
<p>Мно́го, я́ко Христу́ иму́ще дерзнове́ние,/ от бед жите́йских, мо́лимся, и от сете́й вра́жиих нас изба́вите,/ облегча́юще бре́мя грехо́в на́ших моли́твами свои́ми,/ Симео́не Богоно́се и Са́вво свяще́нне, Христа́ моли́те.</p>
<p>Волну́еми стра́стных по́мыслов бу́рею, ко приста́нищу моли́тв ва́ших прибега́ем,/ потопле́ния грехо́внаго изба́вите/ пою́щих ва́шу па́мять, отцы́, ве́рою се́рдца и души́ ра́достию.</p>
<p>Тебе́, Го́споди, испове́дуем, согреши́хом и беззако́нновахом,/ свяще́нницы же и лю́дие, вси́ вку́пе уклони́хомся,/ мно́га беззако́ния и крепки́ грехи́ на́ши,/ моли́твами святы́х Свои́х не отврати́ся нас за грехи́ на́ши.</p>
<p>
<red>Богоро́дичен: </red>Не умолчу́ вопи́ти ясне́йше вели́чия Твоя́:/ а́ще бо не Ты, Отрокови́це, всегда́ предстоя́ла еси́,/ о мне моля́щи Сы́на Твоего́,/ кто бы от толи́кия бу́ри и лю́тых бед изба́вил мя?</p>
<p>
<red>Песнь 3</red>
</p>
<p>
<red>Ирмо́с: </red>Госпо́дь, Сый, всех и Зижди́тель Бог,/ созда́нное, Безстра́стный, обнища́в, Себе́ соедини́,/ и Па́сха, за я́же хотия́те умре́ти,/ Сам, Сый, Себе́ предпожре́:/ яди́те, - вопия́, - Те́ло Мое́/ и ве́рою утверди́теся.</p>
<p>Госпо́дь, Сый, всем Зижди́тель,/ ру́це Твои́ вся сотвори́ста и созда́ста,/ и, ра́зве Тебе́, несть спаса́ющаго, де́ло руку́ Твое́ю,/ не пре́зри нас, Еди́не, во бла́гости неизме́нный и неизсле́димый во щедро́тах.</p>
<p>Вниз влеку́щия сла́вы, я́ко из се́ти, исто́ргшеся,/ к Боже́ственней высоте́ смире́нием све́тло, преподо́бнии, возвы́сившеся,/ свети́льники све́тлы яви́стеся,/ сердца́ на́ша моли́твами свои́ми ко Христу́ просвеща́йте.</p>
<p>Потемне́вшую мра́ком е́реси пе́рвее,/ па́че со́лнца ве́рою Трои́це страну́ Се́рбскую просвети́вшии,/ и нас у́бо греха́ нечистоты́ ко Христу́ ны́не моли́твами свои́ми,/ Симео́не и Са́вво, омы́ти потщи́теся.</p>
<p>Лю́дие зако́на и благода́ти, без зако́на су́щим уподо́бихомся,/ му́жие кро́ве и льсти́ви бы́хом/ и стезю́, я́же на ны гне́ва Твоего́, ше́ствовахом,/ Го́споди, моли́твами святы́х Свои́х не погуби́ нас по беззако́ниям на́шим.</p>
<p>
<red>Богоро́дичен: </red>И́стинную Богоро́дицу испове́дую, Влады́чице, Тя,/ сме́рти держа́ву потреби́вшую:/ я́ко бо оживля́ющая,/ от уз а́довых к животу́ возвела́ еси́ мя, в зе́млю те́кшаго.</p>
<p>
<red>Седален, глас 4:</red>
</p>
<p>Шестокры́лыми и Многоочи́тыми неви́димый и все́ми непостижи́мый, Влады́ко,/ милосе́рдием ми́лости сподо́бився нам ви́ден бы́ти пло́тию,/ ве́дый не́мощь на́шу, я́ко в ню обле́кшийся,/ поми́луй мно́го Ти согреши́вших, пою́щих Тебе́ раб Твои́х, Благопреме́нне Го́споди.</p>
<p>
<red>Песнь 4</red>
</p>
<p>
<red>Ирмо́с: </red>Удиви́ся Твой ра́зум от <red>мене</red>́,/ услы́шавшу пресла́вная веле́ния смотре́ния Твоего́,/ укрепи́ся же возлюбле́нием Твоего́ схожде́ния,/ Ты бо моея́ нищеты́ не отве́рглся еси́.</p>
<p>В сердца́ на́ша я́ко прия́т страх Твой, Твои́м судо́м устро́иши,/ не гне́вом же Твои́м, Долготерпели́ве,/ щедро́тами бо па́че о нас и кро́тостию ми́лость Свою́ прояви́ши, Человеколю́бче.</p>
<p>Царю́ Царе́й, Еди́ному Небе́сному, Его́же Ца́рствия рачи́телие бы́вше,/ ца́рствие земно́е оста́вивше, после́довасте./ Христа́, преподо́бнии, моли́те, ца́рствующаго в нас,/ грехи́ до конца́ потреби́ти и ду́ши на́ша свободи́ти.</p>
<p>Егда́ на Суде́ моли́твами свои́ми огня́ гее́нскаго изба́вите,/ душетле́ние ско́рби свободи́вше, ра́я вход отве́рзти потщи́теся/ и та́мо су́щаго весе́лия насле́дники покажи́те, Са́вво и Симео́не, пою́щих вас.</p>
<p>Мно́жеством дре́вле беззако́ний при Но́е су́щих потопи́л еси́,/ преестество́м греха́ содоми́ты запали́л еси́./ Го́споди, моли́твами святы́х Свои́х такова́го нра́ва нечи́стаго изба́ви ду́ши на́ша и спаси́ ны.</p>
<p>
<red>Богоро́дичен: </red>Ка́ко изрещи́ Твоя́ по досто́инству возмогу́ безме́рныя щедро́ты, о Влады́чице!/ я́же мою́ всегда́ ду́шу лю́те оскорбля́емую, я́ко во́ды обыше́дшия?/ Но, о, Твоего́ про́мысла и благодея́ния,/ его́же безу́мно окая́нный погуби́х!</p>
<p>
<red>Песнь 5</red>
</p>
<p>
<red>Ирмо́с: </red>От но́щи песнь возсыла́ем Тебе́:/ возниспосли́ нам ми́лость Твою́, Го́споди,/ Ты бо еси́ Бог наш,/ ра́зве Тебе́, ино́го не ве́мы.</p>
<p>Из но́щи злых дел мои́х, от мглы лю́тыя грех ра́ди уны́ния,/ псало́мски, Све́та Пода́телю, Бо́же, Бо́же мой, к Тебе́ у́тренюю/ и извести́ ду́шу мою молю́ся, приклони́ у́хо Твое́ к моле́нию моему́.</p>
<p>И высоту́ благоро́дия и златопоя́санных оста́вившее в пусты́не жи́ти изво́лили есте́,/ весь бо мир преоби́дим есть, и́мже еди́н Бог жела́ем.</p>
<p>Греха́ отбе́гнути и слеза́ми умили́тися, стена́ти же покая́нием,/ моли́твами свои́ми нас удосто́йте,/ я́ко избе́гнути бу́дущий боле́зни,/ егда́ слеза́ не бу́дет при́нята и стена́ние бу́дет преоби́димо.</p>
<p>Не нам, Го́споди, не нам излие́ши ча́шу гне́ва Твоего́,/ мы бо, лю́дие Твои́ христоимени́тии, а́ще и согреши́хом,/ бо́гу ино́му не послужи́хом, моли́твами святы́х Твои́х.</p>
<p>
<red>Богоро́дичен: </red>Кий Тебе́ дар принесу́ благодаре́ния,/ за я́же наслади́хся Твои́х дарова́ний и Твое́я безме́рныя благосты́ни?/ Те́мже у́бо сла́влю, песносло́влю и велича́ю Твою́ неизрече́нную ко мне ми́лость.</p>
<p>
<red>Песнь 6</red>
</p>
<p>
<red>Ирмо́с: </red>Возопи́х всем се́рдцем, Го́споди,/ злы́ми де́лы одержи́м,/ возведи́, молю́ся, изринове́на от тли,/ Тя бо помяну́х, Спа́се,/ и возвесели́ся се́рдце мое́.</p>
<p>Секи́ра, яже при ко́рене, смерть секу́щая, прибли́жися,/ дре́ву непло́дному претя́щая<a type="note" xlink:href="#note37">37</a> сожже́нием,/ вострепещи́, душе́ моя́, и ты, се́рдце мое́, потряси́ся,/ плоды́ покая́ния принеси́, вопию́щи:/ пощади́ мя, Го́споди, и спаси́ мя.</p>
<p>Не помина́юще зла, и́миже Бо́га прогне́вахом,/ о нас, преподо́бнии, умоли́ти Его́ потщи́теся,/ презре́ти согреше́ния и в покая́ние привести́,/ не хо́щет бо сме́рти гре́шных жи́зни Пода́тель.</p>
<p>С чи́ны Небе́сными Влады́це Христу́ я́ко предстоя́ще,/ с ни́ми, преподо́бнии, моли́теся благовре́менно житие́ пода́ти,/ умно́жити же плоды́ доброде́телей, Са́вво и Симео́не, пою́щих ва́шу па́мять.</p>
<p>Твои́м, Го́споди, убежде́н милосе́рдием, приклони́ у́хо Твое́ на моли́тву на́шу,/ люде́й на́ших в правове́рии соблюди́ и Це́рковь си́лою Свое́ю утверди́,/ прости́ нам вся согреше́ния моли́твами святы́х Твои́х.</p>
<p>
<red>Богоро́дичен: </red>Обыдо́ша мя жите́йския бу́ри, я́ко пче́лы сот, Де́во,/ и мое́ содержа́щия се́рдце уязвля́ют стре́лы скорбе́й:/ но да обря́щу Тя Помо́щницу, и Гони́тельницу, и Изба́вительницу, Всепречи́стая.</p>
<p>
<red>Песнь 7</red>
</p>
<p>
<red>Ирмо́с: </red>Яви́ся на ны благода́ть Твоя́, Спа́се,/ и свет Креста́ Твоего́ возсия́ ми́рови:/ благослове́н еси́, Го́споди,/ Бо́же оте́ц наши́х,</p>
<p>Боже́ственным Свои́м, Го́споди, призре́нием при́зри на ны, лю́ди Твоя́,/ и вонми́ мольбе́ раб Твои́х, Человеколю́бче, и изба́ви нас греха́ сме́рти душегу́бныя,/ и супроти́вных нахо́да, и вся́каго муче́ния.</p>
<p>Нетле́нную сла́ву прия́сте на Небесе́х,/ на земли́ же па́мять ва́шу ублажа́ем, Симео́не и Са́вво достохва́льнии,/ ов бо миропода́телен, други́й же чист и благоуха́нен,/ о́ба ко Христу́ моли́твами нас спаси́те.</p>
<p>Егда́ престо́лы поста́вятся и кни́ги дел отве́рзутся,/ ко́злищ у́части, гре́шных стоя́ния изба́вити,/ овца́м же десны́м святы́м Его́ причти́ти, преподо́бнии,/ Христу́ Царю́ моли́теся пою́щих ва́шу па́мять.</p>
<p>Бог ми́лостив и щедр, Бог ревни́в и наказа́ющ,/ мно́го у <red>тебе</red>́ ми́лости, мно́го же и осужде́ния,/ на ли́ца не взира́еши, коему́ждо по де́лом его́ су́диши,/ моли́твами святы́х Твои́х не преда́ждь нас пра́ведному Твоему́ Суду́.</p>
<p>
<red>Богоро́дичен: </red>Виждь ми́лостивым о́ком Твои́м, и посети́ озлобле́ние, еже́ и́мам,/ и лю́тых напа́стей, и вреда́, и бед, и от искуше́ний мя изба́ви/ безме́рною ми́лостию Твое́ю.</p>
<p>
<red>Песнь 8</red>
</p>
<p>
<red>Ирмо́с: </red>Угрожа́й царь иногда́ ю́ношам/ пещь угото́ва/ и непови́нным повеле́ вве́рженным бы́ти,/ испове́дающим Бо́га препросла́вленнаго,/ Его́же благословя́т творе́ния всея́ тва́ри во ве́ки.</p>
<p>Те́ло зло́биво, души́ сопроти́вно, пренечи́сто име́я,/ всем житие́ блу́дно исхода́тайствовав,/ бесо́м жили́ще себе́ поста́вих, и́же при́сно уби́ти мя поуча́ются,/ к Тебе́, Го́споди, прибега́ю:/ в руку́ Твое́ю дыха́ние всея тва́ри.</p>
<p>Мно́гих удиви́сте, ева́нгельски Христу́ после́довавше,/ поще́нием же и смире́нием оби́льно в пусты́не обогати́стеся,/ Симео́не блаже́нне и Са́вво свяще́нне, дво́ице святодуше́вная,/ Тро́ице ны́не о нас моли́теся.</p>
<p>Вся, я́же на земли́, оста́вивше, всех Царю́, Христу́, усе́рдно после́довасте,/ тем на Небесе́х Вы́шняго Иерусали́ма гра́ждане вас досто́йно всели́л есть,/ иде́же чту́щих вас усе́рдно, а́ще и вели́ко есть проси́мое, в свое́ покрови́тельство приими́те.</p>
<p>Меч, блиста́ющ с Небе́с, упи́вшийся кро́вию,и серп летя́щ, я́же ви́де проро́к, -/ гнев Твой, Го́споди, на согреша́ющия и до возме́здия сме́рти необрати́мых,/ я́ко Ми́лостив и Благоутро́бен, отврати́ от нас моли́твами святы́х Свои́х.</p>
<p>
<red>Богоро́дичен: </red>Ра́дуйся, престо́ле огнеобра́зный Госпо́день./ Ра́дуйся, Боже́ственная и манноприе́мная ру́чко./ Ра́дуйся, златы́й свети́льниче, свеще́ неугаси́мая./ Ра́дуйся, де́вам сла́во и ма́терем украше́ние и похвало́.</p>
<p>
<red>Песнь 9</red>
</p>
<p>
<red>Ирмо́с: </red>Стра́нствия Влады́чия/ и Безсме́ртныя Трапе́зы/ на Го́рнем ме́сте высо́кими умы́,/ ве́рнии, прииди́те, наслади́мся,/ возше́дша Сло́ва,/ от Сло́ва научи́вшеся, Его́же велича́ем.</p>
<p>Стра́нствующа мя за́поведи преступле́нием,/ пло́ти прия́тием Ты, Влады́ко, ми́лостивно Себе́ приедини́л еси́,/ и безсме́ртныя тра́пезы со́общника мя прия́л еси́, и ве́рою, Сло́ве, насади́л еси́,/ пою́ Твою́ безме́рную ми́лость.</p>
<p>Мно́жество согреше́ний испове́дающе,/ се́рдце и уста́ оскверни́хом, глубину́ беззако́ния открыва́юще,/ и возду́х нечистото́ю помрачи́хом, Тебе́, Го́споди, сих очисти́телю, вопие́м:/ Твоя́ есмы́ тварь, поми́луй нас вели́кия ра́ди ми́лости Твоея́.</p>
<p>Кто не диви́тся и кто не сла́вит Твое́, Влады́ко, долготерпе́ние:/ презре́ беззако́ния,и преступа́я непра́вды, премину́еши нече́стие,/ и, все грехи́ на́ша обраща́я, ми́луеши, и гне́ва не наво́диши,/ кто изглаго́лет щедро́ты Твоя́?</p>
<p>Кто есть Бог, я́ко Ты, Бог наш, Его́же Небеса́ со А́нгелы ужаса́ются и земля́ с челове́ки потряса́ется,/ бе́здны смуща́ются, и ад испромеща́ется<a type="note" xlink:href="#note38">38</a>,/ вся тварь со стра́хом изменя́ется,/ кто изглаго́лет си́лы Твоя́?</p>
<p>
<red>Богоро́дичен: </red>Моле́ние мое́ приими́ убо́гое/ и пла́ча моего́ не пре́зри, и слез, и стена́ния;/ но заступи́ мя, я́ко Блага́я, и проще́ния испо́лни:/ мо́жеши бо вся, я́ко Всемо́щнаго Влады́ки Бо́га Ма́ти,/ а́ще возмога́еши то́кмо моему́ окая́нному смире́нию.</p>
<p>
<red>Моли́тва</red>
</p>
<p>О свяще́нная главо́, пресла́вный чудотво́рче, святи́телю Христо́в Са́вво, Се́рбския земли́ первопресто́льниче, храни́телю и просвети́телю, всех же христиа́н благонаде́жный пред Го́сподем предста́телю, тебе́ припа́даем и мо́лимся: даждь нам бы́ти прича́стником любве́ твоея́ к Бо́гу и бли́жнему, е́юже при жи́зни свята́я душа́ твоя́ преиспо́лнена бысть. Озари́ нас и́стиною, просвети́ ум и се́рдце на́ше све́том Боже́ственнаго уче́ния, научи́ нас тебе́ подража́ти ве́рно, Бо́га и бли́жняго на́шего люби́ти и за́поведи Госпо́дни соверша́ти непогреши́тельно, да бу́дем и мы ча́да твоя́ не по и́мени то́кмо, но всем житие́м на́шим. Моли́ся, святы́й архиере́ю, о Святе́й Правосла́вней Це́ркви и оте́честве твое́м земно́м, при́сно тя любо́вию чту́щем. При́зри благоутро́бно на вся́ку ду́шу ве́рных твои́х чти́телеи, ми́лости и по́мощи твоея́ и́щущих, бу́ди всем нам в боле́знех цели́тель, в ско́рбех уте́шитель, в печа́лех посети́тель, в беда́х и ну́ждах помо́щник, в час же сме́ртный ми́лостивый покрови́тель и защи́титель, да, при по́мощи моли́тв твои́х святы́х, сподо́бимся и мы, гре́шнии, спасе́ние ве́рное получи́ти и Ца́рствие Христо́во унасле́довати. Ей, свя́тче Бо́жий, не посрами́ упова́ния на́шего, е́же на тя кре́пко возлага́ем, но яви́ нам твое́ многомо́щное заступле́ние, да сла́вим и пое́м ди́внаго во святы́х Свои́х Бо́га, Отца́ и Сы́на и Свята́го Ду́ха, всегда́, ны́не и при́сно и во ве́ки веко́в. Ами́нь.</p>
</section>
