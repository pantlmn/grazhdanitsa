<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бных оте́ц на́ших Па́вла Фиве́йскаго и Иоа́нна Ку́щника</p>
</title><p>
<red>На Го́споди, воззва́х: стихи́ры на 6, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Нача́ло доброде́тельныя яви́лся еси́ Небохо́дныя я́ве стези́,/ треблаже́нне Па́вле, жи́тельства ми́рови./ И́бо восхожде́ния духо́вная положи́л еси́ до́бре в души́ твое́й,/ и́миже кра́ю прикосну́лся еси́ доброде́телей/ воздержа́нием и боле́зньми мно́гими.</p>
<p>К Боже́ственному жела́нию, блаже́нне, впери́в ум,/ возше́л еси́ к Го́рним пусты́ни,/ я́коже во мрак, прибли́жился еси́,/ в не́мже Бо́жиим просвети́лся еси́ ра́зумом све́тло/ и на скрижа́ли души́ твоея́/ доброде́телей пома́зался еси́ све́тлостию.</p>
<p>Процвете́ пусты́ня цве́ты доброде́телей твои́х кра́сная,/ страсте́й бо погуби́л еси́ те́рния в ней,/ насади́л еси́ боле́зни благосла́вныя/ Боже́ственных твои́х дея́ний./ Те́мже, я́ко крин, от Бо́га/ ны́не благоуха́ние жития́ твоего́ благоуха́вши нам.</p>
<p>
<red>И́ны стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Егда́ манове́нием Боже́ственным/ мирски́я красоты́, ра́дуяся, о́тче, избе́гл еси́,/ тогда́ предпоче́л еси́ па́че простра́ннаго пути́/ те́сный, и боле́зненный, и зело́ жесто́кий./ Те́мже попече́ние душ прия́л еси́,/ в Боже́ственный оде́явся о́браз/ отбеже́нием и нагото́ю всех сласте́й, Богоблаже́нне.</p>
<p>Стра́нную поразуме́л еси́ жизнь,/ стра́нно начина́ние,/ любо́вию Христо́вою уя́звлен,/ Его́же неизрече́нную нищету́ возлюби́л еси́,/ и пред враты́ твои́х роди́телей,/ бездо́мен, о́тче, претерпе́л еси́,/ утесня́емый и оскорбля́емый./ Те́мже дарова́ний испо́лнился еси́/ и неотъе́млемое бога́тство, е́же на Небесе́х, насле́довал еси́.</p>
<p>Нося́ в рука́х свяще́нное, о́тче, Ева́нгелие,/ сего́ испо́лнитель был еси́,/ име́ния роди́телей отве́ргся, Иоа́нне,/ и слеза́ми и тесното́ю все соверши́л еси́ твое́ житие́, преподо́бне,/ те́мже утеше́ния Боже́ственнаго, и непреста́ннаго весе́лия/ ны́не наслажда́ешися, преблаже́нне.</p>
<p>
<red>Сла́ва, глас 2:</red>
</p>
<p>Отве́ргся ми́ра и су́щих в ми́ре, преподо́бне,/ Ева́нгелие взем, ева́нгельски Христу́ после́довал еси́/ и, в ку́ще живы́й, я́ко в раи́, та́йно,/ коне́чным жестокожи́тием пло́ти/ человекоуби́йцу зми́я удави́л еси́./ Те́мже на Небесе́х водворя́яся, Иоа́нне блаже́нне,/ испроси́ нам ве́лию ми́лость.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен:</red> Егда́ от Дре́ва Тя:</p>
<p>Егда́ нескве́рная А́гница/ ви́де Своего́ А́гнца,/ на заколе́ние я́ко Челове́ка во́лею влеко́ма,/ пла́чущи, глаго́лаше:/ безча́дствовати Мя ны́не тщи́шися, Христе́, ро́ждшую Тя./ Что сие́ сотвори́л еси́, Изба́вителю вся́ческих?/ Оба́че воспева́ю и сла́влю/ Твою́, ю́же па́че ума́ и сло́ва, кра́йнюю бла́гость, Человеколю́бче.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний тво́их,/ тем на Небесе́х обре́л еси́ мзду трудо́в твои́х:/ де́монския погуби́л еси́ полки́/ и А́нгельский дости́гл еси́ чи́ны,/ и́хже житию́ непоро́чно поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Видя́щи Тя распина́ема, Христе́,/ Тебе́ Ро́ждшая вопия́ше:/ что стра́нное, е́же ви́жду, та́инство,/ Сы́не Мой?/ Ка́ко на Дре́ве умира́еши, пло́тию пове́шен,/ жи́зни Пода́телю?</p>
<p>
<red>Тропа́рь, глас 4:</red>
</p>
<p>Бо́же оте́ц на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от нас,/ но моли́твами их/ в ми́ре упра́ви живо́т наш.</p>
<p>
<red>На у́трени</red>
</p>
<p>
<red>Кано́н Окто́иха еди́н. И святы́х два, на 8.</red>
</p>
<p>
<red>Кано́н свята́го Па́вла, творе́ние Иоа́нна мона́ха, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red> Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</p>
<p>Па́вла Богоно́снаго, я́ко мона́шествующих удобре́ние,/ ве́рнии, соше́дшеся, пе́сньми по до́лгу почита́ем.</p>
<p>Был еси́ пусты́ни пе́рвый жи́тель, Па́вле сла́вне,/ и Небе́снаго Ца́рствия насле́дник показа́лся еси́ поще́нием.</p>
<p>Всего́ себе́ воздержа́нием очи́стив, всеблаже́нне,/ жили́ще яви́лся еси́ Бо́жие и А́нгелов единосе́льник.</p>
<p>
<red>Богоро́дичен:</red> Пречи́стая Богоро́дице,/ яже воплоще́нно Присносущное и Пребожественное Сло́во/ па́че естества́ рождшая, пое́м Тя.</p>
<p>
<red>Ин кано́н Иоа́нна, его́же краегране́сие: </red>Ни́ща страсте́й мя покажи́ моли́твами твои́ми, блаже́нне. <red>Ио́сиф. Глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red> Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь сла́вно бо просла́вися.</p>
<p>Обога́тився Боже́ственными доброде́тельми,/ бога́тство преоби́дел еси́ земно́е и Небе́сное получи́л еси́./ Те́мже мя, обнища́вши, Боже́ственнаго ра́зума обогати́ благода́тию,/ я́ко да твое́ воспою́, о́тче, жи́тельство равноа́нгельное.</p>
<p>Яре́м Госпо́день благи́й, блаже́нне, от ю́ности ты подъе́м,/ по́стническими боре́нии врага́ смири́л еси́,/ смире́нием Христо́вым воору́жся,/ и́мже возвы́сился еси́ на высоту́, Иоа́нне, к Небеси́.</p>
<p>Я́ко ше́ствовав стезе́ю те́сною,/ скорбьми́, и слеза́ми, и стена́ньми, и озлобле́нии, преподо́бне,/ к простра́ннейшей широте́ дости́гл еси́,/ обре́т оби́тель досто́йну боле́зней,/ о́тче Иоа́нне досточу́дне.</p>
<p>
<red>Богоро́дичен:</red> Лю́тыми страсте́й наве́ты, Отрокови́це, обурева́емь и прило́ги грехо́вными преклоне́н,/ ко Твоему́ неусы́пному и непобеди́мому предста́тельству, Всепе́тая, любо́вию прибега́ю,/ уще́дри мя и спаси́, Присноде́во.</p>
<p>
<red>Песнь 3</red>
</p>
<p>
<red>Ирмо́с:</red> Утвержде́й сло́вом Небеса́/ и зе́млю основа́вый на вода́х мно́гих,/ утверди́ мя к пе́нию славосло́вия Твоего́, Го́споди.</p>
<p>К Бо́гу о́ком твоея́ души́ взира́я, о́тче,/ Того́ возлюби́л еси́, возненави́дев земна́я/ и А́нгельскую соверши́в жизнь.</p>
<p>Луча́ми, о́тче, доброде́телей, страсте́й отгна́л еси́ мглу я́ве,/ просвеще́ние Ду́ха во твое́м се́рдцы прие́м.</p>
<p>Небе́сным хле́бом пита́яся, я́ко Илия́ дре́вле вра́ном,/ мы́сленный отбе́гл еси́, о́тче, Иезаве́ли, к покро́ву Христо́ву.</p>
<p>
<red>Богоро́дичен:</red> Царь сла́вы и Творе́ц, обагри́в кровьми́, Богороди́тельнице,/ Свою́ багряни́цу омочи́в, таи́нственно очервлени́.</p>
<p>
<red>Ин</red>
</p>
<p>
<red>Ирмо́с:</red> Процвела́ есть пусты́ня, я́ко крин, Го́споди,/ язы́ческая непло́дящая Це́рковь/ прише́ствием Твои́м,/ в не́йже утверди́ся мое́ се́рдце.</p>
<p>Кади́ло благово́нно Всеви́дцу, преподо́бне, твоя́ моли́твы прине́сл еси́,/ я́же обоня́в и прие́м, по́стническим лико́м причте́ тя.</p>
<p>Яви́лся еси́ чу́до велича́йше, сердца́, преподо́бне, благочести́вых ужаса́я:/ ка́ко пред враты́ претерпе́л еси́ роди́телей, нище́тствуя и оскорбля́емь.</p>
<p>Зако́нно в моли́твах и поще́ниях, преподо́бне, претерпева́я,/ в безстра́стие обле́клся еси́,/ пло́ти мудрова́ния смири́в кре́постию Боже́ственнаго Ду́ха.</p>
<p>
<red>Богоро́дичен:</red> Я́ко мироуха́нен ши́пок от удо́лий, Пречи́стая, Чи́стый Тя обре́те/ и посреде́ Тебе́ всели́ся,/ благово́ния испо́лнив челове́чество.</p>
<p>
<red>Конда́к Па́вла, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Я́ко свети́ло незаходя́щее мы́сленнаго Со́лнца,/ соше́дшеся, <red>Днесь</red> восхва́лим в пе́снех:/ возсия́л бо еси́ су́щим во тьме неразу́мия,/ вся возводя́ к Боже́ственней высоте́,/ фиве́ев украше́ние, Па́вле преподо́бне, отце́в и по́стников тве́рдое основа́ние.</p>
<p>
<red>Ин конда́к Иоа́нна, глас 2.</red>
</p>
<p>
<red>Подо́бен:</red> Вы́шних ища́:</p>
<p>Вы́шних улучи́ти, прему́дре, жела́я,/ до́лу кра́сных, му́дре, преоби́дел еси́/ и, Христу́ обнища́вшему сообнища́в,/ ра́дуяся, после́довал еси́, Иоа́нне./ К Нему́ же приле́жно не преста́й моля́ся о всех нас.</p>
<p>
<red>Ин конда́к Иоа́нна, глас 3:</red>
</p>
<p>Уклони́лся еси́ жите́йскаго треволне́ния,/ и к приста́нищу Боже́ственному упра́вил еси́, блаже́нне, ше́ствия своя́,/ и источи́л еси́ исцеле́ния, я́ко струи́,/ ве́рою и любо́вию, Иоа́нне, к тебе́ притека́ющим и вопию́щим:/ предста́ни в День Суда́ восхваля́ющим светоно́сную па́мять твою́, о́тче,/ и страсте́й и мук изба́ви.</p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Ми́ра кра́сная от се́рдца возненави́дев/ и Еди́наго Бо́га от души́ возлюби́в,/ пусты́ню, я́ко во обита́тельный град, Па́вле, пости́гл еси́./ В еди́нех то́кмо виде́ниих упражня́яся,/ яви́лся еси́, я́ко А́нгел, с пло́тию живы́й./ Тем тя почита́ем.</p>
<p>
<red>Сла́ва, ин седа́лен Иоа́нна, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Бога́тство тле́нное и сла́ву мимотеку́щую оста́вив,/ Небе́сное бога́тство восприя́л еси́ и сла́ву, о́тче,/ и́стинно ве́чнующую, блаже́нне./ Тем блажи́м свято́е твое́ успе́ние/ и, торжеству́юще в нем, вопие́м тебе́:/ помяни́ нас ко Го́споду, я́ко име́я, Иоа́нне, дерзнове́ние.</p>
<p>
<red>И ны́не, Богоро́дичен:</red>
</p>
<p>Я́ко невозде́ланная, Де́во, лоза́,/ красне́йший Грозд прозябла́ еси́, источа́ющ нам вино́ спаси́тельное,/ всех веселя́щее ду́ши и телеса́./ Те́мже, я́ко вину́ Тя до́брых блажа́ще при́сно,/ со А́нгелом вопие́м Тебе́:/ ра́дуйся, Благода́тная.</p>
<p>
<red>Крестобогоро́дичен:</red>
</p>
<p>Неискусобра́чная Чи́стая и Ма́ти Твоя́, Христе́,/ ви́дящи Тя ме́ртва ви́сяща на Кресте́, ма́терски пла́чущи, глаго́лаше:/ что Тебе́ воздаде́ евре́йский беззако́нный собо́р и неблагода́рный,/ мно́гих и вели́ких Твои́х, Сы́не Мой, даро́в насладивыйся?/ Пою́ Твое́ Боже́ственное снизхожде́ние.</p>
<p>
<red>Песнь 4</red>
</p>
<p>
<red>Ирмо́с:</red> Та́йно проро́к предзря́ от Де́вы Тя, Сло́ве, воплоща́ема,/ пе́сненно вопия́ше:/ сла́ва си́ле Твое́й, Го́споди.</p>
<p>Насажде́н в до́му Бо́жии, доброде́телей благопло́дие прозя́бл еси́/ и плотска́я увяди́л еси́ воста́ния по́стничеством твои́м.</p>
<p>Огне́м любве́ Бо́жия страсте́й те́рние попали́л еси́/ и тебе́ сама́го Ду́ха, о́тче, жили́ще показа́л еси́.</p>
<p>Жезло́м доброде́тельныя твоея́ жи́зни, я́коже зве́ри, стра́сти отгна́л еси́,/ те́мже и твоя́ смерть зве́ри на погребе́ние твое́ собра́.</p>
<p>
<red>Богоро́дичен:</red> Багряни́ца истка́ся та́инственная из чи́стых крове́й Твои́х всех Бо́гу,/ в ню́же оде́явся, Богоро́дице, соедини́ нас Бо́гу и Отцу́.</p>
<p>
<red>Ин</red>
</p>
<p>
<red>Ирмо́с:</red> Прише́л еси́ от Де́вы,/ не хода́тай, ни А́нгел, но Сам, Го́споди, вопло́щся,/ и спасл еси́ все́го мя, челове́ка./ Тем зову́ Ти/ сла́ва си́ле Твое́й, Го́споди.</p>
<p>В ру́бищах убо́гих сокро́вище сокрове́но яви́лся еси́, Богодохнове́нне:/ Боже́ственную бо оде́жду возлюби́л еси́/ и, оде́явся, в черто́г Вы́шний вшел еси́.</p>
<p>Прие́м Небе́сное се́мя, Богодохнове́нне, се́рдца браздо́ю клас красе́н возде́лал еси́,/ умы́ препитава́ющ преподо́бно па́мять твою́ чту́щим.</p>
<p>Претерпе́л еси́ в те́снейшей ку́щи, чу́дне, нищ,/ я́коже други́й Ла́зарь, во́лею быв./ Те́мже почи́л еси́ Авраа́ма ны́не в не́дрех, о́тче преподо́бне.</p>
<p>
<red>Богоро́дичен:</red> Упра́ви моея́ души́ движе́ния, Всенепоро́чная,/ к Боже́ственным повеле́нием Возсия́вшаго из чре́ва Твоего́,/ бу́ри избавля́ющи мя жите́йских собла́знов хода́тайством Твои́м.</p>
<p>
<red>Песнь 5</red>
</p>
<p>
<red>Ирмо́с:</red> У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</p>
<p>В пе́ниих и поще́ниих, моли́твах же и бде́ниих пожи́в, преподо́бне,/ к Бо́гу всели́лся еси́.</p>
<p>Житие́ твое́ всечестно́е бысть в Го́споде, Па́вле всеблаже́нне,/ и погребе́ние твое́ пресла́вно.</p>
<p>Тече́ние поще́ния, преподо́бне, сконча́в,/ Вы́шним си́лам собесе́дник, о́тче, был еси́.</p>
<p>
<red>Богоро́дичен:</red> Де́ву по Рождестве́ пое́м Тя, Богоро́дице,/ Ты бо Бо́га Сло́ва пло́тию ми́ру родила́ еси́.</p>
<p>
<red>Ин</red>
</p>
<p>
<red>Ирмо́с:</red> Просвеще́ние во тьме лежа́щих,/ спасе́ние отча́янных, Христе́ Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м:/ ино́го бо, ра́зве Тебе́, бо́га не зна́ю.</p>
<p>Стра́нен земны́х сласте́й был еси́,/ стра́нен свои́х, стра́нен роди́телей твои́м изволе́нием,/ и, воздержа́нием себе́ очи́стив,/ усво́ился еси́ Вседержи́телю, о́тче Иоа́нне, обнища́в ду́хом.</p>
<p>Храм себе́ Святы́я Трои́цы соверши́в, претерпе́л еси́, утесня́емь ку́щею,/ Боже́ственными поуче́нии ду́шу очища́я/ и добро́ту Бо́жию неизглаго́ланную, о́тче Иоа́нне, при́сно зря</p>
<p>Зако́на Бо́жия испо́лнитель яви́лся еси́,/ ничто́же предсуди́в па́че Сего́ любве́, Богому́дре о́тче,/ ни бра́тий бо, ни роди́телей тя любо́вь,/ ниже́ бога́тство, ниже́ досто́инство, ниже́ пло́ти сла́дость разсла́биша.</p>
<p>
<red>Богоро́дичен:</red> Емману́ила, всех Влады́ку, ражда́еши нетле́нно,/ пребы́вши Де́ва и по рождестве́, Де́во Ма́ти./ Его́же непреста́нно моли́/ искуше́ний вра́жиих изба́вити под кров Твой прибега́ющия.</p>
<p>
<red>Песнь 6</red>
</p>
<p>
<red>Ирмо́с:</red> Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</p>
<p>Ру́ки просте́р к Бо́гу, ду́шу твою́, преподо́бне, Тому́ преложи́л еси́,/ во дни и нощи́ благоугожда́я Ему́.</p>
<p>Просла́виша успе́ние твое́ А́нгелов во́инства,/ проро́ков же чи́ни и святы́х апо́столов, о́тче преподо́бне.</p>
<p>Бу́рю страсте́й пребе́г, ве́трилом, преподо́бне, кра́йняго по́стничества/ в небу́рное приста́нище устреми́лся еси́ Христо́во.</p>
<p>
<red>Богоро́дичен:</red> Еди́на сло́вом пло́тию Сло́во Ро́ждшая,/ изба́ви, мо́лимся, сете́й врага́ ду́ши на́ша.</p>
<p>
<red>Ин</red>
</p>
<p>
<red>Ирмо́с:</red> В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Го́рдаго зми́я низложи́л еси́ смиреному́дрия ору́жии, всеблаже́нне,/ и, возвы́сився ду́хом, во оби́тели присножи́зненныя всели́лся еси́.</p>
<p>Дарова́ний испо́лнился еси́ Ду́ха и лука́вствия покори́л еси́ ду́хи,/ я́ко смы́слен, и прему́др, и Бо́гу весьма́ возложе́н.</p>
<p>Безстра́стия сия́я высо́тами, о́тче Иоа́нне,/ коли́бою<a type="note" xlink:href="#note50">50</a> утесня́емь и напа́стьми облага́емь,/ терпе́л еси́, Боже́ственне укрепля́емь.</p>
<p>
<red>Богоро́дичен:</red> Равноде́тельна Ро́ждшему и сопресто́льна Сло́ва/ из утро́бы Твоея́, Чи́стая, воплоти́ла еси́,/ за благоутро́бие неизрече́нное на́ше все́ поне́сшаго.</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ищи́:</p>
<p>Возлюби́в, прему́дре, нищету́ неокра́дому,/ роди́телей твои́х бога́тство возненави́дел еси́/ и, Ева́нгелие в рука́х твои́х держа́,/ после́довал еси́ Христу́ Бо́гу, Иоа́нне,/ моля́ся непреста́нно о всех нас.</p>
<p>
<red>И́кос:</red>
</p>
<p>Кто дово́лен досто́йно воспе́ти твоя́ труды́, и боле́зни,/ и де́лания мно́гая, и сла́ву, и вели́чество?/ Но моли́твами твои́ми к Бо́гу благоприя́тными/ Ду́ха благода́ть мне ны́не пода́ждь,/ я́ко да твоя́ па́че естества́ по́двиги изреку́ ве́рно/ и воспою́, еже́ па́че сло́ва, терпе́ние тво́е и со́вести пожда́ние, всеблаже́нне,/ и́мже льсти́ваго врага́ посрами́л еси́./ Не преста́й моля́ся о всех</p>
<p>
<red>Песнь 7</red>
</p>
<p>
<red>Ирмо́с:</red> В нача́ле зе́млю основа́вый/ и Небеса́ сло́вом утверди́вый,/ благослове́н еси́ во ве́ки, Го́споди Бо́же оте́ц на́ших.</p>
<p>Мудрова́ние плотско́е покори́в Ду́ху, преподо́бный вопия́ше:/ благослове́н еси́ во ве́ки, Го́споди Бо́же оте́ц на́ших.</p>
<p>Спасе́н быв от вра́жиих се́тей, преподо́бне, в ра́дости вопия́ше:/ благослове́н еси́ во ве́ки, Го́споди Бо́же оте́ц на́ших.</p>
<p>Страсте́й пла́мень весь попра́в по́стнически, преподо́бный вопия́ше:/ благослове́н еси́ во ве́ки, Го́споди Бо́же оте́ц на́ших.</p>
<p>
<red>Богоро́дичен:</red> Не́бо сотвори́вый Де́ву,/ и из Нея́, я́ко со́лнце, возсия́в,/ благослове́н еси́ во ве́ки, Го́споди Бо́же оте́ц на́ших.</p>
<p>
<red>Ин</red>
</p>
<p>
<red>Ирмо́с:</red> Богопроти́вное веле́ние беззако́ннующаго мучи́теля/ высо́к пла́мень вознесло́ есть,/ Христо́с же простре́ Вогочести́вым отроко́м ро́су духо́вную,/ Сый благослове́н и препросла́влен.</p>
<p>Те́сный предпоче́л еси́, не́жели простра́нный, путь, достосла́вне,/ и, ра́дуяся, претерпе́л еси́ пред враты́ роди́телей твои́х,/ укоря́емь и удруча́емь мно́гими боле́зньми, Богоблаже́нне.</p>
<p>Тебе́ сама́го удобри́л еси́ красне́йшими, му́дре, восхожде́нии,/ пло́ти умертви́в мудрова́ние./ Те́мже всели́лся еси́ в Небе́сная,/ лико́м счисля́емь при́сно честны́х отце́в, досточу́дне.</p>
<p>Пути́ ше́ствуя, вводя́щия к Боже́ственному поко́ю,/ уклони́лся еси́ про́пастей де́монских, блаже́нне,/ Боже́ственною покрыва́емь благода́тию, вопия́ше:/ Сый благослове́н и препросла́влен.</p>
<p>
<red>Богоро́дичен:</red> Пое́м Рождество́ Твое́, Благослове́нная,/ и́мже изба́вихомся дре́вняго осужде́ния,/ и Тя блажи́м, Богоблаже́нная, Еди́ну, Ю́же возлюби́,/ Сый благослове́н и препросла́влен.</p>
<p>
<red>Песнь 8</red>
</p>
<p>
<red>Ирмо́с:</red> Безнача́льного Царя́ сла́вы,/ Его́же трепе́щут Небе́сныя си́лы,/ по́йте, свяще́нницы,/ лю́дие, превозноси́те во вся ве́ки.</p>
<p>Поревнова́л еси́ Иоа́нну Богому́дрому Предте́чи, в пусты́ни пости́вся,/ с ни́мже и жизнь получи́ти сподо́бился еси́ и́стинно присносу́щную.</p>
<p>Угаси́л еси́ страсте́й пе́щи, о́тче наш, воздержа́ния росо́ю, вопия́ всеблагоче́стно:/ лю́дие, превозноси́те Христа́ во ве́ки.</p>
<p>Рай и́стинно соде́лал еси́ пусты́ню,/ в ней преизя́ществовав во вся́кой доброде́тели,/ те́мже и ра́я сла́дости сподо́бился еси́.</p>
<p>
<red>Богоро́дичен:</red> Я́ко иму́щи к Бо́гу дерзнове́ние,/ Всепе́тая Богома́ти Мари́е,/ умоли́ Его́ бед изба́вити ве́рою Тя пою́щия.</p>
<p>
<red>Ин</red>
</p>
<p>
<red>Ирмо́с:</red> В пещь о́гненную ко отроко́м евре́йским снизше́дшаго/ и пла́мень в росу́ прело́жшаго Бо́га,/ по́йте, дела́, я́ко Го́спода,/ и превозноси́те во вся ве́ки.</p>
<p>Неветша́емый себе́, Иоа́нне, доброде́тельми упещре́нне истка́ хито́н одея́нием нище́тным:/ в ви́де ни́щаго ты оде́ялся еси́, пред враты́ роди́телей претерпева́я.</p>
<p>Непоро́чен, я́коже други́й И́ов, пред враты́ злостра́ждеши,/ я́ко на гно́ищи, терпя́ уко́ры рабо́в твои́х, му́дре, гла́дом же и жа́ждею дручи́мь,/ те́мже насле́довал еси́ Го́рнее Ца́рствие.</p>
<p>После́довал еси́ я́ве, е́же прия́л еси́ рука́ми, Ева́нгелию,/ и обнища́л еси́, блаже́нне, се́туя во всей жи́зни,/ и кро́ток был еси́, и незло́бив, и Ца́рствия Го́рняго насле́дник.</p>
<p>
<red>Богоро́дичен:</red> Струю́ приснотеку́щую нам, притека́ющим к Тебе́, Чи́стая, точи́ши:/ ея́же оби́льную благода́ть почерпа́юще,/ Твое́ пое́м Рождество́, Пречи́стая, и превозно́сим во ве́ки.</p>
<p>
<red>Песнь 9</red>
</p>
<p>
<red>Ирмо́с:</red> Неви́димаго зра́ком Боже́ственным прие́мшая,/ Неискусобра́чная Де́во и Ма́ти,/ пе́сньми Рождество́ Твое́ велича́ем.</p>
<p>Я́ко сокро́вище тя мы́сленное сокрове́нно, преподо́бне, откры́ Бог Анто́нию,/ нам же в сла́ву и ра́дование.</p>
<p>В страх Бо́жий себе́ сама́го пригвозди́в, о́тче преподо́бне,/ и сме́рти поуче́нием житие́ соверши́в, жи́зни сподо́бился еси́.</p>
<p>Я́ко дерзнове́ние к Бо́гу стяжа́в,/ моли́ о и́же на земли́ соверша́ющих ве́рою па́мять твою́ сию́,/ Па́вле блаже́нне.</p>
<p>
<red>Богородичен:</red> Собезнача́льнаго Отцу́ и Свято́му Ду́ху заче́нши Христа́/ и ро́ждши несказа́нно, Де́во, моли́, е́же спасти́ся нам.</p>
<p>
<red>Ин</red>
</p>
<p>
<red>Ирмо́с:</red> Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</p>
<p>Кре́пость моя́ и пе́ние Госпо́дь, - взыва́л еси́, - предста́теля тьмы в Сем побежда́ю,/ мечта́нных ле́стей, я́же от него́, ника́коже бою́ся,/ еди́ну мечта́я добро́ту Боже́ственную и непристу́пную.</p>
<p>Я́ко земля́ ту́чна, преподо́бне, твое́ се́рдце прия́т Небе́сное се́мя у́мными бразда́ми/ и стори́чествующий клас плодоно́сит,/ пита́юще всех, ве́рно чту́ших тя, ду́ши, Богоблаже́нне.</p>
<p>Освяти́ Госпо́дь из ложе́сн тя, блаже́нне, и к Себе́ ше́ствия твоя́ напра́ви./ Те́мже счи́слился еси́ преподо́бным, благоче́стно пожи́вшим,/ с ни́миже обоже́ния наслажда́ешися, пресла́вне.</p>
<p>
<red>Богоро́дичен:</red> Све́та жили́ще утро́ба Твоя́ бысть,/ И́мже свет во тьме седя́щии ви́деша./ Те́мже Тя гла́сы немо́лчными, Ма́ти Бо́жия, при́сно воспева́ем/ и любо́вию почита́ем, я́ко наде́жду душ на́ших.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Роди́телей пристра́стие оста́вив и бога́тство теку́щее,/ твой крест взял еси́, о́тче, и Христу́, Иоа́нне, преусе́рдно после́довал еси́:/ по́стнически же умертви́л еси́ стра́сти, к безстра́стию восте́кл еси́/ и мо́лишися о нас, Богоно́се.</p>
<p>
<red>Богоро́дичен:</red>
</p>
<p>Сове́та вели́каго А́нгела О́тча родила́ еси́, Христа́, Всепе́тая Отрокови́це, Царя́ сла́вы:/ Его́же Крест преподо́бнии и по́стницы взе́мше, в след Сего́ потеко́ша./ С ни́миже непреста́нно моли́ о нас, Богоро́дице.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Ты, толсто́ту теле́сную раздра́в, о́тче преподо́бне,/ духо́вную благода́ть откры́л еси́ и свет ея́ показа́,/ и челове́ки просвети́, и наста́ви же я на Христо́ву и́стину,/ Его́же моли́ от тли и бед изба́вити/ ве́рою пою́щия присночестну́ю твою́ па́мять.</p>
<p>Иуде́ов же онеми́<a type="note" xlink:href="#note51">51</a> и е́ллином же связа́ многоглаго́ливы язы́ки,/ изъясни́ же благоче́стия за́поведи,/ Дух бо, преподо́бне, в пусты́нях при́сно совеща́ющ, изноша́ше,/ Его́же моли́ от тли и бед изба́вити/ пою́щия ве́рно присночестну́ю твою́ па́мять.</p>
<p>А́нгелом прича́стие и му́чеником соли́чне,/ иере́ом же, о́тче, состо́льне,/ о любо́вию чту́щих тя Христа́ убо моли́,/ заступа́я нас от скорбе́й/ и умоли́ от тли и бед изба́вити ны,/ ве́рно пою́щия присночестну́ю твою́ па́мять.</p>
<p>
<red>Сла́ва, глас 2:</red>
</p>
<p>Отве́ргся ми́ра и су́щих в ми́ре, преподо́бне,/ Ева́нгелие взем, ева́нгельски Христу́ после́довал еси́/ и, в ку́ще живы́й, я́ко в раи́, та́йно,/ коне́чным жестокожи́тием пло́ти/ человекоуби́йцу зми́я удави́л еси́./ Те́мже на Небесе́х водворя́яся, Иоа́нне блаже́нне,/ испроси́ нам ве́лию ми́лость.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен:</red> Егда́ от Дре́ва Тя:</p>
<p>Егда́ нескве́рная А́гница/ ви́де Своего́ А́гнца,/ на заколе́ние я́ко Челове́ка во́лею влекома,/ пла́чущи, глаго́лаше:/ безча́дствовати Мя ны́не тщи́шися, Христе́, ро́ждшую Тя./ Что сие́ сотвори́л еси́, Избави́телю вся́ческих?/ Оба́че воспева́ю и сла́влю/ Твою́, ю́же па́че ума́ и сло́ва, кра́йнюю бла́гость, Человеколю́бче.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Па́вле,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́споду/ поми́ловатися ду́шам на́шим.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен:</red> О, пресла́внаго чудесе́!</p>
<p>Что зри́мое виде́ние,/ е́же Мои́ма очи́ма ви́дится,/ о Влады́ко!/ Содержа́й всю тварь, на Дре́во воздви́жен быв,/ и умира́еши, всем Дая́й жизнь, -/ Богоро́дица, пла́чущися, глаго́лаше,/ егда́ узре́ на Кресте́ возноси́ма/ Су́щаго, из Нея́ неизрече́нно возсия́вшаго/ Бо́га и Челове́ка.</p>
<p>
<red>На литурги́и</red>
</p>
<p>
<red>Блаже́нны, Па́вла от кано́на, песнь 3-я и Иоа́нна, песнь 6-я. Проки́мен, глас 8: </red>Восхва́лятся преподо́бнии во сла́ве: <red>Стих:</red> Воспо́йте Го́сподеви песнь но́ву: <red>Апо́стол к Гала́том, зача́ло 213.</red> Аллилу́ия, <red>глас 6:</red> Блаже́н муж, бояйся Го́спода: <red>Стих:</red> Си́льно на земли́ бу́дет се́мя его́<red>: </red>
<red>Ева́нгелие от Матфе́я, зача́ло 43.</red>
<red>Прича́стен:</red> В па́мять ве́чную бу́дет пра́ведник:</p>
<p>
<red>Ве́домо буди́, я́ко по отда́нии пра́здника Богоявле́ний, января́ 15-го числа́ в неде́ли и во дни святы́х пра́зднуемых, катава́сию пое́м:</red> Су́шу глубороди́тельную зе́млю: И до отда́ния пра́здника Сре́тения Госпо́дня.</p>
</section>
