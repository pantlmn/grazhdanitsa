<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Поклоне́ние честны́х вери́г свята́го и всехва́льнаго апо́стола Петра́</p>
</title><p>На Го́споди, воззва́х: <red>стихи́ры на 6, глас 4.</red>
</p>
<p>
<red>Подо́бен: </red>Я́ко до́бля:<style name="color-red"/>
</p>
<p>Пре́лесть связа́л еси́, по Го́споде вя́жемь,/ и в темни́це, апо́столе, заключа́емь./ Те́мже тя любо́вию почита́ем/ и ве́рою вери́ги облобыза́ем твоя́:/ от ни́хже почерпа́юще здра́вие телесе́ и души́ спасе́ние,/ по до́лгу восхваля́ем тя, Богови́дче,/ безпло́тных собесе́дниче.</p>
<p>Тобо́ю ра́зум при́емлют неразу́мием одержи́мии,/ язы́ков многосе́меннии ро́ди пе́рвее,/ и́хже о́браз показа́, с высоты́ носи́мь,/ сосу́д, внутрь вмеща́ющ вся́кое живо́тно, апо́столе./ Те́мже всяк тя во́зраст сла́вит,/ покланя́яся, я́же носи́л еси́, вери́гам,/ за Христа́ усе́рднейше.</p>
<p>Его́же отве́рглся еси́, суди́ма,/ воста́вша воспе́л еси́ из ме́ртвых, апо́столе,/ и пропове́дал еси́ в конце́х ми́ра,/ Бо́га же и Челове́ка,/ бла́гостию мно́гою земны́м приобщи́вшася./ Те́мже любо́вию тя блажи́м, Пе́тре,/ покланя́ющеся, я́же носи́л еси́, вери́гам,/ за Христа́, пресла́вне.</p>
<p>
<red>Сла́ва, глас 6. Византи́ево:</red>
</p>
<p><red>Днесь</red> нам основа́ние Це́ркве,/ Петр - ка́мень ве́ры/ предлага́ет честны́я своя́ вери́ги в душе́вное благоче́стие./ Прииди́те вси, сия́ облобыза́юще,/ благохва́льными пе́сньми того́ увенча́им:/ ра́дуйся, те́плый ве́ры побо́рниче,/ и́же те́плым ра́зумом Христа́ испове́дав/ и Сы́на Бо́жия в дерзнове́нии мно́зем./ Ра́дуйся, вселе́нныя ра́дование/ и Небе́снаго Ца́рствия ключарю́,/ благода́ть подава́й любо́вию тя чту́щим/ и честны́я твоя́ вери́ги облобыза́ющим жела́нием,/ я́ко предстоя́ престо́лу всех Царя́ Христа́,/ моли́тву творя́ о нас,/ соверша́ющих па́мять твою́.</p>
<p>
<red>И ны́не, Богоро́дичен.</red>
</p>
<p>
<red><red>Аще</red> среда́ и́ли пято́к, Крестобогоро́дичен.</red>
</p>
<p>
<red>Подо́бен: </red>Тридне́вен:</p>
<p>На Дре́ве Живо́т наш зря́щи Всенепоро́чная Богоро́дица ви́сящ,/ ма́терски рыда́ющи, вопия́ше:/ Сы́не Мой и Бо́же Мой,/ спаси́ любо́вию пою́щия Тя.</p>
<p>
<red>На стихо́вне стихи́ры Окто́иха.</red>
</p>
<p>
<red>Сла́ва, глас 6:</red>
</p>
<p>Па́ки нас те́плый предста́тель совоздвиза́ет к духо́вней трапе́зе,/ Петр - ка́мень ве́ры,/ честны́я своя́ вери́ги предложи́в нам,/ я́коже снедь многоце́нну,/ неду́гов во врачева́ние,/ скорбя́щих во утеше́ние,/ в приста́нище обурева́емых./ Прииди́те вси, сия́ облобыза́юще,/ того́ Просла́вльшаго умо́лим:/ моли́твами его́, Христе́, спаси́ ду́ши на́ша.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Тридне́вен:</p>
<p>Ви́дящи Тя распина́ема, Христе́,/ Тебе́ Ро́ждшая вопия́ше:/ что стра́нное, е́же ви́жу, та́инство, Сы́не Мой?/ Ка́ко на Дре́ве умира́еши, пло́тию пове́шен,/ жи́зни Пода́телю?</p>
<p>
<red>Тропа́рь, глас 4:</red>
</p>
<p>Ри́ма не оста́вль, к нам прише́л еси́/ честны́ми вери́гами, я́же носи́л еси́, апо́столов первопресто́льне./ И́мже ве́рою покланя́ющеся, мо́лимся:/ твои́ми к Бо́гу моли́твами/ да́руй нам ве́лию ми́лость.</p>
<p>
<red>На у́трени</red>
</p>
<p>
<red>О́ба кано́на Окто́иха и апо́стола на 6. Кано́н апо́стола, его́же краегране́сие: </red>Петра́ честву́ю, основа́ние догма́т. <red>Творе́ние Ио́сифово. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Ли́цы Изра́ильтестии,/ невла́жными стопа́ми понт Чермны́й и вла́жную глубину́ прогна́вше,/ вса́дники триста́ты враги́ ви́дяще, в ней погруже́ны,/ с весе́лием поя́ху:/ пои́м Бо́гу на́шему, я́ко просла́вися.</p>
<p>Торжеству́ет, лику́ющи, вся Христо́ва Це́рковь ду́хом, благохва́лящи тя ве́рою/ и твоя́, апо́столе первопресто́льне, облобыза́ющи вери́ги честны́я от любве́,/ я́же носи́л еси́ свя́зан, связу́я мучи́теля.</p>
<p>Из глубины́ пре́лести ловя́, Петре́, челове́ки,/ я́ко ры́бы, приве́л еси́ тебе́ Избра́вшему от ры́барей/ и́стинно в верхо́внаго всех ученико́в./ Сего́ ра́ди вери́ги, я́же носи́л еси́, облобыза́ем.</p>
<p>Основа́нием ве́ры всех ду́ши ве́рных назда́л еси́/ и, хра́мы пре́лести, Пе́тре, низложи́в, созда́л еси́ Це́ркви,/ тя велегла́сно чту́щия всегда́ и вери́ги, я́же носи́л еси́.</p>
<p>
<red>Богоро́дичен:</red> Ору́жия вся льсти́ваго врага́, Пречи́стая Де́во,/ соверше́нно оскуде́ша,/ отне́леже копие́м уязви́ся в Твою́ утро́бу нескве́рную всели́вшееся Сло́во./ Его́же сладча́йшим ны́не уязви́тися жела́нием се́рдцу моему́, молю́ Тя.</p>
<p>
<red>Песнь 3</red>
</p>
<p>
<red>Ирмо́с: </red>Лук си́льных изнемо́же,/ и немотству́ющий препоя́сашася си́лою,/ сего́ ра́ди утверди́ся в Го́споде се́рдце мое́.</p>
<p>Весь Све́ту соединя́яся чисте́йшему,/ Того́ Боже́ственными причаще́нии, свет яви́лся еси́ вторы́й, Пе́тре,/ озаря́ющий ду́ши на́ша.</p>
<p>Зако́ны Христо́вы утверди́л еси́ и пребеззако́ннующия благозако́нию научи́л еси́,/ я́ко апо́столов верхо́вный,/ я́ко догма́тов основа́ние недви́жимо.</p>
<p>Язы́ком свяще́нным пропове́дал еси́ Бо́га, пострада́вша и на Кресте́ распе́ншагося./ Сего́ ра́ди, Петре́, почита́ем связа́вшии тя вери́ги.</p>
<p>
<red>Богоро́дичен: </red>Стоя́ше да́же до Тебе́ смерть неодержи́маго стремле́ния:/ Ты бо родила́ еси́ Исто́чник безсме́ртия, Богоро́дице Ма́ти Де́во.</p>
<p>
<red>Конда́к, глас 2.</red>
</p>
<p>
<red>Подо́бен: </red>Вы́шних ища́:</p>
<p>Ка́мень Христо́с ка́меня ве́ры прославля́ет све́тло, ученико́в первопресто́льника:/ созыва́ет бо вся пра́здновати, Пе́тре, чудеси́ твоея́ честны́я вери́ги/ и подае́т согреше́ний проще́ние.</p>
<p>
<red>Седа́лен, глас 4.</red>
</p>
<p>
<red>Подо́бен: </red>Вознесы́йся:</p>
<p>Я́ко верхо́внаго му́дрых апо́столов/ и я́ко ключаря́ Небе́снаго Ца́рствия восхваля́ем ве́рою тя, апо́столе,/ и облобыза́ем чи́стою со́вестию, Пе́тре, я́же носи́л еси́, я́ко злоде́й, вери́ги,/ злоде́йства разруша́я вра́жия,/ от ни́хже изба́вится нам помоли́ся.</p>
<p>
<red>Сла́ва, и ны́не, Богоро́дичен:</red>
</p>
<p>Херуви́мов и Серафи́мов превы́шши,/ Небесе́ же и земли́ простра́ннейши/ и ви́димыя тва́ри и неви́димый яви́лася еси́ преиму́щи неразсу́дным разсужде́нием:/ Его́же бо простра́нствия Небеса́ не вмеща́ют,/ во Твое́й утро́бе вмести́ла еси́, Чи́стая,/ Его́же моли́ спасти́ся рабо́м Твои́м.</p>
<p>
<red>Крестобогоро́дичен:</red>
</p>
<p>Из Безнача́льнаго Отца́ Рожде́ннаго,/ напосле́док Тя пло́тию Ро́ждшая,/ на Кресте́ ви́сяща зря́щи, Христе́, -/ увы́ Мне, любе́знейший Иису́се! - вопия́ше:/ Ка́ко сла́вимый я́ко Бог от А́нгелов,/ от беззако́нных ны́не челове́ков, Сы́не, хотя́, распина́ешися?/ Пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с: </red>Любве́ ра́ди, Ще́дре, Твоего́ о́браза,/ на Кресте́ Твое́м стал еси́, и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</p>
<p>Вити́йствуя Влады́ки вели́чия,/ непокори́вых евре́ев сердца́ к ве́ре обрати́л еси́ Боже́ственней,/ я́ко основа́ние ве́ры.</p>
<p>Ше́ствия твоя́ позна́на бы́ша на вода́х/ преоби́льною любо́вию Ходи́вшаго верху́ сих, Петре́,/ и стези́ тебе́ Боже́ственныя Сказа́вшаго.</p>
<p>Врачевство́ иму́ще неду́гов всеразли́чных,/ Боже́ственныя вери́ги твоя́, блаже́нне,/ сия́ облобыза́ем ве́рою, тя почита́юще.</p>
<p>
<red>Богоро́дичен: </red>Я́ко в пала́ту простра́нную,/ все́лься Царь всех во святу́ю Твою́ утро́бу,/ яви́ся воплоща́емь, Всенепоро́чная Влады́чице.</p>
<p>
<red>Песнь 5</red>
</p>
<p>
<red>Ирмо́с: </red>Просвеще́ние Твое́, Го́споди, низпосли́ нам/ и от мглы прегреше́ний разреши́ ны, Бла́же,/ Твой мир да́руяй.</p>
<p>Отцу́ Собезнача́льнаго пропове́дал еси́ Сы́на открове́нием, всехва́льне, Боже́ственным/ и блаже́нства сподо́бился еси́ блаже́ннаго из уст,</p>
<p>Егда́ Свет узре́л еси́, возсия́вший на Фаво́ре, со́лнечный покрыва́ющий лучи́,/ Све́том су́щим от Све́та озари́лся еси́, Пе́тре,/ и ве́рныя просвети́л еси́.</p>
<p>Ме́ртва тридне́вновавша пропове́дал еси́ Христа́,/ Его́же ра́ди вери́ги носи́л еси́, Пе́тре./ И́мже поклони́тися сподо́бившеся, благоче́стно тя чтим.</p>
<p>
<red>Богоро́дичен: </red>Отягоще́ннаго, Пречи́стая, бре́менем мно́гих грехо́в,/ облегчи́ мя ны́не носи́ти и́го, укрепля́ющи, Христо́во легча́йшее.</p>
<p>
<red>Песнь 6</red>
</p>
<p>
<red>Ирмо́с: </red>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тля изба́ви мя, Иису́се, Царю́ сил.</p>
<p>Стремгла́вное пресла́вно претерпе́л еси́ распя́тие,/ угото́вил еси́ к Небе́сней стези́ но́ги твоя́,/ е́юже нас ходи́ти, учениче́ Христо́в, укрепи́.</p>
<p>Всели́лся еси́ в жизнь живу́щих/ и, вя́жемь ея́ ра́ди, у́зы велиа́ра сокруши́л еси́, связа́вшаго тя./ Сего́ ра́ди чтим твоя́ вери́ги.</p>
<p>Моли́ Влады́ку, всеблаже́нне, тва́ри низпосла́ти очище́ние,/ и мир, и ми́лость сла́вящим тя,/ я́ко Того́ учени́к и́скреннейший.</p>
<p>
<red>Богоро́дичен: </red>Умерщвле́ния ко́жных риз совлече́ся пра́отец:/ Зижди́тель бо в того́ облачи́тся от Твои́х крове́й,/ воплоти́вся па́че сло́ва, Всенепоро́чная.</p>
<p>
<red>Конда́к, глас 2.</red>
</p>
<p>
<red>Подо́бен: </red>В моли́твах неусыпа́ющую:</p>
<p>Верхо́внаго и пе́рваго апо́столов,/ и́стины Боже́ственнаго ученика́,/ Петра́ вели́каго восхва́лим/ и того́ ве́рою целу́ем вери́ги,/ прегреше́ний разреше́ние прие́млюще.</p>
<p>
<red>И́кос:</red>
</p>
<p>Сла́внаго и вели́каго Госпо́дня ученика́/ досто́йно <red>кий</red>  язы́к челове́ков похвали́ти возмо́жет?/ Его́же бо благосло́вне Боже́ственное Сло́во ублажи́,/ кий ум восхва́лит?/ Оба́че, е́же кто по си́ле стя́жет,/ до́лжно есть Бо́гу приноси́ти,/ сие́ же и сотвори́ти покуша́юся./ Но, о празднолю́бцы,/ благоче́стно первопресто́льнаго пе́сньми увенча́им,/ прегреше́ний разреше́ние прие́млюще.</p>
<p>
<red>Песнь 7</red>
</p>
<p>
<red>Ирмо́с: </red>Авраа́мстии иногда́ в Вавило́не о́троцы/ пе́щный пла́мень попра́ша, пе́сньми взыва́юще:/ оте́ц на́ших Бо́же, благослове́н еси́.</p>
<p>Три́жды отве́рглся еси́ Христа́,/ те́мже вопроше́нием трикра́тным исцеля́ет твое́ согреше́ние, Пе́тре пресла́вне,/ и утвержде́ние показу́ет мно́гих коле́блющихся.</p>
<p>Я́ко у́зник Христо́в,/ сладча́йшим жела́нием у́зам разли́чным приобщи́лся еси́,/ те́мже и твои́м вери́гам, разреша́ющим стра́сти, Петре́,/ ве́рою покланя́емся.</p>
<p>Нощь глубо́кую лю́таго многобо́жия реши́ши, вселе́нную проходя́,/ я́коже велича́йшее со́лнце, Пе́тре,/ Христо́в самови́дче, апо́столов сла́ва.</p>
<p>Сла́ва Христу́ был еси́,/ Сего́ твои́ми удесы́ просла́вил еси́, Пе́тре пресла́вне./ Те́мже тя сла́вим и связа́вшим тя вери́гам покланя́емся.</p>
<p>
<red>Богоро́дичен</red>: Соше́дый на зе́млю, я́ко дождь, Де́во,/ Богоразу́мием всю напои́ зе́млю/ и показа́ Тя А́нгелов всех, Чи́стая, честне́йшую.</p>
<p>
<red>Песнь 8</red>
</p>
<p>
<red>Ирмо́с: </red>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</p>
<p>Земледе́льствуя сердца́, Пе́тре, жесто́кая,/ благопло́днейшая сия́ соверши́л еси́ Де́лателю тва́ри,/ ключи́ тебе́ Боже́ственныя преда́вшему/ вяза́ти же и реши́ти согреше́ния.</p>
<p>Блажи́м тя, Пе́тре, всегда́ и твоя́ целу́ем вери́ги,/ я́же, я́ко злоде́й, носи́л еси́, убива́я зло́бы нача́льника/ и связу́я у́зами твои́ми, апо́столе.</p>
<p>Неукло́нным твои́м ка́менем, Пе́тре, ве́ры/ соблюда́я Це́ркве исполне́ние,/ от среды́ собла́зны отжени́, Пе́тре́,/ и ми́рное испроси́ сей, блаже́нне, устрое́ние.</p>
<p>У́зами и стра́стию пречи́стою Связа́вшаго ад и смерть све́тло пропове́дал еси́,/ сего́ ра́ди, всеблаже́нне, вери́ги твоя́ целу́юще, освяща́емся.</p>
<p>
<red>Тро́ичен: </red>Я́коже чи́ни Го́рнии, возопии́м трисвяты́ми гла́сы,/ Всевино́внаго Отца́ ны́не сла́вяще, и Сы́на, и Ду́ха,/ Еди́но Существо́, Еди́ну Си́лу и Еди́но Де́йство.</p>
<p>
<red>Богоро́дичен: </red>Мы́сленный Тя све́щник<a type="note" xlink:href="#note52">52</a> преднаписа́ проро́к,/ Боже́ственную свещу́, Богороди́тельнице, нося́щий,/ просве́щшу пе́рвее омраче́нныя мно́гими зол омраче́ньми.</p>
<p>
<red>Песнь 9</red>
</p>
<p>
<red>Ирмо́с</red>: Рождество́ Твое́ нетле́нно яви́ся:/ Бог из бо́ку Твое́ю про́йде,/ я́ко Плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</p>
<p>Ви́дети сподо́бился еси́ да́льняя, ве́рно наде́емая тебе́, Петре́,/ и трудо́в по́чести от Бо́га Человеколю́бца, ра́дуяся, прие́млеши,/ Его́же пло́тию твое́ю страсть Боже́ственную изобрази́л еси́.</p>
<p>Я́ко Боже́ственный ключа́рь Ца́рствия,/ сего́ отве́рзи вхо́ды ве́рно тя чту́щим на земли́/ и честны́я твоя́ целу́ющим вери́ги, Пе́тре,/ и́миже свя́зан, носи́л еси́.</p>
<p>С Сы́ном сый на Фаво́ре, гла́са Оте́ческаго, Сего́ явля́юща, сподо́бился еси́ услы́шати:/ Боже́ственным бо Ду́хом, Пе́тре,/ твое́ се́рдце очища́емо пресла́вно озари́ся.</p>
<p>Нам, любо́вию тя чту́щим и вери́ги твоя́ целу́ющим,/ и́миже, Пе́тре, связа́лся еси́,/ очище́ние, и долго́в испроси́ разреше́ние,/ и Ца́рствия Небе́снаго наслажде́ние.</p>
<p>
<red>Богоро́дичен: </red>Све́та жили́ще была́ еси́,/ те́мже Све́том наста́ви мя, Отрокови́це, омраче́на все́ми вра́жиими искуше́ньми,/ я́ко да ве́рою Тя, Всечи́стая, велича́ю, Ма́ти Де́во.</p>
<p>
<red>Свети́лен.</red>
</p>
<p>
<red>Подо́бен: </red>Ду́хом во святилищи:</p>
<p>Вери́гами свя́зана страсте́й мя, окая́ннаго, разреши́, блаже́нне,/ я́коже иногда́ вери́ги разреши́ А́нгел Бо́жий/ и от темни́цы изве́д пресла́вно заключе́на тя в ней,/ апо́столов верхо́вниче, блаже́ннейше Пе́тре.</p>
<p>
<red>Богоро́дичен:</red>
</p>
<p>Де́во Всенепоро́чная, Ты позна́лася еси́ я́ко Ма́ти,/ я́ко Бо́га же и Челове́ка па́че естества́ ро́ждши,/ и спасе́ние бысть рожде́ние Твое́ пою́щим любо́вию:/ сла́ва подоба́ет, и честь, и поклоне́ние/ Тро́ице Непристу́пней и Боже́ственней.</p>
<p>
<red>На стихо́вне стихи́ры Окто́иха.</red>
</p>
<p>
<red>Сла́ва, глас 4. Иоа́нна мона́ха:</red>
</p>
<p>Трикра́тным вопроше́нием,/ еже́: - Пе́тре, лю́биши ли Мя? -/ трикра́тное отверже́ние Христо́с испра́ви./ Те́мже и к Тайнове́дцу Си́мон:/ Го́споди, вся ве́си, вся зна́еши,/ Ты ве́си, я́ко люблю́ Тя./ Те́мже к нему́ Спас:/ паси́ о́вцы Моя́,/ паси́ избра́нныя Моя́,/ паси́ а́гнцы Моя́,/ я́же Свое́ю кро́вию стяжа́х во спасе́ние./ Того́ моли́, Богоблаже́нне апо́столе,/ даровати́ нам ве́лию ми́лость.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен</red>: Я́ко до́бля:</p>
<p>А́гнца и Па́стыря Тя на Дре́ве я́ко ви́де,/ А́гница ро́ждшая рыда́ше/ и ма́терски Тебе́ веща́ше:/ Сы́не вожделе́ннейше,/ ка́ко на Дре́ве Кре́стнем пове́шен еси́, Долготерпели́ве?/ Ка́ко ру́ки и но́ги Твоя́, Сло́ве,/ пригвозди́шася от беззако́нных/ и кровь Твою́ излия́л еси́, Влады́ко?</p>
<p>
<red>На литурги́и</red>
</p>
<p>
<red>Блаже́нны от кано́на апо́стола пе́сни 3-я и 6-я. Проки́мен, глас 8: </red>Во всю зе́млю изы́де веща́ние их/ и в концы́ вселе́нный глаго́лы их. <red>Стих: </red>Небеса́ пове́дают сла́ву Божию: <red>Апо́стол Дея́ний, зача́ло 29.</red> Аллилу́йя, <red>глас 1: </red>Исповедят Небеса́ чудеса́ Твоя́, Го́споди,/ и́бо и́стину Твою́ в Це́ркви святы́х. <red>Ева́нгелие от Иоа́нна, зача́ло 67. Прича́стен: </red>Во всю зе́млю изы́де веща́ние их:</p>
<p>
<red>Моли́тва</red>
</p>
<p>О святы́й Пе́тре, вели́кий апо́столе, самови́дче и сотаи́нниче Бо́жий, всемо́щною десни́цею Учи́теля твоего́ прия́тый из вод волну́ющихся и кра́йняго потопле́ния свобо́ждшийся! Не забуди́ и нас, убо́гих, в ти́не грехо́вной увя́зших и во́лнами жите́йскаго мо́ря залива́емых, пода́ждь нам твою́ ру́ку кре́пкую, помози́ нам и удержи́ нас от потопле́ния в страсте́х, похоте́х, лжах и клевета́х. Сотвори́ и ты с на́ми ми́лость, тебе́ от Го́спода явле́нную, да не в сомне́нии и малове́рии изги́бнем. Научи́ нас, учи́телю наш, пролия́ти слезу́ покая́ния, да пла́чемся го́рько дея́ний на́ших в ве́це сем. И а́ще твою́ слезу́, в покая́ние излия́нную, ми́лостию Свое́ю покры́ Госпо́дь и Учи́тель твой, испроси́ и нам, с дерзнове́нием апо́стольским, проще́ния в бу́ести на́шей ежеча́снаго от Христа́ отрече́ния. Град сей, ко святы́м стопа́м твои́м пове́рженный, сохрани́ и от прилуча́ющихся ко́зней лука́вых врага́ спасе́ния на́шего огради́; воздви́гни твои́ преподо́бнии ру́це ко Го́споду за наро́д наш, да ти́хое и безмо́лвное житие́ поживе́м в ве́це сем до часа́, в онь же и́мать призва́ти нас Влады́ка Госпо́дь, наш Судия́ неумы́тный. Ты же, о всехва́льный апо́столе, не отве́ргни во́пля на́шего и стена́ний к тебе́ о заступле́нии нас пред Христо́м, да вы́ну сла́вим Его́ милосе́рдие к нам со Отце́м и Святы́м Ду́хом. Ами́нь.</p>
</section>
