<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Мака́рия Еги́птянина</p>
</title><p>
<red>На </red>Го́споди, воззва́х: <red>стихи́ры на 6, глас 4.</red>
</p>
<p>
<red>Подо́бен: </red>Дал еси́ зна́мение:<style name="color-red"/>
</p>
<p>Блаже́нства су́щаго па́че ума́ жела́я,/ вмени́л еси́, чу́дне,/ пи́щу воздержа́ние,/ нищету́ - бога́тство,/ нестяжа́ние - име́ние и́стинное/ и благосла́вие - смире́ние./ Те́мже и жела́ния, е́же по ра́зуму, улучи́л еси́,/ в жили́щах водворя́яся святы́х, Мака́рие.</p>
<p>Тече́ние воздержа́ния непрело́жно соверши́л еси́/ и ве́ру соблю́л еси́,/ отону́дуже и вене́ц прия́л еси́, о́тче, пра́вды,/ его́же тебе́ угото́ва Христо́с,/ по досто́инству дая́й воздая́ния,/ и че́сти да́руяй, и боле́зней возме́здие./ И́хже и ны́не нам, сла́вне, пода́ти моли́ся.</p>
<p>Вся́кое сладостра́стие,/ удруча́я те́ло твое́,/ отве́ргл еси́, Богому́дре,/ огорча́я чу́вства воздержа́нии кре́пкими и жестокожи́тием,/ терпе́нием же напа́стей и пожда́нием обстоя́ний./ И́хже ра́ди безконе́чное восприе́млеши наслажде́ние,/ и пи́щу непрее́мную, и ра́дость неизглаго́ланную.</p>
<p>
<red>Сла́ва, глас 8. Анато́лиево:</red>
</p>
<p>Весели́ся, Еги́пте,/ процве́тший такова́го граждани́на, во блаже́нных Мака́рия,/ сей бо,прему́дростию Свята́го Ду́ха украси́вся,/ вся́ко поще́ние в доброде́тельном житии́ свое́м произобрази́./ Того́ и мы хода́тая приводя́щее про́сим умоли́ти Христа́/ спасти́ся душа́м на́шим.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бев: </red>Му́ченицы Твои́, Го́споди:</p>
<p>Ю́ница Нескве́рная,/ Юнца́ ви́дящи, на Дре́ве пригвожда́ема во́лею,/ рыда́ющи жа́лостне, - увы́ Мне, - вопия́ше,/ люби́мейшее Ча́до!/ Что́ Ти сонм воздаде́ безблагода́тный евре́йский,/ хотя́ Мя обезча́дствовати от <red>Тебе</red>́, Вселюбе́зне?</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х./ Тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ непоро́чно поревнова́л еси́,/ дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен: </red>Тридне́вен:<style name="color-red"/>
</p>
<p>На Дре́ве Живо́т наш зря́щи, Всенепоро́чная Богоро́дице, ви́сящ,/ ма́терски рыда́ющи, вопия́ла еси́:/ Сы́не Мой и Бо́же Мой,/ спаси́ любо́вню пою́щия Тя.</p>
<p>
<red>Тропа́рь, глас 4:</red>
</p>
<p>Пусты́нный жи́тель, и во пло́ти А́нгел,/ и чудотво́рец яви́лся еси́, Богоно́се о́тче наш Мака́рие,/ посто́м, бде́нием, моли́твою Небе́сная дарова́ния прии́м,/ исцеля́еши неду́жныя и ду́ши ве́рою приходя́щих ти./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>На у́трени</red>
</p>
<p>
<red>О́ба кано́на Окто́иха и свята́го кано́н на 6, его́же краегране́сие:</red> Всеизря́днаго в по́стницех Мака́рия сла́влю.<red> Феофа́ново, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Ли́цы Изра́ильтестии,/ невла́жными стопа́ми понт Чермны́й и вла́жную глубину́ прогна́вше,/ вса́дники триста́ты враги́ ви́дяще, в ней погруже́ны,/ с весе́лием поя́ху:/ пои́м Бо́гу на́шему, я́ко просла́вися.</p>
<p>Боже́ственным све́том сия́я/ и со А́нгелы, о́тче, ны́не водворя́яся,/ моли́твами твои́ми спаса́й соверша́ющия всесвященную твою́ па́мять/ и в ра́дости вопию́щий:/ пои́м Бо́гу на́шему, я́ко просла́вися.</p>
<p>Путь, к жи́зни веду́щий,/ неукло́нно, преблаже́нне, ше́ствуяй, соверши́л еси́,/ избе́г мяте́жей, и бесо́вская смуще́ния разори́л еси́,/ ра́достно взыва́я:/ пои́м Бо́гу на́шему, я́ко просла́вися.</p>
<p>Умертви́в плотско́е мудрова́ние по́стническими твои́ми боре́нии,/ Боже́ственному Ду́ху покори́л еси́, о́тче,/ и, Сего́ управля́емь Боже́ственною си́лою, в ра́дости вопия́л еси́:/ пои́м Бо́гу на́шему, я́ко просла́вися.</p>
<p>Вся кра́сная оста́вил еси́,/ непреста́нную возлюби́в, о́тче, красоту́ в дому́ Госпо́дни,/ иде́же шум чи́сте пра́зднующих, в ра́дости вопию́щих:/ пои́м Бо́гу на́шему, я́ко просла́вися.</p>
<p>
<red>Богоро́дичен: </red>Безле́тнаго Сы́на Безнача́льнаго Отца́,/ плоть нас ра́ди, челове́ков, бы́вша, Чи́стая, во утро́бе заче́нши,/ под ле́том Сего́ родила́ еси́ несказа́нно./ Ему́же и, ра́дующеся, вопие́м:/ пои́м Бо́гу на́шему, я́ко просла́вися.</p>
<p>
<red>Песнь 3</red>
</p>
<p>
<red>Ирмо́с</red>: Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</p>
<p>Зако́ну повину́лся еси́ Ду́ха,/ Его́же всеору́жием препоя́сався, преподо́бне,/ не зако́ну греха́ произволе́ние подклони́л еси́.</p>
<p>Горе́ к Бо́гу мудрова́ние име́я, Богоно́се,/ я́же на земли́ оста́вил еси́,/ боле́зньми воздержа́ния непреста́нно облегча́емь.</p>
<p>Расто́рг у́зы естества́, преесте́ственным и чи́стым твои́м житие́м, Богоно́се,/ су́щих па́че естества́ прия́л еси́ де́йство.</p>
<p>Да Бо́гу, блаже́нне, в безмяте́жии бесе́дуеши,/ в пусты́ни, о́тче, жи́ти изво́лил еси́, от молв удаля́яся.</p>
<p>
<red>Богоро́дичен: </red>Спасти́ хотя́ челове́ка на поле́зное, я́ко Благоде́тель Человеколю́бец,/ в Твою́ утро́бу неопи́санно, Богома́ти, всели́ся.</p>
<p>
<red>Конда́к, глас 4.</red>
</p>
<p>
<red>Подо́бен: </red>Яви́лся еси́:</p>
<p>Вдому́ Госпо́дь воздержа́ния вои́стинну тя положи́,/ я́коже звезду́ непреле́стную, световодя́щу концы́,/ о́тче отце́в, Мака́рие преподо́бне.</p>
<p>
<red>Седален, глас 1,</red>
</p>
<p>
<red>Подо́бен: </red>Гроб Твой, Спа́се:</p>
<p>Воздержа́ния огне́м, я́ко зла́то в пещи́, му́дре, искуси́вся,/ светле́йший яви́лся еси́,/ сего́ ра́ди к Небе́сному преста́вился еси́ Ца́рствию./ Те́мже, ве́рою восхваля́юще тя, вопие́м:/ благода́ть, ми́лость и очище́ние прегреше́ний на́ших, о́тче, испроси́.</p>
<p>
<red>Сла́ва, и ны́не, Богоро́дичен:</red>
</p>
<p>Напра́ви ны на путь покая́ния,/ укло́ньшияся при́сно к безпу́тием зол и Преблага́го прогне́вавший Го́спода,/ Неискусобра́чная, Благослове́нная Мари́е,/ прибе́жище отча́янных челове́ков, Бо́жие жили́ще.</p>
<p>
<red>Крестобогоро́дичен:</red>
</p>
<p>Нескве́рная А́гница/ А́гнца и Па́стыря, пове́шена на Дре́ве, ме́ртва зря́щи,/ пла́чущи, веща́ше, ма́терски восклица́ющи:/ ка́ко претерплю́ Твое́, е́же па́че сло́ва, Сы́не Мой, сни́тие и во́льныя стра́сти,/ Бо́же Преблаги́й?</p>
<p>
<red>Песнь 4</red>
</p>
<p>
<red>Ирмо́с: </red>Седя́й в сла́ве на престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</p>
<p>Тле́емаго а́бие ве́тхаго челове́ка совле́клся еси́, о́тче,/ с грехо́вными страстьми́ воздержа́нием незави́стным,/ обле́клся же еси́ в но́ваго по Христе́, всече́стне.</p>
<p>Светле́йшее твое́ житие́/ я́ко пра́вило изве́стнейшее вся́кия, о́тче, Боже́ственный доброде́тели показа́ся/ в моли́твах и посте́х, бде́ниих же и мольба́х ко Христу́ Человеколю́бцу.</p>
<p>Дрема́ния твои́м ве́ждом, Богему́дре, не дал еси́,/ до́ндеже, о́тче, дом себе́ сотвори́л еси́ красне́йший Всеви́дцу Влады́це,/ к Нему́же взыва́л еси́:/ сла́ва, Христе́, си́ле Твое́й.</p>
<p>В ю́ности целому́дрие, в ста́рости ра́зум,/ во все́м же житии́ пожда́ние и долготерпе́ние/ и ко всем любо́вь показа́л еси́, взыва́ющим:/ сла́ва, Христе́, си́ле Твое́й.</p>
<p>
<red>Богоро́дичен: </red>Умерщвле́нныя, Всечи́стая, челове́ки оживи́ла еси́,/ па́дшия сия́ к тле́нию возста́вила еси́,/ Жизнода́вца ро́ждши, избавля́ющаго взыва́ющий:/ сла́ва, Христе́, си́ле Твое́й.</p>
<p>
<red>Песнь 5</red>
</p>
<p>
<red>Ирмо́с: </red>Просвеще́ние Твое́, Го́споди, низпосли́ нам/ и от мглы прегреше́ний разреши́ ны, Бла́же,/ Твой мир да́руяй.</p>
<p>Просте́р, сла́вне, души́ у́мное/ и чу́вства, му́дре, упра́вив,/ был еси́ храм освяще́н Бо́гу и всече́стен.</p>
<p>Стропти́вейшаго зми́я увяди́в кова́рства/ и того́ го́рький ко́зни притупи́л еси́,/ при́сно в Боже́ственном зако́не ду́шу устроя́я.</p>
<p>Украси́л еси́, Преподо́бне, души́ трича́стное/ и, влады́ку ум поста́вив, име́л еси́ Христа́,/ наставля́ющаго к ше́ствию Небе́сному.</p>
<p>
<red>Богоро́дичен: </red>Де́ва роди́ Пречи́стаго Бо́га, законополага́юща всем чистоту́/ и святы́ню благоче́стия су́щим на земли́ возвеща́юща.</p>
<p>
<red>Песнь 6</red>
</p>
<p>
<red>Ирмо́с: </red>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</p>
<p>В пусты́ни жи́ти усе́рдно возлюби́л еси́, Богоно́се,/ в ней Бо́га прие́мля,/ избавля́ющаго тя и соблюда́юща твоя́ стопы́.</p>
<p>Непрекло́нен в поще́нии, Богому́дре, пребы́л еси́ да́же до конца́,/ храня́ сие́ опасе́ние,/ и́мже нетле́ннаго сподо́бился еси́ я́ве наслажде́ния.</p>
<p>Равноа́нгельно на земли́ житие́ пожи́л еси́,/ равноа́нгельную и честь досто́йно получи́л еси́,/ со А́нгелы всех Бо́гу предстоя́.</p>
<p>
<red>Богоро́дичен: </red>Зачала́ еси́ во утро́бе, Богома́ти, Безнача́льнаго Бо́га Сло́ва,/ нас ра́ди, челове́ков, бы́вша непрело́жна по нам,/ во двою́ зна́емаго естеству́.</p>
<p>
<red>Конда́к, глас 1.</red>
</p>
<p>
<red>Подо́бен: </red>Лик А́нгельский:</p>
<p>Блаже́нную жизнь сконча́в в житии́ с му́ченическими ли́ки,/ в земли́ кро́тких досто́йно водворя́ешися, Богоно́сне Мака́рие,/ и пусты́ню, я́коже град, насели́в, благода́ть прия́л еси́ от Бо́га чуде́с,/ те́мже тя почита́ем.</p>
<p>
<red>Икос:</red>
</p>
<p>Богоно́снаго быв убо Анто́ния учени́к, о́тче, и́скренний,/ я́коже воск, изобразу́я,/ вся́кую изобрази́л еси́ того́ пои́стинне доброде́тель и страда́ния./ Тем и, я́ко Илия́ сугу́бо,/ я́коже ино́му Елиссе́ю, тебе́ чуде́с благода́ть даде́ся,/ и предве́дения осия́ние и́стины получи́вшему,/ ве́лие положи́ся во всем ми́ре дея́ние жития́ твоего́,/ воздвиза́я спя́щия в поги́бельней про́пасти,/ те́мже тя почита́ем.</p>
<p>
<red>Песнь 7</red>
</p>
<p>
<red>Ирмо́с: </red>Спасы́й во огни́ Авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди, Бо́же о́тец на́ших,/ благослове́н еси́.</p>
<p>Свы́ше манове́нием и Бо́жиею по́мощию враги́ низложи́в,/ победоно́сец, зовы́й, был еси́:/ препе́тый Го́споди, Бо́же отце́в на́ших, благослове́н еси́.</p>
<p>Очи́стив мглу, от страсте́й бы́вшую,/ безстра́стия просвеще́нием озари́лся еси́, зовы́й, блаже́нне:/ препе́тый Го́споди, Бо́же отце́в на́ших, благослове́н еси́.</p>
<p>Уясни́в ду́шу доброде́тельными благоле́потами,/ красе́н добро́тою Бо́гу быв, песнопе́л еси́, ра́дуяся:/ препе́тый Го́споди, Бо́же отце́в на́ших, благослове́н еси́.</p>
<p>
<red>Богоро́дичен: </red>Призыва́я ны, плене́нный, Де́во, во е́же бе́хом в нача́лех,/ во чре́во Твое́ всели́вся, воплоти́ся Человеколю́бец Госпо́дь,/ Бог отце́в на́ших Благослове́нный.</p>
<p>
<red>Песнь 8</red>
</p>
<p>
<red>Ирмо́с: </red>О́троки благочести́вый в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</p>
<p>Глаго́лы жи́зни ве́чныя, всеблаже́нне, в се́рдцы твое́м прие́м,/ плоть увяди́л еси́,/ ми́ру же умертви́лся еси́/ и, в живоно́сную ме́ртвость оде́явся, - Го́спода по́йте, - взыва́еши, -/ и превозноси́те Его́ во вся ве́ки.</p>
<p>Ми́лостива бы́ти, Богоно́сне, еди́наго Благода́теля моли́/ твою́ всесвяще́нную па́мять пра́зднующим,/ согреше́ний оставле́ние сим испроша́я:/ Го́спода по́йте, дела́, и превозноси́те Его́ во вся ве́ки.</p>
<p>Ма́нием к Бо́гу непреста́нным внима́я/ и отону́днаго осия́ния зарю́ прие́мля,/ свет противосия́ющий проза́рный, я́ко зерца́ло, посыла́еши пою́щим:/ Го́спода по́йте, дела́, и превозноси́те Его́ во вся ве́ки.</p>
<p>На ле́стницу, к Небеси́ просте́ртую,/ на не́йже утвержде́н яви́ся Госпо́дь,/ о́тче, возше́л еси́,/ Боже́ственными восхожде́ньми при́сно предуспева́я, Преподо́бне,/ до́ндеже дости́гл еси́ пою́щих:/ Го́спода по́йте, дела́, и превозноси́те Его́ во вся ве́ки.</p>
<p>
<red>Богоро́дичен: </red>Пое́м Тя, Обра́дованная,/ Бо́га бо воплоще́нна нам родила́ еси́./ Те́мже Богоро́дицу Тя вси имену́ем,/ Богоприя́тную трапе́зу, добро́ту Иа́ковлю,/ Го́спода по́йте, дела́, - вопию́ще, -/ и превозноси́те Его́ во вся ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Е́ва убо неду́гом преслуша́ния кля́тву всели́ла есть,/ Ты же, Де́во Богоро́дице,/прозябе́нием чревоноше́ния/ ми́рови благослове́ние процвела́ еси́,/ Тем Тя вси велича́ем.</p>
<p>Слеза́ми убо по́стническими ни́ву се́рдца твоего́ напои́л еси́,/ ра́дуйся же, о́тче Богоно́се,/ ны́не в ра́дости рукоя́ти собира́еши подвиго́в по́чести,/ те́мже тя вси ублажа́ем.</p>
<p>Незаходи́мый возсия́ тебе́ Свет,/ и присносу́щное весе́лие восприя́,/ иде́же, ликуя́ со А́нгелы о́крест Царя́ и Го́спода,/ ве́рою соверша́ющий па́мять твою́ поми́най,/ о́тче всеблаже́нне.</p>
<p>Возмо́гл еси́ избежа́ти де́монов стреля́ния и кова́рствий лука́вых,/ спасе́ся, блаже́нне, душа́ твоя́,свята́, чиста́ и нескве́рна,/ насле́дия Небе́снаго сподо́бися,/ помина́й у́бо пою́щия тя.</p>
<p>Зако́ном, о́тче, страда́льческим подвиза́лся еси́ досто́йне и победи́л еси́./ Те́мже тя сла́вы венце́м Еди́н Благоде́тель почте́/ и Боже́ственнаго светоявле́ния сподо́би и блаже́нных наслажде́ний.</p>
<p>
<red>Богоро́дичен: </red>Я́ко всех тва́рей Творца́ ро́ждши, Богома́ти,/ превозшла́ еси́ всю тварь Боже́ственною сла́вою,/ и святы́нею, и благода́тию, и вся́кими доброде́тели пе́рвшествы./ Те́мже Тя вси велича́ем.</p>
<p>
<red>Свети́лен.</red>
</p>
<p>
<red>Подо́бен: </red>Не́бо звезда́ми:</p>
<p>А́нгельскаго жития́ жела́я, удали́л еси́ тебе́ сама́го в пусты́нях/ и, стра́сти покори́в плотски́я,/ равноа́нгелен показа́лся еси́,/ о́тче наш Богоно́сне.</p>
<p>
<red>Богоро́дичен:</red>
</p>
<p>Держа́вным Твои́м покро́вом от враго́в наве́та/ Твоя́ ра́бы, Чи́стая, соблюди́ вся ны невре́дны:/ Тя бо и́мамы Еди́ну прибе́жище в ну́ждах.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 4:</red>
</p>
<p>Просия́ша до́брая дела́ твоя́, я́ко со́лнце,/ на земли́ и на Небеси́,/ Христо́в уго́дниче Мака́рие,/ правосла́вно бо пропове́дал еси́ нам и́стинную и непоро́чную ве́ру Христо́ву./ Те́мже моли́ся, Преподо́бне о́тче,/ в па́мяти твое́й, Богоно́сне,/ дарова́ти нам ве́лию ми́лость.</p>
<p>
<red>И ны́не, Богоро́дичен и́ли Крестобогоро́дичен.</red>
</p>
<p>
<red>Подо́бен</red>: Я́ко до́бля:<style name="color-red"/>
</p>
<p>А́гнца и Па́стыря Тя на Дре́ве я́ко ви́де,/ А́гница ро́ждшая рыда́ше и ма́терски Тебе́ веща́ше:/ Сы́не вожделе́ние,/ ка́ко на Дре́ве Кре́стнем пове́шен еси́, Долготерпели́ве?/ Ка́ко ру́ки и но́ги Твоя́, Сло́ве,/ пригвоздишася от беззако́нных,/ и кровь Твою́ излия́л еси́, Влады́ко?</p>
<p>
<red>На литурги́и</red>
</p>
<p>
<red>Блаже́нны Окто́иха, на 4, и свята́го песнь 6-я, на 4, и вся слу́жба сего́ ме́сяца в 15 день.</red>
</p>
</section>
