<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Макси́ма Гре́ка</p>
</title><p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:</p>
<p>Егда́ вся мирска́я мудрова́ния/ отве́ргл еси́, о́тче Макси́ме,/ кресто́м ра́зум просвети́в,/ обре́л еси́ бесце́нный би́сер - Христа́,/ И́же тя прему́дра показа́,/ улови́в мре́жею ве́ры./ Сего́ ра́ди мо́лимся ти, о́тче Макси́ме:/ моли́ Христа́ Бо́га умудри́ти нас/ и спасти́ ду́ши на́ша.</p>
<p>Егда́ Христа́ ра́ди стра́нствия/ подъя́л еси́, прему́дре Макси́ме,/ кресто́м вся стре́лы лука́ваго разжже́нныя,угаси́в,/ стяжа́л еси́ благода́ть Свята́го Ду́ха,/ И́же тя чудото́чца просла́ви,/ явля́я исцеле́ния и цельбы́./ Сего́ ра́ди мо́лимся ти, о́тче Макси́ме:/ моли́ Христа́ Бо́га благода́ть пода́ти нам/ и спасти́ ду́ши на́ша.</p>
<p>Егда́ мно́гия кни́ги от гре́ческаго на слове́нский язы́к/ преве́л еси́, преподо́бне Макси́ме,/ кресто́м ве́ру уясни́в,/ оклеве́тан был еси́ и в темни́цу осужде́н,/ иде́же Свято́му Ду́ху кано́н написа́л еси́,/ не иму́щу ти черни́л,угле́м по сте́нам./ Сего́ ра́ди мо́лимся ти, многострада́льне Макси́ме:/ моли́ Христа́ Бо́га укрепи́ти нас/ и спасти́ ду́ши на́ша.</p>
<p>Егда́ ле́стный мрак уны́ния/ просвети́л еси́, свя́те Макси́ме,/ кресто́м ду́шу утверди́в,/ позна́л еси́ Бо́га - И́стиннаго Отца́,/ И́же тя, я́ко сы́на, в Ца́рствие Небе́сное призва́,/ па́че сне́га убели́в./ Сего́ ра́ди мо́лимся ти, о́тче Макси́ме:/ моли́ Христа́ Бо́га умири́ти нас/ и спасти́ ду́ши на́ша.</p>
<p>
<red>Сла́ва, глас 1:</red>
</p>
<p>В преставле́нии твое́м к Бо́гу, преподо́бне Макси́ме,/ жа́лостию сердца́ на́ша исполня́ются,/ и сле́знии исто́чницы излива́ются,/ и мона́хов мно́жество уми́льными словесы́/ тя, отца́,и учи́теля, и наста́вника венчава́ют,/ вся же страна́ Росси́йская безпреста́ни красу́ется/ сла́дкими словесы́ твои́ми.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне. Чте́ния три преподо́бническая (зри страни́цы 40</red>
<red>-</red>
<red>42).</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом Ду́ха Свята́го/ и Ца́рствия насле́дник/ ты еси́, Макси́ме,/ моли́ся о нас,/ чту́щих святу́ю па́мять твою́.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Дом благода́ти/ яви́лся есть гроб твой,/ Макси́ме прему́дре,/ моли́ся о нас,/ притека́ющих к тебе́.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дом твой но́вый -/ свята́я Ла́вра,/ вку́пе и Афо́н/ пе́сненно да восхва́лят/ по́двиги и страда́ния твоя́.</p>
<p>
<red>Сла́ва, глас то́йже:</red>
</p>
<p>До́ме Святы́я Тро́ицы,/ красу́йся и лику́й,/ име́я свети́льник,/ и́же под спу́дом/ сия́ет па́че со́лнечных луч.</p>
<p>
<red>И ны́не, глас то́йже:</red>
</p>
<p>Дом Бо́жий,/ и пала́та Ца́рская,/ и черто́г Небе́сный/ ты еси́, Пречи́стая,/ упова́ние и покро́в.</p>
<p>
<red>Тропа́рь, глас 8.</red>
</p>
<p>Заре́ю Ду́ха облиста́емь,/ вити́йствующих богому́дренно сподо́бился еси́ разуме́ния,/ неве́дением омраче́нная сердца́ челове́ков све́том благоче́стия просвеща́я,/ пресве́тел яви́лся еси́ Правосла́вия свети́льник, Макси́ме преподо́бне,/ отону́дуже ре́вности ра́ди Всеви́дящаго/ оте́чества чужд и стра́нен, Росси́йския страны́ был еси́ пресе́льник,/ страда́ния темни́ц и заточе́ния от самодержа́внаго претерпе́в,/ десни́цею Вы́шняго венча́ешися и чудоде́йствуеши пресла́вная./ И о нас хода́тай буди́ непрело́жен,/ чту́щих любо́вию святу́ю па́мять твою́.</p>
<p>
<red>И ны́не, Богоро́дичен.</red>
</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 8:</red>
</p>
<p>Тве́рдыя и Боговеща́нныя глаго́лы со тща́нием изъясня́я и нечести́выя писа́нии облича́я/ ум свой впери́в в Го́рняя к Бо́гу,/ у́зы страда́льческий от наве́т проти́вных претерпе́л, Макси́ме преподо́бне,/ и сих ра́ди и́ноком яви́лся еси́ о́браз, па́че же и похвала́.</p>
<p>
<red>Сла́ва, и ны́не, Богоро́дичен:</red>
</p>
<p>Тя, превосходя́щую безпло́тныя Боже́ственныя чи́ны несравне́нною чистото́ю,/ молю́, Всепе́тая:/ скве́рную мою́ ду́шу очи́сти от беззако́нных помышле́ний,/ я́ко да досто́йно сла́влю Тя.</p>
<p>
<red>По 2-м стихосло́вии седа́лен, глас 8:</red>
</p>
<p>Все свое́ у́мное жела́ние к Бо́гу впери́л еси́,/ и Того́ зва́нию невозвра́тно от души́ после́довал еси́,/ во оби́тель преподо́бнаго Се́ргия коне́чно всели́вся,и,та́мо а́нгельски пожи́в,/ мно́гим путь был еси́ ко спасе́нию,/ сего́ ра́ди и Госпо́дь тебе́ просла́ви, чудесы́ обогати́в,/ те́мже вси вопие́м ти:/ ра́дуйся оби́тели Тро́ицкия чудесото́чное похвало́, Макси́ме о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>Молю́ Тя, Пречи́стая,/ не пре́зри мене́, потопля́ема лю́те в скве́рную ти́ну греха́,/ но измы́й мене́ от злосмра́дия благоуха́нным ми́ром моле́ний Твои́х/ и све́том сладча́йшим Боже́ственный Твоея́ любве́ всю тьму души́ моея́ просвети́.</p>
<p>
<red>По полиеле́и седа́лен, глас 4:</red>
</p>
<p>Я́ко звезда́ пресве́тлая, обте́кшая восто́чныя стра́ны и к се́веру прише́дшая,/ озаря́ет мглу, те́мность мра́ка просвеща́я вся́ческую,/ та́ко и ты, преподо́бне Макси́ме, уподо́бился еси́ сей,/ держа́внаго испроше́нием стра́нен яви́лся еси́ и пресе́льник от Афо́на в вели́цей Росси́и,/ в исправле́нии Боже́ственных Писа́ний преди́вен, изя́щен показа́ся,/ но наве́тующими льсти́ваго борца́ науще́нии пострада́л еси́,/ и за страда́ния своя́ и в темни́це заточе́ния от Бо́га свы́ше прия́т чудоде́йствия дар,/ и ны́не мо́лим тя:/ при́сно проси́ Христа́ мир вселе́нней дарова́ти/ и душа́м на́шим ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Уще́дри мене́, Влады́чице, к Тебе́ прибега́ющего,/ и изба́ви мя сту́днаго<a type="note" xlink:href="#note72">72</a> наси́лия зло́бных предста́телей лю́таго, зми́я,/ и́же, я́ко ехи́дны, уязвля́ют ду́шу мою́./ А́ще бо аз и неключи́мый раб Твой, Влады́чице, но упова́ю на Тя.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, яже воздаде́ ми? Вся́кое дыха́ние: <red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>
<red>Подо́бен: </red>Егда́ преставле́ние:</p>
<p>Егда́ страда́ния претерпева́л еси́, преподо́бне Макси́ме,/ тогда́, пла́ча и рыда́я,/ моли́л еси́ святи́теля Мака́рия:/ даждь ми узре́ти Святу́ю Го́ру -/ моли́твенницу о вселе́нней./ Он же со слеза́ми вопия́ше ти:/ о Макси́ме!/ Ви́жду тя невино́вна/ моли́твенника и сокруша́юся,/ у́зы твоя́ я́ко еди́наго от святы́х целу́ю,/ а помощи́ не могу́ ти./ Но, о преподо́бне о́тче,/ моли́ся приле́жно Бо́гу и Ма́тери Его́/ спасти́ся се́тей вра́жиих/ нам невреди́мым.</p>
<p>
<red>Кано́н Пресвяте́й Богоро́дице ра́ди Ея ико́ны, нарица́емыя Ватопе́дския,и преподо́бному Макси́му Гре́ку кано́н, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>Пои́м, вси лю́дие,/ от го́рькия рабо́ты фарао́ни Изра́иля изме́ншему/ и во глубине́ морсте́й нога́ми немо́крыми Наста́вльшему/ песнь побе́дную,/ я́ко просла́вися.</p>
<p>Воспе́ти <red>кий</red>  язы́к возмо́жет по достоя́нию/ твоя́, преди́вный о́тче, ве́лия исправле́ния, высо́кое учи́тельство,/ в темни́це и во у́зах му́ченическое страда́ние и долготерпе́ние?</p>
<p>Ка́ко воспое́м и что тя нарече́м, предо́блий о́тче?/ Проро́ка ли, я́ко провеща́ неудо́бь разумева́емая и ве́домая нам,/ апо́стола ли, я́ко зы́блемую проти́вными нам ве́тры/ утверди́ христиа́нскую ве́ру Боже́ственных писа́ний уче́нии,/ учи́теля ли, но вои́стинну ничи́м же ху́ждши и ни́жши еси́ вели́ких о́нех вселе́нских учи́тель.</p>
<p>Воспе́ти Свята́го и поклоня́емаго Паракли́та в те́мнице извеще́ние от А́нгела, прии́м,/ сотвори́л еси́ кано́н Свято́му Ду́ху,/ И́мже еще́ в во́ли просвеще́н, свяще́нныя и Богодухнове́нныя кни́ги соста́вил еси́.</p>
<p>
<red>Богоро́дичен: </red>Пои́м, вси лю́дие, святы́ню и сла́ву Пречи́стыя и Всепе́тыя Бо́жия Ма́тере,/ вы́шшую Небе́с и всех у́мных Сил,/ поноси́вшую в пречи́стой Свое́й утро́бе Емману́ила,/ я́ко свя́та и пресла́вна есть.</p>
<p>
<red>Песнь 3</red>
</p>
<p>
<red>Ирмо́с: </red>Утверди́ ме́не, Христе́, на недви́жимом ка́мени за́поведей Твои́х/ и просвети́ мя све́том лица́ Твоего́:/ несть бо свят, па́че Тебе́, Человеколю́бче.</p>
<p>Утверди́л еси́, преподо́бне Макси́ме, в се́рдце свое́м Боже́ственный страх,/ вся по́хоти плотска́я возненави́дев,/ се́го ра́ди умудри́лся еси́, я́коже прост младе́нец,/ и вслед Го́сподеви восте́кл еси́.</p>
<p>Утвержде́нием име́я распе́ншагося Го́спода Иису́са Христа́,/ стра́нен, незна́ем, бездо́мен, безоте́чествен,/ безъиме́нен, безсмы́слен был еси́, преподо́бне Макси́ме,/ пред свои́ми сро́дники, зна́емыми и дру́ги.</p>
<p>Утвержда́яся на за́поведех Госпо́дних,/ от го́рести темни́чныя был еси́ на мног час, я́ко мертв,/ но де́ял еси́ о злонра́вных моли́тву, си́це глаго́ля:/ Го́споди, Иису́се Христе́, Сы́не Бо́га Жива́го,/ не поста́ви им греха́ сего́, клеве́щущих на мя непра́вду.</p>
<p>
<red>Богоро́дичен: </red>Утверди́ нас к хвале́нию Твоему́, Де́во,/ и сохрани́ без вре́да от вся́кия ко́зни лука́ваго,/ и сподо́би стоя́ния одесну́ю Единоро́днаго Сы́на Твоего́,/ Ему́же подоба́ет вся́кая сла́ва, честь и поклоне́ние во ве́ки веко́в.</p>
<p>
<red>Седа́лен, глас 4:</red>
</p>
<p>Ум украси́в поуче́нии Богодохнове́нных Писа́ний,/ тре́звенною моли́твою и бде́нии Богоуго́дными,/ утверди́л еси́ се́рдце свое́ в Го́споде исполне́нием за́поведей спаси́тельных Его́,/ сего́ ра́ди прославля́ют тя вы́ну росси́йстии лю́дие и Афо́н,/ и оби́тель Ватопе́дская вку́пе с на́ми вопие́т:/ Макси́ме прему́дре, не оста́ви нас, моля́щихся тебе́.</p>
<p>
<red>Сла́ва, и ны́не, Богоро́дичен:</red>
</p>
<p>Молю́ Тя, Пречи́стая Ма́ти Бо́га Вы́шняго,/ еди́но души́ моея́ утеше́ние, упова́ние, сла́досте,/ Боже́ственный покро́ве, све́те, заступле́ние и спасе́ние!/ Сподо́би мя Твои́ми моли́твами услы́шати глас,/ благослове́нных призыва́ющий внутрь черто́га Влады́ки.</p>
<p>
<red>Песнь 4</red>
</p>
<p>
<red>Ирмо́с: </red>Ве́лия та́йна/ Твоего́, Христе́, смотре́ния:/ сию́ бо свы́ше прови́дя богозри́тельно, Авваку́м,/ изше́л еси́, вопия́ше Тебе́,/ во спасе́ние люде́й Твои́х, Человеколю́бче.</p>
<p>От та́йных ерети́ческих лжеуче́ний/ ничто́же утаи́ся от <red>Тебе</red>́, преподо́бне Макси́ме,/ но благода́тию Свята́го и поклоня́емаго Ду́ха вся тебе́ открове́на суть.</p>
<p>Та́инственных догма́тов Правосла́вный ве́ры/ не то́чию побо́рника и́стинна и ве́рна себе́ показа́,/ но и па́че прео́стра секи́ра/ на вся, я́же под небесе́м, е́реси́ яви́лся еси́.</p>
<p>Я́ко таи́н Свята́го Ду́ха строи́тель,/ и Небе́снаго жи́тельства рачи́тель, и зако́на Госпо́дня учи́тель/ вои́стинну показа́лся еси́, прему́дре Макси́ме.</p>
<p>
<red>Богоро́дичен: </red>Ве́лию та́инству Моисе́й Богови́дец науче́н, зря купину́ неопали́му:/ купина́ - не́мощь челове́ческаго естества́,/ огнь же - Божество́ Единоро́днаго Сы́на Вы́шняго,/ и́бо Бог наш - огнь есть, пояда́яй грехи́ на́ша,/ я́коже Боже́ственный апо́стол рече́.</p>
<p>
<red>Песнь 5</red>
</p>
<p>
<red>Ирмо́с: </red>От но́щи у́тренююще, пое́м Тя, Христе́,/ Отцу́ Собезнача́льна и Спа́са душ на́ших,/ мир ми́рови пода́ждь, Человеколю́бче,</p>
<p>Но́щию луна́, днем со́лнце просвеща́ют и веселя́т тварь всю ви́димую,/ житие́ же и прему́дрость святы́х просвеща́ют и веселя́т ду́ши всех челове́ков,/ хотя́щих спасти́ся и в ра́зум и́стины прии́ти́./ Си́це и писа́ния преподо́бнаго Макси́ма Гре́ка, я́ко богодухнове́нныя труды́, велегла́сно вопию́т.</p>
<p>В нощи́ моля́щуся тебе́ в темни́це,/ Богонача́льныя и Преблаги́я Тро́ицы про́мыслом внем<a type="note" xlink:href="#note73">73</a> А́нгел Госпо́день и ре́че:/ о ста́рче! Си́ми му́ками избу́деши ве́чных мук.</p>
<p>В нощи́, я́ко сладкогла́сный и добропе́снивый сла́вий<a type="note" xlink:href="#note74">74</a>,/ воспе́л еси́, прему́дре Макси́ме:/ не тужи́, не скорби́, ниже́ тоску́й о ни́хже, -/ любе́зна ми душе́, -/ стра́ждеши без пра́вды,/ твоя́ бо мзда ве́лия на Небесе́х.</p>
<p>
<red>Богоро́дичен: </red>От но́щи у́тренююще, пое́м Тя, Де́во,/ Дщерь Царе́ву, ря́сны златы́ми оде́яну и преиспещре́ну,/ ле́ствицу, ю́же Иа́ков ви́де,/ го́ру, ю́же благоволи́ Бог жи́ти в ней, и́бо Госпо́дь всели́тся до конца́.</p>
<p>
<red>Песнь 6</red>
</p>
<p>
<red>Ирмо́с: </red>Проро́ка спасл еси́ от ки́та, Человеколю́бче,/ и мене́ из глубины́ прегреше́ний возведи́, молю́ся.</p>
<p>Проро́чески<a type="note" xlink:href="#note75">75</a>, преподо́бне Макси́ме, лю́ди облича́л еси́, к покая́нию приводя́:/ заблуди́хом, заблуди́хом от пра́ваго и незаблу́днаго жи́тельства преподо́бных и́нок/ и без ума́ тече́м к по́чести вы́шняго зва́ния.</p>
<p>Проро́к покая́ния яви́лся еси́, преподо́бне Макси́ме,/ души́ трезве́ние снабдева́я Боже́ственными словесы́/ и из ро́ва страсте́й возводя́ омраче́нных грехми́.</p>
<p>Проро́ческия писа́ния, в та́йне глаго́ланныя,/ я́вны соде́лал еси́, прему́дре Макси́ме,/ сего́ ра́ди послу́шают тя оби́льно вси лю́дие.</p>
<p>
<red>Богоро́дичен: </red>Проро́ки Тя провозвести́ша, Де́во Чи́стая,/ апо́столи пропове́даша, святи́и вси ублажи́ша,/ мы же со Арха́нгелом вопие́м:/ ра́дуйся, Благода́тная, Госпо́дь с Тобо́ю.</p>
<p>
<red>Конда́к, глас 8.</red>
</p>
<p>
<red>Подо́бен: </red>Прему́дрости:</p>
<p>Богодухнове́нным Писа́нием и Богосло́вия пропове́данием/ неве́рствующих суему́дрие обличи́л еси́, всебога́те,/ па́че же, в Правосла́вии исправля́я, на стезю́ и́стиннаго позна́ния наста́вил еси́,/ я́коже свире́ль Богогла́сная, услажда́я слы́шащих ра́зумы,/ непреста́нно веселиши, Макси́ме досточу́дне,/ сего́ ра́ди мо́лим Тя:/ моли́ Христа́ Бо́га грехо́в оставле́ние низпосла́ти/ ве́рою пою́щим всесвято́е твое́ успе́ние, Макси́ме, о́тче наш.</p>
<p>
<red>И́кос:</red>
</p>
<p>Ка́ко воспое́м велича́йшему тезоимени́таго<a type="note" xlink:href="#note76">76</a>, Макси́ма предо́бляго?/ преподо́бных кра́сна венца́, страда́льцев тве́рдаго пра́вила,/ еретико́в нело́жнаго посрамле́ния, Це́ркви столпа́ непоколеби́маго,/ де́вственник изве́стнаго наста́вника и супру́жества честна́го засту́пника,/ филосо́фов прему́дршаго мудреца́, и́стины исто́чника приснотеку́щаго,/ и́нок похвалу́ и всех люде́й вои́стинну украше́ние,/ сего́ ра́ди мо́лим тя, досточу́дне Макси́ме:/ моли́ Христа́ Бо́га грехо́в оставле́ние низпосла́ти/ ве́рою пою́щим всесвято́е твое́ успе́ние, Макси́ме, о́тче наш.</p>
<p>
<red>Песнь 7</red>
</p>
<p>
<red>Ирмо́с: </red>О́бразу служи́ти,/ мусики́йскому согла́сию созыва́ющу лю́ди,/ от пе́сней сио́нских по́юще оте́чески, о́троцы Дави́довы/ мучи́телево разори́ша злочести́вое веле́ние/ и пла́мень в ро́су преложи́ша,/ песнь воспева́юще:/ превозноси́мый отце́в и наш Бо́же, благослове́н еси́.</p>
<p>О́бразу промышле́ния Пресвяты́я Тро́ицы песнь благода́рственну возда́в, преподо́бне Макси́ме,/ вся ны призва́л еси́ благослови́ти небла́зненно Отца́, и Сы́на, и Свята́го Ду́ха,/ Еди́наго Бо́га в Трие́х Ипоста́сех.</p>
<p>О́браз злострада́ния, терпе́ния и моли́твы показа́лся еси́, свя́те Макси́ме, па́че же и упова́ния,/ я́ко Бог Судия́ пра́веден, и кре́пок, и долготерпели́в есть,/ и Той возда́ст коему́ждо по дело́м его́.</p>
<p>О́браз превы́спренняго Богосло́вия стяжа́л еси́, прему́дре Макси́ме,/ сии́ есть догма́ты Боже́ственных апо́стол и оте́ц,/ от Свята́го Паракли́та излия́нныя, и́мже и нас науча́еши Богому́дрыми свои́ми писа́нии.</p>
<p>
<red>Богоро́дичен: </red>О́браз пречи́стаго Твоего́ рождества́, Де́во Ма́ти,/ неизрече́нен и недове́дом есть,/ Ты бо вселе́ние преве́чнаго Единоро́днаго Сы́на О́тча была́ еси́, не опали́вшися от Него́.</p>
<p>
<red>Песнь 8</red>
</p>
<p>
<red>Ирмо́с: </red>В пла́мени о́гненне горя́щия пе́щи/ сохра́ншаго де́ти/ и во зра́це А́нгела снизше́дшаго к ним/ по́йте Го́спода/ и превозноси́те Его́ во ве́ки.</p>
<p>Пла́мене Боже́ственнаго Паракли́това облиста́ния возжеле́в, преподо́бнее Макси́ме,/ сего́ ра́ди и сладча́йшим све́том уче́ния и чуде́с огне́м/ отгна́л еси́ вся́кий мрак бесо́вский.</p>
<p>Пла́мене гее́ннскаго бе́гати лю́ди научи́л еси́, преподо́бне Макси́ме,/ сих призыва́я де́лом соверша́ти за́поведи Христо́вы/ и отступи́ти зло́бы, блуда́, лжи, го́рдости, льсти и хище́ния непра́веднаго чужи́х име́ний.</p>
<p>Пла́менно нече́стие ерети́ческое попали́л еси́, прему́дре Макси́ме,/ ве́ры же христиа́нския непоро́чныя Боже́ственное испове́дание изъясни́в.</p>
<p>
<red>Богоро́дичен: </red>В пла́мени о́гненне горя́щия купины́ ви́де Тя Моисе́й Богови́дец,/ провозвести́в безсе́менное рождество́ Твое́, Де́во Пречи́стая,/ сего́ ра́ди и нас плотски́х страсте́й свободи́.</p>
<p>
<red>Песнь 9</red>
</p>
<p>
<red>Ирмо́с: </red>Тебе́, све́тлую свещу́ и Ма́терь Бо́жию,/ пречу́дную сла́ву и вы́шшую всех тва́рей,/ пе́сньми велича́ем.</p>
<p>Тебе́, све́тлую свещу́, и ум крайне́йший, и столп непоколеби́м ве́мы,/ па́че же наста́вника мона́хов и ересе́й наказа́теля пропове́дуем.</p>
<p>Све́тло от полу́денных стран возсия́л еси́, преподо́бне Макси́ме,/ све́тло житие́ показа́в, мрак лука́вствия прогоня́я/ и благоприя́тною моли́твою просия́в.</p>
<p>Свеща́ Боже́ственнаго ра́зума быв, дости́гл еси́ в позна́ние Сы́на Бо́жия,/ в му́жа соверше́нна, в ме́ру во́зраста Христо́ва,/ сего́ ра́ди и мы вопие́м ти:/ блаже́н ты еси́ вои́стинну по всему́,/ и по́двиги, и сла́вою, и благода́тию, я́же еси́ свы́ше получи́л.</p>
<p>
<red>Богоро́дичен: </red>Тебе́, и све́тлую свещу́ в нощи́ страсте́й,/ и покро́в благосты́ни, и сте́ну необори́му от наве́т вра́жиих,/ пе́сньми велегла́сно велича́ем.</p>
<p>
<red>Свети́лен:</red>
</p>
<p>Свет возсия́л есть преподо́бному Макси́му Боже́ственных слове́с и повеле́ний,/ сего́ ра́ди я́ко свет вторы́й и ум крайне́йший нам яви́ся.</p>
<p>
<red>Сла́ва, и ны́не, Богоро́дичен:</red>
</p>
<p>Ужасо́шася а́нгельский си́лы, зря́ще Де́ву,/ Свет от Све́та в рука́х держа́щу,/ чи́сте Ро́ждшей вопия́ше:/ Свет возсия́л есть нам от деви́ческих ложе́сн.</p>
<p>
<red>На хвали́тех стихи́ры, глас 8:</red>
</p>
<p>Отре́клся еси́ себе́, преподо́бне Макси́ме,/ и стра́нна себе́ показа́ всего́ жития́ сего́ су́етнаго,/ ни пи́ще сла́дкой, ни сла́ве, ни име́нием ктому́ ра́дуяся,/ ниже́ дру́жбам си́льных./ Вся же вку́пе отри́нул еси́ нестяжа́тельным житие́м,/ и слеза́ми, и безмо́лвием, моли́твами, и бде́нии, и кни́жными прочита́нии,/ Боже́ственною добро́тою мы́сленно пита́яся, ра́дуешися,/ весе́лия при́сно наполня́емь.</p>
<p>Макси́м преподо́бный, я́коже и дре́вле отцы́,/ не ху́де боре́ния показа́,/ о́во еретики́ словесы́ свои́ми бия́,/ о́во же ве́рныя неподви́жимо ве́ре стоя́ния укрепля́я,/ не поколеба́ша бо сего́ отца́ лю́тыя бу́ри прира́жения,/ ни темни́ца, ни у́зы, те́ло держа́щии,/ а ду́шу просвеща́ющии.</p>
<p>Макси́м прему́дрый,/ вторы́й земны́й и многострада́льный херуви́м,/ Боже́ственную трапе́зу нам предлага́ет в па́мяти свое́й,/ усе́рдно теце́м, о празднолю́бцы,/ на пресла́дкий сей и изоби́льный исто́чник,/ распали́вшуюся жа́жду от ло́жных ерети́ческих уче́ний угаша́юще/ и ду́ши в Го́рния оби́тели возво́дяще.</p>
<p>
<red>Сла́ва, глас 3:</red>
</p>
<p>Спаси́ нас Твое́ю благода́тию, Пресвята́я Тро́ице,/ Соде́телю всех и Содержа́телю,/ сохрани́ нас чи́сты, в настоя́щем убо жити́и благове́рно служа́щих Ти,/ в бу́дущем ве́це сподо́би соучини́тися нам/ Боже́ственному ли́ку избра́нных Твои́х,/ иде́же шум чист пра́зднующих и глас неизрече́ннаго весе́лия.</p>
<p>
<red>И ны́не, Богоро́дичен:</red>
</p>
<p>
<red>Славосло́вие вели́кое.</red>
</p>
<p>
<red>На Литурги́и слу́жба преподо́бническая.</red>
</p>
</section>
