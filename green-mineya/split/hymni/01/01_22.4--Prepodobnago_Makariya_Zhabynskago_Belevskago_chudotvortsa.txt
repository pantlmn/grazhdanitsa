<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Мака́рия Жабы́нскаго, Беле́вскаго чудотво́рца</p>
</title><p>
<red>На ма́лой вече́рни</red>
</p>
<p>На Го́споди, воззва́х: <red>стихи́ры на 4, самогла́сны, глас 4:</red>
</p>
<p>Да весели́тся све́тло и игра́ет/ честна́я оби́тель Жабы́нская,/ христоимени́тый град Беле́в и страна́,/ свяще́нную па́мять преподо́бнаго отца́ на́шего Мака́рия пра́зднующе,/ при́сно моля́щагося о нас ко Го́споду.</p>
<p>Соше́дшеся <red>Днесь</red>, христоимени́тии лю́дие,/ пе́сньми похва́льными венча́им/ вели́каго во смире́нии свое́м Мака́рия,/ блаже́нству соиме́ннаго,/ осеня́ющаго нас покро́вом моли́тв свои́х.</p>
<p>Христо́ва тя раба́, преподо́бне, ве́дуще/ и подви́жника благоче́стия вели́ка,/ к тебе́ возво́дим душе́вная и теле́сная очеса́ на́ша,/ твои́ми предста́тельствы ко Го́споду/ ча́юще спасе́ние улучи́ти.</p>
<p>Земны́й А́нгел и Небе́сный челове́к/ яви́лся еси́, всеблаже́нне,/ и, от Христа́ прии́м чуде́с дарова́ния,/ душе́вныя и теле́сныя на́ша неду́ги/ си́лою твое́ю до конца́ потреби́.</p>
<p>
<red>Сла́ва, глас 6:</red>
</p>
<p>Весели́тся и ра́дуется Це́рковь Росси́йская,/ ликовству́ет же оби́тель Жабы́нская,/ Влады́це своему́ Христу́,/ я́ко дар благоприя́тен,/ Мака́рия преподо́бнаго принося́,/ его́же моли́твами/ сохрани́ и спаси́ ны, Го́споди.</p>
<p>
<red>И ны́не, Богоро́дичен, глас то́йже:</red>
</p>
<p>Тебе́ мо́лимся, я́ко Бо́жий Ма́тери,/ Благослове́нная,/ моли́ о спасе́нии душ на́ших.</p>
<p>
<red>На стихо́вне стихи́ры, глас 2:</red>
</p>
<p>Оста́вив мир, преподо́бне,/ и крест Христо́в на рамена́ своя́ взем,/ Тому́ после́довал еси́/ и свети́льник ми́ру христиа́нскому яви́лся еси́,/ ему́же моли́ спасти́ся.</p>
<p>
<red>Стих: Ч</red>естна́ пред Го́сподем/ смерть преподо́бных Его́.</p>
<p>Пучи́ну жити́я/ по́стнически преплы́в,/ в ти́хое приста́нище Небе́снаго поко́я/ вшел еси́, блаже́нне,/ его́же дости́гнути и нам помоли́ся.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Егда́ преста́вился еси́, о́тче,/ прия́ша тя ли́цы А́нгельстии, срето́ша пра́ведных ли́цы,/ с ни́ми же ликовству́я во сла́ве Небе́сней/ и Боговиде́ния насыща́емь,/ помяни́ ны ко Го́споду Преблаго́му.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Предста́тельница и покро́в/ Ты еси́, Пречи́стая,/ изба́ви нас от бед лю́тых и обстоя́ний/ и ду́ши на́ша спаси́/ Боже́ственными Твои́ми моли́твами.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>На вели́цей вече́рни</red>
</p>
<p>Блаже́н муж:<red> 1-й антифо́н. </red>На Го́споди, воззва́х:<red> стихи́ры на 8, глас 4.</red>
</p>
<p>
<red>Подо́бен: </red>Зва́нный свы́ше:</p>
<p>Преподо́бне о́тче,/ мяте́ж мирски́й оста́вив/ и крест твой взем,/ после́довал еси́ нас ра́ди распе́ншемуся Христу́,/ посто́м и жа́ждею плотски́я стра́сти умерщвля́я,/ грехо́вное же те́рние всено́щными по́двиги искорени́л еси́,/ сле́зными исто́чники напои́л еси́ ни́ву души́ твоея́,/ возде́лав плод стори́чный,/ и ны́не предстои́ши всех Царю́,/ Его́же моли́ спасти́ и просвети́ти ду́ши на́ша.</p>
<p>Преподо́бне о́тче Мака́рие,/ ду́шу и се́рдце от страсте́й очи́стив,/ дом Ду́ха Пресвята́го показа́лся еси́,/ Его́же де́йствием све́тло укра́шен быв,/ зрел еси́ бу́дущая, я́ко настоя́щая,/ и далеча́йшая, я́ко близ су́щая,/ весть бо Госпо́дь прославля́ти Своя́ уго́дники,/ Ему́же ны́не во сла́ве Небе́сней в ли́це святы́х предстоя́,/ моли́ спасти́ и просвети́ти ду́ши на́ша.</p>
<p>Преподо́бне о́тче Мака́рие,/ кто испове́сть труды́ твоя́,/ бде́ния же и сухояде́ния,/ и е́же на земли́ лега́ния,/ и пусты́нная озлобле́ния?/ Безстра́стия сосу́д был еси́,/ благода́ти испо́лнен Свята́го Ду́ха,/ А́нгелом собесе́дниче и преподо́бным сожи́телю,/ Вседержи́телю Бо́гу возложи́в себе́,/ Его́же моли́ спасти́ и просвети́ти ду́ши на́ша.</p>
<p>Преподо́бне о́тче Мака́рие,/ стра́нника и прише́льца себе́ на земли́ помышля́я,/ душе́вныя твоя́ оче́са ко Иерусали́му Небе́сному при́сно возводи́л еси́,/ слеза́ми посте́лю твою́ омыва́я./ Ны́не же Небе́снаго ра́дования в собо́ре святы́х наслажда́яся/ и Бо́гови вы́ну предстоя́,/ моли́ спасти́ и просвети́ти ду́ши на́ша.</p>
<p>
<red>И́ны стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:<style name="color-red"/>
</p>
<p>Егда́ Боже́ственное раче́ние на́йде на тя, преподо́бне,/ мирски́й мяте́ж оста́вль,/ во оби́тель всели́лся еси́,/ в не́йже трудолю́бие подвиза́вся,/ украси́л еси́ ду́шу твою́ доброде́тельми/ и, наста́вник лю́дем христоимени́тым я́влься,/ ввел еси́ ты́я во огра́ду Небе́сную,/ иде́же, ра́дуяся с тобо́ю, взыва́ют ко Го́споду:/ сла́ва, Человеколю́бче, Твоему́ смотре́нию.</p>
<p>Егда́ искуше́ние ве́лие/ наведе́ враг на оби́тель твою́, преподо́бне,/ ю́же ва́рвары разори́ша,/ ты, ре́вности Боже́ственныя испо́лнився/ и упова́ние свое́ на по́мощь Ма́тере Бо́жия возложи́в,/ трудо́м сугу́бым вдал еси́ себе́/ и, из пе́пела ту́ю возсозда́в и бра́тию собра́в,/ с не́ю ку́пно в ра́довании ду́ха воспе́л еси́ Бо́гу:/ сла́ва, Человеколю́бче, Твоему́ благосе́рдию.</p>
<p>Егда́ к после́дним ле́том живота́ твоего́, блаже́нне,/ прибли́зился еси́,/ вся попече́ния земна́я отве́рг/ и в пучи́ну безмо́лвия вшед,/ наедине́ еди́ному Бо́гови рабо́тал еси́,/ душе́вному твоему́ спасе́нию то́кмо внима́я/ и о ми́ре всего́ ми́ра моля́йся,/ наипа́че же о бла́ге возгражде́нныя тобо́ю оби́тели,/ немо́лчно Христу́ вопия́:/ сла́ва, Человеколю́бче, Твоему́ смотре́нию.</p>
<p>Егда́ преставле́ния твоего́ к Бо́гу вре́мя приспе́,/ тогда́ непоро́чная твоя́ душа́/ непреткнове́нно от возду́шных мыта́рств,/ я́ко небопа́рный оре́л,/ крило́ма доброде́телей на Небеса́ востече́/ и ра́дости избра́нных сподо́бися,/ и та́мо с Серафи́мы Го́сподеви пое́ши:/ сла́ва, Человеколю́бче, Твоему́ смотре́нию.</p>
<p>
<red>Сла́ва, глас 8:</red>
</p>
<p>Прииди́те, по́стников сосло́вия/ и ве́рных мно́жества,/ све́тлую и свяще́ннейшую па́мять отца́ на́шего Мака́рия восхва́лим,/ зову́ще ему́ си́це:/ ра́дуйся, свети́льниче благода́ти пресве́тлый;/ ра́дуйся, звездо́ ми́ру светлосия́нная./ Ра́дуйся, пусты́ни благоукраси́телю и оби́тели возгради́телю;/ ра́дуйся, исто́чниче чуде́с преизоби́льнейший/ и неусыпа́ющий моли́твенниче/ о чту́щих па́мять твою́, преблаже́нне.</p>
<p>
<red>И ны́не, Богоро́дичен: </red>Царь Небе́сный:</p>
<p>
<red>Вход. Проки́мен дне, и чте́ния три преподо́бническая (зри страни́цы 40</red>
<red>-</red>
<red>42).</red>
</p>
<p>
<red>На ли́тии стихи́ры самогла́сны, глас 2:</red>
</p>
<p>Ки́ими похва́льными венцы́/ увязе́м Мака́рия преподо́бнаго,/ всея́ страны́ Росси́йския украше́ние?/ Той бо моли́твами свои́ми оби́тель Богоро́дичну возгради́<a type="note" xlink:href="#note78">78</a>,/ той и по преставле́нии свое́м ве́рным явля́ется/ и моли́твы возно́сит о прибега́ющих под кров его́ ко Христу́,/ иму́щему ве́лию и бога́тую ми́лость.</p>
<p>Всем предста́тельствуеши, преподо́бне,/ притека́ющим с ве́рою под кров твой,/ явля́еши бо ся в ско́рбех уте́шитель,/ в боле́знех благосе́рдый врач,/ на пути́ спасе́ния наста́вник прему́дрый,/ о всех пред Бо́гом моли́твенник тепле́йший./ Сего́ ра́ди, чту́ще святу́ю па́мять твою́,/ к тебе́, я́ко отцу́ милосе́рдому, взыва́ем:/ моли́ Бо́га о нас, свя́те Мака́рие.</p>
<p>
<red>Сла́ва, глас 8:</red>
</p>
<p>Па́стырю до́брый,/ Пастыренача́льника Сы́на Бо́жия усе́рдный подража́телю,/ услы́ши нас, гре́шных,/ призыва́ющих в по́мощь твое́ немо́лчное хода́тайство,/ и моли́ о нас Всеми́лостиваго Бо́га,/ да избе́гнем вся́ких зол и напа́стей/ и улучи́м ве́чное блаже́нство,/ во е́же ку́пно с тобо́ю, преподо́бне Мака́рие,/ сла́вити и воспева́ти Святу́ю Тро́ицу.</p>
<p>
<red>И ны́не, глас то́йже:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, преподо́бне Мака́рие,/ Це́ркве Росси́йския преела́вное украше́ние,/ оби́тели твоея́ све́тлая похвало́,/ Правосла́вия сто́лпе непоколеби́мый,/ чудотво́рче пресла́вный;/ ра́дуйся, те́плый наш предста́телю пред Бо́гом./ Ему́же вы́ну предстоя́ со все́ми святы́ми,/ моли́ся о спасе́нии душ на́ших.</p>
<p>
<red>Стих: Ч</red>естна́ пред Господем/ смерть преподо́бных Его́.</p>
<p>Ра́дуйся, свяще́нная главо́,/ и́ноков наста́вниче Богому́дрый,/ от ю́ности Христа́ возлюби́вый/ и и́го Его́ благо́е с ра́достию понесы́й;/ ра́дуйся, не сло́вом то́кмо,/ но па́че де́лом и о́бразом жития́ твоего́ всех к Бо́гу приводя́й./ Ему́же и ньше предстоя́,/ моли́ся о ча́дех твои́х,/ ве́рою и любо́вию чту́щих святу́ю па́мять твою́,/ о́тче преподо́бне Мака́рие.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, А́нгелом собесе́дниче,/ преподо́бне Мака́рие,/ благоче́стно бо на земли́ пожи́в,/ мно́ги, приходя́щия к тебе́, стра́ху Госпо́дню научи́л еси́,/ благода́тию Пресвята́го Ду́ха озаря́емь,/ зрел еси́ бу́дущая, я́ко настоя́щая,/ и умиле́ния и ра́дости мно́ги, скорбя́щия душа́ми, исполня́л еси́./ Тем же мо́лимся ти:/ моли́ся Го́сподеви о чту́щих тя.</p>
<p>
<red>Сла́ва, глас 8:</red>
</p>
<p>Что́ тя нарече́м, преподо́бне Мака́рие?/ па́стыря до́браго,/ я́ко ду́шу свою́ за па́ству свою́ положи́ти гото́в был еси́;/ оби́тели возгради́теля<a type="note" xlink:href="#note79">79</a>,/ по́стников похвалу́ и мона́хов украше́ние,/ я́ко труды́, бде́ния и поще́ния и́ноческая подъя́л еси́;/ земна́го А́нгела и Небе́снаго челове́ка,/ присносу́щнаго Све́та ны́не насыща́ющася./ Тем же моли́ся Христу́ Бо́гу/ умири́ти мир и спасти́ ду́ши на́ша.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 4:</red>
</p>
<p>От мирска́го жития́ изше́д/ в ти́хое приста́нище жи́зни и́ноческия,/ преподо́бне Мака́рие, вшел еси́,/ в не́йже до́бре подвиза́вся,/ ду́шу твою́ доброде́тельми превысо́кими обогати́л еси́/ и яви́лся еси́ добр па́стырь и учи́тель и́ноческому собо́ру,/ ему́же и оби́тель возгради́л еси́,/ та́же в безмо́лвие вшед и Богови́дения сподо́бився,/ ко Го́споду преста́вился еси́,/ И́же да́ром чуде́с тя обогати́./ Его́же ны́не моли́,/ да спасе́т ве́рою и любо́вию/ почита́ющих святу́ю па́мять твою́.</p>
<p>
<red>На благослове́нии хле́бов тропа́рь преподо́бнаго, два́жды, и </red>Богоро́дице Де́во:<red> еди́ножды.</red>
</p>
<p>
<red>На у́трени</red>
</p>
<p>
<red>На Бог Госпо́дь: тропа́рь преподо́бнаго, два́жды. Сла́ва, и ны́не, Богоро́дичен: </red>Е́же от ве́ка утае́нное:</p>
<p>
<red>По 1-м стихосло́вии седа́лен, глас 4:</red>
</p>
<p>Вре́менных и до́льних возгнуша́вся,/ высо́кая, при́сно пребыва́ющая, возлюби́л еси́,/ Боже́ственным жела́нием распаля́я Боголюби́вую твою́ ду́шу,/ и, сотвори́в Всевы́шняго во́лю,/ восприя́л еси́ бла́га Небе́сная.</p>
<p>
<red>Сла́ва, и ны́не, Богоро́дичен:</red>
</p>
<p>Твою́ по́мощь пода́ждь нам, рабо́м Твои́м, Де́во Влады́чице,/ вразуми́ и руково́дствуй нас на пути́ спасе́ния,/ избавля́я ны от бед и скорбе́й,/ я́ко ро́ждшая всех Избавле́ние.</p>
<p>
<red>По 2-м стихосло́вии седа́лен, глас 8:</red>
</p>
<p>Непостижи́мый Свет от Све́та - Христо́с Госпо́дь, почи́в в тебе́, преподо́бне,/ пресве́тлу свещу́ показа́ тя ми́ру,/ я́ко блиста́еши све́тлым житие́м и сия́еши чудесы́./ Тем же ра́достно пра́зднуем па́мять твою́, преблаже́нне Мака́рие.</p>
<p>
<red>Сла́ва, и ны́не, Богоро́дичен:</red>
</p>
<p>От любве́ душе́вныя вопию́ Ти, Влады́чице:/ пресве́тлаго Со́лнца заре́, спасе́ния дверь,/ Небе́сная врата́, мы́сленная ле́ствице всех христиа́н,/ мольбы́ приими́ Тя блажа́щих,/ наде́жду душ на́ших, и спасе́ние нам дару́й.</p>
<p>
<red>По полиеле́и седа́лен, глас 4:</red>
</p>
<p>Псало́мски процве́л еси́, я́ко фи́никс, в посте́ и по́двизех,/ и бесо́вския полки́ прогоня́еши,/ и да́руеши цельбы́ незави́стно всем./ Тем же жите́йскими помышле́ньми ум наш мяту́щийся уцелому́дри,/ да чи́сте воспои́м Христа́.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая Де́во,/ не пре́зри ве́рою к Тебе́, Милосе́рдней, прибега́ющих/ и те́плаго Твоего́ заступле́ния прося́щих,/ моля́щи Сы́на Твоего́, Христа́ Бо́га на́шего,/ спасти́ся рабо́м Твои́м.</p>
<p>
<red>Таже степе́нна, 1-й антифо́н 4-го гла́са. Проки́мен, глас 4: </red>Честна́ пред Господем/ смерть преподо́бных Его́.<red> Стих: </red>Что возда́м Господеви о всех, я́же воздаде́ ми? <red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Уго́дниче Бо́жий,/ соприча́стниче Христо́в,/ преподо́бне о́тче Мака́рие,/ по и́мени твоему́ та́ко и житие́ твое́,/ блаже́нства тезоиме,нне,/ жизнь твоя́ славна́ и успе́ние со святы́ми,/ моли́ Христа́ Бо́га о душа́х на́ших.</p>
<p>
<red>Кано́н Богоро́дице пара́клисис со ирмосо́м на 6 и свято́му на 8. Глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во глубине́ постла́ иногда́/ фараони́тское всево́инство преоруже́нная си́ла,/ вопло́щщееся же Сло́во всезло́бный грех потреби́ло есть:/ Препросла́вленный Госпо́дь сла́вно бо просла́вися.</p>
<p>Госпо́дь, Царь Сла́вы, прославля́ющия Его́ просла́вити обетова́,/ на тебе́ же, преподо́бне, обоя́ устрои́шася,/ я́коже бо ты просла́вил еси́ Го́спода в житии́ твое́м,/ си́це и тя просла́ви тобо́ю просла́вленный Госпо́дь.</p>
<p>Вели́кий а́нгельский о́браз прия́л еси́,/ кра́йняго смире́ния не оста́вль в житии́ твое́м,/ с ли́ки же а́нгельскими на Небеси́ ны́не лику́еши./ За ны у́бо помоли́ся, о́тче,/ а́нгельскими хвала́ми Препросла́вленному Го́споду.</p>
<p>Труда́ми насади́л еси́,/ слеза́ми моли́твенными ороси́в, я́ко сад Бо́жий, оби́тель твою́, преподо́бне./ Приими́ у́бо и на́ша сле́зы умиле́ния/ и ходата́йственно вознеси́ я к Престо́лу Препросла́вленнаго Го́спода.</p>
<p>
<red>Богоро́дичен: </red>К Богоро́дице о нас помоли́ся, о́тче преподо́бне,/ да умоли́т Сы́на Своего́ поми́ловати нас,/ сла́вно да просла́вится в ми́лости Свое́й Препросла́вленный Госпо́дь.</p>
<p>
<red>Песнь 3</red>
</p>
<p>
<red>Ирмо́с: </red>Процвела́ есть пусты́ня, я́ко крин, Го́споди,/язы́ческая неплодя́щая, Це́рковь/прише́ствием Твои́м,/ в не́йже утверди́ся мое́ се́рдце.</p>
<p>Процвела́ есть Жабы́нская пусты́ня/ за моли́твы избра́нника Твоего́, Го́споди, преподо́бнаго пустынножи́теля Мака́рия,/ в не́йже да обря́щем утеше́ние,/ здра́вие же и спасе́ние заступле́нием преподо́бнаго.</p>
<p>Чуде́с дарова́нием благоволи́ Госпо́дь тя просла́вити, смире́ннаго/ и мно́го лет я́ко бы забве́ннаго,/ да немощны́м нам пода́ст благовре́менную по́мощь/ и ве́ре на́шей оскудева́ющей укрепле́ние.</p>
<p>Богоно́се о́тче Мака́рие,/ Бо́гу непреста́нный о нас был еси́ моли́твенник/ и Пресвята́го Уте́шителя Ду́ха в се́рдце твое́м носи́л еси́./ Но у́бо воздви́гни от сна грехо́внаго/ и от искуше́ния диа́вольскаго огради́ ны, моля́щияся тебе́.</p>
<p>
<red>Богоро́дичен: </red>Богороди́тельнице Блага́я, моли́ о нас/ и на́ша недосто́йныя моли́твы принеси́ ко Престо́лу Блага́го Сы́на Твоего́,/ и Твои́м да бу́дет сомоли́твенником о нас Мака́рий преподо́бный.</p>
<p>
<red>Седа́лен, глас 4:</red>
</p>
<p>На тве́рдем ве́ры ка́мени утвержде́н сый,/ в безмо́лвии подвиза́яся, тече́ние по́стничества до́бре сконча́л еси́/ и мздовоздая́ние от Христа́ прия́л еси́,/ Ему́же ны́не моли́ся, всеблаже́нне,/ в ве́ре и доброде́телех нас утверди́ти.</p>
<p>
<red>Сла́ва, и ны́не, Богоро́дичен:</red>
</p>
<p>Ты покро́в мой от напа́стей вра́жиих, Влады́чице,/ Ты свет се́рдцу моему́,/ печа́льми жите́йскими омраче́нному, при́сно буди́, Богоро́дице, и спаси́ мя.</p>
<p>
<red>Песнь 4</red>
</p>
<p>
<red>Ирмо́с: </red>Прише́л еси́ от Де́вы, не хода́таи, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</p>
<p>От Де́вы Пречи́стыя на зе́млю прише́л еси́, во е́же спасти́ нас, Го́споди,/ и от спасе́нных вели́кое мно́жество просла́вил еси́,/ да не то́кмо Тя у Престо́ла Твоего́ славосло́вят,/ но и о нас хода́тайствуют./ Ве́руем убо, я́ко в со́нме том пресве́тлом/ предста́тельствует о нас преподо́бный оте́ц наш Мака́рий.</p>
<p>От оте́чества на́шего взят был еси́ в Небе́сное Ца́рствие, о́тче преподо́бне./ Не забу́ди у́бо чад твои́х, избра́нниче Бо́жий Мака́рие,/ еще́ прише́льствующих на земли́.</p>
<p>Буди́ с на́ми, о́тче наш Мака́рие,/ да с тобо́ю дерзнове́нно Бо́га Отца́ просла́вим,/ Сы́на превознесе́м и Свято́му Ду́ху покло́нимся.</p>
<p>
<red>Богоро́дичен: </red>С Богоро́дицею, вслед Ея́, мы́слию во свята́я вни́дем/ и к Ней во смире́нии притеце́м, в покая́нии зову́ще:/ Спаси́тельнице, спаси́ нас.</p>
<p>
<red>Песнь 5</red>
</p>
<p>
<red>Ирмо́с: </red>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/приведе́ние и́мамы.</p>
<p>Но́щи неве́дения преше́дшей прибли́жися день спасе́ния,/ и Свет ми́ру возсия́ - Христо́с Госпо́дь./ К Сему́ у́бо ны́не, моли́твами преподо́бнаго Мака́рия,/ от грехо́вныя но́щи приведе́ние и́мамы.</p>
<p>Но́щию в петлоглаше́ние,/ и́мже Госпо́дь прише́ствие Свое́ второ́е назна́менова,/ к тебе́ Госпо́дь прии́де ду́шу твою́ прия́ти, преподо́бне,/ моли́твами же твои́ми вложи́ в ду́ши на́ша па́мять сме́ртную.</p>
<p>Нощь многоле́тняя пре́йде,/ в ню́же бе под спу́дом па́мять твоя́, о́тче наш,/ но сия́ ны́не яви́ся, светя́щи всем,/ я́же в твое́й хра́мине суть,/ в ню́же мы, ве́рою и любо́вию влеко́ми, приведе́ние и́мамы.</p>
<p>
<red>Богоро́дичен: </red>Не бо́йся, ма́лое ста́до,/ я́ко благоизво́ли Оте́ц ваш да́ти вам Ца́рство, глаго́лет Госпо́дь./ И не изнемо́же глаго́л сей у Го́спода,/ уже́ бо дости́же заве́щаннаго Ца́рства па́стырь наш,/ да привлече́т с собо́ю все ста́до свое́ моли́твами Богоро́дицы.</p>
<p>
<red>Песнь 6</red>
</p>
<p>
<red>Ирмо́с: </red>В бе́здне грехо́вней валя́лся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Бе́здна милосе́рдия Бо́жия бе́здну грехо́в на́ших да превозмо́жет,/ ничесо́же от нас взыску́ющи, ра́зве слез покая́ния умиле́ннаго,/ о сем помоли́ся за ны, преподо́бне о́тче наш.</p>
<p>От бе́здны грехо́вной помози́ нам, Бо́же, возни́кнути,/ моли́твами преподо́бнаго Мака́рия сподо́би ны пре́жде конца́ пока́ятися/ и Твои́х Боже́ственных Тайн прича́стником бы́ти.</p>
<p>Сла́вим Тя, Свята́я Тро́ице,/ и диви́мся бе́здне милосе́рдия Твоего́ к нам, мно́го согреша́ющим./ Но еще́ долготерпи́ о нас, Бо́же наш,/ до́ндеже пока́емся со слеза́ми,/ при́сно помина́юще после́дняя своя́.</p>
<p>
<red>Богоро́дичен: </red>Чи́стую чи́сто почти́м/ и устыди́мся пред лице́м Ея́ скве́рнаго жития́ на́шего, о́тче преподо́бне!/ Ты у́бо наста́ви ны досто́йно чти́ти Ма́терь Бо́жию Пречи́стую,</p>
<p>
<red>Конда́к, глас 8:</red>
</p>
<p>Житие́ чи́стое, терпе́ние, кро́тость и любо́вь нелицеме́рну,/ воздержа́ние соверше́нное,/ умиле́ние Боже́ственное,/ ве́ру же и наде́жду и́стинну и милосе́рдие стяжа́в,/ равноа́нгельно, Мака́рие, на земли́ пожи́л еси́/ и на Небеси́ Бо́гови с ли́ки Безпло́тных предстои́ши./ С ни́ми же, свя́те, моли́ся/ мир Росси́стей Це́ркви дарова́ти/ и душа́м на́шим ве́лию ми́лость.</p>
<p>
<red>И́кос:</red>
</p>
<p>А́нгельски на земли́ пожи́вша,/ преподо́бнаго отца́ на́шего Мака́рия, прииди́те, лю́дие, соше́дшеся, восхва́лим,/ си́це к нему́ реку́ще:/ ра́дуйся, на земли́ пожи́вый небе́сно; ра́дуйся, во пло́ти, а́ки безпло́тен, подвиза́выйся./ Ра́дуйся, стра́сти до конца́ умертви́вый и безстра́стия дости́гнувый;/ ра́дуйся, ду́шу твою́ дарова́ньми Ду́ха Свята́го испо́лнивый./ Ра́дуйся, оби́тель возгради́вый и и́ноков собра́вый;/ ра́дуйся, па́стырским жезло́м твои́м во огра́ду Небе́сную ты́я упра́вивый./ Ра́дуйся, гра́да Беле́ва похвало́;/ ра́дуйся, пусты́ни твоея́ непоколеби́мое утвержде́ние./ Ра́дуйся, при́сно моля́щийся Господеви мир Росси́йстей Це́ркви дарова́ти/ и душа́м на́шим ве́лию ми́лость.</p>
<p>
<red>Песнь 7</red>
</p>
<p>
<red>Ирмо́с: </red>Богопроти́вное веле́ние беззако́ннующаго мучи́теля/ высо́к пла́мень вознесло́ есть./ Христо́с же простре́ Богочести́вым о́троком ро́су духо́вную,/ Сый благослове́н и препросла́влен.</p>
<p>Сый благослове́нный Христо́с Бог наш/ да изба́вит нас огня́ гее́нскаго,/ со слеза́ми покая́нными о сем помо́лимся./ Кто же ны́не даст очесе́м на́шим исто́чник слез,/ а́ще не ты, о́тче, блаже́нство пла́ча позна́вый в житии́ твое́м.</p>
<p>Высо́кий пла́мень неве́рия и нече́стия возно́сит беззако́ннующий./ Но мы сохрани́ти ве́ру потщи́мся,/ убежи́м нече́стия, убои́мся пла́мене гее́нскаго,/ ко Христу́ притеце́м и у Него́ с Мака́рием блаже́нство улучи́м.</p>
<p>Еди́н Сый Святы́я Тро́ицы, Христе́ Бо́же наш!/ Сотвори́ в нас оби́тель, по обетова́нию Твоему́,/ с Преблагослове́нным и Препросла́вленным Твои́м Отце́м и со Святы́м Ду́хом,/ жи́зни и утеше́ния Пода́телем.</p>
<p>
<red>Богоро́дичен: Р</red>а́дуйся, Влады́чице, и ра́дость нам пода́ждь, от бед спаси́,/ в ми́ре Це́рковь Сы́на Твоего́ сохрани́/ и умоли́, да благослови́т я́ко достоя́ние Свое́.</p>
<p>
<red>Песнь 8</red>
</p>
<p>
<red>Ирмо́с: </red>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся, дела́ Госпо́дня, Го́спода.</p>
<p>В телеси́ А́нгела, почти́м Мака́рия, блаже́нству тезоимени́таго,/ и, подража́я его́ житию́ во Христе́,/ поне́ еди́наго от блаже́нств Ева́нгельских дости́гнути потщи́мся.</p>
<p>Огнь искуше́ний грехо́вных пали́т мя,/ но стра́ждущую мою́ ду́шу ороси́ росо́ю благода́ти Христо́вой/ и твои́ми моли́твами, блаже́нне.</p>
<p>Да пребу́дет благослове́ние твое́ Богоуго́дное во И́мя Пресвяты́я Тро́ицы/ на оби́тели твое́й, и на земли́ оте́чествия твоего́,/ и на всех, тебе́ усе́рдно призыва́ющих, о́тче преподо́бне.</p>
<p>
<red>Богоро́дичен: </red>Доны́не и во ве́ки блажи́м Тя, вси ро́ди, Свята́я Богороди́тельнице./ Спаси́ нас, я́ко Спа́са родила́ еси́ душ на́ших.</p>
<p>
<red>Песнь 9</red>
</p>
<p>
<red>Ирмо́с: </red>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</p>
<p>Со а́нгельскими чи́нми, хва́лящими Го́спода,/ и с Богоро́дицею Того́ хвали́ти сподо́бился еси́,/ сподо́би же и нас, преподо́бне о́тче наш,/ да с тобо́ю Го́спода сла́вим и Богоро́дицу велича́ем.</p>
<p>А́нгели, вхожде́ние Пречи́стыя во свята́я святы́х зря́ще, удиви́шася./ Мы же диви́мся,/ ка́ко во святы́й храм, труда́ми твои́ми созда́нный на ме́сте, ва́рвары разоре́нном,/ чудотво́рною ико́ною Свое́ю вни́де Пречи́стая,/ Ю́же, я́ко Всепе́тую Богоро́дицу, велича́ем.</p>
<p>Бо́га Отца́ просла́вим, тебе́, Богоно́сному отцу́ на́шему, после́дующе,/ Боже́ственнаго Сы́на возвели́чим,/ да с Ним и всыновле́ние О́тчее прии́мем,/ Свято́му Ду́ху поклони́мся, да научи́т ны моли́тися, я́коже подоба́ет,/ да и Сам, вопия́ в душа́х на́ших,/ укрепи́т нас к Бо́гу сыно́вне вопи́ти: А́вво, О́тче!</p>
<p>
<red>Богоро́дичен:</red> Ра́дуйся, Ра́досте на́ша!/ Пребу́ди с на́ми, я́ко да и Госпо́дь, И́же с Тобо́ю, в нас пребу́дет./ Собери́ во двор церко́вный о́вцы расточе́нныя,/ отпа́дшия возврати́ к соедине́нию,/ просвети́ омраче́нных неве́рием,/ да вси вку́пе Тя, Всепе́тую Богоро́дицу, велича́ем.</p>
<p>
<red>Свети́лен:</red>
</p>
<p>Светоза́рна свети́льника ве́ры, во стране́ на́шей возсия́вша/ и со́лнца светле́йше чудесы́ свои́ми нас просве́щша,/ Мака́рия преподо́бнаго, блаже́нству тезоиме́ннаго, пе́сньми восхва́лим.</p>
<p>
<red>Богоро́дичен:</red>
</p>
<p>Богоро́дице Де́во, ра́дуйся,/ от А́нгела ра́дость прии́мшая,/ ра́дуйся, Влады́чице, и спаси́ на Тя упова́ющия.</p>
<p>
<red>На хвали́тех стихи́ры, глас 8:</red>
</p>
<p>Те́сным путе́м в житии́ твое́м,/ преподо́бне Мака́рие, ше́ствовал еси́,/ по́двигом до́брым в пусты́ни подвиза́лся/ и, тече́ние благо́е в преподо́бии соверша́я,/ тем и превели́кое воздая́ние обре́л еси́ у Бо́га,/ Ему́ же, свя́те, моли́ся/ дарова́ти душа́м на́шим ве́лию ми́лость.</p>
<p>Возсия́ нам Богоуго́дное житие́ твое́,/ пресла́вне Мака́рие,/ всем бо яви́лся еси́ пра́вило ве́ры и о́браз кро́тости,/ по́двигов и́ноческих и воздержа́ния зерца́ло,/ любве́ же и смире́ния бога́тство,/ и́хже ра́ди просла́влен еси́ от Го́спода,/ Его́же моли́ спасе́ние душа́м на́шим дарова́ти.</p>
<p>Зна́меньми и чудесы́ тебе́ Госпо́дь просла́ви,/ преподо́бне Мака́рие,/ прого́ниши бо ду́хи и врачу́еши стра́сти,/ ду́ши просвеща́я ве́рных,/ приходя́щих ко свято́му твоему́ гро́бу,/ А́нгелов собесе́дниче и преподо́бных сожи́телю.</p>
<p>Вся оста́вив земна́я,/ к Небе́сным ум твой впери́л еси́,/ в слеза́х и воздыха́ниих жизнь твою́ препроводи́в,/ и́хже ра́ди Небе́сных селе́ний дости́гл еси́,/ иде́же свет невече́рний сия́ет/ Христа́ Бо́га на́шего,/ Его́же непреста́нно моли́ спасти́ ду́ши на́ша.</p>
<p>
<red>Сла́ва, глас то́йже:</red>
</p>
<p>Оте́ц сиро́т и вдов защи́тник,/ бога́тство ни́щих, боля́щих утеше́ние и исцеле́ние/ и су́щих в бога́тстве наста́вник,/ ста́рости жезл, и наказа́ние ю́ности,/ и мона́шествующим доброде́телей пра́вило яви́лся еси́,/ преблаже́нне о́тче наш Мака́рие.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от всякия ну́жды и печа́ли.</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны, от кано́на пе́сни 3-я и 6-я. Проки́мен, глас 4: </red>Честна́ пред Го́сподем/ смерть преподо́бных Его́.<red> Стих: Ч</red>то возда́м Го́сподеви о всех, я́же воздаде́ ми?<red> Апо́стол к Гала́том, зача́ло 213. Ева́нгелие от Луки́, зача́ло 24, или́ от Матфе́я, зача́ло 10. Прича́стен: </red>В па́мять ве́чную:</p>
<p>
<red>Моли́тва</red>
</p>
<p>О свяще́нная главо́! Вели́кий чудотво́рче, преподо́бне о́тче наш Мака́рие, преблаже́нне и пресла́вне, Ду́ха Свята́го испо́лненне! По́стников похвало́, мона́шествующих сла́во, пусты́ни Жабы́нския возгради́телю и украси́телю, те́плый о нас, гре́шных, моли́твенниче! Ны́не со а́нгельскими во́инствы предстоя́й у Престо́ла всех Царя́ сла́вы, Го́спода, и наслажда́яйся све́та Единосу́щныя Тро́ицы, и с го́рними си́лами воспева́яй Трисвяту́ю песнь, я́ко дерзнове́ние име́яй, моли́ся Всеми́лостивому Влады́це спасти́ вся ве́рующия во и́мя Его́, испроси́ мир и тишину́ Святы́м Церква́м низпосла́ти, ве́ре правосла́вней укрепле́ние, проти́вныя язы́ки, бра́ни хотя́щия, ви́димыя и неви́димыя враги́ низложи́ти, гра́ды, ве́си и оби́тели на́ши утверди́ти, мир весь уми́рити. Моли́ Ми́лостиваго Бо́га, да твои́м благоприя́тным хода́тайством вся правосла́вныя христиа́ны изба́вит Он от гла́да, губи́тельства, тру́са, пото́па, огня́, меча́, от наше́ствия иноплеме́нник и междоусо́бныя бра́ни, ста́рыя да подкрепи́т, ю́ныя да наста́вит, нему́дрых умудри́т, боля́щия исцели́т, плене́нныя и ю́зники свободи́т, сиро́т засту́пит, младе́нцы воспита́ет и вся лю́ди сохрани́т от бед и напа́стей, и от нападе́ния вра́жия, и смертоно́сныя я́звы, внеза́пныя сме́рти и от вся́каго зла. <red>Днесь</red> же с ве́рою приходя́щих рабо́в твои́х, со стра́хом и любо́вию припа́дающих к честны́м моще́м твои́м и о́браз подо́бия твоего́ любе́зно целу́ющих, я́ко те́плый нам засту́пниче, сохрани́, в ско́рбных обстоя́ниих на́ших предста́ни, душе́вных и теле́сных страсте́й свободи́, в день Стра́шнаго суда́ шу́ияго стоя́ния изба́ви и с десны́ми овца́ми моли́твами твои́ми ста́ти сподо́би и блаже́нный о́ный глас Влады́ки, Христа́ Бо́га на́шего услы́шати: «Прииди́те, благослове́ннии Отца́ Моего́, насле́дуйте угото́ванное вам Ца́рствие от сложе́ния ми́ра». Ему́же подоба́ет всякая сла́ва, честь и поклоне́ние, со Безнача́льным Его́ Отце́м и со Пресвяты́м, и Благи́м, и Животворя́щим Его́ Ду́хом, ны́не и при́сно и во ве́ки веко́в. Ами́нь.</p>
</section>
