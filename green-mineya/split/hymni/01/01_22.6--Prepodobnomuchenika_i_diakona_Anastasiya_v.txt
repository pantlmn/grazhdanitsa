<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобному́ченика и диа́кона Анаста́сия, в Бли́жних пеще́рах почива́ющаго</p>
</title><p>
<red>Тропа́рь, глас 4:</red>
</p>
<p>Плотско́е, я́ко безпло́тный А́нгел,вознена́видевши препита́ние,/ духо́вную во и́ноческом чи́ну возлюби́л еси́ пи́щу,/ и в не́м Богови́дцу на Сина́и Моисе́ю/ до́брым жития́ твоего́ по́двигом уподобля́яйся,/ мно́гими на горе́ Бо́жией Пече́рской возвы́сился еси́ доброде́телъми,/ иде́же в моле́нии к Вы́шнему непреста́нно пребыва́л еси́,/ ны́не же со отцы́ преподо́бными Пече́рскими,/ а́ки би́сер многоце́нен, мощми́ нетле́нными/ в пеще́ре твои́ми пресве́тло сия́еши,/ а душе́ю со А́нгелы пред Престо́лом Бо́жиим,/ святы́й преподобному́чениче Анаста́сие, предстои́ши,/ о нас всегда́ моля́ся ко Го́споду/ спасти́ся душа́м на́шим.</p>
<p>
<red>Конда́к, глас 8:</red>
</p>
<p>По́стническим пло́ти твоея́ умерщвле́нием/ ду́шу оживи́л еси́,/ и́бо твоего́ ра́ди презе́льнаго воздержа́ния/ и привре́меннаго терпе́ния,/ жизнь непрее́мная и диади́ма неувяда́емая/ от пострада́вшего за ны пло́тию/ и из ме́ртвых воскре́сшаго Христа́ Бо́га на́шего,/ тебе́, свя́те, преподобному́чениче Анаста́сие,/ я́ко злочести́вых победи́телю/ несумне́нно и вои́стинну угото́вася,/ зане́же Бо́жие тридне́вное Воскресе́ние/ всем, живу́щим на земли́,/ тобо́ю, я́коже иногда́ от отроко́в Ефе́сских правосла́вно воспропове́дася,/ и сего́ ра́ди, о́тче, <red>Днесь</red> к тебе́ вси вопие́м немо́лчно:/ святы́й преподобному́чениче Анаста́сие Пече́рский,/ моли́ приле́жно воста́вшаго Христа́ тридне́вно из ме́ртвых,/ да изба́вит от сме́рти ве́чныя ду́ши на́ша.</p>
<p>
<red>Стихи́ра на литии́, глас 2:</red>
</p>
<p>Прииди́те, ве́рнии,/ восхва́лим диа́конов украше́ние,/ му́чеников сострада́льника, преподо́бным собесе́дника,/ отце́в сла́ву, чистоты́ рачи́теля,/ по́стников вели́каго наста́вника,/ Воскресе́ния именнопропове́дника -/ Анаста́сия преподобному́ченика,/ до́блественно Христа́ ра́ди пострада́вшего,/ и вене́ц нетле́ния и побе́ды от Него́ восприе́мшаго,/ и ме́ртвых воста́ние неве́рующим в и́мени возвести́вшаго,/ и за ны Влады́ку всех моля́щаго,/ того́ моли́твами, Спа́се, поми́луй нас.</p>
</section>
