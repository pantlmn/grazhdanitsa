<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Кли́мента, епи́скопа Анки́рскаго, и свята́го му́ченика Агафанге́ла</p>
</title><p>На Го́споди, воззва́х:<red>стихи́ры на 6, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Пребы́в в ве́ре, я́коже в виногра́де Христо́ве,/ во вре́мя прия́л еси́ де́лание боле́зней,/ му́чениче, многообра́зно,/ те́мже плод спасе́ния израсти́л еси́,/ царю́ тезоимени́тно и де́лателю,/ священному́чениче Кли́менте сла́вне.</p>
<p>Четверосугу́бна седми́ца твоя́ муче́ния, му́дре,/ честна́ яви́ся вои́стинну и Бо́гу, и А́нгелом, и всем челове́ком,/ огня́ у́бо го́рькаго, и сече́ния, и ра́ны мно́гия,/ гра́ды обходя́ и страны́, иску́с прие́м,/ не отступи́л еси́ любве́ Христо́вы.</p>
<p>Па́стырски просия́в, священному́чениче Христо́в,/ страда́льческия по́двиги подъя́л еси́ до́блественне:/ еди́н чрез обоя́ вене́ц прие́м,/ во обе́их украша́емь,/ свяще́нстве и боле́знех страда́льческих. Те́мже моли́ спасти́ся нам.</p>
<p>
<red>И́ны стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:<style name="color-red"/>
</p>
<p>Лоза́ виногра́да живо́тнаго яви́лся еси́,/ та́инственным де́ланием окопова́ема,/ боле́зньми у́бо по́стничества, о́тче, посека́ема,/ мече́м же объе́млема муче́ния,/ вино́ умиле́ния нам раствори́л еси́,/ и́мже ны́не насыща́еми вси,/ ве́рою всеевяще́нную па́мять твою́ пра́зднуем, блаже́нне.</p>
<p>Егда́ священноде́йствовал еси́/ Стра́шную, и Соверше́ннейшую Же́ртву, и Преми́рную,/ тогда́ прине́слся еси́, священноде́йствуемь,/ твою́ же кровь, всему́дре,/ преусе́рдным се́рдцем кро́ви примеси́л еси́ Влады́ки твоего́,/ е́юже ты окропля́емь, блаже́нне,/ весь чист показа́лся еси́, весь свяще́ннейший, Богоглаго́ливе.</p>
<p>Жря А́гнца Бо́жия,/ грехи́ ми́ра очищаю́щаго/ и тлю и смерть истреби́вшаго,/ я́ко овча́ непоро́чно, поже́рлся еси́, Богому́дре,/ сра́слен быв подо́бием, блаже́нне, Живоно́сныя сме́рти./ Ны́не же Его́ Ца́рствия, достоблаже́нне, получи́л еси́.</p>
<p>
<red>Сла́ва, глас 8:</red>
</p>
<p>Време́н четвери́щно обхо́д, Богозва́нне,/ седмоусугу́бил еси́, бие́мь, стру́жемь,/ изменя́я гра́ды и страны́, распина́емь за Христа́,/ но ни́же огнь, ниже́ меч, ни́же ра́ны/ души́ твоея́ разреши́ша тве́рдость,/ погуби́л же еси́ де́монов кре́пость,/ священному́чениче Кли́менте./ Тем моли́ся Христу́/ спасти́ся душа́м на́шим.</p>
<p>
<red>Ины́не, Богоро́дичен и́ли Крестобогоро́дичен.</red>
</p>
<p>
<red>Подо́бен</red>:Му́ченицы Госпо́дни:</p>
<p>Не терплю́, Ча́до, ви́дети Тя, на Дре́ве усну́вша,/ бо́дрость всем даю́щаго,/ я́ко да дре́вле преступле́ния плодо́м,/ сном поги́бельным усну́вшим/ Боже́ственную и спаси́тельную бо́дрость пода́си, -/ Де́ва глаго́лаше, пла́чущи, Ю́же велича́ем.</p>
<p>
<red>На стихо́вне стихи́ры Окто́иха.</red>
</p>
<p>
<red>Сла́ва, глас 1. Анато́лиево:</red>
</p>
<p>Чу́днаго во свяще́нницех му́ченика Кли́мента/ в до́лгом вре́мени искуше́ние мук/ в при́сно благи́х получи́ти сподо́би сла́дости и бога́тства Боже́ственнаго,/ мно́гия к подвиго́м пома́зав свои́м подо́бием/ и покори́в плоть вы́ше му́дрствовати сме́рти./ К нему́же, ве́рнии, возопии́м:/ великому́чениче сла́вне,/ ко Христу́ моли́твами твои́ми/ ле́тная настоя́ния разреши́ страсте́й на́ших/ и изба́ви от лю́тых моли́твами твои́ми.</p>
<p>
<red>И ны́не, Богоро́дичен и́ли Крестобого́родичен.</red>
</p>
<p>
<red>Подо́бен:</red> Небе́сных чино́в:</p>
<p>У Креста́ предстоя́щи Сы́на и Бо́га Твоего́/ и долготерпе́ние Того́ сматря́ющи,/ глаго́лала еси́, пла́чущи, Ма́ти Чи́стая:/ увы́ Мне, Ча́до сладча́йшее,/ что сия́ стра́ждеши непра́ведно, Сло́ве Бо́жий?/ Да спасе́ши челове́чество.</p>
<p>
<red>Тропа́рь, глас 4:</red>
</p>
<p>Лоза́ преподо́бства и стебль страда́льчества,/ цвет свяще́ннейший и плод Богода́нный,/ ве́рным, всесвяще́нне, присноцвету́щ, дарова́лся еси́,/ но я́ко му́чеников сострада́лец/ и священнонача́льников сопресто́льник,/ моли́ Христа́ Бо́га/ спасти́ся ду́шам на́шим.</p>
<p>
<red>На у́трени</red>
</p>
<p>
<red>О́ба кано́на Окто́иха и свята́го на 4, его́же краегране́сие: </red>Пою́ розгу́ у́мныя лозы́.<red> Творе́ние Феофа́ново, глас 6.</red>
</p>
<p>
<red>Песнь 1</red>
</p>
<p>
<red>Ирмо́с: </red>Я́ко по су́ху, пешеше́ствовав Изра́иль/ по бе́здне стопа́ми,/гони́теля фарао́на ви́дя потопля́ема,/ Бо́гу побе́дную песнь, пои́м, вопия́ше.</p>
<p>С Го́рними ли́ки я́ко иере́й и я́ко му́ченик сла́вен Христу́ предстоя́,/ приле́жно моли́ получи́ти осия́ния твоего́ восхваля́ющим тя.</p>
<p>Просте́ртыя по́двиги по земли́ препроводи́в, преподо́бне,/ Ца́рствия Небе́снаго сподо́бился еси́ вене́ц прия́ти/ и ве́чную жизнь и неразори́мую.</p>
<p>Изба́влен стра́стию Безстра́стнаго,/ страда́нием потща́лся еси́ к Нему́ востещи́,/ подража́тель быв я́ве страсте́й Его́, А́нгелов ссе́льниче.</p>
<p>
<red>Богоро́дичен:</red>Преиспещре́нна добро́тою доброде́телей, Богома́ти Пречи́стая,/ Бо́га и́стиннаго доброде́тель зачала́ еси́ нам,/ исто́чник благи́х источа́юща.</p>
<p>
<red>Песнь 3</red>
</p>
<p>
<red>Ирмо́с:</red> Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</p>
<p>Красны́ прине́сл еси́ плоды́,/ розга́ жизноно́сныя быв Лозы́,/ и, сия́ му́ченическими украси́в блиста́ньми,/ Спа́су всех освяти́л еси́.</p>
<p>Па́вла яви́лся еси́ подража́тель,/ всю вселе́нную претека́я, всеблаже́нне, креще́нием Богоде́льным/ и кро́вию кропле́ния освяща́я испове́дания твоего́.</p>
<p>
<red>Богоро́дичен: </red>Несть непоро́чна, я́коже Ты, Всечи́стая Богоро́дице:/ еди́на бо от ве́ка Бо́га и́стиннаго и всех Соде́теля,/ Бо́га Сло́ва, па́че сло́ва родила́ еси́.</p>
<p>
<red>Ин конда́к Кли́мента, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Сад благоцвету́щ израсте́ во оте́чествии свое́м,/ красе́н плод прозябе́ по вселе́нней во вре́мя страда́ний твои́х,/ те́мже па́мять твою́ чтим, преподо́бне Кли́менте./ Сего́ ра́ди источа́еши ми́ро, веселя́щее ду́ши на́ша.</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>От Анки́ры звезду́ Богосия́нную,/ Каппадо́ков похвалу́,/ благоче́стно Кли́мента почти́м, многострада́льнаго му́ченика,/ свяще́нников сла́ву, преподо́бных похвалу́,/ си́рых предста́теля, ни́щих побо́рника,/ и́же и, пострада́в в два́десять осьмо́е ле́то, мно́гия просвети́,/ и оте́чество освяти́ многострада́льный му́ченик,/ мо́лится же Христу́ Бо́гу прегреше́ний оставле́ние дарова́ти/ чту́щим любо́вию святу́ю па́мять его́.</p>
<p>
<red>Сла́ва,и ны́не, Богоро́дичен:</red>
</p>
<p>Я́ко Де́ву и Еди́ну в жена́х, Тя, без се́мене ро́ждшую Бо́га пло́тию,/ вси блажи́м, ро́ди челове́честии:/ Огнь бо всели́ся в Тя Божества́,/ и я́ко Младе́нца мле́ком пита́еши Зижди́теля и Го́спода./ Тем, А́нгельский и челове́ческий род,/ досто́йно сла́вим Пресвято́е Рождество́ Твое́ и согла́сно вопие́м Ти:/ моли́ Христа́ Бо́га прегреше́ний оставле́ние дарова́ти/ покланя́ющимся ве́рою Пресвято́му Рождеству́ Твоему́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Избави́теля/ А́гница зря́щи на Кресте́, восклица́ше, пла́чущи,/ и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и дару́й согреше́ний оставле́ние/ ве́рою пою́щим Боже́ственный стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с: </red>Христо́с моя́ си́ла,/ Бог и Госпо́дь, честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</p>
<p>Обте́к всю зе́млю, просте́рл еси́ подвиго́в розгу́,/ страда́льческое иска́пая ра́дование и благово́ния сла́дость,/ страстоте́рпче всеблаже́нне.</p>
<p>Верт<a type="note" xlink:href="#note80">80</a> зря́ще твоего́ страда́ния,/ ран цве́ты, блаже́нне, твои́х, ра́дующеся, пожина́ем/ и разли́чными чудесы́ чу́вства обвеселя́ем.</p>
<p>Дне был еси́ сын, чу́дне, и Све́та Невече́рняго,/ непреста́нно озаря́емь Трисо́лнечным Све́том/ и сия́нием пропове́дания.</p>
<p>
<red>Богоро́дичен: </red>Мари́е Всечи́стая,/ чистоты́ бы́вши прия́телище вмести́тельное Боже́ственнаго вселе́ния,/ душе́вную мою́ скве́рну и окаля́ние истреби́.</p>
<p>
<red>Песнь 5</red>
</p>
<p>
<red>Ирмо́с: </red>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́вного взыва́юща.</p>
<p>Ра́ны, всему́дре, терпя́ многоле́тныя и должа́йшия,/ многострада́телен был еси́,/ ны́не же нетле́ннаго блаже́нства сла́дость насле́довал еси́ ве́чнующую.</p>
<p>Ве́ру, я́ко анки́ру<a type="note" xlink:href="#note81">81</a> тве́рдую,/ и наде́жду, и любо́вь основа́ние положи́в,/ Честне́й Тро́ице себе́ возложи́л еси́ храм освяще́н, о́тче всебога́те.</p>
<p>Богоукра́шенный сопру́т пресве́тлый подвиза́ся на три́знищи страда́ния,/ прие́м ве́чную жизнь, со А́нгелы лику́ет и сра́дуется.</p>
<p>
<red>Богоро́дичен: </red>Спасти́ хотя́ от тли истле́вшее челове́ческое естество́,/ Зижди́тель и Госпо́дь во утро́бу очище́ну Святы́м Ду́хом всели́вся,/ неизрече́нно вообрази́ся.</p>
<p>
<red>Песнь 6</red>
</p>
<p>
<red>Ирмо́с: </red>Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/Многоми́лостиве.</p>
<p>Зако́нно пострада́вше, венцы́ от руки́ Влады́чния прия́сте,/ даро́в разли́чных раздаяния, и благода́ть исцеле́ний,/ и ве́рных врачева́ти неду́ги.</p>
<p>Житие́ Боже́ственное,/ подвиго́в пробавле́ние, ран изпростре́ние,/ благоле́пия венча́ние та́йное, и добро́ты диади́ма,/ и оде́жда нетле́ния тебе́ бы́ша.</p>
<p>
<red>Богоро́дичен: </red>Всечи́стая Влады́чице, ро́ждшая земны́м ко́рмчия Го́спода,/ страсте́й мои́х непостоя́нное и лю́тое утоли́ смуще́ние/ и тишину́ пода́ждь се́рдцу моему́.</p>
<p>
<red>Конда́к,глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:</p>
<p>Лозы́ был еси́ честна́я розга́ Христо́ва,/ многострада́льне Кли́менте всехва́льне, я́влься,/ со стра́ждущими же взыва́л еси́:/ Ты му́чеников, Христе́, све́тлое ра́дование.</p>
<p>
<red>И́кос:</red>
</p>
<p>От младе́нства свяще́нно воздое́ннаго,/ розгу́ лозы́ Царя́ Христа́, пе́сньми почти́м ве́рно:/ той бо яви́ся весе́лием и́стинно и добро́тою че́стен,/ в му́ках и страда́ниях непрекло́нен,/ во свяще́нстве, воображе́н иера́рх и о́бщник Бо́жия Ца́рства,/ и́дольская бо ка́пища и я́рость мучи́телей в ничто́же вмени́в,/ на три́знищи Еди́наго ра́достию Спа́са испове́дуя:/ Ты му́чеников, Христе́, све́тлое ра́дование.</p>
<p>
<red>Песнь 7</red>
</p>
<p>
<red>Ирмо́с: </red>О́троцы в Вавило́не/ пе́щнаго пла́мене не убоя́шася,/ но, посреде́ пла́мене вве́ржени, ороша́ема, поя́ху:/ благослове́н еси́, Го́споди, Бо́же оте́ц на́ших.</p>
<p>Заре́ю муче́ния вселе́нную уясни́л еси́,/ воспева́я Христу́ мы́сли и души́ чистото́ю:/ благослове́н еси́, Го́споди, Бо́же отце́в на́ших.</p>
<p>Твои́х исправле́ний свяще́ннейшее торжество́,/ Небе́сным све́том сия́ющо, озаря́ет зову́щия:/ благослове́н еси́, Го́споди, Бо́же отце́в на́ших.</p>
<p>
<red>Богоро́дичен: </red>Му́дрости прему́дрыя, Де́во, Ма́ти была́ еси́,/ вся му́дре пра́вящия есте́ственною бла́гостию./ Благослове́н, Всечи́стая, Плод Твоего́ чре́ва.</p>
<p>
<red>Песнь 8</red>
</p>
<p>
<red>Ирмо́с: </red>За зако́ны оте́ческия/ блаже́ннии в Вавило́не ю́ноши предбе́дствующе,/ царю́ющаю оплева́ша повеле́ние безу́мное,/ и, совоку́плени и́мже, не свари́шася огне́м,/ Держа́вствующему досто́йную воспева́ху песнь:/ Го́спода по́йте, дела́, и превозноси́те во вся ве́ки.</p>
<p>Яви́вшеся светле́йшии на земли́ свети́льницы,/ озаря́ете твердь, всебога́тии, честны́я Це́ркве,/ на Небесе́х же сия́нием страда́ния ва́шего/ перворо́дных торжество́, весели́теся, вопию́ще:/ Го́спода по́йте, дела́, и превозноси́те во вся ве́ки.</p>
<p>С весе́лием ра́достную твои́х подвиго́в па́мять ны́не пра́зднуем:/ я́коже бо безпло́тен, претерпе́л еси́ ран треволне́ния,/ но вме́сто сих ве́чнующую пи́щу досто́йно восприя́л еси́, воздая́ние бога́тное, -/ Го́спода по́йте, дела́, - взыва́я, - и превозноси́те во вся ве́ки.</p>
<p>Во упещре́нную и пресве́тлую оде́жду ты сла́вы оде́явся вме́сто ду́ха, пребога́те, лю́таго уны́ния,/ вме́сто мук А́нгельское пребыва́ние премени́л еси́,/ прие́м Жи́зни Присносу́щныя, -/ Го́спода по́йте, дела́, - зовы́й, - и превозноси́те во вся ве́ки.</p>
<p>
<red>Богоро́дичен: </red>Из Присносу́щнаго Роди́теля Соприсносу́щное Сло́во и Сразумева́емое,/ напосле́док же веко́в вопло́щся от Де́вы,/ челове́ческий весь богосоде́ла зрак, Себе́ по Ипоста́си неслия́нно соедини́в,/ Го́спода по́йте, дела́, и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Бо́га челове́ком невозмо́жно ви́дети,/ на Него́же не сме́ют чи́ни А́нгельстии взира́ти./ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</p>
<p>Ба́нею светови́днаго креще́ния соверши́вся, и свяще́нства ма́стию,/ и му́ченическою кро́вию омы́вся, блаже́нне,/ укра́шен, ра́дуяся, восте́кл еси́ к Небе́сным во́инством, Богоблаже́нне.</p>
<p>Святы́х му́чеников вене́ц - Сло́во Бо́жие,/ венце́м дарова́ний украси́ твой святы́й верх, чу́дне,/ Пра́вды незаходи́мое Со́лнце,/ Его́же ра́ди по́двиги до́лгия, ра́дуяся, претерпе́л еси́.</p>
<p>
<red>Богоро́дичен: </red>Сын и Сло́во Бо́жие Безнача́льное,/ вопло́щся, Сын Де́вы быва́ет благоволе́нием Отца́ и Ду́ха Боже́ственнаго соде́йством,/ весь обнови́ истле́вший мой зрак, я́ко Всеси́лен.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Я́коже Па́вел апо́стол, зе́млю обте́кл еси́ всю,/ и до́лгими твои́ми по́двиги просте́рл еси́, Кли́менте, розгу́,/ и мре́жею ве́ры уловля́еши Агафанге́ла, соо́бщника и сму́ченика,/ блага́го веща́ния тезоимени́тнаго страда́льца.</p>
<p>
<red>Богоро́дичен:</red>
</p>
<p>Ты мое́ заступле́ние, Пречи́стая, и кре́пкое прибе́жище,/ Ты и предста́тельница, и покро́в, и к Тебе́ припа́даю, зовы́й:/ от бед мои́х изба́ви мя, я́ко Ра́дость ро́ждшая,/ и от огня́ исхи́ти ве́чнаго, Де́во,/ на Тя наде́ющагося.</p>
<p>
<red>На литурги́и</red>
</p>
<p>
<red>Блаже́нны Окто́ихаи свята́го песнь 3-я на 4. Проки́мен, глас 7:</red>Честна́ пред Господа́м/ смерть преподо́бных Его́. <red>Стих: </red>Что возда́м Го́сподеви о всех, я́же возда́де ми?<red> Апо́стол ко Еврее́м, зачало 334.</red> Аллилу́йя<red>, глас 2: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются<red>. Ева́нгелие от Иоа́нна, зачало 36. Прича́стен. </red>В память ве́чную бу́дет пра́ведник:</p>
</section>
