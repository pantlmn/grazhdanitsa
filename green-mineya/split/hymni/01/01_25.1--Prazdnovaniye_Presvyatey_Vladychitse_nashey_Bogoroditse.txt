<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице и Присноде́ве Мари́и ра́ди ико́ны Ея́, нарица́емыя «Утоли́ моя́ печа́ли»</p>
</title><p>
<red>На вели́цей вече́рни</red>
</p>
<p>На Го́споди, воззва́х: <red>стихи́ры, глас 2:</red>
</p>
<p>Всем скорбя́щим Ра́досте,/ и оби́димым Предста́тельница,/ и а́лчущим Пита́тельница,/ стра́нным Утеше́ние/ и обурева́емым Приста́нище,/ боля́щим Посети́тельница,/ озло́бленным Покро́в и Заступле́ние/ и Жезл слепы́м,/ Ма́ти Бо́га Вы́шняго/ Ты еси́, Пречи́стая,/ потщи́ся, мо́лимся, спасти́ся рабо́м Твои́м.</p>
<p>И́но прибе́жище, Чи́стая,/ челове́цы к Творцу́ и Влады́це не стяжа́хом мы,/ ра́зве Тебе́, Богоневе́сто./ Не отве́рзи нас от Твоего́ заступле́ния,/ ниже́ посрами́ любо́вию прибега́ющих к Покро́ву Твоему́,/ Ма́ти Бо́га Вы́шняго,/ потщи́ся, покажи́ Твоея́ ми́лости бога́тство/ и ны́не от страсте́й нас спаси́.</p>
<p>Страх многообра́зных искуше́ний/ и ну́ждных бу́ря ны́не мя обурева́ют,/ и глубина́ потопля́ет мя отча́яния,/ зима́ прегреше́ний мои́х лю́те мя смуща́ет,/ предвари́ и изба́ви мя, обурева́ема,/ Еди́на ве́рным Тишино́,/ и к приста́нищу Вы́шняго Боже́ственнаго зва́ния возведи́.</p>
<p>
<red>Сла́ва, и ны́не, глас то́йже:</red>
</p>
<p>О, вели́каго та́инства!/ Ви́дя чудеса́, пропове́даю Божество́,/ Емману́ил у́бо естества́ две́ри отве́рзе, я́ко Человеколю́бец,/ де́вства же затво́ры не разве́рзе, я́ко Бог,/ но та́ко из ложе́сн про́йде, я́коже слу́хом вни́де,/ та́ко роди́ся, я́коже и зача́тся,/ безстра́стно вни́де и неизрече́нно изы́де,/ по глаго́лющему проро́ку:/ та дверь затворе́нна бу́дет, и никто́же про́йде́т сквозе́ ея́,/ то́кмо Еди́н Госпо́дь Бог Изра́илев,/ име́яй ве́лию ми́лость.</p>
<p>
<red>Вход. Проки́мен дне. И чте́ния.</red>
</p>
<p>Бытия́ чте́ние <red>(глава́ 28):</red>
</p>
<p>Изы́де Иа́ков от студенца́ кля́твеннаго и и́де в Харра́нь./ И обре́те ме́сто, и спа та́мо,/ за́йде бо со́лнце,/ и взят от ка́мения ме́ста того́,и положи́ возгла́вие себе́,/ и спа на ме́сте о́ном, и сон ви́де:/ и се ле́ствица утвержде́на на земли́,/ ея́же глава́ досяза́ше до Небе́с,/ и А́нгели Бо́жии восхожда́ху и нисхожда́ху по ней,/ Госпо́дь же утвержда́шеся на ней и рече́:/ Аз Бог Авраа́мов, отца́ твоего́, и Бог Исаа́ков, не бо́йся:/ земля́, иде́же ты спи́ши на ней,/ тебе́ дам <red>ю</red> и се́мени твоему́./ И бу́дет се́мя твое́, я́ко песо́к земны́й,/ и распространи́тся на мо́ре, и ли́ву, и се́вер, и на восто́ки,/ и возблагословя́тся о тебе́ вся коле́на земна́я и о се́мени твое́м./ И се Аз с тобо́ю, сохраня́яй тя на вся́ком пути́, а́може а́ще пои́деши,/ и возвращу́ тя в зе́млю сию́,/ я́ко не и́мам тебе́ оста́вити,/ до́ндеже сотвори́ти Ми вся, ели́ка глаго́лах тебе́./ И воста́ Иа́ков от сна своего́ и рече́:/ я́ко есть Госпо́дь на ме́сте сем, аз же не ве́дех./ И убоя́ся, и рече́:/ я́ко стра́шно ме́сто сие́,/ несть сие́, но дом Бо́жий, и сия́ врата́ Небе́сная.</p>
<p>Проро́чества Иезекии́лева чте́ние <red>(гла́вы 43 и 44):</red>
</p>
<p>Та́ко глаго́лет Госпо́дь:/ бу́дет от дне осма́го и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, глаго́лет Адонаи́ Госпо́дь./ И обрати́ мя на путь врат святы́х вне́шних,/ зря́щих на восто́ки, и сия́ бя́ху затворе́на./ И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же про́йдет сквозе́ их:/ я́ко Госпо́дь Бог Изра́илев про́йдет и́ми, и бу́дут затворе́на./ Я́ко игу́мен ся́дет в них сне́сти хлеб,/ по пути́ Ела́мских врат вни́дет и по пути́ его́ изы́дет./ И введе́ мя по пути́ врат святы́х, су́щих к се́веру, пря́мо хра́му, и ви́дех,/ и се испо́лнь сла́вы храм Госпо́день.</p>
<p>При́тчей чте́ние <red>(глава́ 9):</red>
</p>
<p>Прему́дрость созда́ Себе́ дом/ и утверди́ столпо́в седмь./ Закла́ Своя́ же́ртвенная, и раствори́ в ча́ши Свое́й вино́, и угото́ва Свою́ трапе́зу./ Посла́ Своя́ рабы́, созыва́ющи с высо́ким пропове́данием на ча́шу, глаго́лющи:/ и́же есть безу́мен, да уклони́тся ко Мне./ И тре́бующим ума́ рече́:/ прииди́те, яди́те Мой хлеб и пи́йте вино́, е́же раствори́х вам./ Оста́вите безу́мие, и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй злы́я, прии́мет себе́ безче́стие:/ облича́яй же нечести́ваго, опоро́чит себе́,/ обличе́ния бо нечести́вому - ра́ны ему́./ Не облича́й злых, да не возненави́дят тебе́,/ облича́й прему́дра и возлю́бит тя./ Даждь прему́дрому вину́, и прему́дрший бу́дет;/ сказу́й пра́ведному, и приложи́т приима́ти./ Нача́ло прему́дрости - страх Госпо́день, и сове́т святы́х - ра́зум:/ разуме́ти бо зако́н - по́мысла есть блага́го./ Сим о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>
<red>На литии́ стихи́ры, глас 2:</red>
</p>
<p>Злата́я кади́льнице, ру́чко и же́зле/ и свети́льниче светоза́рный, сви́тче Боже́ственный,/ в не́мже пе́рстом Бо́жиим написа́ся Сло́во,/ спаси́ нас, Тебе́ велича́ющих.</p>
<p>Да́руй нам по́мощь, Богоро́дице, на Тя наде́ющимся,/ ве́рным прибе́жище,/ изба́ви от бед рабы́ Твоя́, Де́во,/ на Тя бо по Бо́зе упова́ние возлага́ем.</p>
<p>Влады́чице, Ма́ти Изба́вителя,/ приими́ моле́ние рабо́в Твои́х,/ а́ще и недосто́йне моля́щихся Тебе́,/ да мо́лишися за ны к Ро́ждшемуся из Тебе́, Влады́чице ми́ра,/ и бу́ди нам Изба́вительница.</p>
<p>
<red>Сла́ва, и ны́не, глас 8:</red>
</p>
<p>Тя мо́лим, Предста́тельницу на́шу,/ Пречи́стая Богоро́дице,/ одержи́ми печа́льми,/ не оста́ви до конца́ поги́бнути рабо́м Твои́м,/ но ускори́ изъя́ти нас от настоя́щия ско́рби и печа́ли./ О Пресвята́я Де́во Чи́стая,/ Ты бо еси́ нам по́мощь/ и стена́ необори́мая.</p>
<p>
<red>На стихо́вне стихи́ры, глас 4:</red>
</p>
<p>Наста́вницу Тя заблу́ждших/ и приста́нище спаси́тельно в пучи́не, Влады́чице,/ и в бу́ри, во искуше́нии же и печа́лех/ Христо́с Тя всем показа́,/ Сын Твой и Бог,/ ве́рно приходя́щим к Тебе́,/ Его́же моли́ от злых бед изба́витися/ ве́дущим Тя, Богоро́дице, вои́стинну Наста́вницу.</p>
<p>
<red>Стих: </red>Помяну́ и́мя Твое́/ во вся́ком ро́де и ро́де.</p>
<p>Тле́ние потреби́ла еси́, Всепе́тая,/ и боле́знь дре́внюю всю рождество́м Твои́м,/ Живо́т ми́ру ро́ждши, смерть разруши́вший./ Боле́зни же, я́ко Блага́я, исцеля́еши/ ве́рно Твой чуде́сный о́браз почита́ющих,/ и любо́вию кла́няющихся,/ и чту́щих Тя, Чи́стую Наста́вницу.</p>
<p>
<red>Стих: </red>Слы́ши, Дщи, и виждь,/ и приклони́ у́хо Твое́.</p>
<p>Я́ко Исто́чника Тя живота́, Всепе́тая, ве́дуще/ и я́ко чуде́с и целе́б Пода́тельницу,/ страсте́й душе́вных же и теле́сных ско́рое потребле́ние,/ ми́лости и щедро́т неисчерпа́емое мо́ре,/ Тебе́ припада́ем вси,/ прося́ще от ско́рби разреше́ния/ и бу́дущих муче́ний избавле́ния.</p>
<p>
<red>Сла́ва, и ны́не, глас 8:</red>
</p>
<p>Ра́дуйся, Благослове́нная Богоро́дице,/ Пречи́стая Ма́ти Христо́ва./ Ра́дуйся, ве́рных наде́ждо,/ ра́дуйся, ми́ра очище́ние./ Ра́дуйся, вся́кия ско́рби избавля́ющая рабы́ Твоя́,/ ра́дуйся, челове́ком утеше́ние живоно́сное./ Ра́дуйся, заступле́ние призыва́ющих Тя, Богоблагода́тная./ Ра́дуйся, Бо́жие пребыва́ние и горб свята́я.</p>
<p>
<red>Тропа́рь, глас 5:</red>
</p>
<p>Утоли́ боле́зни/ многовоздыха́ющия души́ моея́,/ утоли́вшая вся́ку слезу́ от лица́ земли́,/ Ты бо челове́ком боле́зни отго́ниши/ и гре́шных ско́рби разруша́еши,/ Тебе́ бо вси стяжа́хом наде́жду и утвержде́ние,/ Пресвята́я Ма́ти Де́во.</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 5:</red>
</p>
<p>Пречи́стая Де́во Богоро́дице,/ поми́луй нас, прибега́ющих с ве́рою к Тебе́, Милосе́рдой,/ и прося́щих те́плаго заступле́ния Твоего́,/ мо́жеши бо, я́ко Блага́я, всех спасти́/ и, я́ко Ма́ти Бо́га Вы́шняго, ма́терними Твои́ми моли́твами/ всегда́ избавля́еши чту́щих Тя от всех бед и скорбе́й, Благослове́нная.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 1:</red>
</p>
<p>Правове́рно чту́щия Тя, и к Тебе́ прибега́ющия,/ и ико́не Твое́й святе́й любе́зно покланя́ющияся, о Бо́жия Ма́ти!/ спаси́ и не даждь в расхище́ние супоста́том,/ ниже́ да на́йдут на ны вся зла́я, я́же грехи́ на́ша угото́ваша нам,/ ниже́ беззако́ния на́ша да превзы́дут на главы́ на́ша,/ но да Твоя́ ма́терняя к Бо́гу преодоле́ет за ны Богоприя́тная моли́тва.</p>
<p>
<red>Сла́ва, и ны́не, то́йже.</red>
</p>
<p>
<red>По полиеле́и седа́лен, глас 1:</red>
</p>
<p>Пречи́стая Твоя́ ико́на, Богоро́дице Де́во, - врачевство́ всему́ ми́ру духо́вное,/ к не́йже прибега́юще, лобыза́ем, и почита́ем, и покланя́емся,/ исцеле́ний благода́ть почерпа́юще от нея́/ и неду́г теле́сных и душе́вных страсте́й Твои́ми моли́твами свобожда́ющеся.</p>
<p>
<red>Сла́ва, и ны́не, то́йже.</red>
</p>
<p>
<red>Степе́нна, 1-й антифо́н, 4-го гла́са. Проки́мен глас 4: </red>Помяну́ и́мя Твое́/ во вся́ком ро́де и ро́де. <red>Стих: </red>Слы́ши, Дщи, и виждь, и приклони́ у́хо Твое́.<red> Ева́нгелие от Луки́, зача́ло 4.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Не и́мамы ины́я по́мощи,/ не и́мамы ины́я наде́жды,/ ра́зве Тебе́, Пречи́стая Де́во,/ Ты нам помози́,/ на Тебе́ наде́емся/ и Тобо́ю хва́лимся,/ Твои́ бо есмы́ раби́,/ да не постыди́мся.</p>
<p>
<red>Кано́н, глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь сла́вно бо просла́вися</p>
<p>Я́же всем удо́бь послу́шная в ско́рби/ и в печа́ли помога́ющая, Богоро́дице Блага́я,/ благода́ть пода́ждь пе́ти Тя дерза́ющим, Влады́чице, скорбя́щих Ра́досте.</p>
<p>Многобога́тную благода́ть стяжа́вши, Влады́чице,/ дерзнове́нною Твое́ю моли́твою́ пресла́вно изми́ мя от напа́стей,/ убо́гаго раба́ Твоего́, скорбя́щих Ра́досте.</p>
<p>От враг ви́димых и неви́димых изба́ви, мо́лимся, к Тебе́ прибега́ющих, Богоро́дице,/ и разори́ всяк сове́т борю́щих нас.</p>
<p>Отыми́ поноше́ние челове́ческое/ и клеветы́ наве́тник от ме́не, Богоро́дице, молю́ Тя,/ да усе́рдно сла́влю Го́спода, Его́же пита́ла еси́.</p>
<p>
<red>Песнь 3</red>
</p>
<p>
<red>Ирмо́с: </red>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́ в сердца́ нас, пою́щих Тя.</p>
<p>Враго́в наве́ты разори́ су́етныя, Всепе́тая Богоро́дице,/ и не оскуде́й моли́твами Твои́ми,/ снабдя́щи нас, восхваля́ющих Тя.</p>
<p>При́зри, Чи́стая, ми́лостивным Твои́м о́ком/ и изба́ви мя вся́каго наве́та ви́димых и неви́димых враго́в,/ ослепи́вши зени́цы оче́с их.</p>
<p>Зло́е нападе́ние враго́в, я́ко огнь, паля́щее,/ и́щущих всегда́ погуби́ти нас, Де́во,/ росо́ю моли́тв Твои́х угаси́.</p>
<p>Неугаси́мая лампа́до,/ заря́ присносия́тельная,/ но́щию мя скорбе́й одержи́ма просвети́ моли́твами Твои́ми,/ ро́ждшая Со́лнце сла́вы - Христа́.</p>
<p>
<red>Конда́к, глас 6:</red>
</p>
<p>Предста́тельство христиа́н непосты́дное,/ хода́тайство ко Творцу́ непрело́жное,/ не пре́зри гре́шных моле́ний гла́сы,/ но предвари́, я́ко Блага́я, на по́мощь нас,/ ве́рно зову́щих Ти,/ ускори́ на моли́тву и потщи́ся на умоле́ние,/ предста́тельствующи при́сно, Богоро́дице, чту́щих Тя.</p>
<p>
<red>Седа́лен, глас 2:</red>
</p>
<p>Моле́ние те́плое и стена́ необори́мая,/ ми́лости исто́чниче, ми́рови прибе́жище,/ приле́жно вопие́м Ти:/ Богоро́дице Влады́чице, предвари́/ и от бед изба́ви нас,/ Еди́на, вско́ре предста́тельствующая.</p>
<p>
<red>Песнь 4</red>
</p>
<p>
<red>Ирмо́с: </red>Услы́шав, Го́споди, глас Твой, его́же рекл еси́,/ глас вопию́щаго в пусты́ни,/ я́ко возгреме́л еси́ над вода́ми мно́гими,/ Твоему́ свиде́тельствуяй Сы́ну,/весь быв соше́дшаго Ду́ха, возопи́:/ Ты еси́ Христо́с, Бо́жия му́дрость и си́ла.</p>
<p>Моли́тву неусы́пну, заступле́ние тве́рдо мо́лим:/ умилосе́рдися, и виждь на́шу нестерпи́мую печа́ль, боле́зни, ско́рби, стра́сти,/ и благопреме́нно посети́, Ма́ти Бо́жия,/ ра́дость ско́рую подаю́щи.</p>
<p>Не неприча́стни есмы́, Влады́чице, Твоего́ заступле́ния в ско́рбех,/ те́мже и ны́не нам помози́ вско́ре, лю́те обурева́емым, ру́ку простира́ющи, Чи́стая./ Бу́ди ми́лостива боле́знем на́шим, Ма́ти Бо́жия,/ ра́дость ско́рую подаю́щи.</p>
<p>Не упова́ша, Влады́чице, на Тя беззако́ннующии,/ но упова́ша на язы́к челове́ч, при́сно зави́стно излия́вшийся,/ непра́ведно пролия́ти кровь и́скренняго, рыка́юще,/ Ты же, Чи́стая, че́люсти их сокруши́.</p>
<p>Смири́, Влады́чице, враго́в вознесе́нную вы́ю велере́чующих,/ сове́ты, и злонра́вия, и сердца́, поуча́ющаяся злым, на мя по <red>вся</red> дни,/ кре́пость же и побе́ду пода́ждь призыва́ющим Тя, Ма́ти Бо́жия,/ ра́дость ско́рую подаю́щи.</p>
<p>
<red>Песнь 5</red>
</p>
<p>
<red>Ирмо́с: </red>Угль, Иса́ии проявле́йся,/ Со́лнце из де́вственныя утро́бы/ возсия́ во тьме заблу́ждшим,/ Богоразу́мия просвеще́ние да́руя.</p>
<p>Моли́твеннице нело́жная, упова́ние христиа́н, Обра́дованная,/ приими́ мольбы́ от нас, приле́жно призыва́ющих и моля́щихся Тебе́.</p>
<p>Исто́чник Тя жи́зни су́щий, Чи́стая,/ безсме́ртия источа́ющий во́ды,/ земноро́днии, позна́вше, ублажа́ем.</p>
<p>Вооружи́ся на ны лука́вно враг,/ язы́ком, я́коже мече́м, погуби́ти хотя́,/ но Твое́ю, Богороди́тельнице, кре́постию предвари́.</p>
<p>Пучи́ну, Чи́стая, заступле́ний кто изочте́т си́лы Твоея́?/ Те́мже нас, су́щих в нужде́, ско́ро предвари́.</p>
<p>
<red>Песнь 6</red>
</p>
<p>
<red>Ирмо́с: </red>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/от тли, Бо́же, мя возведи́.</p>
<p>Целому́дрия су́щи Хода́таица,/ призыва́ющим Тя ны́не яви́ся/ и от вся́ких избави напа́стей и бед, Богоневе́сто.</p>
<p>Злоде́йства вра́жия разори́/ и клеветы́ непра́ведный уста́ви, Благослове́нная Пречи́стая,/ избавля́ющи непови́нныя от ско́рби.</p>
<p>Лю́тыми грехи́ окруже́ни/ и напа́стными беда́ми потопля́еми,/ под Боже́ственный покро́в Твой прибега́ем, Ма́ти Христа́ Бо́га.</p>
<p>Неискусому́жно ро́ждши Го́спода,/ яви́ся по рождестве́ па́ки де́вствующи./ О, пресла́внаго чудесе́, в Тебе́ соде́ланнаго, Богоневе́сто.</p>
<p>
<red>Конда́к, глас 6:</red>
</p>
<p>Не вве́ри мя челове́ческому предста́тельству,/ Пресвята́я Влады́чице,/ но приими́ моле́ние раба́ Твоего́,/ скорбь бо обдержи́т мя,/ терпе́ти не могу́ де́монскаго стреля́ния,/ покро́ва не и́мам,/ ниже́ где прибе́гну, окая́нный,/ всегда́ побежда́емь,/ и утеше́ния не и́мам, ра́зве Тебе́, Влады́чице ми́ра,/ упова́ние и предста́тельство ве́рных,/ не пре́зри моле́ние мое́,/ поле́зно сотвори́.</p>
<p>
<red>И́кос:</red>
</p>
<p>Простри́ дла́ни Свои́,/ и́миже всех Влады́ку, я́ко Младе́нца, прия́ла еси́,/ не оста́ви нас, всегда́ наде́ющихся на Тя./ Бо́дренною Твое́ю моли́твою́ и неисче́тною бла́гостию уще́дри нас/ и пода́ждь душа́м на́шим милосе́рдие Свое́, в ве́ки источа́ющи,/ Тебе́ бо и́мамы, гре́шнии, Засту́пницу от находя́щих на ны бед и зол,/ но, я́ко иму́щая милосе́рдия щедро́ты,/ ускори́ на моли́тву и потщи́ся на умоле́ние,/ заступа́ющи при́сно, Богоро́дице, чту́щих Тя.</p>
<p>
<red>Песнь 7</red>
</p>
<p>
<red>Ирмо́с: </red>Да пресла́вное рождество́ Твое́, Христе́, е́же от Де́вы,/ прообрази́ши я́ве,/ неопали́мы в пещи́ о́троки сохрани́л еси́,/ пе́сньми пою́щия Тебе́:/ оте́ц Бо́же, благослове́н еси́.</p>
<p>О, благоутро́бия Твоего́, Дево Чи́стая,/ реши́ши бо безме́рныя печа́ли и напа́сти призыва́ющим в нужде́ и обстоя́нии./ Те́мже и ны́не помози́, Благослове́нная, Тя восхваля́ющим.</p>
<p>Покажи́ ско́рое твое́ заступле́ние,/ покажи́, я́ко мо́жеши я́ко Ма́ти Бо́га,/ призыва́ем Тя от се́рдца, со слеза́ми припа́дающе,/ скорбь укроти́ и боле́знь рабо́в Твои́х вско́ре.</p>
<p>Уста́ челове́ков, я́ко львов лю́тых,/ гро́ба тяжча́йше отверзо́шася го́рько поглоти́ти мя,/ но Ты, Богоро́дице, яви́ся наде́жда ненаде́ющимся/ и низложи́ кре́пость их, Благослове́нная.</p>
<p>Да у́зрят врази́ и постыдя́тся,/ да уразуме́ют и ви́дят Твою́, е́же по нам сопроти́в борю́щую си́лу,/ и в про́пасть преиспо́днюю низложи́ их, Благослове́нная, Наде́ждо ненаде́ющихся.</p>
<p>
<red>Песнь 8</red>
</p>
<p>
<red>Ирмо́с: </red>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</p>
<p>Прибе́жище на́ше и ми́ру ра́дование, Богороди́тельнице,/ умилосе́рдитися потщи́ся/ и спе́шно благода́ть Твою́ пода́ждь нам, оскорбле́нным,/ и заступи́, Блага́я, Твоя́ рабы́.</p>
<p>Сове́т су́етен совеща́ша лю́те на ны безбо́жных со́нмища,/ я́коже пре́жде Ахитофе́л./ Но вопие́м:/ Твои́ми моли́твами сей разори́,/ низло́жши сих кре́пость, Богоро́дице.</p>
<p>Призыва́ющих Тя, Богоро́дице, от души́ нело́жно/ во вся́кой ско́рби, и в боле́знех разли́чных, и бе́дах лю́тых/ спе́шно услы́ши, Влады́чице,/ сих избавля́ющи при́сно моли́твами Твои́ми.</p>
<p>Да и́мя Твое́, Богоро́дице, на земли́ славосло́вится,/ И́же, из Тебе́ возсия́в, гре́шником держа́вную наде́жду и сте́ну Тя дарова́:/ Тобо́ю бо вся́кое дыха́ние к Бо́гу притека́ет.</p>
<p>
<red>Песнь 9</red>
</p>
<p>
<red>Ирмо́с: </red>Недоуме́ет всяк язы́к благохвали́ти по достоя́нию,/ изумева́ет же ум и преми́рный пе́ти Тя, Богоро́дице,/ оба́че, Блага́я су́щи, ве́ру приими́,/ и́бо любо́вь ве́си Боже́ственную на́шу,/ Ты бо христиа́н еси́ Предста́тельница, Тя велича́ем.</p>
<p>Да загради́тся всяк язы́к, лука́вым поуча́яйся,/ да молча́т устна́ льсти́вая и уста́, непра́ведно глаго́лющая на пра́веднаго беззако́ние/ горды́нею и за́вистию вражде́бною вку́пе,/ Богоро́дицы моли́твою́ и святы́х Христо́вых.</p>
<p>В моли́твах бо́друю, Чи́стую Богоро́дицу призыва́ем вси,/ боле́знию и ско́рбию одержи́ми, взыва́юще:/ Влады́чице Чи́стая, ско́ро изба́ви от об держа́щих боле́зней рабы́ Твоя́ при́сно,/ я́ко по Бо́зе Засту́пницы ины́я не и́мамы.</p>
<p>Отча́явшихся ве́лие прибе́жище,/ обурева́емых ти́хое приста́нище Ты еси́, Богоро́дице./ Те́мже и мы притека́ем, взыва́юще:/ да не постыди́мся, Ма́ти и́стиннаго Живота́,/ но да, благодаря́ще, усе́рдно Тя велича́ем.</p>
<p>Приими́, Отрокови́це Пречи́стая, Боже́ственную песнь,/ воздава́ющи благода́ть на Тя наде́ющимся,/ и мир испроси́ Це́рквам при́сно посла́ти/ и оте́честву на́шему одоле́ния и побе́ды,/ да христиа́нский всяк язы́к Тя велича́ет.</p>
<p>
<red>Свети́лен:</red>
</p>
<p>Те́плое заступле́ние в беда́х,/ в печа́лех утеше́ние, и к Бо́гу примире́ние,/ Е́юже тли изба́вихомся,/ Богоро́дицу, ве́рнии, ублажа́ем.</p>
<p>
<red>Сла́ва, и ны́не, Богоро́дичен:</red>
</p>
<p>Тя Предста́тельницу и́мамы, гре́шнии, о Пресвята́я Де́во,/ Ты ми́лостива к нам сотвори́ Сы́на Твоего́ и Бо́га на́шего/ ма́терними твои́ми моли́твами.</p>
<p>
<red>На хвали́тех стихи́ры, глас 2:</red>
</p>
<p>Всем предста́тельетвуеши, Блага́я,/ прибега́ющим с ве́рою в держа́вный Твой покро́в,/ ино́го бо не и́мамы, гре́шнии, к Бо́гу/ в беда́х и ско́рбех при́сно избавле́ния,/ обремене́ни грехи́ мно́гими,/ Ма́ти Бо́га Вы́шняго./ Те́мже Ти припа́даем:/ изба́ви от вся́каго обстоя́ния рабы́ Твоя́.</p>
<p>Всех скорбя́щих Ра́дость,/ и оби́димых Засту́пница,/ и а́лчущих Пита́тельница,/ стра́нных Утеше́ние,/ обурева́емых Приста́нище,/ больны́х Посеще́ние,/ немощны́х Покро́в и Засту́пница,/ Жезл ста́рости,/ Ма́ти Бо́га Вы́шняго Ты еси́, Пречи́стая,/ потщи́ся, мо́лимся, спасти́ся рабо́м Твои́м.</p>
<p>Ра́дуйся, Пречи́стая Де́во,/ ра́дуйся, честны́й ски́птре Царя́ Христа́;/ ра́дуйся, прозя́бшая Грозд та́йный;/ ра́дуйся, две́ре Небе́сная и неопали́мая купино́;/ ра́дуйся, всеми́рный све́те;/ ра́дуйся, всех Ра́досте;/ ра́дуйся, ве́рных спасе́ние;/ ра́дуйся, Засту́пнице всех христиа́н и прибе́жище, Влады́чице.</p>
<p>
<red>Сла́ва, и ны́не, глас 8:</red>
</p>
<p>Ра́дуйся, вселе́нный Похвале́;/ ра́дуйся, хра́ме Госпо́день,/ ра́дуйся, Горб приосененная;/ ра́дуйся, всех Прибе́жище,/ ра́дуйся, Свещниче златый,/ ра́дуйся, Славо правосла́вных че́стная,/ ра́дуйся, Мари́е, Мати Христа́ Бо́га;/ ра́дуйся раю́,/ ра́дуйся, Боже́ственная трапезо,/ ра́дуйся, се́не,/ ра́дуйся, ручко всезлатая,/ ра́дуйся, всех Упова́ние.</p>
<p>
<red>Славосло́вие вели́кое, и отпу́ст, и час 1-й.</red>
</p>
<p>
<red>На литурги́и</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, Апосто́л, Ева́нгелие и прича́стен Богоро́дице о́бщий.</red>
</p>
<p>
<red>Моли́тва ко Пресвяте́й Богоро́дице</red>
</p>
<p>Наде́ждо всех конце́в земли́, Пречи́стая Де́во, Госпоже́ Богоро́дице, утеше́ние мое́! Не гнуша́йся мене́, гре́шнаго, на Твою́ бо ми́лость упова́ю: угаси́ ми пла́мень грехо́вный и покая́нием ороси́ изсо́хшее мое́ се́рдце, очи́сти ум мой от грехо́вных по́мыслов, приими́ мольбу́, от души́ и се́рдца со воздыха́нием приноси́мую тебе́. Бу́ди о мне Хода́таица к Сы́ну Твоему́ и Бо́гу и укроти́ гнев Его́ ма́терними Твои́ми моли́твами, душе́вный и теле́сный я́звы исцели́, Госпоже́ Влады́чице, утоли́ боле́зни души́ и те́ла, утиши́ бу́рю злых нападе́ний вра́жеских, отъими́ бре́мя грехо́в мои́х, и не оста́ви мене́ до конца́ поги́бнути, и печа́лию сокруше́нное се́рдце мое́ утеши́, да сла́влю Тя до после́дняго издыха́ния моего́. Ами́нь.</p>
</section>
