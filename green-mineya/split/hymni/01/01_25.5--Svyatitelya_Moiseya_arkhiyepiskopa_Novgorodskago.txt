<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Моисе́я, архиепи́скопа Новгоро́дскаго</p>
</title><p>
<red>На ма́лой вече́рни</red>
</p>
<p>На Го́споди, воззва́х:<red> стихи́ры на 4, глас 1:</red>
</p>
<p>
<red>Подо́бен: </red>Небе́сных чино́в:</p>
<p>Тро́ическим Све́том озари́вся,/ со А́нгелы лику́еши,/ Престо́лу предстоя́ всех Царя́/ и по́честьь прие́мля трудо́м твои́м,/ Моисе́е, преблаже́нне святи́телю,/ Его́же при́сно моли́/ о чту́щих па́мять твою́.</p>
<p>И́же от любве́ пе́ние принося́щих ти/ не забу́ди, святи́телю,/ но моле́ние простри́ ко Го́споду/ и изба́ви нас бесо́вскаго нахожде́ния и лю́таго озлобле́ния,/ да не посра́млени бу́дем/ в день стра́шнаго испыта́ния.</p>
<p>Исцеле́ний и чуде́с да́ром/ просла́ви тя Госпо́дь по сме́рти твое́й,/ Его́же сла́ву, блаже́нне,/ сло́вом и житие́м твои́м пове́дал еси́,/ се бо яви́ нам честны́я мо́щи твоя́,/ я́ко сокро́вище некра́домо,/ к ни́мже притека́юще, прие́млем благода́ть,/ Моисе́е святи́телю.</p>
<p>
<red>Сла́ва, глас 5:</red>
</p>
<p><red>Днесь</red> воспое́м святи́теля,/ благоче́стия наста́вника,/ Це́ркве столпа́ непоколе́блема,/ исто́чника исцеле́ний неизчерпа́ема,/ проли́тие дарова́ний духо́вных,/ вели́кому же Но́вугра́ду просвети́теля/ и о всех моли́твенника те́пла,/ к нему́же возопие́м:/ святи́телю Моисе́е,/ не преста́й моля́ся о душа́х на́ших.</p>
<p>
<red>И ны́не, Богоро́дичен:</red>
</p>
<p>Ра́дуйся, вселе́нныя похвало́;/ ра́дуйся, хра́ме Госпо́день;/ ра́дуйся, горо́ приосене́нная;/ ра́дуйся, всех прибе́жище;/ ра́дуйся, све́щниче златы́й;/ ра́дуйся, сла́во правосла́вных честна́я;/ ра́дуйся, Мари́е, Ма́ти Христа́ Бо́га;/ ра́дуйся, раю́; ра́дуйся, Боже́ственная трапе́зо;/ ра́дуйся, се́не; ра́дуйся, ру́чко всезлата́я;/ ра́дуйся, всех упова́ние.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Дом Ду́ха Пресвята́го,/ соверше́нный ве́рою Христу́ Бо́гу,/ Правосла́вия утвержде́ние/ показа́лся еси́,/ Моисе́е прехва́льне.</p>
<p>
<red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Дом прему́дрости Бо́жия,/ ея́же при́сно наслажда́емся,/ и ве́ры и́стинный учи́тель/ яви́лся еси́,/ достоблаже́нне.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дом неоску́дныя благода́ти,/ и град кре́пкий,/ и на враги́ побе́да,/ возвы́си рог правосла́вных/ моли́твами твои́ми ко Го́споду.</p>
<p>
<red>Сла́ва, глас 6:</red>
</p>
<p>Излия́ся благода́ть во устну́ твое́ю,/ преподо́бне о́тче, святи́телю Моисе́е,/ и был еси́ па́стырь Христо́вей Це́ркви,/ уча́ своя́ слове́сныя о́вцы/ ве́ровати во Единосу́щную и Нераздели́мую Тро́ицу,/ во Еди́но Божество́.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́,/ Тебе́ мо́лимся:/ моли́ся, Влады́чице, со святи́телем Моисе́ем/ поми́ловати ду́ши на́ша.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>Сла́ва, и ны́не, Богоро́дичен: </red>И́же нас ра́ди рожде́йся от Де́вы:</p>
<p>
<red>На вели́цей вече́рни</red>
</p>
<p>На Го́споди, воззва́х:<red> стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:</p>
<p>От ю́ности, преподо́бне, кра́сная ми́ра презре́л еси́/ и, Христо́ви прилепи́вся,/ поще́нием, и бде́нием, и моли́твами непреста́нными/ Тому́ угоди́л еси́,/ Безкро́вныя Же́ртвы принося́ Ему́/ и о всем ми́ре моля́ся,/ Моисе́е преблаже́нне,/ и ны́не моли́ся Го́сподеви,/ спасти́ся душа́м на́шим.</p>
<p>Оттря́с, я́ко ле́ностный сон, мирска́я треволне́ния,/ и к ти́хому приста́нищу притече́,/ и́го Христо́во на ра́мо возложи́в,/ жела́тельно Тому́ после́довал еси́,/ по́мощь име́я Ро́ждшую Того́ Богоро́дицу, Всеми́рную Засту́пницу,/ ста́до свое́ до́бре упа́сл еси́,/ и ко Христу́ приве́л еси́,/ и ны́не моли́ся Го́сподеви,/ спасти́ся душа́м на́шим.</p>
<p>Избра́н Бо́гом быв, пресла́вне,/ и чи́сте Тому́ послужи́в,/ яви́лся еси́ весь освяще́н, святи́телю,/ предстоя́ <red>Днесь</red> Престо́лу Святы́я Тро́ицы,/ созерца́я добро́ту неизрече́нную/ и наслажда́яся весе́лия присносу́щнаго и ра́дости несказа́нныя./ Те́мже вопие́м ти:/ моли́ся Го́сподеви, Моисе́е приснопа́мятне,/ спасти́ся душа́м на́шим.</p>
<p>
<red>Сла́ва, глас 6:</red>
</p>
<p>Све́тлое и светоно́сное <red>Днесь</red>, бра́тие, торжество́/ в па́мять преди́внаго святи́теля Моисе́я ра́достно соверша́юще/ и пе́сни плету́ще, псало́мски взыва́ем Христо́ви/ и, побе́дныя о́бразы принося́ще, глаго́лем:/ кто подо́бен Тебе́, Го́споди,/ прославля́яйся во святы́х/ и удивля́яй на них ми́лости Твоя́?/ я́коже сего́ до́бляго святи́теля просла́вил еси́/ и по сме́рти чудесы́ обогати́л еси́,/ яви́в нам честны́я его́ и многоцеле́бныя мо́щи,/ от ни́хже прие́млем исцеле́ния душа́м же и телесе́м/ и бесо́вских наве́т избавля́емся./ К нему́же возопии́м:/ ра́дуйся, свяще́нная главо́,/ па́стырю наш и учи́телю до́брый,/ подража́вый И́стиннаго Па́стыря, Христа́,/ ста́до упасл еси́ до́бре,/ и к преми́рному Ца́рствию наста́вил еси́,/ и ны́не моли́ся ко Го́споду/ спасти́ правосла́вных, град твой и страну́,/ в не́йже при́сно почита́ется па́мять твоя́.</p>
<p>
<red>И ны́не, Богоро́дичен: </red>Кто Тебе́ не ублажи́т:</p>
<p>
<red>Вход. Проки́мен дне и чте́ния три святи́тельская (зри страни́цы 332</red>
<red>-</red>
<red>334).</red>
</p>
<p>
<red>На ли́тии стихи́ры, глас 1:</red>
</p>
<p>Богому́дре святи́телю Моисе́е,/ ты, твои́ми моли́твами и посто́м,/ бде́нием же и ми́лостынею Бо́гови соедини́вся,/ дом Ду́ху Пресвято́му и жили́ще показа́лся еси́,/ те́мже и архиере́й Це́ркве Христо́вы, о́тче, был еси́,/ моли́ у́бо спасти́ся душа́м на́шим.</p>
<p>Повину́яся за́поведи Го́спода Иису́са,/ от ю́ности Того́ стопа́м, святи́телю, после́довал еси́,/ те́мже от Него́ благода́ть прия́л еси́/ де́йствовати пресла́вная чудеса́/ и ду́хи прогоня́ти лука́выя от всех,/ и́же любо́вию чту́щих тя.</p>
<p>Кро́ток и незло́бив во всем житии́ твое́м был еси́,/ святи́телю Моисе́е,/ сего́ ра́ди и обре́л еси́ вожделе́нный на Небесе́х поко́й./ Те́мже почита́ем святу́ю па́мять твою́,/ Богоблаже́нне и всече́стне.</p>
<p>
<red>Глас 4: </red>Моисе́я блаже́ннаго/ свяще́нную па́мять <red>Днесь</red> соверша́юще,/ Боже́ственными пе́сньми, прииди́те, вси почти́м,/ я́ко архиере́я вели́каго,/ о нас всегда́ моля́щася ко Го́споду,/ да пода́ст мно́жество щедро́т/ и спасе́ние душа́м на́шим.</p>
<p>
<red>Сла́ва, глас то́йже:</red>
</p>
<p>Ева́нгельских уче́ний рачи́теля/ и Христо́вым за́поведем подража́теля/ <red>Днесь</red> па́мять соверша́юще,/ исцеле́ния прие́млем незави́стно./ Те́мже, ве́рно торжеству́юще,/ любо́вию возопии́м к нему́:/ ра́дуйся, Моисе́е, о́тче наш,/ я́ко в тле́ннем сем житии́ Христо́ви усе́рдно послужи́л еси́,/ от Него́же и вене́ц нетле́нный в безконе́чнем Ца́рствии прия́л еси́,/ иде́же ны́не наслажда́ешися, со А́нгелы лику́я,/ со проро́ки и апо́столы Го́сподеви моля́ся, блаже́нне,/ стране́ низпосла́ти мир/ и душа́м на́шим спасе́ние и ве́лию ми́лость.</p>
<p>
<red>И ны́не, Богоро́дичен: </red>Призри́ на моле́ния:</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Дал еси́ утвержде́ние вели́кому Нову́гра́ду, Го́споди,/ ди́внаго Твоего́ святи́теля Моисе́я,/ неистощи́мое сокро́вище,/ изоби́льна чуде́с мно́гих,/ кре́пка побо́рника и засту́пника,/ его́же моли́твами спаси́ оте́чество на́ше и лю́ди,/ Иису́се Всецарю́ и Спа́се душ на́ших.</p>
<p>
<red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Дал еси́ украше́ние. Го́споди,/ оби́тели Архистрати́га Твоего́/ цельбоно́сныя мо́щи Моисе́я святи́теля,/ соде́йственника быва́юща чудесе́м мно́гим/ и моля́щася Тебе́ непреста́нно,/ Иису́су Человеколю́бцу, Спа́су душа́м на́шим.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дал еси́ зна́мениее ве́рующим в Тя тве́рдо, Го́споди,/ и́стинным Твои́м уго́дником,/ прие́млют бо исцеле́ния душа́м же и телесе́м/ с ве́рою притека́ющии к ним./ Те́мже у́бо и мы, <red>Днесь</red> соше́дшеся в па́мять Моисе́я святи́теля,/ ве́рно Ти вопие́м:/ того́ моли́твами спаси́ нас,/ Иису́се Человеколю́бче, Спа́се душ на́ших.</p>
<p>
<red>Сла́ва, глас 5:</red>
</p>
<p>Что шум пра́зднующих быва́ет/ и и́ноцы ра́достию веселя́тся?/ <red>Днесь</red> обрето́хом, глаго́лют, сокро́вище некра́домо,/ целе́б пода́тельныя мо́щи Моисе́я, вели́каго святи́теля./ Сей бо во вре́меннем житии́ потруди́ся/ и прему́дрости Бо́жия престо́л украси́л есть,/ ны́не же Престо́лу Госпо́дню предстои́т/ с первопресто́льники Це́ркве Росси́йский,/ к ни́мже возопие́м в пе́снех, ра́дующеся:/ ра́дуйся, отце́м сла́во, Пе́тре,/ рукоположе́нием освяти́вый отца́ на́шего;/ ра́дуйся, до́брый учи́телю Алекси́е,/ на престо́л его́ па́ки взы́тие благослови́вый;/ ра́дуйся, Моисе́е, их ревни́телю,/ и вку́пе с ни́ми моли́ся Го́сподеви/ спасти́ся душа́м на́шим.</p>
<p>
<red>И ны́не, Богоро́дичен: </red>Храм и дверь еси́:</p>
<p>
<red>Тропа́рь, глас 8:</red>
</p>
<p>Чистоты́ ра́ди жития́ твоего́,/ поще́ния же, и моли́тв, и трудо́в,/ сосу́д благопотре́бен был еси́ Влады́це Христу́,/ И́же дарова́ тя ста́ду твоему́,/ я́ко сокро́вище неотъе́млемо, чудесы́ всех обогаща́юща./ Тем и мы, соше́дшеся в па́мять твою́,/ ве́рою и любо́вию вопие́м:/ моли́ о нас, пречестны́й архиере́ю Моисе́е, о́тче наш.</p>
<p>
<red>Сла́ва, и ны́не, Богоро́дичен: </red>И́же нас ра́ди рожде́йся от Де́вы:<style name="color-red"/>
</p>
<p>
<red>На у́трени</red>
</p>
<p>На Бог Госпо́дь:<red> тропа́рь святи́телю, два́жды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Разу́мнаго адама́нта, до́бляго святи́теля, Моисе́я <red>Днесь</red>, ве́рнии, почти́м,/ све́тло пра́зднующе всечестну́ю па́мять его́,/ той бо моли́твами свои́ми к Бо́гу/ от свои́х многоцеле́бных моще́й подава́ет нам неоску́дно исцеле́ния исто́чник,/ велегла́сно нас науча́я Христо́ви вопи́ти:/ прославля́яй святы́х Твои́х, Го́споди, сла́ва Тебе́.</p>
<p>
<red>Сла́ва, и ны́не, Богоро́дичен:</red>
</p>
<p>Спасе́ния на́шего Хода́таица Ты яви́лася еси́, Всенепоро́чная,/ ду́шу мою́ окая́нную изба́ви бесо́вскаго мучи́тельства/ и пода́ждь ми прегреше́ний очище́ние:/ ра́зве бо Тебе́, раби́ Твои́, не име́ем помо́щницы.</p>
<p>
<red>По 2-м стихосло́вии седа́лен, глас 5:</red>
</p>
<p>Су́етныя му́дрости возгнуша́вся,/ и́стинным после́дуя Ева́нгельским за́поведем, преблаже́нне святи́телю Моисе́е,/ це́рковь Прему́дрости Бо́жия украси́л еси́/ и сла́вити,Тро́ицу Единосу́щную лю́ди своя́ научи́л еси́,/ Ю́же моли́ о чту́щих тя.</p>
<p>
<red>Сла́ва, и ны́не, Богоро́дичен:</red>
</p>
<p>Де́вствуеши ро́ждши, Де́во Всенепоро́чная, Неискусому́жная Ма́ти:/ му́жеска ло́жа не прие́мши, родила́ еси́ Бо́га воплоще́нна,/ Его́же моли́ о пою́щих Тя.</p>
<p>
<red>По полиеле́и седа́лен, глас 8:</red>
</p>
<p>Лука́ваго лови́тельства изба́ви ста́до твое́, о́тче,/ сове́ты льсти́ваго разруши́ моли́твами твои́ми/ и язы́ков шата́ния низложи́,/ я́коже дре́вле вооружи́вшихся на твою́ оби́тель,/ и разбо́йнически прише́дших обличи́л еси́,/ ста́до же твое́ от злых невреди́мо спасл еси́,/ чи́стаго ра́ди жития́ твоего́ нетле́нный вене́ц прии́м от руки́ Вседержи́теля,/ сего́ ра́ди вопие́м ти:/ Моисе́е преблаже́нне, моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Просвети́ ду́шу мою́ омраче́нную, Ма́ти Богоро́дице,/ и лю́таго виде́ния изба́ви,/ я́ко да во хвале́нии сла́влю Тя, Всенепоро́чная,/ и, дерза́ющи, со А́нгелом вопию́ Ти ве́рно:/ благослове́н Плод Твоего́ чре́ва.</p>
<p>
<red>По 50-м псалме́ стихи́ра, глас 6:</red>
</p>
<p><red>Днесь</red>, празднолю́бных собо́ры,/ ра́достно духо́вный лик соста́вльше,/ не в кимва́лех иуде́йских, ни в орга́нех лати́нских,/ но в сокруше́нии душ и серде́ц на́ших/ восхва́лим Христа́ Бо́га на́шего,/ прославля́ющего ди́внаго Своего́ уго́дника, святи́теля Моисе́я,/ его́же па́мять ны́не соверша́юще/ и честны́я мо́щи чту́ще, возопии́м:/ о пречестны́й и вели́кий архиере́ю Моисе́е,/ па́стырю и учи́телю наш,/ я́ко име́я дерзнове́ние ко Христу́ Бо́гу,/ мир ми́рови испроси́/ и душа́м на́шим ве́лию ми́лость.</p>
<p>
<red>Кано́н, глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>Триста́ты кре́пкия,/ Рожде́йся от Де́вы,/ безстра́стия во глубине́ души́ трича́стное потопи́, молю́ся,/ да Тебе́, я́ко в тимпа́не, во умерщвле́нии телесе́/ побе́дное воспою́ пе́ние.</p>
<p>Иису́су: Отве́рзи устне́ мои́, Го́споди, и просвети́ смысл мой омраче́нный,/ разреши́ ю́зу язы́ка моего́,/ я́ко да све́тле и ра́достне восхвалю́ до́бляго святи́теля Моисе́я, Твоего́ уго́дника.</p>
<p>А́ще и не кра́сно приноси́мое тебе́ пе́ние,/ но от усе́рдия приими́, о́тче, я́коже две ца́ты вдови́цы прия́т Христо́с,/ и не лише́на мя сотвори́ твои́х даро́в,/ и согреше́нием мои́м испроси́ проще́ние твои́ми к Бо́гу моли́твами.</p>
<p>Блага́го Бо́га подража́тель был еси́, преблаже́нне Моисе́е,/ милосе́рдие к ни́щим и любо́вь нелицеме́рну ко всем стяжа́в,/ помина́я и де́лом показу́я рече́нная:/ возлю́биши и́скренняго твоего́, я́ко сам себе́.</p>
<p>
<red>Богоро́дичен: </red>Всепе́тая Богоро́дице,/ я́же Всеми́лостиваго Бо́га ро́ждшая,/ ду́шу мою́, омраче́нную бесо́вскими прило́ги, просвети́, Всенепоро́чная,/ и ума́ моего́ я́звы уврачу́й, и заступи́ мя,/ я́ко да по достоя́нию сла́влю Тя.</p>
<p>
<red>Песнь 3</red>
</p>
<p>
<red>Ирмо́с: </red>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</p>
<p>Го́спода своего́ во́лю сотвори́в, сугу́б тала́нт приобре́л еси́,/ сего́ ра́ди благи́й он слы́шшпи глас:/ до́брый ра́бе и ве́рный,/ вни́ди в ра́дость Го́спода твоего́.</p>
<p>Душе́вную чистоту́ стяжа́в,/ без нея́же никто́же у́зрит Го́спода, Моисе́е, о́тче наш,/ стра́сти окая́нныя души́ моея́ и сла́сти теле́сныя утоли́ моли́твами твои́ми.</p>
<p>Христу́ Бо́гу производя́щу тя на лу́чшая,/ мирска́я вся оплева́л еси́/ и, благи́й яре́м на ра́мо взем, усе́рдно Тому́ после́довал еси́.</p>
<p>
<red>Богоро́дичен: </red>Живо́т ро́ждшая составны́й<a type="note" xlink:href="#note85">85</a>, Де́во Всенепоро́чная,/ се́рдца моего́ стру́пы исцели́ хода́тайствы Твои́ми,/ е́же к Сы́ну Твоему́, Богоблагода́тная.</p>
<p>
<red>Песнь 4</red>
</p>
<p>
<red>Ирмо́с: </red>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</p>
<p>Зе́льных ра́ди поще́ний, и моли́тв непреста́нных, и чистоты́ серде́чный/ всели́ся в тя Христо́с, преблаже́нне святи́телю Моисе́е,/ на Него́же наде́жду всю возложи́л еси́.</p>
<p>Земна́я отри́нув, Небе́сная насле́довал еси́,/ от си́лы бо в си́лу восходя́, к преми́рному Ца́рствию пресели́лся еси́,/ иде́же терпе́ния ра́ди твоего́/ угото́вася ти вене́ц нетле́нный и ве́чное весе́лие.</p>
<p>Изволе́нием Бо́жиим и избра́нием по́стников сосло́вия/ па́стырь поставля́ешися и наста́вник, и́же ко спасе́нию,/ вводя́ ста́до твое́ во огра́ду Небе́сную.</p>
<p>
<red>Богоро́дичен: </red>И ражда́еши, и де́вствуеши, Де́во Всенепоро́чная,/ иску́са бо му́жеска не прие́мши, родила́ еси́ Бо́га воплоще́нна,/ Его́же моли́ о пою́щих Тя.</p>
<p>
<red>Песнь 5</red>
</p>
<p>
<red>Ирмо́с: </red>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющий Тя.</p>
<p>Кре́пко вооружи́вся на неви́димый враги́,/ я́коже тве́рдый адама́нт, вы́я их сокруши́л еси́,/ го́рдостная шата́ния утоли́л еси́, Го́споду тя прославля́ющу.</p>
<p>От лука́вых бесо́в ла́яния ста́до твое́ сохраня́я,/ и́стиннаго Па́стыря - Христа́ - и́стинный учени́к был еси́, святи́телю Моисе́е,/ сего́ ра́ди избра́нием первосвяти́теля Петра́/ наме́стник блаже́ннаго святи́теля Иоа́нна в це́ркви Прему́дрости Бо́жия устроя́ешися.</p>
<p>Ми́лостивно наказу́я, о́тче, о Христе́ поруче́нное тебе́ ста́до,/ упа́сл еси́ на па́житех зако́на живоно́снаго:/ тобо́ю бо о́браз показа́л еси́, возвеща́я путь ко спасе́нию/ и е́же от злых премене́нию.</p>
<p>
<red>Богоро́дичен: </red>На́шего спасе́ния Хода́таица Ты яви́лася еси́, Всенепоро́чная,/ ду́шу мою́ окая́нную изба́ви бесо́вскаго мучи́тельства/ и пода́ждь прегреше́нием очище́ние:/ ра́зве бо Тебе́, раби́ Твои́, не и́мамы помо́щницы.</p>
<p>
<red>Песнь 6</red>
</p>
<p>
<red>Ирмо́с: </red>Да не погрузи́т мене́ бу́ря водна́я,/ ниже́ да пожре́т мене́ глубина́,/ отве́ржен бо есмь/ во глубины́ се́рдца морска́го зол мои́х./ Тем ззову́, я́ко Ио́на:/ да взы́дет от тли зол живо́т мой/ к Тебе́, Бо́же.</p>
<p>Зли́и челове́цы приидо́ша ко оби́тели,/ в не́йже твое́ честно́е те́ло положе́но бысть, святи́телю Моисе́е,/ не ве́дуще, я́ко ты заступа́еши ста́до твое́ и по отше́ствии твое́м от жития́ твоего́,/ ты же, еди́наго коего́ждо их, ми́лостивно наказа́в,/ на путь пра́вый наста́вил еси́.</p>
<p>Почто́ совеща́етеся, зли́и,/ ка́ко дерзну́ете умы́слити зла́я на оби́тель мою́? - святи́тель Моисе́й глаго́лаше./ Или́ не ве́сте си́лы непобеди́маго воево́ды Госпо́дня, вели́каго Арха́нгела Михаи́ла?/ А́ще не пока́етеся, то вси зде лю́те поги́бнете./ Они́ же, с пла́чем и слеза́ми пока́явшеся тебе́/ и ви́девше тя, моля́щася о них,/ Бо́гу хвалу́ возсыла́ху.</p>
<p>Ра́зум от Бо́га прии́м,/ благочести́выя па́че приводя́ к благоразу́мию,/ нечести́вым же уста́ загражда́я, Моисе́е святи́телю:/ го́рдостнаго бо епи́скопа, бы́вша во оби́тели твое́й и уничижи́вша тя,/ ума́ отъя́тием смири́в, во святи́тельстве непотре́бна сотвори́л еси́.</p>
<p>
<red>Богоро́дичен: </red>Святе́йшая Херуви́м и Серафи́м яви́лася еси́, Пречи́стая,/ Зижди́теля бо их несказа́нно родила́ еси́, не опа́льшися огне́м Божества́,/ и ны́не блажа́т Тя вси ро́ди, я́коже прорекла́ еси́, Всепе́тая.</p>
<p>
<red>Конда́к, глас 3:</red>
</p>
<p>Я́ко венце́м пресве́тлым украси́вся <red>Днесь</red>, вели́кий Но́вгра́д/ лику́ет в па́мять па́стыря своего́ и учи́теля,/ и, я́ко диади́му ца́рскую возложи́вши,/ честна́я о́на оби́тель све́тло ра́дуется:/ просла́ви бо тя Бог, уго́дника Своего́,/ и прояви́ после́днему ро́ду на́шему цельбоно́сныя мо́щи твоя́,/ святи́телю Моисе́е,/ Це́рковь же Бо́жия весели́тся,/ созыва́ющие и́нок сосло́вие велегла́сно вопи́ти:/ ра́дуйся, гра́ду твоему́ и оби́тели похвало́/ и всея́ Росси́йския страны́ пресве́тлый свети́льниче.</p>
<p>
<red>И́кос:</red>
</p>
<p>Я́ко из мра́чна о́блака пресве́тлая звезда́ возсия́,/ та́ко ны́не от вели́каго Но́вагра́да/ Небе́снаго Ца́рствия граждани́н произы́де, вели́кий Моисе́й,/ и всех озари́ чуде́с луча́ми,/ и́же с ве́рою приходя́щих к нему́ и честны́я его́ мо́щи чту́щих. Те́мже и мы <red>Днесь</red> серде́чною любо́вию ве́рно возопии́м:/ ра́дуйся, я́ко от мла́дости Бо́гу порабо́тал еси́;/ ра́дуйся, я́ко мирска́я вся оплева́л еси́./ Ра́дуйся, я́ко Христо́в яре́м на ра́мо взем, усе́рдно Тому́ после́довал еси́;/ ра́дуйся, я́ко вруче́нное тебе́ ста́до до́бре упасл еси́./ Ра́дуйся, я́ко престо́лом наме́стник быв блаже́ннаго Иоа́нна,/ того́ стопа́м после́довал еси́;/ ра́дуйся, Прему́дрости Бо́жия престо́л украси́вый./ Ра́дуйся, чудесы́ град свой озари́вый;/ ра́дуйся, ни́щих и а́лчущих пита́телю./ Ра́дуйся, сирота́м печа́льным и вдови́цам утеше́ние;/ ра́дуйся, я́ко спасл еси́ му́жа,/ от потопле́ния водна́го погря́знути уже́ хотя́ща./ Ра́дуйся, я́ко того́же сохрани́л еси́ от иноплеме́нных разбо́йник;/ ра́дуйся, засту́пниче гра́ду твоему́ и всем, живу́щим в не́м,/ и моли́твенниче те́плый ко Влады́це Христу́ Бо́гу./ Ра́дуйся, па́стырю до́брый, во все́м подража́яй Влады́це твоему́,/ Его́же моли́ о чту́щих святу́ю па́мять твою́,/ да вси в весе́лии се́рдца вопие́м ти:/ ра́дуйся, святи́телю Моисе́е, вели́кому Но́вугра́ду похвало́/ и всея́ Росси́йския зземли́ пресве́тлый свети́льниче.</p>
<p>
<red>Песнь 7</red>
</p>
<p>
<red>Ирмо́с: </red>Спасы́й огни́ авраа́мския Твоя́ о́троки/ и халде́и уби́в,/ я́же Пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</p>
<p>Терпе́ния ра́ди твоего́ и му́жества/ возлюби́ тя И́же над все́ми су́щий Бог/ и чудесы́ обогати́л тя есть, пою́ща:/ препе́тый Го́споди, Бо́же оте́ц, благослове́н еси́.</p>
<p>Устроя́ет тя Госпо́дь Це́ркви Свое́й архиере́я,/ слове́сным овца́м па́стыря всеизря́дна,/ ты же, прему́дре Моисе́е, святи́тельства па́ству прии́м,/ в бо́льший по́двиги вда́лся еси́, Христо́ви поя́:/ препе́тый Го́споди, Бо́же оте́ц, благослове́н еси́.</p>
<p>Уже́ погря́знути хотя́ше во глубине́ во́дней,/ его́же ты, святи́телю, а́бие от потопле́ния спасл еси́,/ под ру́це подъе́мля и держа́, до́ндеже па́ки прия́ша его́ в ладию́,/ та́кожде и мене́, погря́знути хотя́ща в ти́не беззако́ний мои́х,/ спаси́, и соблюди́, и умоли́ Влады́ку Христа́,/ да прии́мет мя в ве́чныя жи́зненный кро́вы, пою́ща:/ препе́тый Го́споди, Бо́же оте́ц, благослове́н еси́.</p>
<p>
<red>Богоро́дичен: </red>Фарисе́йскаго бу́яго киче́ния ненави́дети ми сотвори́, Богоро́дице,/ и мытаре́ву смире́нию поревнова́ти сподо́би,/ умоли́, Его́же родила́ еси́, Христа́,/ да просвети́т ду́шу мою́ омраче́нную и лю́таго паде́ния изба́вит,/ я́ко да во явле́нии сла́влю Тя, Всенепоро́чная, Сы́ну Твоему́ вопия́:/ препе́тый Го́споди, Бо́же оте́ц, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red> Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</p>
<p>Храм Свято́му Ду́ху, святи́телю Моисе́е, сотвори́л,/ и сам во оби́тель Тому́ был еси́,/ те́мже и нас моли́твами твои́ми селе́ния Ему́ соде́лай/ и от вся́ких напа́стей и озлобле́ния изба́ви,/ я́ко да пое́м в ра́дости се́рдца:/ благослови́те, вся дела́ Госпо́дня, Го́спода.</p>
<p>Отве́рзи нам ра́йский вход моли́твами твои́ми, святи́телю Моисе́е,/ и не пре́зри нас в ско́рбех мно́зех,/ тебе́ бо засту́пника гра́ду твоему́ живу́щии в нем, и́мамы,/ я́ко да в ра́дости се́рдца пое́м:/ благослови́те, вся дела́ Госпо́дня, Го́спода.</p>
<p>Царю́ Небе́сному Влады́це и Бо́гу моля́ся,/ гряду́щаго ку́плю де́яти от потопле́ния и от разбо́йник спасл еси́,/ по́мощь име́я и заступле́ние Бо́жия Ма́тере;/ той бо не ве́дяше, кто есть спаса́яй его́,/ до́ндеже ты, святи́телю Моисе́е, яви́вся ему́ в то́нце сне, сказа́л еси́,/ я́ко тобо́ю сотвори́ Бог избавле́ние ему́,/ и запове́дал еси́ сотвори́ти покро́в на честне́й ра́це твое́й./ Он же в ра́дости повеле́нная тобо́ю сотвори́, поя́ Го́сподеви:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Чи́стая и Сла́вная Влады́чице, Ма́ти Бо́га Вы́шняго,/ щедро́ты низпосли́ нам от неистощи́мых сокро́вищ Твои́х/ и пода́ждь в ну́ждах терпе́ние, да в весе́лии пое́м:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с: </red>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</p>
<p>Ше́ствовати нас сотвори́ во след сохрани́вших за́поведи Бо́га на́шего,/ и спаси́ моли́твами твои́ми, святи́телю Моисе́е, па́стырю и учи́телю наш,/ от всех зол, находя́щих на ны,/ и наста́ви на путь живота́, моля́ся о нас Человеколю́бцу Бо́гу и Спа́суу́ душ на́ших.</p>
<p>Ще́драго Человеколю́бца Бо́га моли́ о нас, па́стырю наш до́брый,/ тезоимени́тый Богови́дцу, святи́телю Моисе́е:/ и́мать бо послу́шати Ма́тере Своея́, Засту́пницы гра́да на́шего,/ и твои́х пречестны́х моле́ний и поми́лует нас.</p>
<p>Ле́гко, я́коже оре́л крило́ма, на Небе́сную высоту́ дости́гл еси́/ и терпе́ния и чи́стаго ра́ди жития́ твоего́ по́честь прия́л еси́ от Мздовоздая́теля,/ и ны́не Госпо́дь яви́ нам цельбоно́сныя мо́щи твоя́,/ точа́щия исцеле́ния с ве́рою приходя́щим./ Те́мже мо́лим тя, святи́телю Моисе́е:/ помяни́ нас, и́же ве́рою чту́щих тя и достодо́лжно ублажа́ющих тя.</p>
<p>
<red>Богоро́дичен: </red>Из пречи́стых ложе́сн Твои́х про́йде у́мное Со́лнце, Богоро́дице,/ просвеща́я и́же во тьме седя́щих, омраче́нныя неве́дением,/ и приводя́ к све́ту Богоразу́мия,/ страда́вшим Его́ ра́ди нетле́нныя венцы́ подава́я и ве́чное ра́дование./ Его́же моли́ о нас, Влады́чице, не лиши́ти нас десна́го стоя́ния в час испыта́ния,/ да Тя вси велича́ем.</p>
<p>
<red>Свети́лен:</red>
</p>
<p>Ско́ро предвари́, святи́телю Моисе́е, ве́рным побо́рниче,/ и Христа́ Бо́га умоли́ просвети́ти иноплеме́нный язы́ки,/ да навы́кнут сла́вити Святу́ю Тро́ицу;/ нас же, чту́щих твою́ святу́ю па́мять, спаса́й от вся́каго зла.</p>
<p>
<red>Сла́ва, и ны́не, Богоро́дичен:</red>
</p>
<p>Всеблага́я Влады́чице,/ я́же Ще́драго Бо́га пло́тию ро́ждшая,/ поми́луй нас, озло́бленных прило́ги лука́ваго,/ и устра́ншихся за́поведей Сы́на Твоего́ и Бо́га на́шего,/ и греху́ порабо́тивших себе́,/ Свои́м хоте́нием привлецы́, Пречи́стая, к повеле́нием Бо́жиим/ и не лиши́ нас ве́чнаго наслажде́ния моли́твами Твои́ми.</p>
<p>
<red>На хвали́тех стихи́ры на 4, глас 8:</red>
</p>
<p>Неукло́нно, преблаже́нне, путь жи́зненный ше́ствовал еси́,/ по́стническими боре́нии вся плотска́я мудрова́ния умертви́л еси́,/ кра́сная ми́ра оста́вил еси́,/ Небе́сную красоту́ возлюби́л еси́,/ иде́же со А́нгелы лику́еши,/ святи́телю Моисе́е,/ моли́ спасти́ся душа́м на́шим.</p>
<p>В ю́ности целому́дрие стяжа́л еси́,/ в ста́рости ра́зум обостри́л еси́,/ ду́шу пресве́тлу сотвори́л еси́,/ архиере́йства сан восприя́л еси́,/ це́рковь добро́тами украси́л еси́,/ сего́ ра́ди тя почита́ем, святи́телю Богому́дре,/ ты же не преста́й моля́ся о творя́щих па́мять твою́.</p>
<p>Собери́теся, празднолю́бцы,/ <red>Днесь</red> в па́мять Моисе́я святи́теля,/ и сию́ ку́пно вси торжеству́йте:/ се бо благоче́стия подража́тель/ и о ста́де свое́м те́плый моли́твенник,/ Росси́йския страны́ удобре́ние,/ вели́кому же Но́вугра́ду похвала́ и утвержде́ние,/ к нему́же возопии́м:/ святи́телю, моли́ Христа́ Бо́га/ о чту́щих святу́ю па́мять твою́.</p>
<p>
<red>Сла́ва, глас 6:</red>
</p>
<p>О́трок яви́лся еси́ смире́н,/ беззло́бием украша́лся,/ сего́ ра́ди Христо́с Бог овца́м Свои́м па́стыря тя поста́ви,/ я́ко неисче́тно бога́тство Свои́х даро́в/ яви́ тя вели́кому Но́вугра́ду,/ обурева́емым в ско́рбех ти́хое приста́нище./ И ны́не, святи́телю Моисе́е,/ не премолчи́, вопия́ за ны ко Го́споду.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́,/ Тебе́ мо́лимся:/ моли́ся, Влады́чице, со святи́телем Моисе́ем/ поми́ловати ду́ши на́ша.</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и слу́жба святи́тельская.</red>
</p>
<p>
<red>Моли́тва</red>
</p>
<p>О свяще́ннейший о́тче, святи́телю Христо́в Моисе́е, па́стырю и учи́телю наш, не отри́ни нас, с ве́рою притека́ющих к моще́м твои́м и твоему́ заступле́нию и те́плою моли́твою тя призыва́ющих, но ско́ро потщи́ся помоли́тися Царю́ ца́рствующих и Го́споду госпо́дствующих, да изба́вит ста́до Свое́ от волко́в, гу́бящих е, и вся́ку страну́ христиа́нскую огради́ и сохрани́ святы́ми твои́ми моли́твами от мирска́го мяте́жа и тру́са, наше́ствия иноплеме́нник и междоусо́бныя бра́ни, от гла́да же и губи́тельства, пото́па, и меча́, и огня́, и напра́сныя сме́рти, и, я́коже поми́ловал еси́ гряду́щаго ку́плю де́яти от потопле́ния и от разбо́йников, спасл еси́ святу́ю оби́тель твою́, та́ко поми́луй и нас, умо́м, сло́вом и де́лом во тьме грехо́вней су́щих, и изба́ви нас гне́ва Бо́жия и ве́чныя ка́зни, я́ко да твои́м хода́тайством и по́мощию, Свои́м же милосе́рдием и благода́тию, Христо́с Бог ти́хое и безгре́шное житие́ даст нам пожи́ти в ве́це сем и изба́вит нас шу́ияго стоя́ния, сподо́бит же десна́го со все́ми святы́ми. Ами́нь.</p>
</section>
