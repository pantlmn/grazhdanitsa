<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пренесе́ние моще́й и́же во святы́х отца́ на́шего Иоа́нна Златоу́стаго</p>
</title><p>
<red>Ве́чер</red>
</p>
<p>Блаже́н муж:<red> пе́рвый антифо́н. </red>На Го́споди, воззва́х: <red>стихи́ры на 8, глас 4.</red>
</p>
<p>
<red>Подо́бен:</red> Я́ко до́бля:<style name="color-red"/>
</p>
<p>Златокова́нную трубу́,/ Богодохнове́нный орга́н,/ догма́тов пучи́ну неизчерпа́емую,/ церко́вное утвержде́ние,/ ум Небе́сный,/ прему́дрости глубину́, ча́шу всезлату́ю,/ излива́ющую ре́ки́ уче́ний медото́чных/ и напая́ющую тварь,/ пе́сненно воспои́м.</p>
<p>Звезду́ незаходи́мую,/ заря́ми просвеща́ющу уче́ний/ всю подсо́лнечную,/ покая́ния пропове́дателя,/ гу́бу всезлату́ю,/ мокроту́ лю́таго отча́яния изъе́млющую/ и ороша́ющую сердца́, иста́явшая грехи́,/ Иоа́нна досто́йно/ Златослове́снаго почестви́м.</p>
<p>Земны́й А́нгел и Небе́сный челове́к,/ ла́стовица благоглаго́лива и многогла́сна,/ доброде́телей сокро́вище,/ ка́мень неразсе́дный,/ ве́рных воображе́ние,/ му́чеником подо́бен,/ равностоя́тель святы́х А́нгелов,/ апо́столов единонра́вный,/ в пе́снех да возвели́чится Златоу́ст.</p>
<p>
<red>И́ны стихи́ры, глас то́йже.</red>
</p>
<p>
<red>Подо́бен: </red>Зва́нный свы́ше:</p>
<p>Священне́йшее соста́вим ликова́ние:/ вене́ц бо златозра́чный Це́ркве Христо́вы/ на сла́ву ца́рску <red>Днесь</red>/ от Кома́н ко гра́ду сприхо́дит Ца́рствующему,/ све́тит, сия́я свы́ше/ в возвраще́нии свое́м,/ к Ца́рствию Невеще́ственному ве́рных вво́дит/ и всех присвоя́ет Царю́./ Те́мже вопие́м:/ златоиме́нне о́тче,/ Боже́ственный Златоу́сте всезлаты́й,/ умоли́ спасти́ и просвети́ти ду́ши́ на́ша.</p>
<p>Я́ко не́бо све́тлое церко́вное,/ за́пад, о Златоу́сте!/ заточе́ние подъя́л еси́ суро́вейшее,/ возсиява́еши ны́не, ра́дуяся,/ тва́ри незаходи́мое, гре́еши,/ украша́емь чуде́с звезда́ми, му́дре,/ но́сиши Христа́, пресветле́юща со́лнца о́бразом,/ просвеща́ющего ны́не твое́ возвраще́ние./ Те́мже вопие́м:/ светоза́рнейший светосло́ве, Златоу́сте всему́дре,/ моли́ спасти́ и просвети́ти ду́ши́ на́ша.</p>
<p>Ны́не Не́бо со А́нгелы лику́ет,/ с тва́рию веселя́тся челове́честии собо́ри,/ и́же бо на земли́, небомы́сленныя показу́я вся/ ле́ствицею Боже́ственною честны́х глаго́л свои́х,/ сей к горе́ возше́ствием/ Богоше́ственных степе́ней,/ я́ко Иа́ков но́вый,/ показу́ет А́нгелов Боже́ственных,/ ра́дующихся о преложе́нии его́./ Тем вопие́м:/ всеблаже́нне, невеще́ственных А́нгелов собесе́дниче Златосло́ве,/ моли́ спасти́ся душа́м на́шим.<style name="color-red"/>
</p>
<p>
<red>Сла́ва, глас то́йже. Самогла́сен. Космы́ вести́тора:</red>
</p>
<p>Не подоба́ше тебе́, Златоу́сте,/ Ца́рский град<a type="note" xlink:href="#note86">86</a> оста́вившу, жи́ти в Кома́нех,/ отону́дуже Бо́гом приведе́нное/ ца́рское всечрежде́ние па́ки тя возврати́ в Ца́рский град./ Возвесели́ся же и Це́рковь, ви́девши тя,/ испове́дающися и глаго́лющи:/ вели́чит сла́ва моя́ Го́спода́,/ отда́вшего ми невестовожда́ и утвержде́ние ве́ры,/ прия́тие досто́инств мои́х/ и воспоко́й мои́х скра́ний<a type="note" xlink:href="#note87">87</a>,/ высоту́ смиренному́дрия, и глубину́ ми́лостыни,/ и широту́ моея́ нище́ты,/ и долготу́ покая́ния./ Те́мже мо́лим тя, преподо́бне о́тче,/ мир испроси́ и ве́лию ми́лость душа́м на́шим.</p>
<p>
<red>И ны́не, Богоро́дичен: </red>И́же Тебе́ ра́ди:</p>
<p>
<red>Вход. Проки́мен дне, и чте́ния. </red>При́тчей чте́ние: Па́мять пра́веднаго с похвала́ми: Прему́дрости <red>С</red>оломо́новы чте́ние: Уста́ пра́веднаго ка́плют прему́дрость:<red> (зри страни́цы 332</red>
<red>-</red>
<red>334).</red>
</p>
<p>Прему́дрости Соломо́новы чте́ние<red> (гла́вы 4, 6, 7 и 2):</red>
</p>
<p>Похваля́ему пра́веднику, возвеселя́тся лю́дие./ Безсме́ртие бо есть па́мять его́,/ я́ко от Го́спода познава́ется и от челове́к/ и уго́дна Го́сподеви душа́ его́./ Возлюби́те у́бо, о му́жие, му́дрость и поживете́,/ восхощи́те ея́ и нака́зани бу́дете./ Нача́ло бо ея́ любы́ и соблюде́ние зако́на./ Почти́те прему́дрость, да во ве́ки ца́рствуете./ Возвещу́ вам и не скры́ю от вас та́ин Бо́жиих:/ я́ко Той му́дрости Наста́вник есть,/ и му́дрых Испра́витель, и вся́кому смы́слу и де́лу Хитре́ц,/ и всем смы́слом научи́т му́дрость./ Есть бо в ней Дух разу́мен и Свят,/ и сия́ние Све́та Присносу́щнаго,/ и о́браз бла́гости Бо́жия./ Та дру́ги Бо́жия и проро́ки устроя́ет./ Благоле́пнейши же есть со́лнца и па́че вся́каго сотворе́ния звезд,/ све́ту́ сосужда́ема, обрета́ется пе́рвейши./ Та угожда́ющих ей от боле́зней изба́ви/ и наста́ви на стези́ пра́выя./ Даде́ им ра́зум име́ти свят, и сохрани́ я от ловя́щих,/ и по́двиг кре́пок подаде́ им./ Да разуме́ют вси, я́ко си́льнейши всего́ есть благоче́стие./ И никогда́же премо́жет зло́ба му́дрости,/ ниже́ пре́йдет злы́я, облича́ющи суд./ Реко́ша же в себе́, помы́сливше непра́ведно:/ наси́льствуем пра́ведному, не пощади́м преподо́бства его́,/ ни усрами́мся седи́н ста́рости многоле́тны./ Бу́дет бо нам кре́пость зако́н,/ и улови́м пра́веднаго, я́ко неуго́ден нам есть,/ и проти́вится дело́м на́шим,/ и поно́сит нам отпаде́ние зако́на,/ и облича́ет нам согреше́ния наказа́ния на́шего./ Возвеща́ет нам ра́зум име́ти Бо́жий/ и о́трока Госпо́дня себе́ имену́ет./ Бысть нам на обличе́ние помышле́нием на́шим,/ и тя́жек нам есть,/ и ви́димь, я́ко неподо́бно ины́м житие́ Его́/ и измене́ны стези́ Его́:/ в поруга́ние вмени́хомся Ему́,/ и удаля́ется от путе́й на́ших, я́ко от нечисто́т,/ и блажи́т после́дняя пра́ведных./ Уви́дим у́бо, а́ще словеса́ Его́ и́стинна суть:/ иску́сим, я́же сбыва́ются Ему́./ Руга́нием и му́кою истя́жем Его́,/ да разуме́ем кро́тость Его́, и иску́сим беззло́бство Его́:/ сме́ртию безобра́зною осу́дим Его́, бу́дет бо посеще́ние от слове́с Его́./ Сия́ помы́слиша и прельсти́шася:/ ослепи́ бо я зло́ба их, и не разуме́ша та́ин Бо́жиих,/ и не разсуди́ша, я́ко Ты еси́ Бог Еди́н, живота́ име́яй и сме́рти власть,/ и спаса́яй во вре́мя ско́рби́, и избавля́яй от вся́каго зла,/ Щедр и Ми́лостив, и дая́ преподо́бным Свои́м благода́ть,/ и Свое́ю мы́шцею го́рдым противля́яся.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен: </red>Ра́дуйся:</p>
<p>Ра́дуется Це́рковь Христо́ва,/ на све́щник свяще́нный взира́ющи,/ тя, свети́льника светоно́снаго,/ его́же низложи́вше врази́,/ под спу́дом молча́ния скры́ша,/ почита́ет на горе́ тя доброде́телей, о́тче преподо́бне,/ я́ко Боже́ственное сия́ние,/ вселе́нныя концы́ па́че со́лнца облиста́юща чудесы́./ <red>Днесь</red> недароприя́тный Бо́жий суд/ показу́ет пра́вду с высоты́ твою́,/ я́ко полу́дне пресве́тлое,/ и подава́ет су́щим в ми́ре/ мир и ве́лию ми́лость.</p>
<p>
<red>Стих: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>Ми́ра пшеницоме́ритель, ве́рнии,/ и́же сла́достию Небе́сною Ду́ха/ сердца́ напита́я всех,/ не из Еги́пта прихо́дит:/ Ио́сиф же но́вый проявля́яся,/ в честны́х моще́х от Кома́н прихо́дит,/ лю́тых бу́рю и пучи́ну/ <red>Днесь</red> печа́лей отсека́я моли́твами./ Сего́ у́бо ублажи́м и ве́рою возопии́м:/ прииди́, блаже́нне, посреди́ соверша́ющих па́мять твою́,/ тем спасе́ние подава́я бога́тно/ и ве́лию ми́лость.</p>
<p>
<red>Стих: </red>Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>То́чит, я́ко мирополо́жница кра́сная,/ чуде́с Боже́ственнаго ми́ра,/ Златоу́сте, ра́ка твоя́ ми́ру,/ и врачева́ний струя́ми ду́ши́ благоуха́ет честву́ющих тя,/ Христо́выми благода́тьми,/ я́ко невеще́ственными арома́ты, обогати́л еси́,/ благово́ние же да́руеши присноживу́щее/ ве́рою притека́ющим./ Те́мже, наслажда́ющеся благода́тей твои́х, прему́дро,/ и пречи́стых и Боже́ственных напита́вшеся моще́й твои́х,/ ве́рно про́сим/ душа́м на́шим да́ти ве́лию ми́лость.</p>
<p>
<red>Сла́ва, глас 6:</red>
</p>
<p>Преподо́бне треблаже́нне, святе́йший о́тче,/ па́стырю до́брый и Началопа́стыря Христа́ учениче́,/ положи́вый ду́шу за о́вцы́:/ ты и ны́не, всехва́льне Иоа́нне Златоу́сте,/ проси́ моли́твами твои́ми/ дарова́ти нам ве́лию ми́лость.<style name="color-red"/>
</p>
<p>
<red>И ны́не:</red> Богоро́дице, Ты еси́ лоза́ и́стинная:</p>
<p>
<red>Тропа́рь, глас 8:</red>
</p>
<p>Уст твои́х, я́коже све́тлость огня́ возсия́вши, благода́ть/ вселе́нную просвети́:/ не сребролю́бия ми́рови сокро́вища сниска́,/ высоту́ нам смиренному́дрия показа́./ Но твои́ми словесы́ наказу́я, о́тче Иоа́нне Златоу́сте,/ моли́ Сло́ва, Христа́ Бо́га, спасти́ся душа́м на́шим.</p>
<p>
<red>На у́трени</red>
</p>
<p>
<red>По 1-й стихоло́гии седа́лен, глас 4:</red>
</p>
<p>Я́ко златоза́рен же и кра́сен златоглаго́лив орга́н,/ боже́ственно поя́ Це́ркви,/ от Бо́га, Златоу́сте, дарова́лся еси́, ла́стовица благоглаго́лива,/ златозаря́ющи ум, блаже́нне, златооде́жден,/ цевни́це покая́ния, тебе́ честву́ющия спаса́й от искуше́ний/ твои́ми моли́твами, па́стырю досточу́дне.</p>
<p>
<red>Сла́ва, и ны́не, Богоро́дичен:</red>
</p>
<p>По Бо́зе во Твой, Богоро́дице, прибе́г смире́нный покро́в Боже́ственный,/ припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, мук и трепе́щу./ Моле́ние сотвори́, Чи́стая,/ к Сы́ну Твоему́/ от сих изба́вити мя.</p>
<p>
<red>По 2-й стихоло́гии седа́лен, глас 4:</red>
</p>
<p>
<red>Подо́бен: </red>Удиви́ся Ио́сиф:</p>
<p>Боже́ственным судо́м Христо́вы па́ствы досто́ин быв, досточу́дне па́стырю,/ я́коже во́лки, от нея́ пра́щею слове́с твои́х отгна́л еси́,/ облича́я неща́дно пребеззако́ннующия, му́дре./ От ни́хже и отгна́вся за́вистию, Златоу́сте,/ да́льный путь ше́ствовал еси́ твердоу́мне по Нем,/ в Немже и уме́рл еси́,/ но возврати́лся еси́ с вели́кою сла́вою,/ подая Боже́ственная дарова́ния.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря/ и внима́ше мы́слию, и́же на руно́ дождь,/ в безсе́меннем зача́тии Твое́м, Богоро́дице,/ купину́, огне́м неопа́льную, жезл Ааро́нов прозя́бший./ И, свиде́тельствуя, обру́чник Твой и храни́тель,/ свяще́нником взыва́ше:/ Де́ва ражда́ет и по рождестве́ па́ки пребыва́ет Де́ва.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: </red>Повеле́нное та́йно:</p>
<p>Священнонача́льством и́стинным житие́ уясни́л еси́,/ Госпо́дне благоче́стно сло́во все́ял еси́ челове́ком, Златоу́сте,/ Ду́ха заре́ю излива́я уче́ний ту́чи земли́, прему́дре, насади́в обы́чаи бла́ги./ Те́мже, ве́рою прие́мше ра́зума плоды́,/ вкуси́вше, позна́хом Боже́ственныя сла́вы наслажде́ние.</p>
<p>
<red>Сла́ва, и ны́не, Богоро́дичен:</red>
</p>
<p>Благодари́м Тя при́сно, Богоро́дице,/ и велича́ем, Пречи́стая, и покланя́емся,/ воспева́юще Рождество́ Твое́, Благода́тная, вопию́ще непреста́нно:/ спаси́ ны, Де́во Всеми́лостивая, я́ко Блага́я,/ и де́монов исхи́ти словоположе́ния стра́шнаго в час испыта́ния,/ да не посрами́мся, раби́ Твои́.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум<red>. Стих: </red>Услы́шите сия́, вси я́зыцы, внуши́те, вси, живу́щий по вселе́нней.<red> Ева́нгелие от Иоа́нна, зача́ло 35, от полу́.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Труба́ златогла́сная показа́лся еси́,/ златоглаго́ливе Златоу́сте,/ златоде́йствуя сердца́ ве́рных/ златотру́дными твои́ми уче́нии:/ проро́чески бо изы́де веща́ние исправле́ний твои́х,/ преподо́бне о́тче,/ и ми́ра всего́ концы́ просвети́л еси́.</p>
<p>
<red>Кано́н Пресвяты́я Богоро́дицы со ирмосо́м на 6 и свята́го на 8. Кано́н Богоро́дицы, его́же краегране́сие: </red>Ра́дуйся, ра́дости селе́ние, печа́ли разреше́ние. <red>Иоа́нново. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спа́се,/ песнь Бо́гови воспева́юща.</p>
<p>Ра́дуйся, кля́твы дре́вния избавле́ние и благослове́ния исто́чниче./ Ра́дуйся, Жи́зни Ма́ти, а́да разруше́ние, сме́рти убие́ние./ Ра́дуйся, разреше́ние ско́рби́, ра́дости вмести́лище простра́нное./ Ра́дуйся, Богоро́дице Всепе́тая.</p>
<p>Колесни́це Сло́ва́ слове́сная и одушевле́нная,/ ра́дуйся, Всенепоро́чная,/ дави́дская, ра́дуйся, колесни́це многоиме́нная,/ колесни́це, тьма́ми назнамена́тельная./ Ра́дуйся, без сужде́ния Херуви́мы превыша́ющая и Серафи́мы превосходя́щая.</p>
<p>Свяще́ннейшая у́мных сил, ра́дуйся, Богоневе́стная,/ ра́дуйся, созда́ннаго вся́каго естества́ вы́шшая./ Ра́дуйся, Бо́жия пала́то./ Ра́дуйся, о́гненный престо́ле./ Ра́дуйся, свети́льниче многосве́тлый./ Ра́дуйся, тьма́ми имени́тая Влады́чице.</p>
<p>Жезл из ко́рене Иессе́ева нарасти́вшая, ра́дуйся, Нескве́рная./ Ра́дуйся, прозябе́ние жезла́ Ааро́нова,/ прописа́вшая дре́вле та́инственно же и глубо́це:/ я́коже бо о́ный оре́хи, та́ко́ Ты Христа́ процвела́ еси́.</p>
<p>
<red>Кано́н святаго, его́же краегране́сие: </red>Всезлату́ю пою́ тя Боже́ственную цевни́цу. <red>Творе́ние Ио́сифово. Глас 6.</red>
</p>
<p>
<red>Песнь 1</red>
</p>
<p>
<red>Ирмо́с: </red>Се́ченое сече́тся мо́ре Чермно́е,/ волнопита́емая же изсуша́ется глубина́,/ та́яжде ку́пно безору́жным бы́вши проходи́ма, и всеору́жным гроб,/ песнь же Богокра́сная воспева́шеся:/сла́вно просла́вися Христо́с Бог наш.</p>
<p>Невече́рния, преподо́бне, зари́ исполня́емь,/ и престо́лу Боже́ственному предстоя́ при́сно со все́ми избра́нными,/ нам, ве́рно чту́щим тя и Боже́ственное твое́ соверша́ющим возвраще́ние,/ дарова́ти моли́ мир и ве́лию ми́лость.</p>
<p>Земля́ лику́ет, и Не́бо с челове́ки ра́дуется,/ с на́ми боголе́пно в твое́м, му́дре, святе́м пра́зднице,/ в не́мже свяще́нное твое́ те́ло возврати́ся к твоему́ ста́ду,/ сла́вне Златоу́сте, Ду́ха честно́е жили́ще.</p>
<p>Ума́ твоего́ Боже́ственная, блаже́нне, блиста́ния многоко́зненный не терпя́,/ искуше́ния воздвиза́ет на тя, я́коже дре́вле на И́ова,/ но у́бо омрачи́ся мно́жае:/ се бо по заточе́нии светле́йший в па́ству твою́ вшел еси́.</p>
<p>Всезлаты́ми словесы́ твои́ми помышле́ния, Златосло́ве, позлати́л еси́ ве́рных/ и, заточе́н быв от ста́да́ зави́стно,/ Бо́жиим же манове́нием па́ки к сему́ по погребе́нии возврати́лся еси́,/ све́тло восхваля́емь, всеблаже́нне Златоу́сте.</p>
<p>
<red>Богоро́дичен: </red>Святе́йши яви́лася еси́ Херуви́мов, Пресвята́го ро́ждши Бо́га:/ Его́же моли́, я́ко всех Творца́, Чи́стая, освяти́ти вся,/ святы́ми Тя гла́сы́ ублажа́ющий, отце́в похвало́, челове́ков по́моще.</p>
<p>
<red>Други́й кано́н свята́го, его́же краегране́сие: </red>Златоязы́чному тре́тие воспою́ пе́ние<red>. Глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>Во́ды́ дре́вле/ ма́нием Боже́ственным/ во еди́но со́нмище совокупи́вый/ и раздели́вый мо́ре изра́ильтеским лю́дем,/ сей Бог наш препросла́влен есть,/ Тому́ Еди́ному пои́м, я́ко просла́вися,</p>
<p>Боговеща́нная уста́, златогла́сный орга́не,/ све́тлостию слове́с мой просвети́ мольба́ми твои́ми ум,/ я́ко да воспою́ возвраще́ния твоего́ па́мять, Иоа́нне,/ благода́ти Боже́ственныя тезоиме́нне.</p>
<p>Я́ко звезда́ светоно́сна, я́ко просвеща́ющее челове́ки со́лнце,/ я́ко свети́ло благоче́стия, под зе́млю заше́д, преподо́бне, зако́ны есте́ственными,/ па́ки возсия́л еси́ нам, ча́дом твои́м,/ посыла́я чуде́с оби́льная озаре́ния.</p>
<p>Златоглаго́ливым твои́м язы́ком уче́ний испо́лнил еси́ всю подсо́лнечную/ и златы́ми у́ды́ исцеле́ний зари́ всем облиста́л еси́,/ страда́ний тьме изче́знути творя́, преподо́бне, возвраще́нием твои́м.</p>
<p>
<red>Богоро́дичен: </red>Вити́йствуя Боже́ственная, еди́нственную Ипоста́сь сказа́л еси́, Сло́во,/ а́ще и сугу́б бе, из Пречи́стыя проше́дый, плоть прие́м,/ Ю́же благослови́м непреста́нно и ве́рно сла́вим, Боже́ственный Златоу́сте.</p>
<p>
<red>Катава́сия: </red>Су́шу глу́бороди́тельную зе́млю:</p>
<p>
<red>Песнь 3</red>
</p>
<p>
<red>Ирмо́с: </red>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю́, ве́рных утвержде́ние,/ Еди́не Человеколю́бче.</p>
<p>Крепча́йшее ору́жие, ра́дуйся, ве́рных Влады́чице;/ ра́дуйся, кре́пкое предста́тельство;/ ра́дуйся, заступле́ние;/ ра́дуйся, по́мощь гре́шных;/ ра́дуйся, стено́ призыва́ющих Тя;/ ра́дуйся, ми́ра ра́дость.</p>
<p>Спасе́ния челове́ческаго, ра́дуйся, кре́пкое утвержде́ние;/ ра́дуйся, Ада́ма и Е́вы воззва́ние,/ Е́юже восприя́ша дре́внее благонасле́дие;/ ра́дуйся, отве́рзшая па́ки рай.</p>
<p>Ра́дуйся, неопали́мая купино́;/ ра́дуйся, Све́та колесни́це;/ ра́дуйся, Со́лнца о́блаче;/ ра́дуйся, пресла́вное и везде́ пропове́данное Царе́во седа́лище;/ ра́дуйся, гра́де одушевле́нный Христа́, жива́го Бо́га.</p>
<p>Неискусобра́чная Ма́ти, ра́дуйся, Чи́стая Влады́чице;/ ра́дуйся, неора́нная ни́во и невозде́ланная, возде́лавшая Возде́лателя всех;/ ра́дуйся, земле́, И́стину возсия́вшая.</p>
<p>
<red>Ин</red>
</p>
<p>
<red>Ирмо́с: </red>Госпо́дь Сый всех и Зижди́тель Бог,/ созда́нное Безстра́стный, обнища́в, Себе́ соедини́,/ и Па́сха, за я́же хотя́ше умре́ти,/ Сам Сый Себе́ предпожре́, - яди́те, -вопия́,- Те́ло Мое́/ и ве́рою утверди́теся.</p>
<p>Был еси́ прия́телище Бо́жие чи́стое/ и догма́тов испыта́л еси́ глубину́, блаже́нне Златоу́сте,/ зломы́слящих потопля́я умы́, ве́рных же напая́я сердца́,/ те́мже честно́е твое́ <red>Днесь</red> пра́зднуем возвраще́ние.</p>
<p>Златы́й орга́н, возглаша́ющий нам неизрече́нная, был еси́ ты, блаже́нне Златоу́сте,/ сего́ ра́ди пое́м тя ве́рно в возвраще́ние твои́х моще́й,/ А́нгеле Бо́жий земны́й и челове́че Небе́сный.</p>
<p>Глаго́лы жи́зни отры́гнул еси́ ве́рным/ и, непра́ведно зави́ден быв, всеблаже́нне,/ в да́льняя заточе́н бысть изгна́ния и в ско́рби́ мно́ги,/ но вседе́тельным манове́нием па́ки по кончи́не, преподо́бне,/ твоему́ ста́ду подава́ешися.</p>
<p>
<red>Богоро́дичен: </red>Высоту́ неизрече́ннаго и глубину́ Твоего́ Рождества́ кто сказа́ти и́мать, Отрокови́це?/ Бо́га бо родила́ еси́ па́че сло́ва и ума́ всего́,/ изба́вльшаго от тли челове́ки./ Те́мже по до́лгу, вси ве́рнии, Тя блажи́м.</p>
<p>
<red>Ин</red>
</p>
<p>
<red>Ирмо́с: </red>И́же от не су́щих вся приведы́й,/ Сло́вом созида́емая,/ соверша́емая Ду́хом,/ Вседержи́телю Вы́шний,/ в любви́ Твое́й утверди́ мене́.</p>
<p>В заточе́ния тя сокры́ верте́пех,/ свети́льника всесве́тлаго, цари́ца осле́пшая;/ Христо́с же на высоча́йшем тя све́щнице, и па́ки возвра́щ, поставля́ет.</p>
<p>Иска́пая струи́ чуде́с и ре́ки пролива́я врачева́ний,/ возврати́лся еси́, Златоу́сте,/ ве́рно честву́ющим возвраще́ния твоего́ па́мять, Иоа́нне.</p>
<p>Златоте́чный Нил наводня́яй в словесе́х же и чудесе́х возврати́ся;/ да стеце́мся и ве́рно почерпе́м оби́льно вси,/ во всех да насы́тимся.</p>
<p>
<red>Богоро́дичен:,</red>3емно́е естество́ не мо́жет Тя воспе́ти,/ Ю́же А́нгели пою́т, я́ко Бо́га пло́тию роди́вшую:/ оба́че ве́рно, раби́ Твои́, дерза́ем пе́ти Тя и сла́вити.</p>
<p>
<red>Катава́сия: </red>Утвержде́ние на Тя наде́ющихся:<style name="color-red"/>
</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>Ю́же с высоты́ му́дрость уве́дев и благода́ть слове́с от Бо́га,/ всем просия́л еси́, я́ко зла́то в горни́ле,/ и Святу́ю Тро́ицу во Еди́нстве пропове́дал еси́,/ сребролю́бную лесть устрели́в словесы́ твои́ми./ Те́мже и ре́вностию цари́цу обличи́в,/ А́риево посрами́л еси́ иноплеме́нное мудрова́ние./ Иоа́нне Златоу́сте, моли́ Христа́ Бо́га/ прегреше́ний оставле́ние дарова́ти/ пра́зднующим любо́вию святу́ю па́мять твою́.<style name="color-red"/>
</p>
<p>
<red>Сла́ва, и ны́не, Богоро́дичен:</red>
</p>
<p>От Тро́ицы Еди́наго преесте́ственно заче́нши, Де́во,/ и чу́дно́ Сего́ породила́ еси́ па́че сло́ва́ и мы́сли,/ и о́бщно Боже́ственнаго естества́ устро0'ла еси́ челове́ческое естество́, дре́вле изгна́нное./ Те́мже, соше́дшеся, Рождество́м Твои́м вси спа́сшиися, Всенепоро́чная,/ Твои́м словесе́м после́дующе, до́лжно Тя ублажа́ем,/ моля́ще Христа́ Бо́га прегреше́ний оставле́ние дарова́ти/ ве́рою Тя сла́вящим, Ма́терь Его́.</p>
<p>
<red>Песнь 4</red>
</p>
<p>
<red>Ирмо́с: </red>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча,/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</p>
<p>Восто́к оте́ческаго озаре́ния и со́лнце Возсия́вшаго пре́жде денни́цы от Отца́,/ ра́дуйся, Богоро́дице, о́блаче ле́гкий и одушевле́нный, Де́во;/ ра́дуйся, Ма́ти, ра́дуйся, Благослове́нная,/ ра́дуйся, Препросла́вленная, Всенепоро́чная.</p>
<p>Ты злата́я кади́льнице, Влады́чице, нестерпи́маго и невеще́ственнаго У́гля,/ И́мже сожже́ся раздра́нное Ада́мова преслуша́ния рукописа́ние./ Те́мже - ра́дуйся! - вопию́ Ти,/ Е́юже всем даде́ся ра́дость, и сла́дость ра́йская, и восприя́тие.</p>
<p>Ты челове́ков сла́ва, и честь, и хвала́, и А́нгелов вене́ц, и диади́ма./ Те́мже земля́ и Не́бо, еди́ну Це́рковь соста́вльше,/ всесли́чное - е́же ра́дуйся! - Тебе́ вопие́м./ Ра́дуйся, Влады́чице ми́ра,/ ра́дуйся, всех челове́ков по́моще.</p>
<p>Одр че́стный, его́же Соломо́н предпрописа́,/ окружа́емый си́льными шестидесятьми́,/ ра́дуйся, Де́во, киво́те позлаще́нный у́мнаго свяще́ния,/ клеще́ Боже́ственная, ра́дуйся./ Ра́дуйся, купино́ огнено́сная,/ ра́дуйся, две́ре, и ле́ствице, и мо́сте.</p>
<p>
<red>Ин</red>
</p>
<p>
<red>Ирмо́с: </red>Прови́дя проро́к/ та́йну Твою́ неизрече́нную, Христе́, провозгласи́:/ положи́л еси́ тве́рдую любо́вь кре́пости, О́тче Ще́дрый:/ Единоро́днаго бо Сы́на, Благи́й,/ очище́ние в мир посла́л еси́.</p>
<p>Уста́ огнедохнове́нна и язы́к стяжа́в, о́тче преподо́бне,/ писа́ния я́сность разшири́л еси́ я́ве/ и уме́рл еси́ в непра́ведней заточе́нии./ <red>Днесь</red> нам блаже́нное подаде́ся, я́ко дар, те́ло твое́.</p>
<p>Сказа́тель неизглаго́ланных да возвели́чится ны́не Златоу́стый:/ се бо по вре́менней сме́рти до́бре Бо́жиим манове́нием па́ки прехо́дит к Ца́рскому гра́ду,/ свяще́нно пе́сньми Боже́ственными честву́емь.</p>
<p>Ум, облиста́емь заре́ю Всесвята́го Ду́ха, име́я,/ просвеща́еши подсо́лнечную Боже́ственными уче́нии/ и тьму отго́ниши нече́стия,/ о́тче свяще́нне Златоу́сте,/ святы́х А́нгелов собесе́дниче.</p>
<p>Блаже́н яви́лся еси́ пра́вды ра́ди, преподо́бне,/ от па́ствы отгна́н за́вистию лука́вою,/ и ны́не же возвраща́яся,/ и от всех пе́сньми свяще́нными почита́емь му́дре,/ святи́телю Госпо́день Златоу́сте.</p>
<p>
<red>Богоро́дичен: </red>Из Тебе́, Де́во, спасе́ние ми́ру прии́де и яви́ся,/ из Тебе́ избавле́ние возсия́, Христо́с:/ тем Тя по до́лгу песносло́вим,/ всех свяще́нных похвало́, Чи́стая,/ и ве́рных свяще́нное очисти́лище.</p>
<p>
<red>Ин</red>
</p>
<p>
<red>Ирмо́с: </red>Положи́л еси́ к нам тве́рдую любо́вь, Го́споди,/ Единоро́днаго бо Твоего́ Сы́на за ны на смерть дал еси́./ Те́мже Ти зове́м, благодаря́ще:/ сла́ва си́ле Твое́й, Го́споди.</p>
<p>Слове́с рачи́телие, слове́с вели́каго украси́теля словесы́ свяще́нными,/ ра́достне па́ки возвраща́ющася, прииди́те, да почита́ем,/ словеса́ суему́дренная прему́дростию слове́с буесло́вия обличи́вшаго.</p>
<p>Обогати́вый нас уче́ний бога́тством, Златоу́сте,/ ру́ку же востяга́еши,/ тя́жестно лихоима́ния бога́тством отягча́вшую, облича́яй явле́ннейше/ и со еди́нем то́кмо бога́тством Боже́ственный благода́ти.</p>
<p>Лук си́льных лю́тости мучи́тельския сокруши́ся,/ ты же, в не́мощи пло́ти́ а́нгельски пожи́в, превозмо́гл еси́,/ моле́бники, Златоу́сте, су́щия пре́жде гони́тели, име́яй, свяще́ннейше.</p>
<p>
<red>Богоро́дичен: </red>Чи́ни у́мнии песнопе́нии Тя хва́лят, Отрокови́це:/ Его́же бо не мо́гут зре́ти, из чи́стыя утро́бы Твое́й породила́ еси́,/ плоть восприе́мша неизме́нно, Всечи́стая Богоневе́сто.</p>
<p>
<red>Катава́сия: </red>Покры́ла есть Небеса́:</p>
<p>
<red>Песнь 5</red>
</p>
<p>
<red>Ирмо́с: </red>Веку́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</p>
<p>Мы́сленный сатра́пы и мучи́тельныя возду́шныя полки́/ проити́ без печа́ли во вре́мя исхо́да моего́ пода́ждь,/ да Тебе́ - е́же ра́дуйся - ра́достно, Влады́чице, воззову́:/ ра́дуйся, всех наде́ждо непосты́дная.</p>
<p>Я́ко ра́дость заче́ншая, ра́дуйся, Пренепоро́чная,/ ра́дуйся, Пречи́стая;/ ра́дуйся, чистоты́ порфирови́дный цве́те сладково́нный;/ ра́дуйся, де́вства червленоомоче́нный багря́ный ши́пче/ и Бо́жие благово́нное обоня́ние.</p>
<p>Та́инственная мирополо́жнице, ра́дуйся, сладково́нное ми́ро вре́ющая;/ ра́дуйся, Боже́ственный исто́чниче, во́ду живу́ источа́ющий;/ ра́дуйся, грозд жи́зненный плодонося́щая,/ невозде́ланная лозо́, Влады́чице.</p>
<p>Непрохо́дная дверь, ра́дуйся, Е́юже про́йде Христо́с Госпо́дь;/ ра́йския две́ри отве́рзшая, ра́дуйся, Рождество́м Твои́м;/ ра́дуйся, Е́юже ра́дуются Небеса́ и земля́ ликовству́ет,/ Го́рняя с до́льними совоку́пльшая.</p>
<p>
<red>Ин</red>
</p>
<p>
<red>Ирмо́с: </red>Сою́зом любве́ связу́еми, апо́столи,/ влады́чествующему все́ми себе́ Христу́ возло́жше,/ кра́сны но́ги очища́ху,/ благовеству́юще всем мир.</p>
<p>Свети́льник яви́лся еси́ всем, сия́я в нощи́ жития́ су́щим,/ облиста́я лучи́ Боже́ственных слове́с, о́тче Златоу́сте,/ и озаря́я помышле́ния на́ша./ Те́мже по до́лгу тя песносло́вим.</p>
<p>Бога́тство слове́с разда́л еси́,/ обогати́в смы́слы, преподо́бне, а́лчущия, Златоглаго́ливе,/ и, непра́ведно заточе́н, судо́м пра́ведным па́ки возврати́лся еси́ к твоему́ ста́ду,/ ра́дующуся твои́ми вели́чии.</p>
<p>Я́коже розга́ многопло́дна, умиле́ния вино́ прине́сл еси́/ и, ца́рицу облича́я, виногра́д вдови́цы восхи́тившую,/ заточе́н был еси́, о́тче Златоу́сте./ Те́мже возвраще́ние твое́ честву́ем.</p>
<p>
<red>Богоро́дичен: </red>Во́инства безпло́тных Его́же не мо́гут ви́дети, Влады́чице,/ во объя́тиих Твои́х я́ко Младе́нца вмести́вшася,/ в Тебе́ носи́ла еси́ за благоутро́бие пло́тию обнища́вша,/ я́ко да обнища́вший мир обогати́т.</p>
<p>
<red>Ин</red>
</p>
<p>
<red>Ирмо́с: </red>К Тебе́ у́тренюю, всех Творцу́,/ преиму́щему всяк ум ми́рови,/ зане́ свет повеле́ния Твоя́,/ в ни́хже наста́ви мя.</p>
<p>Я́коже весна́, яви́лся еси́,/ благоуха́я та́инственне цве́ты благода́тей ве́рных мно́жества,/ разреша́я злых зи́му, о́тче, в возвраще́нии твое́м.</p>
<p>Боже́ственная струя́, исто́чник дарова́ний возврати́ся./ Жа́ждущии, прииди́те, во́ду жи́зни почерпи́те ве́рою,/ Боже́ственне веселя́щеся.</p>
<p>Заше́д, сокры́лся еси́, увы́ мне! доброта́ моя́,/ но возврати́лся еси́ мне, вожделе́нне, во вре́мя свое́, -/ Христо́ва Це́рковь вопиет ти возврати́вшемуся.</p>
<p>
<red>Богоро́дичен: </red>Ми́лостива мне сотвори́/ проше́дшаго из Твоея́ утро́бы, Всенепоро́чная, Плотоно́сца Сло́ва́,/ Его́же в хра́ме Симео́н на руку́ держа́, я́ко Созда́теля велича́ше.</p>
<p>
<red>Катава́сия: </red>Я́ко ви́де Иса́ия:</p>
<p>
<red>Песнь 6</red>
</p>
<p>
<red>Ирмо́с: </red>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду́ прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Одушевле́нный, ра́дуйся, Влады́чице, сосу́де,/ червлени́це, от Твои́х пречи́стых крове́й/ порфирови́дную червле́ную багряни́цу всех Царю́ обагри́вшая/ и наготу́ Ада́мову покры́вшая, ра́дуйся, Всепе́тая.</p>
<p>Укрепля́ет у́бо челове́ческая сердца́ есте́ственне чу́вственный хлеб, Отрокови́це,/ христиа́нския же ду́ши утвержда́ет Твое́ воспева́емое свято́е и́мя./ Отону́дуже и ра́достне всяк язы́к, е́же ра́дуйся, взыва́ет Ти.</p>
<p>Свети́льниче златоза́рный, ра́дуйся;/ киво́те Боговмести́мый, ра́дуйся;/ ра́дуйся, ски́ние;/ ра́дуйся, горо́ свята́я;/ ра́дуйся, Бо́га жива́го гра́де одушевле́нный;/ пала́то, ра́дуйся, Христо́ва;/ ра́дуйся, хра́ме Боже́ственный многосве́тлый.</p>
<p>Пречи́стая, Пренепоро́чная, ра́дуйся;/ естества́ изря́дный цве́те, ра́дуйся;/ о́бщее челове́ческаго ро́да́ любоче́стие и благода́ть Богода́нная,/ обезче́щенное челове́ческое естество́ поче́тшая, ра́дуйся, Рождество́м Твои́м.</p>
<p>
<red>Ин</red>
</p>
<p>
<red>Ирмо́с: </red>Бе́здна после́дняя грехо́в обы́де мя,/ и, волне́ния не ктому́ терпя́,/ я́ко Ио́на Влады́це, вопию́ Ти:/ от тли мя возведи́.</p>
<p>Источи́ язы́к твой, всеблаже́нне Златоу́сте, струи́ всезлаты́я Це́ркви/ и а́лчущая сердца́ обогаща́ет, свяще́нно сла́вящая тя.</p>
<p>Честна́, всеблаже́нне, смерть твоя́ пред Бо́гом яви́ся на́шим,/ в не́йже сла́вится па́ки прише́ствием твои́м, о́тче,/ ко престо́лу твоему́, Златоу́сте.</p>
<p>Блаже́н гроб, и́же честно́е твое́ содержи́т те́ло,/ я́ко обогаща́я чудоде́йствии притека́ющий ве́рою, всеблаже́нне,/ святи́телю Златоу́сте.</p>
<p>
<red>Богоро́дичен: </red>Высоча́йшаго ро́ждши, Пресвята́я Богоневе́сто,/ до́ле лежа́щее естество́ на́ше к Небеси́ возво́диши,/ те́мже тя по до́лгу сла́вим.</p>
<p>
<red>Ин</red>
</p>
<p>
<red>Ирмо́с: </red>Бе́здна после́дняя грехо́в обы́де мя,/ и изчеза́ет дух мой,/ но простры́й, Влады́ко, высо́кую Твою́ мы́шцу,/ я́ко Петра́, мя, Упра́вителю, спаси́.</p>
<p>Отсека́ет тя от Це́ркве Христо́вы безу́мная цари́ца, свере́по облича́ющая,/ но а́бие сама́ отсека́ется,/ ты же облича́еши <red>ю</red> и по сме́рти,/ чуде́сное пресече́ние соде́лавый.</p>
<p>Орга́н показа́лся еси́ Вседе́тельнаго, Златоу́сте, Ду́ха, зело́ благосли́чнейше глася́щий;/ глуха́ же быва́ет мучи́тельница, я́коже а́спида<a type="note" xlink:href="#note88">88</a> проте́к обава́нием<a type="note" xlink:href="#note89">89</a>,/ и зело́ окая́нного возмеря́ется ей сме́ртию.</p>
<p>Ме́ртвости, а́ще и у́мре, не пострада́ти ему́ я́ве научи́ цари́ Златоу́стый./ Тех бо повеле́нием не повину́вся пре́жде,/ на моле́ния же тех возврати́ся пото́м.</p>
<p>
<red>Богоро́дичен: </red>Еди́наго Тя, су́щаго от Де́вы, помышля́я,/ а́ще и плоть прия́л еси́, и сугу́б был еси́,/ дале́че отрази́ и сече́ние, и сли́тие Златоу́стый Иоа́нн,/ Богочелове́че Иису́се.</p>
<p>
<red>Катава́сия: </red>Возопи́ к Тебе́:</p>
<p>
<red>Конда́к, глас 1.</red>
</p>
<p>
<red>Подо́бен: </red>Лик А́нгельский:</p>
<p>Возвесели́ся та́инственно честна́я Це́рковь/ возвраще́нием честны́х твои́х моще́й,/ и, сия́ сокры́вши, я́ко зла́то многоце́нное,/ пою́щим тя неоску́дно подава́ет/ моли́твами твои́ми исцеле́ний благода́ть,/ Иоа́нне Златоу́сте.</p>
<p>
<red>И́кос:</red>
</p>
<p>Свеща́ дел мои́х дряхла́ бысть, Иоа́нне Златоу́сте,/ и ужаса́юся к сре́тению свяще́нных твои́х моще́й,/ но ты сам наста́ви мя и стези́ моя́ испра́ви,/ покая́ния подая́ ми вре́мя, всесвя́те,/ я́ко Того́ еси́ пропове́дник Боже́ственный,/ и страсте́й мои́х многови́дных ути́ши бу́рю/ и, от се́тей велиа́ровых исхи́тив мя, в коне́ц спаси́ мя,/ я́ко да пою́ твое́ досто́йне сла́вное возвраще́ние,/ я́ко пре́жде и успе́ние дерзну́в просла́вих, Иоа́нне Златоу́сте.</p>
<p>
<red>Песнь 7</red>
</p>
<p>
<red>Ирмо́с: </red>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</p>
<p>Еди́на Неискусому́жная и еди́на Нетле́нная, ра́дуйся, Влады́чице,/ Де́во и Ма́ти Сынороди́тельнице и Неискусобра́чная;/ стра́нное, ра́дуйся, и стра́шное та́инство;/ ра́дуйся, А́нгелов сла́досте;/ ра́дуйся, челове́ков ра́досте.</p>
<p>Сио́не, гра́де одушевле́нный Царя́ царе́й - Христа́,/ о не́мже глаго́лашася пресла́вная,/ ра́дуйся, Богоневе́сто,/ ра́дуйся, ле́ствице, е́юже восхо́дим на Не́бо от земли́ и от тли в жизнь.</p>
<p>Цветни́к Богонасажде́н, благово́нный вертогра́д/ Боговозде́ланный показа́лася еси́, Де́во,/ безсме́ртия цвет процве́тшая./ Тем согла́сно, е́же ра́дуйся, Тебе́ зове́м./ Ра́дуйся, ра́дости пода́тельнице,/ ра́дуйся, исто́чниче сла́дости.</p>
<p>Пречестна́я Влады́чице, от безче́стия мя страсте́й изба́ви,/ да ра́достно Тебе́, е́же ра́дуйся, взыва́ю./ Ра́дуйся, святы́ни исто́чниче;/ ра́дуйся, сокро́вище вся́кия чистоты́;/ ра́дуйся, прия́телище Бо́жие;/ ра́дуйся, вмести́лище Христо́во.</p>
<p>
<red>Ин</red>
</p>
<p>
<red>Ирмо́с: </red>О́троцы в Вавило́не/ пе́щнаго пла́мене не убоя́шася,/ но, посреде́ пла́мене вве́ржени, ороша́еми, поя́ху:/ благослове́н еси́, Го́споди, Бо́же оте́ц на́ших.</p>
<p>Чудоде́йствии сия́я, Богосло́вием украша́яся златоза́рным, му́дре,/ заточе́нием лю́тым преда́лся еси́;/ от ни́хже возвраща́яся, от всех просла́вился еси́.</p>
<p>Изсека́еши коре́ния зло́бы секи́рою Боже́ственных уче́ний твои́х/ и насажда́еши душа́м Боже́ственное зна́ние, святи́телю Златоу́сте./ Тем твои́х возвраще́ние моще́й прославля́ем.</p>
<p>Преподо́бне, возврати́вся, разстоя́щаяся умири́л еси́/ и положи́лся еси́ в хра́ме прему́дрых апо́столов, Златоу́сте,/ и́хже честно́ю обогати́лся еси́ вла́стию, всехва́льне.</p>
<p>
<red>Богоро́дичен: </red>Пресу́щественныя Тро́ицы Еди́наго родила́ еси́, Всечи́стая, Иису́са Христа́,/ Его́же моли́ премно́гая моя́ прегреше́ния/ за милосе́рдие неизрече́нное прости́ти, Всенепоро́чная.</p>
<p>
<red>Ин</red>
</p>
<p>
<red>Ирмо́с: </red>Я́коже дре́вле/ благочести́выя три о́троки ороси́л еси́ в пла́мени халде́йстем,/ све́тлым Божества́ огне́м и нас озари́,/ благослове́н еси́, взыва́ющия,/ Бо́же оте́ц на́ших.</p>
<p>Чу́жду сотвори́ти вдови́цу, прему́дре,/ непроще́нну бы́ти пове́дающа от свои́х ей,/ чу́жда тя твори́т от ца́рствующаго гра́да вседе́рзая жена́,/ чу́жда быва́ет и сама́ Боже́ственныя благода́ти,/ отчужди́вшая себе́ от прему́дрых уче́ний твои́х.</p>
<p>Но возврати́лся еси́ сла́достен, я́коже со́лнце, о́блаки покры́то бы́вшее,/ зело́ велича́йший свети́льниче,/ светоно́сных та́йным светозаре́нием златы́х уче́ний твои́х/ просвети́вшимся всем, Иоа́нне Златоу́сте.</p>
<p>Простира́ю ти дла́ни моя́, Златоу́сте,/ внутрь огра́д мои́х тя прия́ти, невестово́дца,/ возвраща́ющася све́тле, зело́ любе́зна, я́ко ле́ты закосне́вшаго, -/ Це́рковь вопие́т ти, пра́зднующи <red>Днесь</red>.</p>
<p>
<red>Богоро́дичен: </red>Я́ко та́йная клеща́ не́кая, Угль нося́щая мы́сленный,/ гряде́ши ко хра́му, Его́же, Симео́н просвети́ся, на ру́це, Пречи́стая, прие́м,/ и о зна́мениих стра́сти Его́ проро́чествовати и́мать зело́ ясне́йше.</p>
<p>
<red>Катава́сия: </red>Тебе́, во огни́ ороси́вшаго:</p>
<p>
<red>Песнь 8</red>
</p>
<p>
<red>Ирмо́с: </red>Благослови́те, о́троцы,/ Тро́ицы равночи́сленнии,/ Соде́теля Отца́ Бо́га,/ по́йте снизше́дшее Сло́во/ и огнь в ро́су претво́ршее/ и превозноси́те всем жизнь подава́ющаго/ Ду́ха Всесвята́го во ве́ки.</p>
<p>Из Иессе́ева ко́рене, ра́дуйся, жезл прозя́бшая;/ ра́дуйся, ненапое́нно цветонося́щая цвет Христа́ кра́сный;/ ра́дуйся, ту́чная горо́;/ ра́дуйся, присе́нная;/ ра́дуйся, горо́ Бо́жия,/ в Не́йже обита́ти Сло́во пре́жде всех благоволи́ веко́в.</p>
<p>Желе́зным Твои́м жезло́м держа́внаго заступле́ния,/ я́ко ла́ющия псы, я́ко рыка́ющия зве́ри,/ окружа́ющия смире́нную мою́ ду́шу, отжени́ стра́сти, лю́те обле́гшия мя,/ да Тебе́, е́же ра́дуйся, Де́во, зову́.</p>
<p>Украси́лася еси́ вся,/ кра́снаго добро́тами па́че сыно́в челове́ческих Христа́ ро́ждшая,/ я́же в жена́х кра́сная./ Тем Тебе́, е́же ра́дуйся, зове́м, ра́дующеся./ Ра́дуйся, Богоро́дице Чи́стая Обра́дованная./ Ра́дуйся, всея́ тва́ри Сла́внейшая.</p>
<p>Дании́л ю́же ви́де го́ру, пре́жде несеко́мую, Богороди́тельнице:/ ра́дуйся, от нея́же отсече́ся краеуго́льный Ка́мень;/ ра́дуйся, Богоприя́тная углено́сная клеще́;/ ра́дуйся, невеще́ственных А́нгел Святе́йшая;/ ра́дуйся, тва́ри Честне́йшая.</p>
<p>
<red>Ин</red>
</p>
<p>
<red>Ирмо́с: </red>За зако́ны оте́ческия/ блаже́ннии в Вавило́не ю́ноши предбе́дствующе,/ царю́ющаго оплева́ша повеле́ние безу́мное/ и, совоку́плены и́мже, не свари́шася огне́м,/ Держа́вствующему досто́йную воспева́ху песнь:/ Го́спода по́йте, дела́, и превозноси́те во вся ве́ки.</p>
<p>Реши́ти же и вяза́ти, преподо́бне, име́я власть,/ вся разреши́ прегреше́ния Боже́ственное твое́ возвраще́ние све́тло пра́зднующих/ и Ца́рствия сподо́битися Небе́снаго умоли́ пою́щим во умиле́нии се́рдца:/ Го́спода по́йте, дела́, и превозноси́те во вся ве́ки.</p>
<p>В заточе́нии претерпе́л еси́, о́тче Богому́дре, боле́зни,/ в не́мже прие́м блаже́нную, Златоу́сте, и сла́вную кончи́ну,/ хоте́нием Боже́ственным па́ки возвраща́ешися к твоему́ Боже́ственному престо́лу, честву́емь от пою́щих:/ Го́спода по́йте, дела́, и превозноси́те во вся ве́ки.</p>
<p>Глаго́лов стре́лы терпе́ти, преподо́бне, твои́х не моги́й,/ змий льсти́вый испроша́ет искуси́ти тя, я́коже Иова до́бляго,/ но побежде́н бысть твои́м Христа́ ра́ди терпе́нием;/ вели́к я́влься смех тебе́, ве́рою песнопою́щу:/ Го́спода по́йте, дела́, и превозноси́те во вся ве́ки.</p>
<p>
<red>Тро́ичен: </red>Безнача́льне О́тче, и Собезнача́льне Сы́не, и Боже́ственный Ду́ше,/ Тро́ице Неразде́льная, еди́но естество́, еди́на си́ла и еди́на власть,/ Тя пою́щия испо́лни вся́ких благ и муче́ния изба́ви непреста́нно пою́щия:/ Го́спода по́йте, дела́, и превозноси́те во вся ве́ки.</p>
<p>
<red>Богоро́дичен: </red>Разуме́ти не мо́жет ум челове́ческий/ е́же па́че ума́ и сло́ва, Отрокови́це, та́инство неизрече́ннаго Твоего́ рождества́:/ Бог бо Плотоно́сец из Тебе́ яви́ся,/ спаса́я па́дшия во тлю и на пе́рвое досто́инство возводя́ пою́щия:/ Го́спода по́йте, дела́, и превозноси́те во вся ве́ки.</p>
<p>
<red>Ин</red>
</p>
<p>
<red>Ирмо́с: </red>Нестерпи́мому огню́ соедини́вшеся,/ богоче́стия предстоя́ще, ю́ноши,/ пла́менем же неврежде́ни,/ Боже́ственную песнь поя́ху:/ благослови́те, вся дела́ Госпо́дня, Го́спода/ и превозноси́те во вся ве́ки.</p>
<p>Сосца́ми благоче́стия, о́тче преподо́бне, воспита́вшую тя пита́еши Це́рковь,/ отда́й седмокра́тным хле́бом Боже́ственныя благода́ти,/ твою́, пита́телю, сла́дость пролива́я, я́ко питие́ же врачева́ний, всеблаже́нне Златоу́сте.</p>
<p>Во всю зе́млю произы́де, о́тче, веща́ние твои́х догма́тов,/ безу́мная же цари́ца тя изгна́ти ме́стне повеле́, но солга́ся:/ ты бо, я́ко исполи́н высокоте́чен, везде́ осиява́еши слове́с твои́х луча́ми.</p>
<p>Да просвети́тся <red>Днесь</red> сосло́вие ве́рных,/ с весе́лием срета́юще преизря́днейшаго учи́телей:/ прии́де бо и теле́сне настои́т, раздая́ всем благода́ть оби́льную,/ ея́же да наслади́мся, ра́дующеся бога́тно.</p>
<p>
<red>Богоро́дичен: </red>Зрю Тя на рука́х Ма́терских,/ вем же Тя непристу́пна Божества́ естество́м./ Ка́ко у́бо, Сло́ве, рука́ми держи́м еси́,/ И́же в руце́ всю тварь и́маши? - рече́ Симео́н, Богочелове́че,/ неизрече́нную Твою́ сла́вя си́лу.</p>
<p>
<red>Катава́сия: </red>Нестерпи́мому огню́:</p>
<p>
<red>Песнь 9</red>
</p>
<p>
<red>Ирмо́с: </red>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</p>
<p>Се вси ро́ди блажа́т Тя, Присноблаже́нную,/ я́коже прорекла́ еси́, Богороди́тельнице, от Боже́ственнаго Ду́ха,! и, я́ко ро́ждшей Ра́дость, е́же ра́дуйся, вопию́т Ти:/ ра́дуйся, жи́зни сокро́вище,/ ра́дуйся, исто́чниче, душе́вный ме́д источа́ющая.</p>
<p>Испра́вила еси́, Влады́чице Чи́стая, пра́отца Ада́ма поползнове́ние/ и прамате́ре Е́вы печа́ль в ра́дость обрати́ла еси́./ Те́мже я́ко ра́дости вино́вней, е́же ра́дуйся, вопие́м Ти:/ ра́дуйся, ра́досте ве́рных,/ ра́дуйся, христиа́н весе́лие.</p>
<p>Досто́йно есть, е́же ра́дуйся, вопи́ти Тебе́,/ в Тебе́ бо суще́ственне присносу́щная Ра́дость всели́ся,/ Де́во Отрокови́це Богороди́тельнице:/ ра́дуйся, раю́ сла́дости;/ ра́дуйся, златостру́йный безсме́ртия исто́чниче;/ ра́дуйся, питие́ и́стинное пролива́ющая.</p>
<p>Пронза́ет мое́ сла́дкою стрело́ю се́рдце Твое́ жела́ние, Всепе́тая,/ и понужда́ет мя, ра́дуйся, зва́ти Тебе́ всегда́ и вопи́ти:/ ра́дуйся, ти́хое приста́нище;/ ра́дуйся, потопи́вшая мы́сленнаго фарао́на, сладча́йшее непроходи́мое мо́ре.</p>
<p>
<red>Ин</red>
</p>
<p>
<red>Ирмо́с: </red>Недоуме́ет всяк язы́к благохвали́ти по достоя́нию;/ изумева́ет же ум и преми́рный пе́ти Тя, Богоро́дице./ Оба́че, Блага́я су́щи, ве́ру приими́,/ и́бо любо́вь ве́си Боже́ственную на́шу:/ Ты бо христиа́н еси́ Предста́тельница, Тя велича́ем.</p>
<p>Свяще́нства был еси́ пра́вило, Богоглаго́ливе,/ оде́ян пра́вдою, я́коже Боже́ственною оде́ждою,/ и обогати́в словесы́ твои́ми Це́рковь, и писа́ния обнажи́в ум духо́вно./ Те́мже твое́ возвраще́ние, о́тче, торжеству́ем.</p>
<p>Кра́сен, я́коже слави́й, о́тче, яви́лся еси́,/ Боже́ственную ве́сну покая́ния сказу́я зиме́ грехо́вней рабо́тающим;/ заточе́н же быв наве́том льсти́ваго, му́дре,/ па́ки притека́еши, ра́дуяся, к жела́ющему тя ста́ду, блаже́нне Златоу́сте.</p>
<p>Игра́ют <red>Днесь</red> всех сердца́, зря́ще чи́стаго тя, преподо́бне, жениха́,/ твое́й неве́сте Це́ркви подае́ма благода́тию,/ и Да́теля благи́х пою́т непреста́нными гла́сы,/ тебе́ же восхваля́ют досто́йно и ублажа́ют.</p>
<p>Прии́де свети́льник на све́щнице положи́тися от Кома́н,/ приспе́ украше́ние Бо́жия Це́ркве,/ воспо́йте Го́споду, по́йте с весе́лием,/ и, сре́тение творя́ще ему́ духо́вное, вси возопии́м:/ о́тче, моли́твами твои́ми спаси́ нас.</p>
<p>
<red>Богоро́дичен: </red>Светле́йшими, Отрокови́це, блиста́нии Ро́ждшагося из Тебе́ неизрече́нно/ просвети́, свята́я Богоро́дице, ду́шу мою́,/ вся́цеми преступле́ньми, Всечи́стая, омраче́нную/ и не хотя́щую сотвори́ти до́брое,/ я́ко да непреста́нно возвеща́ю вели́чия Твоя́.</p>
<p>
<red>Ин</red>
</p>
<p>
<red>Ирмо́с: </red>Но́вое чу́до и Боголе́пное!/ Деви́ческую бо дверь затворе́нную я́ве прохо́дит Госпо́дь,/наг во вхо́де, и Плотоно́сец яви́ся во исхо́де Бог,/ и пребыва́ет дверь затворе́на./ Сию́ неизрече́нно я́ко Богома́терь велича́ем.</p>
<p>Во́инство А́нгелов, собо́р проро́ков,/ апо́столов же и му́чеников Боже́ственный лик/ с на́ми веселя́тся све́тло, сообща́ющеся пра́зднику, всеблаже́нне,/ и пе́ний твои́х свою́ непщу́юще благода́ть:/ всех бо име́л еси́ в себе́, житие́ изобража́я.</p>
<p>Се ми́ра возсия́ свет,/ превысо́кия яви́ся в не́м Боже́ственная свеща́,/ сладкотво́рная пучи́на Боже́ственных даро́в./ Да напита́емся, прииди́те, све́та, бра́тие, да согре́емся, да почерпе́м,/ от се́рдца пе́сньми вси златоглаго́ливаго велича́юще.</p>
<p>Я́ко две ца́те<a type="note" xlink:href="#note90">90</a>, тебе́ пе́ние сие́ от недосто́йныя и окая́нный души́ моея́,/ от вся́ких у́бо благи́х окая́нне вдо́вствующия,/ от усе́рдия же Боже́ственнаго бога́тства принося́щияя сие́,/ благо́сти подража́нием Боже́ственныя приими́,/ благода́ть проти́ву воздая́ ми богатода́рную.</p>
<p>
<red>Богоро́дичен: </red>Ступа́я, трясу́ся, - рече́ Симео́н, -/ колеба́тися же Творя́щаго свы́ше призира́нием то́кмо всей земли́,/ держа́ на руку́, укрепля́емь есмь, Твое́ рожде́ние, Де́во,/ от трясу́щияся уже́ пло́ти отпуща́емь,/ извеще́нию хотя́щих ми бы́ти уже́ сбыва́ющуея, ра́дуяся, ношу́,/ и су́щим во а́де избавле́ние благовеству́я.</p>
<p>
<red>Катава́сия: </red>В зако́не се́ни и писа́ний:</p>
<p>
<red>Свети́лен.</red>
</p>
<p>
<red>Подо́бен: </red>Жены́, услы́шите:</p>
<p>Ра́дуйся, гра́де градо́в всех Ца́рствующий,/ я́ко до́браго твоего́ па́стыря и пастыренача́льника те́ло восприе́мый <red>Днесь</red>,/ тя и мир весь пра́вяща и спаса́юща медото́чными Златоу́стаго,/ и восплеща́й пе́сньми.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, Бо́жия пала́то,/ ра́дуйся, горо́ присе́нная,/ ра́дуйся, неопали́мая купино́,/ ра́дуйся, престо́ле сла́вы,/ ра́дуйся, Боже́ственная трапе́зо,/ ра́дуйся, ста́мно всезлата́я,/ ра́дуйся, свети́льниче всесве́тлый,/ ра́дуйся, ле́гкий о́блаче,/ Де́во Ма́ти Мари́е.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен: </red>Дал еси́ зна́мение:</p>
<p>Зла́та светле́е/ свяще́нная твоя́ уче́ния,/ пролива́ема, прему́дре,/ обогаща́ет, Златоу́сте, а́лчущия ра́зумы/ и отго́нит страсте́й мглу/ и сребролю́бия го́рькую зи́му./ Те́мже тя ублажа́ем по до́лгу/ и возвраще́ние твои́х моще́й почита́ем,/ я́ко исто́чник свяще́ния.</p>
<p>Непра́ведно от па́ствы твоея́ отгна́н быв,/ о́тче преподо́бне,/ претерпе́л еси́ в ско́рбех и го́рьких заточе́ниих,/ в ни́хже сподо́бился еси́ блаже́нныя кончи́ны,/ я́ко добр страда́лец,/ попра́вый многоко́зненнаго./ Те́мже возвраще́нием твои́м Це́рковь ра́дуется,/ ю́же, я́ко зла́том, украси́л еси́/ прему́дрыми уче́нии твои́ми.</p>
<p>Столп о́гненный,/ река́, я́же вода́ми уче́ний теку́щи,/ ум Небе́сный,/ Богосло́вия всезлата́я уста́,/ гре́шников пору́чник,/ покая́ния пропове́дник Боже́ственный,/ свети́льник пресветле́йший,/ Небе́сный челове́к,/ блаже́нный <red>Днесь</red> да воспое́тся Златоу́стый.</p>
<p>Я́ко украше́ние ца́рское,/ Ца́рский град, твоя́ мо́щи прие́м, Златоу́сте,/ си́ми украша́ется/ и, хваля́ся о словесе́х твои́х,/ вселе́нную созыва́ет на весе́лие/ и Боже́ственное прича́стие оби́льных дарова́ний твои́х,/ велегла́сно зовы́й:/ Иису́се Преблаги́й,/ Ты еси́ сла́ва рабо́в Твои́х.</p>
<p>
<red>Сла́ва, глас то́йже, самогла́сен. Ге́рманово:</red>
</p>
<p>О́тче Златоу́сте,/ я́ко река́ Богото́чная, из Еде́ма та́инственно исходя́щи,/ в нача́ла четы́ри,/ претека́я твои́ми словесы́ земны́я концы́,/ вся́каго ве́рнаго напои́л еси́ всезлаты́м уче́нием твои́м./ Тем, возвраще́ние твои́х Боже́ственных моще́й/ нам я́ве гра́дски написа́в,/ ны́не моли́ спасти́ся душа́м на́шим,/ Иоа́нне, воспева́ющих тя.</p>
<p>
<red>И ны́не, Богоро́дичен: </red>От вся́ких бед рабы́ Твоя́:</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны от кано́на свята́го, песни́ 3-я и 6-я. Проки́мен, глас 1: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум. <red>Стих: </red>Услы́шите сия́, вси язы́цы, внуши́те, вси, живу́щий по вселе́нней.<red> Апо́стол ко Евре́ем, зача́ло 318. Аллилу́йя, глас 2: </red>Уста́ пра́веднаго поуча́тся прему́дрости,/ и язы́к его́ возглаго́лет суд<red>. Стих: </red>Зако́н Бо́га его́ в се́рдце его́,/ и не за́пнутся стопы́ его́. <red>Ева́нгелие от Иоа́нна, зача́ло 36. Прича́стен: </red>В па́мять ве́чную бу́дет пра́ведник:</p>
<p>
<red>Моли́тва</red>
</p>
<p>О святи́телю вели́кий Иоа́нне Златоу́сте! Мно́гая и разли́чная дарова́ния от Го́спода прия́л еси́ и, я́ко раб благи́й и ве́рный, вся да́нныя тебе́ тала́нты до́бре умно́жил еси́: сего́ ра́ди вои́стину вселе́нский учи́тель был еси́, я́ко всяк во́зраст и вся́ко зва́ние от <red>Тебе</red>́ поуча́ется. Ты еси́ отроко́м - послуша́ния о́браз, ю́ным - целому́дрия свети́ло, муже́м - трудолю́бия наста́вник, ста́рым - незло́бия учи́тель, и́ноком - воздержа́ния пра́вило, моля́щимся - вождь от Бо́га вдохнове́нный, му́дрости и́щущим - ума́ просвети́тель, вити́ям доброглаго́ливым - сло́ва жива́го исто́чник неисчерпа́емый, благотворя́щим - милосе́рдия звезда́, нача́льствующим - правле́ния му́драго о́браз, пра́вды ревни́телем - дерзнове́ния вдохнови́тель, пра́вды ра́ди гони́мым - терпе́ния наста́вник: всем вся был еси́, да вся́ко не́кия спасе́ши. Над все́ми же си́ми стяжа́л еси́ любо́вь, я́же есть соу́з соверше́нства, и то́ю, я́ко си́лою Боже́ственною, вся дарова́ния во еди́нем лице́ твое́м во еди́но совокупи́л еси́, и ту́южде любо́вь, разделе́нная примиря́ющую, в толкова́нии слове́с апо́стольских всем ве́рным пропове́дал еси́. Мы же гре́шнии, по еди́ному ки́йждо свое́ дарова́ние иму́ще, едине́ния ду́ха в сою́зе ми́ра не и́мамы, быва́ем тщесла́вни, друг дру́га раздража́юще, друг дру́гу зави́дяще: сего́ ра́ди дарова́ния на́ша разделе́нная не в мир и спасе́ние, но во вражду́ и осужде́ние нам явля́ются. Те́мже к тебе́, святи́телю Бо́жий, припа́даем, раздо́ром обурева́еми, и в сокруше́нии се́рдца про́сим: моли́твами твои́ми, отжени́ от серде́ц на́ших вся́ку го́рдость и за́висть, нас разделя́ющия, да во мно́зех у́дех еди́но те́ло церко́вное бу́дет, да по словеси́ твоему́ моли́твенному возлю́бим друг дру́га и единомы́слием испове́мы Отца́ и Сы́на и Свята́го Ду́ха, Тро́ицу Единосу́щную и Неразде́льную, ны́не и при́сно и во ве́ки веко́в. Ами́нь.</p>
</section>
