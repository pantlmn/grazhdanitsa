<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Феодо́сия, То́темскаго чудотво́рца</p>
</title><p>
<red>На ма́лой вече́рни</red>
</p>
<p>На Го́споди, воззва́х: <red>стихи́ры на 4, глас 1.</red>
</p>
<p>
<red>Подо́бен: </red>Небе́сных чино́в ра́дование:</p>
<p>Небе́сная возжеле́л еси́ ви́дети,/ до́лу влеку́щая презре́л еси́,/ тве́рдым смы́слом чистоту́ соблю́д./ Не пре́зри у́бо нас, к тебе́ прибега́ющих:/ тя бо к Бо́гу и́мамы хода́тая/ и моли́твенника о душа́х на́ших.</p>
<p>Непреста́нным раче́нием влеко́м/ к Го́рним добро́там Царя́ Христа́,/ сле́зными струя́ми и все́нощными бде́нии/ злостра́стия те́рние искорени́л еси́/ и, я́коже крин, дави́дски процве́л еси́,/ Богоблаже́нне о́тче Феодо́сие.</p>
<p>Яви́ся нам исто́чник спасе́ния/ и река́ цельбоно́сных вод/ гроб преподо́бнаго Феодо́сия,/ струи́ исцеле́ний излива́я,/ прииди́те, почерпе́м усе́рдно вси/ злолю́тых всех избавле́ние.</p>
<p>
<red>Сла́ва, глас 6:</red>
</p>
<p>Прииди́те, вси ве́рнии,/ духо́вно торжеству́йте,/ прииди́те и ви́дите,/ е́же ны́не яви́ся от веще́ственнаго сосу́да,/ невеще́ственную благода́ть, от гро́ба Богому́драго Феодо́сия кипя́щую,/ к нему́же с весе́лием возопии́м, глаго́люще:/ о всеблаже́нне,/ Христа́ моли́ непреста́нно спасти́ся душа́м на́шим.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́,/ Тебе́ мо́лимся: моли́ся, Влады́чице, со святы́ми апо́столы/ поми́ловати ду́ши на́ша.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>До́ме Евфра́фов:<style name="color-red"/>
</p>
<p>Две́ри Небе́сныя/ восприя́ша по́стника,/ пустыннолю́бную го́рлицу,/ све́тло сия́ющую чуде́с зарю́,/ Феодо́сия Богому́драго.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Ду́ха Свята́го/ озаре́н благода́тию,/ град оте́чества земна́го оста́вил еси́,/ пресе́льник яви́лся еси́, о́тче,/ и ны́не в Вы́шних Влады́це предстои́ши.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Небе́снаго граждани́на,/ земна́го А́нгела,/ мо́лим тя, о́тче Феодо́сие,/ испроси́ у Христа́ Бо́га/ спасе́ние душа́м на́шим.</p>
<p>
<red>Сла́ва, глас 8:</red>
</p>
<p>Преподо́бне о́тче,/ орга́н был еси́ Пресвята́го Ду́ха,/ по́стническими по́двиги плоть покори́л еси́ ду́хови,/ те́мже и чуде́с дарова́ние восприя́л еси́, Богому́дре Феодо́сие./ И ны́не со А́нгелы ликовству́еши/ у Христа́ Бо́га и Спа́са душ на́ших.</p>
<p>
<red>И ны́не, Богоро́дичен: </red>Влады́чице, приими:</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>На Вели́цей вече́рни</red>
</p>
<p>Блаже́н муж: <red>1-й антифо́н. </red>На Го́споди, воззва́х:<red> поста́вим стихо́в 8 и пое́м стихи́ры, глас 4.</red>
</p>
<p>
<red>Подо́бен: </red>3ва́нный свы́ше:</p>
<p>Преподо́бне о́тче,/ мяте́ж мирски́й оста́вив/ и крест твой взем,/ после́довал еси́ нас ра́ди распе́ншемуся Христу́,/ посто́м и жа́ждею плотски́я стра́сти умертви́л еси́,/ грехо́вное же те́рние всено́щными по́двиги искорени́л еси́,/ сле́зными исто́чники напои́л еси́ ни́ву души́ твоея́,/ возде́лав плод стори́чный./ И ны́не предстои́ши всех Царю́,/ Его́же моли́ спасти́ и просвети́ти ду́ши на́ша.</p>
<p>Преподо́бне о́тче,/ ю́ностная взыгра́ния покори́в ду́хови,/ яви́лся еси́ нам безме́здный врач,/ многоразли́чныя неду́ги исцеля́яй к ра́це твое́й притека́ющих,/ небовосхо́дная доброде́телей ле́стница,/ по не́йже восте́кл еси́ к восприя́тию трудо́в по́чести,/ к жела́емому Христу́,/ Его́же моли́ спасти́ и просвети́ти ду́ши на́ша.</p>
<p>Преподо́бне о́тче Феодо́сие,/ кто́ испове́сть труды́ твоя́,/ бде́ние же и сухояде́ние,/ и е́же на земли́ лега́ние,/ и пусты́нное озлобле́ние?/ Безстра́стия сосу́д был еси́,/ благода́ти испо́лнен Свята́го Ду́ха,/ А́нгелом собесе́дниче и преподо́бным сожи́телю,/ Вседержи́телю Бо́гу возложи́л еси́ себе́,/ Его́же моли́ спасти́ и просвети́ти ду́ши на́ша.</p>
<p>
<red>И́ны стихи́ры, глас то́йже.</red>
</p>
<p>
<red>Подо́бен: </red>Я́ко до́бля:</p>
<p>Я́ко свети́ло, просия́л еси́/ по́двиги и терпе́нием,/ яви́вся благоче́стия тве́рдое основа́ние/ и стена́ незы́блема гра́ду на́шему,/ миротле́нную красоту́ презре́л еси́/ любве́ ра́ди Вседержи́теля Бо́га,/ Его́же о нас моли́,/ усе́рдно творя́щих всечестну́ю па́мять твою́.</p>
<p>Я́ко непобеди́мый ратобо́рец,/ Богому́дре Феодо́сие,/ ору́жием кре́стным победи́л еси́ вра́жия полки́,/ вме́сто мя́гких риз вери́гами стягну́в те́ло твое́,/ и восприя́л еси́ от Бо́га безконе́чное блаже́нство,/ Его́же моли́ о чту́щих твое́ честно́е успе́ние.</p>
<p>Я́ко на ка́мени ве́ры/ утверди́в себе́, Феодо́сие,/ ника́коже поколеба́лся еси́ жите́йскими прило́ги,/ власяни́цею те́ло твое́ оде́яв,/ обнажи́л еси́ кова́рство дре́вле в раи́ предобнажи́вшаго,/ и, во Све́те невече́рнем веселя́ся,/ помина́й тя воспева́ющий.</p>
<p>
<red>Сла́ва, глас 6:</red>
</p>
<p>Возсия́ нам пресве́тлое торжество́/ целому́дрия стяжа́теля,/ соше́дшеся у́бо,/ пе́сненными похвала́ми досто́йно сего́ ублажи́м, глаго́люще:/ ра́дуйся, по́стником насле́дниче и печа́ть изве́стная;/ ра́дуйся, свети́льниче пресве́тлый,/ чудесы́ многоразли́чными притека́ющия озаря́яй;/ ра́дуйся, скорбя́щих утеше́ние/ и в беда́х су́щим те́плый засту́пниче./ И ны́не, Богому́дре Феодо́сие,/ не преста́й моля́ся о чту́щих ве́рно па́мять твою́.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне и чте́ния три преподо́бническая (зри страни́цы 40</red>
<red>-</red>
<red>42).</red>
</p>
<p>
<red>На ли́тии стихи́ры самогла́сны. Глас 1:</red>
</p>
<p>По́стника и́стиннаго почти́м <red>Днесь</red>,/ с весе́лием ше́ствовавша по стопа́м Влады́чним,/ во пло́ти безпло́тныя враги́ победи́вшего./ Да ликовству́ют у́бо вси благоче́стно,/ изря́днее же со́бранное им честно́е ста́до./ Те́мже, соше́дшеся в па́мять его́,/ воспое́м Христа́ Бо́га на́шего,/ да пода́ст нам моли́твами его́ мир и ве́лию ми́лость.</p>
<p>
<red>Глас 2:</red>
</p>
<p>Яви́лся еси́ де́латель милосе́рдаго Влады́ки,/ И́же и во единонадеся́тый час прише́дшия и де́лавшия/ от пе́рваго часа́ де́лавшим уподобля́ет;/ ты же, <red>вся</red> дни жития́ твоего́/ недрема́нно де́тели духо́вныя соверша́я/ и в после́днее вре́мя по́стническия по́двиги обновля́я,/ к неизрече́нней ра́дости дости́гл еси́,/ возду́шная мыта́рства прелете́в./ Моли́ у́бо спасти́ся ду́шам на́шим.</p>
<p>Ве́чная в Вы́шних взыска́л еси́,/ до́лу же влеку́щая вся оста́вил еси́,/ кре́стною па́лицею стра́стное жития́ мо́ре пресе́кл еси́,/ мы́сленнаго же фарао́на погрузи́л еси́;/ де́тельми, я́ко заря́ми, облиста́еши,/ хра́му у́бо, в не́мже лежа́т честны́я мо́щи твоя́,/ я́ко ца́рскую у́тварь, иму́щу,/ гра́ду же, я́ко трубе́, велегла́сно вопию́щу/ и хва́лящуся неисчерпа́емым исто́чником чуде́с/ и моли́твенником о душа́х на́ших.</p>
<p>
<red>Сла́ва, глас 5:</red>
</p>
<p>Воспои́м согла́сно в пе́снех/ духо́вною цевни́цею преблаже́ннаго Феодо́сия,/ све́тлость благоче́стия,/ любве́ Христо́вы де́лателя усе́рднаго,/ реку́ незави́стну смире́ния,/ чистоты́ сокро́вище, пра́вило воздержа́ния,/ столп терпе́ния,/ Ду́ха Боже́ственнаго си́лою злоко́зненнаго лестца́ победи́вшаго,/ ни́щим утеше́ние, боля́щим исцеле́ние,/ стра́нным прие́мника,/ гра́ду на́шему засту́пника./ Те́мже, похваля́юще его́, вси та́ко рцем:/ в Вы́шних всех Влады́це предстоя́, Феодо́сие,/ предста́ни, о́тче, чту́щим тя всегда́/ и спаси́ ста́до твое́ моли́твами твои́ми.</p>
<p>
<red>И ны́не, глас то́йже:</red>
</p>
<p>Ве́тхий де́ньми, младе́нствовав пло́тию,/ Мате́рию Де́вою в це́рковь прино́сится,/ Своего́ зако́на исполня́я обеща́ние,/ Его́же Симео́н прии́м, глаго́лаше:/ ны́не отпуща́еши с ми́ром,/ по глаго́лу Твоему́, раба́ Твоего́:/ ви́деста бо о́чи мои́ спасе́ние Твое́, Святы́й.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:</p>
<p>Егда́ распали́ тя, Богому́дре,/ Боже́ственное жела́ние,/ преоби́дел еси́ пло́ти мудрова́ние,/ невозвра́тно после́дуя Христу́:/ те́ло твое́ удручи́л еси́ бде́нием,/ омыва́я ду́шу слез тече́ньми,/ сокруши́л еси́ бесо́вская стремле́ния/ и, я́коже зла́то горни́лом,/ очи́стив себе́ добродете́льми,/ ра́дуяся, взыва́еши:/ сла́ва, Человеколю́бче, Твоему́ снизхожде́нию.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Егда́ основа́ние кре́пко/ положи́л еси́ в души́ твое́й, о́тче,/ тогда́ Авраа́мле стяжа́в удобре́ние,/ град оте́чества оста́вил еси́/ и по пло́ти сро́дники/ и, вся во уме́ты вмени́в,/ я́ко пресе́льник, уедини́лся еси́ в междоре́чии,/ еди́н Еди́ному рабо́тая Христу́,/ немо́лчным славосло́вием ра́дуяся и вопия́:/ сла́ва, Человеколю́бче, Твоему́ смотре́нию.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Егда́ преставле́ния твоего́ к Бо́гу вре́мя приспе́,/ тогда́ непоро́чная твоя́ душа́/ непреткнове́нно от возду́шных мыта́рств,/ я́ко небопа́рный оре́л,/ крило́ма доброде́телей на высоту́ востече́,/ и ра́дости избра́нных сподо́бися,/ и та́мо с Серафи́мы Го́сподеви вопие́т:/ сла́ва, Человеколю́бче, Твоему́ смотре́нию.</p>
<p>
<red>Сла́ва, глас то́йже:</red>
</p>
<p>Благода́ть Боже́ственная созыва́ет нас/ к похвале́нию Спа́сова и́стиннаго рачи́теля:/ сей бо, ду́шу и те́ло очи́стив от страсте́й,/ Пресвято́му Ду́ху яви́ся прекра́сное селе́ние,/ А́нгельским чи́ном присовокупи́ся,/ и́хже житию́ на земли́ поревнова́;/ сего́ ра́ди со дерзнове́нием предстои́т Святе́й Тро́ице/ и мо́лит спасти́ся душа́м на́шим.</p>
<p>
<red>И ны́не, Богоро́дичен: </red>О, чудесе́ но́ваго:</p>
<p>
<red>На благослове́нии хле́бов, тропа́рь преподо́бнаго, два́жды, </red>и Богоро́дице Де́во:<red> еди́ножды.</red>
</p>
<p>
<red>Тропа́рь преподо́бнаго, глас 1:</red>
</p>
<p>От ю́ности, преподо́бне Феодо́сие,/ жела́ние твое́ ко Христу́ Бо́гу впери́л еси́,/ его́же ра́ди град и оте́чество оста́вль/ и сла́ву су́етную, я́ко прах, вмени́в,/ после́довал еси́ преподо́бному Дими́трию/ и оби́тели его́ сожи́тель был еси́,/ пресели́вся ко гра́ду То́тьме/ и в междоре́чие всели́вся,/ посто́м и бде́нием, и власяны́м одея́нием,/ и вери́гами те́ло твое́ удручи́л еси́./ Сего́ ра́ди Бог, ви́дев твоя́ труды́,/ по преставле́нии твое́м чудесы́ обогати́ тя:/ бе́сы изгоня́еши и слепы́я просвеща́еши,/ от вся́ких неду́г и бед избавля́еши приходя́щия к тебе́ с ве́рою и вопию́щия:/ сла́ва Да́вшему ти кре́пость,/ сла́ва Венча́вшему тя,/ сла́ва Даю́щему тобо́ю всем исцеле́ние.</p>
<p>
<red>Ин тропа́рь, глас 2:</red>
</p>
<p>От мирска́го мяте́жа изше́д,/ преподо́бне о́тче наш Феодо́сие,/ и в ти́хое приста́нище дости́г,/ преподо́бному Дими́трию сожи́тель был еси́,/ и отту́ду, Бо́жиим Ду́хом направля́емь,/ во град То́тьму пресели́лся еси́,/ и во ото́цех водны́х оби́тель себе́ воздви́гл еси́,/ иде́же равноа́нгельное житие́ пожи́в,/ после́довал еси́ Христу́,/ Его́же ра́ди влася́ну ри́зу и вери́ги на те́ле твое́м носи́л еси́./ Смире́нием и нищелю́бием украси́вся,/ сла́ву су́етную презре́л еси́/ и оте́ческое име́ние до́бре расточи́л еси́,/ моле́нием же к Бо́гу и сле́зными струя́ми бе́сы посрами́л еси́,/ те́мже по успе́нии твое́м Христо́с да́ром чуде́с обогати́ тя./ Име́я у́бо дерзнове́ние ко Го́споду,/ преподо́бне о́тче наш Феодо́сие,/ моли́ Христа́ Бо́га, да спасе́т ду́ши на́ша.</p>
<p>
<red>Сла́ва, и ны́не, Богоро́дичен.</red>
</p>
<p>
<red>На у́трени</red>
</p>
<p>На Бог Госпо́дь: <red>тропа́рь преподо́бнаго. Сла́ва, ин тропа́рь. И ны́не, Богоро́дичен 2-го гла́са.</red>
</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен: </red>Прему́дрости Сло́ва:</p>
<p>Воздержа́ния кре́постию изобрази́л еси́ зако́нная веле́ния/ не на дсце́, но на скрижа́лех се́рдца:/ свое́ю во́лею, о́тче Феодо́сие, а́ки ко кресту́, пригвозди́в себе́,/ претерпе́л еси́ жесто́кое одея́ние и пусты́нное озлобле́ние,/ неви́димыя же враги́ победи́л еси́ му́жески./ Те́мже успе́ние твое́ пра́зднуем и ве́рно пе́сньми восхваля́ем.</p>
<p>
<red>Сла́ва, и ны́не, Богоро́дичен:</red>
</p>
<p>Возбра́нной воево́де и засту́пнице на́шей,/ к Тебе́ прибега́ем, Пречи́стая Богоро́дице:/ возбрани́, Чи́стая, плену́ющу нас диа́волу/ и вводя́щу в стра́сти безче́стия./ Те́мже припада́ем ко Твоему́ пречестно́му о́бразу,/ прося́ще изба́витися вся́кия му́ки и огня́ ве́чнаго./ Заступи́ нас, Ма́ти Христа́, Царя́ Небе́снаго, да зове́м Ти:/ ра́дуйся, Неве́сто Неневе́стная.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен: </red>Ско́ро предвари́:</p>
<p>Притеце́м усе́рдно к моще́м преподо́бнаго Феодо́сия/ и почерпе́м сугу́бую благода́ть, душа́м спасе́ние и телесе́м здра́вие,/ восхваля́юще Христа́ Бо́га на́шего,/ И́же Своего́ уго́дника просла́ви и да́ром чуде́с обогати́,/ па́мять же преподо́бнаго святу́ю почита́юще.</p>
<p>
<red>Сла́ва, и ны́не, Богоро́дичен:</red>
</p>
<p>Ум челове́ческий по достоя́нию пе́ти Тя, Влады́чице Пречи́стая Богоро́дице, недоуме́ет./ Но мы зове́м Ти, я́коже Арха́нгел Гаврии́л провеща́:/ ра́дуйся, Ада́мово свобожде́ние;/ ра́дуйся, прама́тере Е́вы оправда́ние;/ ра́дуйся, ми́ру спасе́ние;/ ра́дуйся, Ма́ти Христа́ Бо́га.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: Прему́дрости на пе́рси возле́г:</red>
</p>
<p>Весели́ся, гра́де Во́логда,/ воспита́вый в по́стницех просия́вшаго, о́трасль благу́ю;/ красу́йся, гра́де, при не́мже обита́ преподо́бный,/ и лику́й, междоре́чие, я́ко име́я в себе́ сожи́тельствующа Богому́драго Феодо́сия,/ ра́ку же моще́й его́, точа́щу исцеле́ния и бесо́вския полки́ прогоня́ющу./ Сего́ ра́ди вси просла́вим Христа́ Бо́га на́шего:/ о Влады́ко! Ве́лие милосе́рдие Твое́,/ я́ко прояви́л еси́ нам вели́ка чуде́с дарова́теля,/ земли́ Росси́йстей украше́ние/ и моля́щася изба́витися нам от вся́ких лю́тых обстоя́ний.</p>
<p>
<red>Сла́ва, и ны́не, Богоро́дичен:</red>
</p>
<p>О Тебе́ ра́дуется, Благода́тная, вся́кая тварь,/ А́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвало́,/ из Нея́же Бог воплоти́ся и Младе́нец бысть, пре́жде век Сый Бог наш:/ ложесна́ бо Твоя́ престо́л сотвори́/ и чре́во Твое́ простра́ннее Небе́с соде́ла./ О Тебе́ ра́дуется, Благода́тная, вся́кая тварь, сла́ва Тебе́.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми? Вся́кое ды́хание:<red> Ева́нгелие от Матфе́я, зача́ло 43.</red>
</p>
<p>
<red>По 50-м. псалме́ стихи́ра, глас 6:</red>
</p>
<p><red>Днесь</red> све́тло торжеству́ет Це́рковь Твоя́, Го́споди,/ я́ко багряни́цею многоце́нною, крася́щися/ неистощи́мым сокро́вищем моще́й Богому́драго Феодо́сия,/ и, я́ко ца́рским ски́петром, хва́лящися, вопие́т:/ сицева́ моя́ рожде́ния,/ такови́и мои́ сы́нове,/ и́хже породи́х Креще́нием,/ воспита́х же стра́хом Госпо́дним,/ ны́не ви́жду и́стинне вене́чника избра́ннаго,/ да мо́лится ко Го́споду о вселе́нней,/ о стране́ и гра́дех на́ших и о чту́щих ве́рно честну́ю па́мять преподо́бнаго.</p>
<p>
<red>Кано́н Богоро́дицы, на 6 и преподо́бнаго два кано́на, на 8. Кано́н преподо́бному Феодо́сию пе́рвый, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</p>
<p>Озари́, Христе́ Бо́же Преве́чный, Све́те от Све́та, омраче́ннаго мя,/ да Богому́драго пою́ Феодо́сия.</p>
<p>Све́та сподо́би, о́тче, прине́сшаго тебе́ пе́ние невече́рняго улучи́ти,/ в не́мже лику́еши.</p>
<p>Любве́ Боже́ственный теплото́ю разже́гся, преподо́бне,/ изсуши́л еси́ пото́ки стра́стнаго взыгра́ния.</p>
<p>
<red>Богоро́дичен: </red>Во утро́бе Твое́й вме́щши Невмести́маго, всех Творца́,/ изба́ви от лю́тых пою́щия Тя, Всенепоро́чная.</p>
<p>
<red>Ин кано́н, в не́мже о чудесе́х преподо́бнаго. Глас 6.</red>
</p>
<p>
<red>Песнь 1</red>
</p>
<p>
<red>Ирмо́с: </red>Се́ченое, сече́тся/мо́ре Чермнно́е,/ волнопита́емая же изсуша́ется глубина́,/ та́яжде ку́пно безору́жным бы́вши проходи́ма/ и всеору́жным гроб./ Песнь же Богокра́сная воспева́юща:/ сла́вно просла́вися Христо́с, Бог наш.</p>
<p>А́гнче Пречи́сте, Бо́жий Сло́ве,/ низпосли́ мне сло́во, недосто́йному, воспе́ти чудеса́ преподо́бнаго Твоего́ Феодо́сия,/ его́же в по́двизех просла́вил еси́, усе́рдно к Тебе́ воспева́юща:/ сла́вно просла́вися Христо́с Бог наш.</p>
<p>Весь возло́жся Зижди́телеви/ и сла́ву вре́менную презре́ти жела́я,/ желе́зы те́ло твое́ стягну́в, к по́двигу устреми́лся еси́,/ Боже́ственною разже́гся ре́вностию, в моли́твах же к Бо́гу воспева́я:/ сла́вно просла́вися Христо́с Бог наш.</p>
<p>Го́рдаго зми́я смире́нием твои́м попра́в,/ плотска́я взыгра́ния умертви́л еси́,/ и жите́йския сла́сти терпе́нием, а́ки мече́м, посе́кл еси́,/ преподо́бне Феодо́сие, Го́сподеви вопия́:/ сла́вно просла́вися Христо́с Бог наш.</p>
<p>
<red>Богорбдичен: </red>Де́вство сохрани́вши некра́домо,/ от Ду́ха Свя́та заче́нши, родила́ еси́ Бо́га Сло́ва/ и по Рождестве́ пребыла́ еси́, я́коже и пре́жде, Богоневе́сто Влады́чице./ Те́мже спаси́ нас, вопию́щих:/ сла́вно просла́вися Христо́с Бог наш.</p>
<p>
<red>Песнь 3</red>
</p>
<p>
<red>Ирмо́с: </red>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</p>
<p>Возлюби́л еси́ от ю́ности усе́рдно Христо́ви рабо́тати,/ Его́же ра́ди вся презре́л еси́, до́лу влеку́щая.</p>
<p>Очи́стив ум, те́ло и дух, треблаже́нне,/ дом был еси́ Трисо́лнечнаго Све́та,/ укра́шен доброде́тельми.</p>
<p>Естество́ пло́ти воздержа́нием утончи́л еси́,/ Христа́ име́я, Феодо́сие, укрепля́юща тя к по́двигом.</p>
<p>
<red>Богоро́дичен: </red>Моли́, Всечи́стая и Неискусобра́чная Мари́е, Сы́на Твоего́ и Бо́га на́шего,/ посла́ти нам ве́лию ми́лость.</p>
<p>
<red>Ин</red>
</p>
<p>
<red>Ирмо́с: </red>Госпо́дь Сый всех и Зижди́тель Бог,/ созда́нное Безстра́стный, обнища́в, Себе́ соедини́,/ и Па́сха, за я́же хотя́ше умре́ти,/ Сам Сый, Себе́ предпожре́:/ яди́те, - вопия́, - Те́ло Мое́/ и ве́рою утверди́теся.</p>
<p>Еди́наго возлюби́л еси́ Христа́, преподо́бне Феодо́сие,/ во пло́ти безпло́тных полки́ посрами́л еси́/ и по преставле́нии твое́м чудеса́ то́чиши:/ явле́нием бо со ико́ною Пречи́стыя Богома́тере деви́цу разсла́бленную от одра́ возста́вил еси́.</p>
<p>Житие́ непоро́чно на земли́ соверши́л еси́, преподо́бне,/ ны́не же стра́сти неду́жных исцеля́еши:/ стра́ждущему бо на но́вый ме́сяц от лука́ваго ду́ха триле́тное вре́мя здра́вие по́дал еси́,/ прише́дшу ко свято́му гро́бу твоему́.</p>
<p>Зижди́телю предстои́ши к Нему́ дерзнове́ние и́маши, о́тче./ К ра́це бо твое́й прише́дшая жена́,/ шум, и дво́ицы глаго́лание, и пе́ния у́бо слы́шавши, ужасе́ся;/ ма́нием же каса́ния оче́с прозре́ние пода́л еси́ ей,/ назна́менуя святы́я воды́ кропле́ние.</p>
<p>
<red>Богоро́дичен: </red>Из ко́рене Иессе́ова изра́стши жезл, цвет нося́щий - Христа́, Соде́теля вся́кия тва́ри,/ увяди́вшаго сады́ непло́днаго ра́зума,/ Де́во Богоро́дице, спаси́ ны от грехо́вных страсте́й,/ прибега́ющия в кров Твой с ве́рою.</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости наста́вниче:</p>
<p>Премно́жеством доброде́телей от младе́нства житие́ украси́л еси́,/ помы́слив от зе́мных на Небе́сная,/ и, де́лом соверши́в, о́тче Феодо́сие, сла́ву и бога́тство тле́нное ни во что же вмени́л еси́;/ посто́м и власяны́м одея́нием плоть твою́ изнуря́л еси́,/ всено́щным же стоя́нием и моли́твами собесе́дник а́нгельским лико́м показа́лся еси́./ Моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим Пресвято́е Рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою Пресвято́му Рождеству́ Твоему́.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Си́лою Влады́чнею лестна́ кова́рство разруши́л еси́,/ преше́д немяте́жно в ра́йская селе́ния.</p>
<p>Па́че бу́дущаго ничто́же и́но предпочти́ л еси́/ и сего́ ра́ди насле́довал еси́ ве́чное блаже́нство, о́тче наш Феодо́сие.</p>
<p>Сле́зными пото́ки омы́л еси́ нечистоту́ грехо́вную,/ бде́нием же и моли́твами ли ко́м святы́х сопричте́н был еси́.</p>
<p>
<red>Богоро́дичен: </red>Ед и́ну Тя пое́м и по рождестве́ Де́ву, Богоро́дице:/ Ты бо Сло́во пло́тию нетле́нно родила́ еси́ ми́рови.</p>
<p>
<red>Ин</red>
</p>
<p>
<red>Ирмо́с: </red>Удиви́ся Твой ра́зум от <red>мене</red>́,/ услы́шавшу пресла́вная веле́ния смотре́ния Твоего́,/ укрепи́ся же возлюбле́нием Твоего́ схожде́ния,/ Ты бо моея́ нищеты́ не отве́рглся еси́.</p>
<p>Феодо́сие блаже́нне, воздержа́нием во пло́ти/ стра́сти чу́вственный умертви́л еси́/ и по успе́нии твое́м стра́сти неду́жных разреша́еши:/ одержи́маго бо тряса́вицею свободи́л еси́ от неду́га.</p>
<p>Исто́чники сле́зными напои́в ни́ву души́ твоея́, о́тче,/ чудесы́ просия́л еси́, я́ко звезда́, многосве́тлая:/ боле́знующаго очи́ма уврачева́л еси́,/ младе́нца же спасл еси́, му́чима от лука́ваго ду́ха.</p>
<p>Ко Творцу́ о нас мо́лишися, преподо́бне,/ и да́руеши цельбы́ неоску́дно припада́ющим к ра́це твое́й:/ хрома́го от боле́зни уврачева́л еси́/ и ходи́ти непреткнове́нно устро́ил еси́.</p>
<p>
<red>Богоро́дичен: </red>Лю́дем яви́ся обновле́ние, Влады́чице:/ Ты бо родила́ еси́ во вре́мени от Отца́ рожде́ннаго пре́жде век,/ нас же ра́ди от <red>Тебе</red>́ воплоти́вшегося/ и спа́сшаго от пе́рвыя кля́твы род челове́ческий.</p>
<p>
<red>Песнь 5</red>
</p>
<p>
<red>Ирмо́с: </red>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</p>
<p>О́ко се́рдца упра́вив ко Творцу́ всех, Феодо́сие,/ и разсмотри́в, ко́зни вра́жия/ твои́м тве́рдым смы́слом низложи́л еси́.</p>
<p>Мудрова́ния пло́ти покори́л еси́ ду́хови,/ умо́м к Вы́шнему возревнова́в,/ и от Него́ прия́л еси́ духо́вную благода́ть.</p>
<p>Основа́ние, его́же проти́вник не подви́же,/ кре́пко положи́в в души́ твое́й,/ живу́ща име́л еси́ Свята́го Ду́ха.</p>
<p>
<red>Богоро́дичен: </red>Щедро́т бе́здну иму́щи, Де́во Богоро́дице,/ при́зри на мя, озло́бленнаго грехми́,/ и в ров па́дша возведи́ к покая́нию.</p>
<p>
<red>Ин</red>
</p>
<p>
<red>Ирмо́с: </red>Богоя́вления Твоего́, Христе́,/ к нам ми́лостивно бы́вшего,/ Иса́ия Свет ви́дев Невече́рний,/ из но́щи у́треневав, взыва́ше:/ воскре́снут ме́ртвии,/ и воста́нут су́щии во гробе́х,/ и вси земноро́днии возра́дуются.</p>
<p>Мно́гое име́я дерзнове́ние к Зижди́телю, о́тче Феодо́сие,/ мно́гими мя, лю́тыми страстьми́ содержи́маго, исцели́,/ я́коже и деви́цу, все́ми у́ды разсла́бленную,/ прикосну́вшуюся ра́це твое́й, исцели́л еси́.</p>
<p>Недрема́нно после́дуя Христу́,/ плоть нас ра́ди прие́мшу и о́чи слепа́го отве́рзшу, Феодо́сие,/ жене́ слепе́й и о́ком неви́дящему прозре́ние по́дал еси́,/ и нас просвети́, пою́щих тя.</p>
<p>К Серафи́мом приобщи́вся, преподо́бне Феодо́сие,/ вся́ческих Творца́ и Влады́ку преклони́л еси́ на милосе́рдие:/ седмоле́тное вре́мя не слы́шавшему уши́ма, дарова́л еси́ здра́вие.</p>
<p>
<red>Богоро́дичен: </red>Огнь Боже́ственный во утро́бе поне́сши, Богоневе́сто Пречи́стая,/ попали́ на́ша стра́сти душетле́нныя/ и просвети́ сердца́ пою́щих,/ да вси Тебе́ прославля́ем, ро́ждшую Го́спода, всю тварь содержа́щего.</p>
<p>
<red>Песнь 6</red>
</p>
<p>
<red>Ирмо́с: </red>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</p>
<p>Авраа́му подо́бяся, оста́вив земна́го оте́чества град,/ мно́гим тща́нием Христу́ после́довал еси́.</p>
<p>Бога́тство и сла́ву презре́в,/ одея́ние жесто́кое носи́л еси́,/ сим истка́в себе́ оде́жду нетле́ния.</p>
<p>Удобри́л еси́ себе́, Богому́дре,/ кра́сными восхожде́нии к Небе́сным восте́к, Боже́ственными кри́лы.</p>
<p>
<red>Богоро́дичен: </red>Де́вство чи́сто соблю́дши/ и Безле́тное Сло́во под коне́ц ле́том ро́ждши,/ Твои́м моле́нием спаси́ пою́щия Тя.</p>
<p>
<red>Ин</red>
</p>
<p>
<red>Ирмо́с: </red>Зве́рю бе́здны предае́тся проро́к Ио́на,/ глубине́ морско́й,/ прообразу́я Твое́, Сло́ве, тридне́вное воста́ние./ Тем и взыва́ше:/ из глубины́ преиспо́дния возведи́ живо́т мой,/ Благоутро́бне.</p>
<p>Пресвяте́й Тро́ице дом себе́ устро́ив,/ пусты́ню возлюби́л еси́/ и по преселе́нии твое́м к Бо́гу посеща́еши ученики́ твоя́,/ ста́рца разсла́бленнаго укрепи́л еси́/ и младе́нцу разреши́л еси́ слепоту́.</p>
<p>Ра́ка моще́й твои́х, о́тче Феодо́сие, неоску́дно исцеле́ния источа́ет приходя́щим с ве́рою:/ главну́ю боле́знь и разслабле́ние те́ла жене́ разреши́л еси́,/ челове́ка же одержи́маго от лука́ваго ду́ха свободи́л еси́.</p>
<p>Све́том Боже́ственным озаря́емь свы́ше,/ чудесы́ просия́л еси́/ и мрак де́монский разруша́еши;/ нас же, прегреше́ньми объюроде́вших, уцелому́дри,/ я́коже изсту́пльших ума́ уцелому́дрил еси́.</p>
<p>
<red>Богоро́дичен: </red>Тя прови́де Дании́л несе́ченную го́ру,/ из нея́же отто́ржеся ка́мень без руку́,/ прообразу́я от <red>Тебе</red>́ воплоще́ние Безле́тнаго в ле́то./ Нас же, во глубине́ злых прегреше́ний тружда́ющихся, спаса́еши, Богоро́дице,/ еди́на земны́м прибе́жище.</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:</p>
<p>Воздержа́нием плоть изнури́л еси́/ и непреста́нными моли́твами, я́ко А́нгел, возвы́сился еси́,/ струя́ми же сле́зными бесо́вския полки́ погрузи́л еси́./ И ны́не во Све́те невече́рнем лику́еши у Христа́ Бо́га/ и приходя́щим ко свято́му твоему́ гро́бу неоску́дно исцеле́ние подае́ши,/ ве́рою вопию́щим тебе́:/ ра́дуйся, о́тче Феодо́сие Богому́дре.</p>
<p>
<red>И́кос:</red>
</p>
<p>Возревнова́в о Боже́ственных бде́ниих/ и те́сным на земли́ ше́ствовав путе́м,/ Небе́сных простра́нствия ра́достне дости́гл еси́,/ иде́же зри́ши Пресвяту́ю Тро́ицу,/ дарова́ньми чуде́с обогаща́емь./ Мы же, терпе́нию твоему́ дивя́щеся, си́це вопие́м:/ ра́дуйся, чи́стое Свята́го Ду́ха прия́телище;/ ра́дуйся, земны́й А́нгеле и Небе́сный челове́че;/ ра́дуйся, любве́ ра́ди Христо́вы град оте́чества земна́го оста́вивый/ и в междоре́чии жи́ти изво́ливый;/ ра́дуйся, дре́во доброде́телей, при вода́х насажде́нное;/ ра́дуйся, я́ко плод прине́сл еси́ благоцвету́щ послуша́ния;/ ра́дуйся, я́ко терпе́нием твои́м стра́сти плотски́я умертви́л еси́;/ ра́дуйся, я́ко ору́жием кре́стным мы́сленнаго Амали́ка посе́кл еси́;/ ра́дуйся, сто́лпе, непоколеби́мый жите́йскими ве́тры;/ ра́дуйся, лука́вых духо́в прогони́телю;/ ра́дуйся, я́ко исцеле́ний источа́еши реку́;/ ра́дуйся, я́ко стра́ждущих от бед избавля́еши;/ ра́дуйся, и́ноком исправле́ние;/ ра́дуйся, о́тче Феодо́сие Богому́дре.</p>
<p>
<red>Песнь 7</red>
</p>
<p>
<red>Ирмо́с: </red>А́нгелом о́троки из огня́ спасы́й/ и гремя́щую пещь преложи́вый на ро́су,/ благослове́н еси́, Бо́же оте́ц на́ших.</p>
<p>Пло́тию обложе́н, безпло́тныя победи́л еси́,/ непреста́нно Христо́ви зовы́й:/ благослове́н еси́, Бо́же оте́ц на́ших.</p>
<p>Огне́м Боже́ственным те́рние грехо́вных страсте́й попали́л еси́, Богому́дре, поя́:/ благослове́н еси́, Бо́же оте́ц на́ших.</p>
<p>Ю́ности раче́ния оплева́в разу́мно,/ всего́ себе́ Бо́гови возложи́л еси́, поя́:/ благослове́н еси́, Бо́же оте́ц на́ших.</p>
<p>
<red>Богоро́дичен: </red>Небесе́ ши́ршую Де́ву показа́ пра́вды Со́лнце, из Нея́ возсия́в, Спас пою́щих:/ благослове́н еси́, Бо́же оте́ц на́ших.</p>
<p>
<red>Ин</red>
</p>
<p>
<red>Ирмо́с: </red>Три ю́ноши не опали́ дре́вле возвыша́емый пла́мень,/ неща́дно мя зной к тле́нию положи́./ Но, я́ко о́ныя изба́вил еси́ сия́нием Твои́м,/ пою́щаго с ни́ми спаси́ мя:/ благослове́н еси́, Бо́же оте́ц на́ших.</p>
<p>У Влады́ки Творца́ предстоя́ в Вы́шнем Ца́рствии, Феодо́сие преподо́бне,/ боле́знующую очи́ма исцели́л еси́;/ просвети́ и на́ша серде́чная очеса́ све́том Богоразу́мия/ и научи́ к Нему́ пе́ти:/ благослове́н еси́, Бо́же оте́ц на́ших.</p>
<p>Фарисе́йское киче́ние отве́ргше,/ усе́рдно присту́пим вси ко гро́бу Богому́драго Феодо́сия:/ источа́ет бо нам неоску́дную струю́ исцеле́ний./ О́троку страсть телесе́ и соу́з язы́ка разреши́в,/ да отве́рзет и на́ши устне́ пе́ти Христу́:/ благослове́н еси́, Бо́же оте́ц на́ших.</p>
<p>Излия́нием чуде́с от Бо́га обогати́лся еси́, о́тче,/ те́мже приходя́щих облегча́еши боле́зни,/ расте́ния утро́бы, и струп ноги́, и кро́ви тече́ние уста́вил еси́./ Утверди́ у́бо и на́ша мы́сли зва́ти Христу́:/ благослове́н еси́, Бо́же оте́ц на́ших.</p>
<p>
<red>Богоро́дичен: </red>Христа́ ро́ждши, Влады́ку и Врача́ вся́ческих, Богоро́дице,/ ра́нами грехо́вными нас, уя́звленных лю́те от душетле́ннаго стрельца́/ и неисце́льно боля́щих, исцели́, Влады́чице, моли́твами Твои́ми/ и пла́стырь приложи́ покая́ния Сы́ну Твоему́ зову́щим:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с: </red>Богоглаго́ливии о́троцы в пещи́,/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</p>
<p>Славосло́вием всено́щным при́сно соодоле́л еси́ страсте́м, преблаже́нне, поя́:/ благослови́те, дела́ Госпо́дня, Го́спода.</p>
<p>Неприкоснове́ннаго улучи́в све́та,/ с ли́ки святы́х водворя́ешися, о́тче, поя́:/ благослови́те, дела́ Госпо́дня, Го́спода.</p>
<p>Го́рняго Иерусали́ма дости́гнути сподо́би, о́тче Феодо́сие, пою́щия:/ благослови́те, дела́ Госпо́дня, Го́спода.</p>
<p>
<red>Богоро́дичен: </red>Обожи́л есть, из Тебе́ вопло́щеся, Госпо́дь, Влады́чице, земны́х существо́, пою́щих:/ благослови́те, дела́ Госпо́дня, Го́спода.</p>
<p>
<red>Ин</red>
</p>
<p>
<red>Ирмо́с: </red>За зако́ны оте́ческая/ блаже́ннии в Вавило́не ю́ноши, предбе́дствующе,/ царю́ющаго оплева́ша повеле́ние безу́мное/ и, совоку́плени и́мже, не свари́шася огне́м,/ Держа́вствующему досто́йную воспева́ху песнь:/ Го́спода по́йте, дела́,/ и превозноси́те во вся ве́ки.</p>
<p>Псало́мски процве́л еси́, я́ко фи́никс, в посте́ и по́двизех,/ и бесо́вския полки́ прогоня́еши, и да́руеши цель бы незави́стно./ Жите́йскими помышле́ньми мой ум мяту́щийся уцелому́дри, да воспою́:/ Го́спода по́йте, дела́, и превозноси́те во вся ве́ки.</p>
<p>Царе́ви всех и Бо́гу предстоя́, о́тче Феодо́сие,/ нам испроси́ одоле́ние на враги́ ви́димыя и неви́димый/ и дви́жимая сердца́ на́ша утверди́, да в ра́дости душе́вней воспое́м:/ Го́спода по́йте, дела́, и превозноси́те во вся ве́ки.</p>
<p>Чи́сте зре́ти сподо́бився Пресвяту́ю Тро́ицу,/ до конца́ чи́сто житие́ сохрани́л еси́/ и чистото́ю А́нгелы удиви́л еси́./ Мене́ же, жите́йскими сластьми́ оскверне́ннаго,/ очи́сти моли́твами твои́ми, да воспою́:/ Го́спода по́йте, дела́, и превозноси́те во вся ве́ки.</p>
<p>
<red>Богоро́дичен: </red>О Све́та прия́телище, пресве́тлаго Со́лнца о́блаче, Богора́дованная Влады́чице,/ ле́ствице мы́сленная, Небе́сная врата́, спасе́ния две́ри!/ Бог бо из Твои́х ложе́сн про́йде неизрече́нно,/ Его́же прославля́ем во ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Чи́стую сла́вно почтим, лю́дие, Богоро́дицу,/ огнь Божества́ прии́мшую во чре́ве неопа́льно,/ пе́сньми велича́ем.</p>
<p>Любе́зно по́двиг сконча́в и возде́лав ни́ву душе́вную,/ плод стори́чный пожа́л еси́, о́тче Феодо́сие, тя чту́щих.</p>
<p>Ве́чныя дости́гл еси́ жи́зни кра́йним воздержа́нием/ и Свет Присносу́щныя Тро́ицы зре́ти сподо́бился еси́, о́тче Богому́дре.</p>
<p>Ко Влады́це име́я дерзнове́ние, то́чиши исцеле́ния,/ и всем, чту́щим па́мять твою́, о́тче, ми́лость испроси́.</p>
<p>
<red>Богоро́дичен: </red>Ада́мовым вкуше́нием приста́вленное ору́жие Тобо́ю, Пречи́стая, вход дае́т./ стыдя́ся копи́я, пробо́дшаго Ро́ждшагося из Тебе́.</p>
<p>
<red>Ин</red>
</p>
<p>
<red>Ирмо́с: </red>Стра́нствия Влады́чня/ и Безсме́ртныя Тра́пезы/на Го́рнем ме́сте высо́кими умы́,/ ве́рнии, прииди́те, наслади́мся,/ возше́дша Сло́ва,/ от Сло́ва научи́вшеся, Его́же велича́ем.</p>
<p>Граждани́н Вы́шний жела́я бы́ти,/ земна́го оте́чества град оста́вил еси́, пресе́льник яви́вся, о́тче Феодо́сие,/ к Го́рним легко́ преше́л еси́, во све́те пра́ведных водворя́яся,/ ду́хом же неотсту́пно с на́ми пребыва́еши,/ сохраня́й у́бо нас, тя воспева́ющих.</p>
<p>Распросте́р преподо́бнии твои́ ру́це,/ принеси́ моле́ние ко Всеще́дрому Бо́гу, о́тче Богому́дре Феодо́сие,/ сохрани́ти град твой невреди́м от ва́рварскаго наше́ствия и междоусо́бныя бра́ни/ и спасти́ нас, тебе́ велича́ющих.</p>
<p>Глаго́л мои́х недосто́йных гру́бое веща́ние,/ е́же по си́ле принесо́х тебе́, преподо́бне Феодо́сие,/ приими́ и не пре́зри,/ но Творца́ на́шего, Влады́ку и Го́спода, моли́ за мя,/ в день стра́шнаго испыта́ния ми́лость обрести́/ и та́мошняго муче́ния изба́витися.</p>
<p>
<red>Богоро́дичен: </red>Ря́сны златы́ми преукра́шена,/ одесну́ю Царя́ Бо́га предстои́ши, Богоро́дице Де́во,/ моли́ у́бо Сы́на Твоего́ и Влады́ку/ ми́лость обрести́ нам в день после́дняго испыта́ния,/ и стоя́ния сподо́би нас со избра́нными,/ и стра́шнаго муче́ния свободи́, да вси Тебе́ велича́ем.</p>
<p>
<red>Свети́лен.</red>
</p>
<p>
<red>Подо́бен: </red>Ученико́м зря́щим:</p>
<p>Умертви́л еси́ до́лу влеку́щая мудрова́ния,/ и, мирска́го пристра́стия удали́вся, я́ко скве́рны,/ процве́л еси́, я́ко фи́никс, дави́дски, о́тче Феодо́сие,/ и Небе́сною сла́вою со А́нгелы обогати́лся еси́ от Бо́га,/ Его́же в пе́снех восхваля́ем.</p>
<p>
<red>Сла́ва, и ны́не, Богоро́дичен:</red>
</p>
<p>Честне́йши еси́ всея́ тва́ри, Богоро́дице Де́во, Христа́ ро́ждшая,/ Того́ у́бо моли́ сохрани́тися ста́ду Твоему́ невреди́му/ от вся́каго наве́та сопроти́внаго.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подо́бен: </red>О, пресла́внаго чудесе́:</p>
<p>О, пресла́внаго чудесе́!/ В ме́ртвенней телеси́, я́ко Безпло́тен, подвиза́вся,/ Бо́гови себе́ усе́рдно возложи́л еси́,/ преподо́бне Феодо́сие,/ любве́ ра́ди Его́ всю твою́ жизнь в по́двизех сконча́л еси́,/ брозда́ми воздержа́ния плотски́я стра́сти смири́л еси́/ и чудесы́ обогати́лся еси́./ С тобо́ю у́бо вопие́м Христу́:/ спаси́ ду́ши на́ша, я́ко Еди́н Милосе́рд.</p>
<p>О́тче блаже́нне Феодо́сие,/ я́ко тезоимени́т Бо́жию дая́нию был еси́,/ сего́ ра́ди и ра́ку моще́й твои́х Госпо́дь челове́ком показа́,/ я́же я́ко неистощи́мый исто́чник чуде́с/ и река́ дарова́ний духо́вных,/ слепы́м е́же ви́дети подае́т/ и всем боля́щим исцеле́ние да́рует,/ одержи́мыя от нечи́стых духо́в изба́вляет/ и целому́дрствовати твори́т.</p>
<p>Богому́дре Феодо́сие,/ а́ще и на Небесе́х жи́тельствуеши,/ ду́хом же назира́еши нас с Пречи́стою Богома́терию:/ хва́лящагося крестопресту́пника,/ я́ко пти́цу ху́ду, пре́дал еси́ в ру́ки безору́жных,/ град же твой от междоусо́бныя бра́ни спасл еси́./ О, вели́кое Бо́жие дарова́ние,/ я́ко даде́ нам вели́каго в ско́рбех помо́щника!</p>
<p>
<red>Сла́ва, глас 2:</red>
</p>
<p>Прииди́те, и́ночестии ли́цы и христолюби́вии лю́дие,/ ко гро́бу досточу́днаго отца́ Феодо́сия:/ <red>Днесь</red> бо па́мять его́ почита́ем,/ духо́вне торжеству́юще,/ моля́щеся Христу́ Бо́гу на́шему/ и прося́ще грехо́в проще́ния и соедине́ния Це́рквам,/ стране́ на́шей посо́бия на сопоста́ты,/ и плене́нным свобожде́ния,/ и душа́м на́шим ве́лия ми́лости.</p>
<p>
<red>И ны́не: </red>Все упова́ние:</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны от кано́на 8-го гла́са, песнь 3-я, на 4, и 6-го гла́са, песнь 6-я, на 4. Проки́мен, глас 7: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, я́же воздаде́ ми? <red>Апо́стол к Гала́том, зача́ло 213. </red>Аллилу́йя: Блаже́н муж, боя́йся Го́спода,/ в за́поведех Его́ восхо́щет зело́.<red> Ева́нгелие от Луки́, зача́ло 24. Прича́стен: </red>В па́мять ве́чную бу́дет пра́ведник:</p>
<p>
<red>Моли́тва</red>
</p>
<p>О до́брый наш па́стырю и Богому́дрый наста́вниче, преподо́бне о́тче Феодо́сие! Услы́ши нас гре́шных, моля́щихся тебе́, и призыва́ющих в по́мощь ско́рое предста́тельство твое́: виждь нас гре́шных в толи́цех обстоя́ниих су́щих, виждь нас не́мощных отвсю́ду уловля́емых, вся́каго бла́га лише́нных и умо́м от малоду́шия помраче́нных; потщи́ся уго́дниче Бо́жий, не оста́вити нас в грехо́внем плену́ бы́ти, да не бу́дем в ра́дость враго́м на́шым, и не у́мрем в лука́вых дея́ниих на́ших. Моли́ о нас недосто́йных Спа́са Го́спода, Ему́же ты со безпло́тными ли́ки предстои́ши. Ми́лостива к нам сотвори́ Соде́теля на́шего в ны́нешнем ве́це и в бу́дущем, да не возда́ст нам по дело́м на́шым, и по нечистоте́ серде́ц на́ших, но по Свое́й бла́гости возда́ст нам: на твое́ бо хода́тайство упова́юще, твои́м предста́тельством хва́лимся, твое́ заступле́ние на по́мощь призыва́ем и к цельбоно́сному гро́бу твоему́ припа́дающе недосто́йнии исцеле́ния про́сим: изба́ви нас, уго́дниче Христо́в, от злых находя́щих на нас, и укроти́ во́лны страсте́й и бед востаю́щих на нас, да ра́ди святы́х твои́х моли́тв не объи́мет нас на́пасть, и не погря́знем в пучи́не грехо́вней и в ти́не страсте́й на́ших. Моли́, преподо́бне о́тче Феодо́сие, Христа́ Бо́га на́шего: стра́ждущую страну́ Росси́йскую от лю́тых безбо́жник и вла́сти их Госпо́дь да свободи́т, и да возста́вит престо́л правосла́вных прави́телей; ве́рных рабо́в Его́, в ско́рби и печа́ли день и нощь вопию́щих к Нему́, многоболе́зный вопль да услы́шит и да изведе́т от поги́бели живо́т наш; да пода́ст нам ми́рное жи́тельство, оставле́ние грехо́в, душа́м на́шым спасе́ние и ве́лию ми́лость. Ами́нь.</p>
</section>
