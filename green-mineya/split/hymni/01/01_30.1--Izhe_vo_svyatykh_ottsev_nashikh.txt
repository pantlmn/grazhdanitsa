<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отце́в на́ших и вели́ких иера́рхов Васи́лия Вели́каго, Григо́рия Богосло́ва и Иоа́нна Златоу́стаго и свята́го священному́ченика Ипполи́та, Па́пы Ри́мскаго</p>
</title><p>
<red>Возсле́дование его́ пое́тся на пове́черии.</red>
</p>
<p>
<red>На ма́лой вече́рни</red>
</p>
<p>
<red>Стихи́ры на 4, глас 4.</red>
</p>
<p>
<red>Подо́бен: </red>Я́ко до́бля:</p>
<p>На высоту́, Васи́лие,/ Христо́вы любве́ возше́д,/ узре́л еси́ неизрече́нныя Его́/ и Боже́ственныя та́йны,/ я́же откры́в, изъясни́л еси́ лю́дем,/ я́ко благоче́стия пропове́дник му́дрый./ Те́мже моли́ от тли и бед изба́витися/ ве́рно возсле́дующим/ твои́м уче́нием, преподо́бне.</p>
<p>Связа́ния разреши́л еси́ ересе́й, преподо́бне,/ му́дростию слове́с и уче́ний твои́х/ и во единомы́слие собра́л еси́/ правосла́вный ве́ры/ в благоразу́мии Христа́ хва́лящия, Григо́рие./ Его́же моли́/ от тли и бед изба́витися/ ве́рно прие́млющим твоя́ Боговеща́нная уче́ния.</p>
<p>Неразори́мо тя основа́ние/ Христо́с утверди́/ Свое́й Це́ркви, о́тче преподо́бне,/ соблюда́юща сию́ непозы́блему и необори́му вра́жиими прило́ги,/ Богоглаго́ливе Златоу́сте,/ и моля́щася от страсте́й душетле́нных изба́витися/ жа́ждущим твои́х слове́с и пучи́ны разуме́ний.</p>
<p>Тро́ицы избра́ние,/ нетле́ннаго же злачника́ цве́ти мирово́ннии/ и зело́ красне́йшия,/ мы́сленнаго же я́ко су́ще со́лнца лучи́,/ просвеща́ющия зе́млю/ свои́ми Боже́ственными осия́нии,/ да восхва́лим Иоа́нна вели́каго/ с Боже́ственным Богосло́вом Григо́рием/ и высокоу́мнаго Васи́лия.</p>
<p>
<red>Сла́ва, глас 6:</red>
</p>
<p>Челове́цы Бо́жии и ве́рнии раби́,/ служии́телие Госпо́дни, му́жие жела́ний,/ сосу́ди избра́ннии, столпи́ и утвержде́ния Це́ркве,/ Ца́рствия насле́дницы,/ не премолчи́те е́же вопи́ти о нас ко Го́споду.</p>
<p>
<red>И ны́не: Богоро́дице, </red>Ты еси́ лоза́:</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен: </red>Тридне́вен:</p>
<p>Благода́ть превозмо́же,/ ве́ра преукрепи́ся,/ испо́лнишася вся ра́зума Бо́жия/ апо́столов и учи́телей ра́ди,/ и спасе́нием обогати́хомся.</p>
<p>
<red>Стих: </red>Восхва́лятся преподо́бнии во сла́ве/ и возра́дуются на ло́жах свои́х.</p>
<p>Небе́сных та́инств/ и челове́ческих уче́ний,/ благода́тей стече́ние всеразли́чных со исправле́ньми,/ побежда́ющими вся́ко ерети́ческое сло́во,/ три святы́я Твоя́ удиви́л еси́, Го́споди.</p>
<p>
<red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Васи́лий, Боже́ственный ум,/ Григо́рий, Боже́ственный глас,/ Иоа́нн, всекра́сный свети́льник,/ трие высоча́йший уго́дницы Тро́ицы и служи́телие/ да спросла́вятся.</p>
<p>
<red>Сла́ва, глас 6:</red>
</p>
<p>До́брии раби́, блази́и и ве́рнии,/ блази́и де́лателие виногра́да Христо́ва,/ и́же и тяготу́ дневну́ю поне́сшии,/ и да́нный вам тала́нт возрасти́вшии,/ и по вас прише́дшим незави́девшии,/ те́мже и врата́ вам Небе́сная отверзо́шася./ Вше́дше у́бо в ра́дость Влады́ки Христа́,/ моли́те о нас, святи́и учи́телие.</p>
<p>
<red>И ны́не, Богоро́дичен: </red>Никто́же, притека́яй к Тебе́:</p>
<p>
<red>Тропа́рь, глас 4: </red>Я́ко апо́столов единонра́внии: <red>Пи́сан на вели́цей вече́рни.</red>
</p>
<p>
<red>Сла́ва, и ны́не, Богоро́дичен.</red>
</p>
<p>
<red>На вели́цей вече́рни</red>
</p>
<p>Блаже́н муж:<red> 1-й антифо́н. </red>На Го́споди, воззва́х<red>: стихи́ры на 8, глас 4.</red>
</p>
<p>
<red>Подо́бен: </red>Я́ко до́бля:</p>
<p>Благода́ти орга́ны,/ гу́сли Ду́ха,/ благознамени́тыя тру́бы пропове́дания,/ стра́шныя и достослы́шанныя,/ с высоты́ шумя́щия гро́мы/ и сла́ву Бо́жию сказу́ющия конце́м/ три пропове́дники вели́кия Тро́ицы,/ Иоа́нна и Васи́лия/ досто́йно с Григо́рием просла́вим.</p>
<p>Тро́ицы побо́рницы,/ благоче́стия забра́ла,/ и́же по двана́десятих трие́ апо́столи,/ из Еде́ма точа́щия во́ду живу́щую ре́ки/ и лице́ земли́ живото́чными напаяю́щия/ Боже́ственными струя́ми,/ вели́кия стихи́и,/ ве́ру, я́коже тварь, соста́влышия,/ достодо́лжно да почту́тся.</p>
<p>Не суть ре́чи, глаго́лет,/ ниже́ словеса́ глаго́лема,/ и́хже не слы́шатся гла́си их:/ во всю зе́млю бо и мо́ре/ веща́ние протече́/ Боже́ственных и му́дрых учи́телей тва́ри./ Отону́дуже изря́днейшия/ тех Боже́ственными зако́ны содержа́тся и собира́ются/ во еди́но Правосла́вие концы́.</p>
<p>Орга́ны Ду́ха Свята́го,/ и́стинный трубы́,/ ри́торы Сло́ва/ восхва́лим пе́сненными гла́сы,/ догма́том их возсле́дующии,/ моля́щеся им,/ я́ко дерзнове́ние иму́щим ко Го́споду,/ дарова́ти мир кре́пкий у́бо при́сно вселе́нней,/ нам же всем проще́ние.</p>
<p>
<red>И́ны стихи́ры, глас 2.</red>
</p>
<p>
<red>Подо́бен: </red>Ки́ими:</p>
<p>Ки́ими похва́льными венцы́ венча́ем учи́тели,/ разделе́нныя телесы́ и совоку́пленный ду́хом?/ Богоно́сныя предста́тели Тро́ицы Единочи́сленныя и служи́тели,/ свети́ла, вселе́нную просвеща́ющая,/ церко́вныя столпы́,/ я́же венцы́ сла́вы, я́ко победи́вшия,/ венча́ет Христо́с Бог наш,/ име́яй ве́лию ми́лость.</p>
<p>Ки́ими пе́сненными добро́тами/ венча́ем Богоно́сныя Небе́сныя таи́нники и пропове́дники?/ Правосла́вия су́щия зело́ изря́днейшия Богосло́вы:/ Вели́каго священноявле́ннаго Васи́лия,/ Боже́ственнаго Богоглаго́ливаго Григо́рия/ и Иоа́нна, зело́ злата́го язы́ком,/ я́же просла́ви Тро́ица досто́йно, Госпо́дь,/ име́яй ве́лию ми́лость.</p>
<p>Ки́ими похва́льными глаго́лы похва́лим святи́тели,/ равноапо́стольныя благода́тию/ и единоче́стныя дарова́ньми?/ Нече́стия разори́тели,/ спаси́тели и наста́вники сло́вом и де́лом,/ па́стыри Христоподо́бныя ве́рою,/ земны́я А́нгелы, Небе́сныя челове́ки,/ я́же почествова́ Христо́с сла́вы Госпо́дь,/ име́яй ве́лию ми́лость.</p>
<p>Ки́ими похва́льными венцы́ венча́ем Златосло́ва,/ вку́пе с Васи́лием Григо́рия?/ Честна́я прия́телища Ду́ха,/ тве́рдыя ве́ры побо́рники,/ столпы́ Церко́вныя, ве́рных утвержде́ние,/ всех согреша́ющих утеше́ние,/ исто́чники, точа́щия во́ду,/ от нея́же почерпа́юще, услажда́емся душа́ми,/ прося́ще проще́ния прегреше́ний/ и ве́лия ми́лости.</p>
<p>
<red>Сла́ва, глас 6:</red>
</p>
<p>Та́йныя <red>Днесь</red> Ду́ха трубы́,/ Богоно́сныя отцы́ да восхва́лим,/ воспе́вшия посреде́ Це́ркве песнь сли́чную Богосло́вия,/ Тро́ицу Еди́ну непреме́нную,/ Существо́ же и Божество́,/ низложи́тели А́риевы и правосла́вных побо́рники,/ моля́щияся всегда́ Го́споду/ поми́ловатися душа́м на́шим.</p>
<p>
<red>И ны́не, Богоро́дичен: </red>Кто Тебе́ не ублажи́т:</p>
<p>
<red>Вход. Проки́мен дне. И чте́ния.</red>
</p>
<p>Втора́го зако́на чте́ние<red> (глава́ 1):</red>
</p>
<p>Во днех о́нех/ рече́ Моисе́й к сыно́м Изра́илевым:/ ви́дите, преда́х пред лице́м ва́шим зе́млю,/ вше́дше, насле́дуйте ю, ю́же кля́тся Госпо́дь отце́м ва́шим,/ Авраа́му, и Исаа́ку, и Иа́кову, да́ти им и се́мени их по них./ И реко́х к вам во вре́мя о́но, глаго́ля:/ не возмогу́ еди́н води́ти вас/ Госпо́дь Бог ваш умножи́л вы есть,/ и се есте́ <red>Днесь</red>, я́ко зве́зды небе́сныя, мно́жеством./ Госпо́дь Бог оте́ц, на́ших да приложи́т вам, я́ко да бу́дете ты́сящами сугу́бо,/ и да благослови́т вас, я́коже глаго́ла вам./ И взят от вас му́жи му́дры, и худо́жны, и смы́сленны,/ и поста́вих их владе́ти над ва́ми,/ тысященача́льники, и стонача́льники,/ и пятдесятонача́льники, и десятонача́льники,/ и писмовводи́тели судия́м ва́шим,/ и запове́дах судия́м ва́шим во вре́мя о́но, глаго́ля:/ разслу́шайте посреде́ бра́тий ва́ших/ и суди́те пра́ведно, посреде́ му́жа,/ и посреде́ бра́та его́, и посреде́ прише́льца его́./ Да не позна́ете лица́ в суде́,/ ма́лому и вели́кому су́диши,/ и не устыди́шися лица́ челове́ческа,/ я́ко суд Бо́жий есть.</p>
<p>Втора́го зако́на чте́ние<red> (глава́ 10):</red>
</p>
<p>Во днех о́нех/ рече́ Моисе́й к сыно́м Изра́илевым:/ се Го́спода Бо́га твоего́ не́бо/ и Не́бо небесе́, земля́ и вся, ели́ка суть на ней./ Оба́че отцы́ ва́ши произво́ли Госпо́дь люби́ти их/ и избра́ се́мя их по них, вас, па́че всех язы́к, в день сей./ И обре́жите жестосе́рдие ва́ше,/ и вы́я ва́ша не ожесточи́те ктому́./ И́бо Госпо́дь Бог ваш,/ Сей Бог бого́в и Госпо́дь господе́й,/ Бог вели́кий, и кре́пкий, и стра́шный,/ И́же не диви́тся лицу́, ниже́ взе́млет дар./ Творя́й суд прише́льцу, и си́ру, и вдови́це/ и лю́бит прише́льца, да́ти ему́ хлеб и ри́зу./ И возлюби́те прише́льца,/ прише́льцы бо бе́сте в земли́ Еги́петстей./ Го́спода Бо́га твоего́ да убои́шися, и Тому́ Еди́ному послу́жиши,/ и к Нему́ прилепи́шися, и И́менем Его́ клене́шися./ Той хвала́ твоя́, и Той Бог твой,/ И́же сотвори́л ти есть вели́кая и сла́вная сия́,/ я́же ви́десте о́чи твои́.</p>
<p>Прему́дрости Соломо́ни чте́ние <red>(глава́ 3):</red>
</p>
<p>Пра́ведных ду́ши в руце́ Бо́жией, и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие - сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На ли́тии стихи́ры, глас 2. Ни́ла Ксанфопу́ла:</red>
</p>
<p>Прииди́те, Небе́сныя Тро́ицы служи́телие,/ земну́ю тро́ицу святы́х иера́рхов да восхва́лим:/ Васи́лия, ца́рствия тезоиме́ннаго,/ Григо́рия, Богосло́вии наимено́внаго,/ и Иоа́нна, вои́стинну благодатноимено́внаго,/ глубины́ му́дрости Ду́ха испыта́вших,/ струи́ океа́новы, исто́чники приснотеку́щия,/ во́ду жи́ву ска́чущую,/ проза́рныя би́серы, земна́я свети́ла,/ Церко́вная корми́ла, светлоплодови́тая древеса́,/ строи́тели благода́ти,/ Христа́ моего́ уста́/ и Тро́ицы побо́рницы,/ от Ней несре́дственно осиява́емыя/ и моля́щияся непреста́нно о душа́х на́ших.</p>
<p>Возжже́ная у́глия от Нестерпи́маго Огня́,/ и́же те́ми просвети́вшеся,/ ве́рно да восхва́лим:/ ти́и бо, е́же к Нему́ соедине́нием разже́гшеся,/ свети́льницы ми́ра бы́ша,/ живо́тная ни́щим показа́вшеся си́ла,/ Отца́, и Сы́на, и Свята́го Ду́ха/ благоче́стно я́ве пропове́даша./ И́мже и мы да прирце́м:/ ра́дуйся, Тро́ицы тро́ице Богому́драя.</p>
<p>
<red>Глас 6:</red>
</p>
<p>Тро́ице Свята́я и покланя́емая,/ сла́ва му́дрому промышлению Твоему́,/ я́ко три вели́кия свети́льники челове́ком от челове́к дарова́ла еси́,/ све́том просвеща́ющий Твоего́ позна́ния/ и заре́ю осиява́ющия спаси́тельных Твои́х и честны́х хоте́ний,/ и́миже вселе́нная, све́том ра́зума обогаща́ющися,/ Твое́ю сла́вою осиява́ема есть/ и к блаже́нному Твоему́ Ца́рствию тщи́тся./ Тех нас Боже́ственных послу́шати увеща́ющи уче́ний,/ и Сама́, Тро́ице Свята́я,/ моли́тв тех, я́же о нас, услы́ши,/ я́ко Бог Всеще́дрый,/ и ду́ши на́ша спаси́, Человеколю́бче.</p>
<p>
<red>Сла́ва, глас 6:</red>
</p>
<p>Святи́тели Христо́вы и отце́в сла́ву,/ столпы́ ве́ры и ве́рных учи́тели и храни́тели,/ соше́дшеся, о празднолю́бцы,/ пе́сненными похвала́ми воспои́м, глаго́люще:/ ра́дуйся, Церко́вное свети́ло,/ Васи́лие прему́дре, и сто́лпе непревра́тный;/ ра́дуйся, у́ме Небе́сный,/ архиере́ю превелича́йший, Богосло́ве Григо́рие;/ ра́дуйся, о Златосло́ве, всезлаты́й Иоа́нне,/ покая́ния я́сный пропове́дниче./ Но, о отцы́ пребога́тии!/ Не преста́йте при́сно моли́тися Христу́/ о ве́рою и любо́вию соверша́ющих/ ва́ше всесвяще́нное и Боже́ственное торжество́.</p>
<p>
<red>И ны́не, Богоро́дичен, глас то́йже:</red>
</p>
<p>Де́вственную доброту́, и у́мное весе́лие,/ еди́ну Богоро́дицу,/ и ве́рных тве́рдую огра́ду,/ соше́дшеся, о празднолю́бцы,/ пе́сненными похвала́ми воспои́м, глаго́люще:/ ра́дуйся, Ма́ти Де́во Чи́стая,/ свети́льниче светоза́рный и дверь Небе́сная;/ ра́дуйся, ски́ние свяще́ния,/ Бо́га вме́щшая во утро́бе Твое́й, Всечи́стая;/ ра́дуйся, всех Небе́сных чино́в превы́шшая без разсужде́ния./ Те́мже, Ма́ти безму́жная, Влады́чице,/ не преста́й храня́щи рабы́ Твоя́,/ ве́рою и любо́вию воспева́ющия Тя при́сно/ и Рождеству́ Твоему́ покланя́ющияся безсе́менному.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен</red>: Всехва́льнии му́ченицы:</p>
<p>Таи́нники духо́вныя вку́пе,/ слове́сныя трубы́ Бо́жия,/ Боже́ственная зерца́ла/ восхва́лим <red>Днесь</red> досто́йно,/ Вели́каго Васи́лия,/ Боже́ственнаго и огнедохнове́ннаго Григо́рия,/ точа́щаго златостру́йная уче́ния нам/ Иоа́нна, и́стинно Златоу́стаго.</p>
<p>
<red>Стих: </red>Восхва́лятся преподо́бнии во сла́ве/ и возра́дуются на ло́жах свои́х.</p>
<p>Степе́нь ве́ры,/ ум Боже́ственный и бо́дрый,/ река́ златостру́йная,/ всесветле́йшии и честни́и свети́льницы,/ Тро́ицы побо́рницы,/ прия́телища благода́тей Ду́ха,/ столпи́ непоколе́бленнии,/ Це́ркве утвержде́ния/ досто́йно пе́сньми да восхва́лим.</p>
<p>
<red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Ду́ха орга́ны,/ гро́ма Боже́ственнаго трубы́,/ мо́лнии пропове́дания,/ све́щницы всесве́тлии,/ злати́и и светоно́снии о Бо́зе,/ треблаже́нне Васи́лие,/ Григо́рие всему́дре,/ всезла́те и всече́стне Иоа́нне,/ честву́ющия вас спасти́ Христа́ моли́те.</p>
<p>
<red>Сла́ва, глас 2:</red>
</p>
<p><red>Днесь</red> ду́ши земноро́дных возно́сятся от земны́х,/ <red>Днесь</red> Небе́сныя быва́ют в па́мяти святы́х,/ и́бо врата́ Небе́сная взе́млются,/ и нам Влады́чия сказу́ема быва́ют,/ Сло́ва словеса́ пропове́дуют,/ и язы́ки чудеса́ пою́т./ Мы же ко Спа́су возопие́м:/ сла́ва Тебе́, Христе́ Бо́же,/ ве́рным бо мир те́ми бысть.</p>
<p>
<red>И ны́не, пра́здника:</red>
</p>
<p><red>Днесь</red> Христо́с во святи́лище прино́сится/я́ко Младе́нец,/ <red>Днесь</red> под зако́ном быва́ет,/ И́же Моисе́ю зако́н да́вый./ А́нгельская удиви́шася во́инства/ на руку́ ста́рческу Держи́му,/ И́же вся́ческая Содержа́щего зря́ще./ Симео́н гове́ния испо́лнен быв/ и ра́достне вопия́ше:/ ны́не отпусти́ мя, Спа́се, от привре́меннаго живота́/ к нестаре́ющемуся поко́ю:/ ви́дех бо Тя и возвесели́хся.</p>
<p>
<red>На благослове́нии хле́бов тропа́рь, глас 4:</red>
</p>
<p>Я́ко апо́столов единонра́внии/ и вселе́нный учи́телие,/ Влады́ку всех моли́те/ мир вселе́нней дарова́ти/ и ду́шам на́шим ве́лию ми́лость. <red>Два́жды.</red>
</p>
<p>И Богоро́дице Де́во, ра́дуйся:<red> еди́ножды.</red>
</p>
<p>
<red>На повече́рии</red>
</p>
<p>
<red>Пое́тся возсле́дование священному́ченика Ипполи́та</red>
</p>
<p>
<red>Кано́н, глас 4. Иоа́нна мона́ха.</red>
</p>
<p>
<red>Песнь 1</red>
</p>
<p>
<red>Ирмо́с</red>: Колесни́цы фарао́новы/ и си́лу его́ вве́рже в мо́ре Кре́пкий во бране́х./ Воспое́м песнь но́вую, я́ко просла́вися.</p>
<p>Гряди́те, му́ченическими воспое́м пе́сньми священному́ченика,/ Богоза́рною зря́ще благода́тию све́тло просия́вша,/ Христа́ сла́вяще всегда́.</p>
<p>Ты за ста́до слове́сное, от Христа́ вруче́нное,/ Сего́ подража́я, в беде́ су́щия изря́дне, о́тче, ду́шу положи́л еси́/ и сугу́бым венце́м украси́лся еси́.</p>
<p>Свяще́нным от повеле́ния Бо́жия ра́дования пома́зався еле́ем му́ченическим, Ипполи́те,/ назна́менался еси́ кровию.</p>
<p>
<red>Богоро́дичен: </red>Неопальну Моисе́й в горе́ Сина́йстей купину́ зря́ше,/ Тя прописа́вшую, Де́во,/ заре́ю неопа́льшуся Боже́ственнаго огня́, и́бо Бо́га родила́ еси́.</p>
<p>
<red>Песнь 3</red>
</p>
<p>
<red>Ирмо́с: </red>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</p>
<p>А́гнцы слове́сныя упа́сл еси́/ и, я́коже а́гня ове́ц, предпоже́рлся еси́,/ всех Первопа́стыря и Бо́жия А́гнца подража́я.</p>
<p>Млеко́м слове́сным, Ипполи́те, пасо́мыя Богодохнове́нно напои́л еси́,/ Христо́ва же свиде́тельства, ра́дуяся, испи́л еси́ ча́шу.</p>
<p>Собо́ры страда́льцев водя́й,/ за благоче́стие прия́л еси́ муче́ние,/ еди́наго сла́вя Бо́га Отца́ с Сы́ном и Боже́ственным Ду́хом.</p>
<p>
<red>Богоро́дичен: </red>Ра́дуйся, Ма́ти Неискусобра́чная,/ я́же Бо́га Сло́ва во утро́бе Твое́й вмести́вшая/ и ро́ждшая Воплоще́ннаго, я́ко Бо́га ку́пно и Челове́ка.</p>
<p>
<red>Песнь 4</red>
</p>
<p>
<red>Ирмо́с: </red>Твоего́ на земли́ явле́ния, Христе́ Бо́же,/ пропове́дая проро́к прише́ствие, с весе́лием вопия́ше:/ сла́ва си́ле Твое́й, Го́споди.</p>
<p>Доброде́телей твои́х я́ко многоплете́нная Боже́ственная плени́ца,/ я́ко па́стырь бо и свиде́тель, Ипполи́те,/ от Бо́га почествова́лся еси́, зело́ о Не́м веселя́ся.</p>
<p>Приноше́ние А́велево превозше́л еси́,/ слове́сныя бо а́гнцы приве́л еси́ Бо́гу,/ и твое́ю кро́вию, ра́дуяся, Влады́це предста́л еси́.</p>
<p>Ерети́чествующих па́ки глаго́льное зломы́слие Ду́хом победи́в, блаже́нне,/ священному́ченик изря́ден любо́вию Влады́ки был еси́.</p>
<p>
<red>Богоро́дичен: </red>Я́ко ви́деша А́нгели, Де́во Чи́стая,/ от утро́бы Твоея́ произше́дшаго Сы́на Бо́жия, с весе́лием глаго́лаху:/ сла́ва Рождеству́ Твоему́, Влады́чице.</p>
<p>
<red>Песнь 5</red>
</p>
<p>
<red>Ирмо́с: </red>Ты, Го́споди, мой Свет,/ в мир прише́л еси́,/ Свет Сняты́й, обраща́яй из мра́чна неве́дения/ ве́рою воспева́ющий Тя.</p>
<p>Ты му́ченик и́стинен свяще́нником был еси́ и му́чеником святи́тель/ и сугу́быми блиста́еши дарова́ньми, Ипполи́те.</p>
<p>Ка́мение у́бо златоза́рное и ле́потное, Ипполи́те,/ заре́ю же твоего́ священнонача́льства украси́ся твое́ страда́ние.</p>
<p>Ба́сни е́ллинския благоче́стно ты изобличи́л еси́, о изря́дне в му́ченицех!/ и пребеззако́нную лесть евре́ев Боже́ственною благода́тию.</p>
<p>
<red>Богоро́дичен: </red>Тя ору́жие непобеди́мое на враги́ предлага́ем,/ Тя, упова́ние и наде́жду на́шего спасе́ния, Богоневе́сто, стяжа́хом.</p>
<p>
<red>Песнь 6</red>
</p>
<p>
<red>Ирмо́с: </red>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х исте́кшею кро́вию.</p>
<p>Поже́рл еси́ Спа́су же́ртву хвале́ния в Це́ркви преподо́бных,/ я́ко Бо́гу хода́тай же и челове́ком,/ и усе́рдно ду́шу твою́ приве́л еси́ кро́вию.</p>
<p>Прия́л еси́ дарова́ний мно́жество Ду́хом, священному́чениче, от Бо́га/ во отверзе́нии Боже́ственных усте́н твои́х/ и приво́диши, благода́рно тебе́ умерщвля́я.</p>
<p>Я́ко Боже́ственно страда́льцев Твои́х, Христе́, собра́ние,/ о наде́жди лежа́щих, я́ко настоя́щими уже́ пита́ющеся,/ и сладча́е жи́зни вменя́ющим смерть.</p>
<p>
<red>Богоро́дичен: </red>О, чу́до, всех чуде́с нове́йшее!/ Я́ко Де́ва, во утро́бе вся́ческая Содержа́щего неискусому́жно заче́нши, не тесновмести́.</p>
<p>
<red>Седа́лен, глас 1.</red>
</p>
<p>
<red>Подо́бен: </red>Гроб Твой, Спа́се:</p>
<p>Свети́льник присносия́нен яви́лся еси́ ми́ру,/ просвеща́я мо́лниями Боже́ственных твои́х слове́с/ ве́рных помышле́ния, святи́телю Ипполи́те./ Те́мже вси свяще́нную твою́ и Боже́ственную па́мять/ <red>Днесь</red> ра́достно соверша́ем и ве́рно почита́ем.</p>
<p>
<red>Песнь 7</red>
</p>
<p>
<red>Ирмо́с: </red>Спасы́й во огни́ авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</p>
<p>Му́ченическими светлостьми́ и свяще́нническими просвеща́еши, священному́чениче явле́ние,/ вопию́щия Христу́ в па́мяти твое́й:/ препе́тый Го́споди, Бо́же оте́ц на́ших, благослове́н еси́.</p>
<p>Предве́дящаго издале́ча страда́ние свяще́ннейшее, о́тче,/ муче́ния зря, предстоя́ща тебе́, ра́дуяся, взыва́л еси́:/ препе́тый Го́споди, Бо́же оте́ц на́ших, благослове́н еси́.</p>
<p>Ра́ны претерпе́в от разжже́нныя любве́ муче́ния,/ терпели́вно со дерзнове́нием вопия́ше Ипполи́т:/ препе́тый Го́споди, Бо́же оте́ц на́ших, благослове́н еси́.</p>
<p>
<red>Богоро́дичен: </red>Безсе́менно во утро́бе и преесте́ственно прие́мшую непреме́ннаго Бо́га,/ за милосе́рдие к челове́ком прише́дша,/ препе́тый Го́споди, Бо́же оте́ц на́ших, благослове́н еси́.</p>
<p>
<red>Песнь 8</red>
</p>
<p>
<red>Ирмо́с: </red>Во о́бразе А́нгела я́влъшагося в пещи́ о́гненней песносло́вцем/ Христа́ Бо́га по́йте, о́троцы,/ свяще́нницы, благослови́те,/ лю́дие, превозноси́те во вся ве́ки.</p>
<p>Я́ко мягка́ и тучна́ же́ртва:/ до́брый бо па́стырь, я́ко овча́, приво́дится Христу́, взыва́я:/ свяще́нницы, благослови́те, лю́дие, превозноси́те во вся ве́ки.</p>
<p>Му́ченическим венце́м блиста́я, Це́ркви Твое́й, Христе́, иера́рх возсия́,/ по́йте, о́троцы, ра́дуяся, взыва́я,/ лю́дие, превозноси́те во вся ве́ки.</p>
<p>По преще́ннем отве́те сме́ртнем Христо́в страда́лец,/ ра́дуяся, Ипполи́т вопия́ше:/ о́троцы, Христа́ благослови́те,/ лю́дие, превозноси́те во вся ве́ки.</p>
<p>
<red>Богоро́дичен: </red>Неизглаго́ланно и безсе́менно заче́ншую/ и Ро́ждшую ра́дость вселе́нней, Христа́ Бо́га,/ по́йте, о́троцы, свяще́нницы, благослови́те/ и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с: </red>Рождество́ Твое́ нетле́нно яви́ся:/ Бог из боку́ Твое́ю про́йде,/ я́ко плотоно́сец яви́ся на земли́/ и с челове́ки поживе́./ Тяг Богоро́дице, тем вся велича́ем.</p>
<p>Я́ко всесла́вен священному́ченик, сугу́бою уясни́л еси́ заре́ю Христо́ву Це́рковь/ и весели́ши сердца́ тя пою́щих./ Те́мже тя вси досто́йно блажи́м.</p>
<p>Исто́чник источи́в уче́ний, всеблаже́нне, Христо́ве Це́ркви,/ из му́ченических крове́й пото́ки ре́чно Бо́гу принео́сиши,/ те́мже тя вси блажи́м, Ипполи́те.</p>
<p>Научи́л еси́ Еди́ному, Богоглаго́ливе, Бо́гу покланя́тися в Тро́ице,/ Зижди́телю всех ви́димых же тва́рей и неви́димых,/ му́ченическим же украси́лся еси́ венце́м.</p>
<p>
<red>Богоро́дичен: </red>Блиста́яй Тебе́ А́нгел предста́/ и луча́ми де́вства Твоего́ вельми́ просвети́ся,/ себе́ сама́го я́ко сво́йственныя забы́ сла́вы,/ е́же ра́дуйся, со стра́хом Тебе́ веща́ше.</p>
<p>
<red>Стихи́ры, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Свяще́нства благода́ть, о́тче, прие́м,/ Боже́ственными уче́нии просвети́л еси́ вся,/ Ипполи́те Богому́дре,/ и свяще́нными списа́ньми истолкова́л еси́/ проро́ков Боже́ственная словеса́,/ уясня́я нам я́же отту́ду быва́ющая.</p>
<p>Испове́дания Боже́ственным венце́м украша́емь,/ ка́плями твои́х крове́й/ свяще́нства оде́жду украси́л еси́,/ весь све́тел и красе́н предста́л еси́ Царю́ и Влады́це и Творцу́,/ всеблаже́нне Ипполи́те.</p>
<p>Я́ко дерзнове́ние, всеблаже́нне,/ ко Спа́су Христу́ ны́не стяжа́в,/ вся, ве́рно тя чту́щия, спаса́й/ от бед, и напа́стей, и лю́тых обстоя́ний,/ и от страсте́й, и паде́ний, и нужд/ благоприя́тными моли́твами твои́ми.</p>
<p>
<red>Сла́ва, и ны́не, Богоро́дичен:</red>
</p>
<p>Жезло́м Твоего́ заступле́ния, Богоро́дице Чи́стая,/ зве́рския стра́сти окая́нныя души́ моея́ отжени́,/ отсю́ду ми́рно к жи́зни мя наставля́ющи,/ и свято́му мя ста́ду избра́нных Твои́х ове́ц сопричти́.</p>
<p>
<red>На у́трени</red>
</p>
<p>На Бог Госпо́дь:<red> тропа́рь святы́х, два́жды. Сла́ва, и ны́не, Богоро́дичен.</red>
</p>
<p>
<red>По 1-й кафи́зме седа́лен, глас 5.</red>
</p>
<p>
<red>Подо́бен: </red>Собезнача́льное:</p>
<p>Я́ко ца́рское украше́ние Це́ркве, Васи́лия вси восхва́лим,/ догма́тов сокро́вище неоскуде́емо,/ си́ми бо сам наказа́ нас Тро́ицу чествова́ти Святу́ю,/ соедине́ну у́бо Существо́м, разделе́ну же Ипоста́сьми.</p>
<p>
<red>Сла́ва, глас 4.</red>
</p>
<p>
<red>Подо́бен: </red>Ско́ро предвари́:</p>
<p>Свети́льницы пресве́тлии Це́ркве Христо́вы,/ мир просвети́сте уче́ньми ва́шими, отцы́ Богому́дрии,/ изсуши́вше е́реси всех злосла́вных/ и угаси́вше пламеиови́дная ху́льных смуще́ния./ Те́мже, я́ко святи́телие Христо́вы, моли́теся спасти́ся нам.</p>
<p>
<red>И ны́не, Богоро́дичен:</red>
</p>
<p>Де́во Всепе́тая, Ма́ти Христа́ Бо́га,/ Мари́е Богоневе́сто и Неискусобра́чная,/ ве́рных предста́тельство,/ изба́ви от вся́кия беды́ и вся́кия ну́жды, Влады́чице Богоро́дице,/ ве́рою и любо́вию покро́ву Твоему́ прибега́ющия,/ Еди́на Богоневе́стная.</p>
<p>
<red>По 2-й кафи́зме седа́лен, глас 3,</red>
</p>
<p>
<red>Подо́бен: </red>Боже́ственныя ве́ры:</p>
<p>Столп был еси́ Це́ркве,/ бога́тство некра́домое благоче́стия яви́лся еси́, Богосло́ве Григо́рие,/ в безстра́стии осия́л еси́ житие́ твое́/ и Тро́йческия изъясни́л еси́ догма́ты./ о́тче преподо́бне, Христа́ Бо́га моли́ о спасе́нии душ на́ших.</p>
<p>
<red>Сла́ва, глас 4.</red>
</p>
<p>
<red>Подо́бен: </red>Удиви́ся Ио́сиф:</p>
<p>Во цве́тнице писа́ний, я́коже пче́лы му́дрыя, прилета́юще,/ вы объя́сте до́бре, и от цвето́в изря́днейшая,/ и ме́д всем ве́рным уче́ний ва́ших предста́висте вку́пе во всенаслажде́ние их,/ и сего́ ра́ди всяк наслажда́яйся с весе́лием зове́т:/ предста́ните па́ки и по сме́рти и́же вас восхваля́ющим, блаже́ннии.</p>
<p>
<red>И ны́не, Богоро́дичен:</red>
</p>
<p>Треволне́нии страсте́й безсо́вестный аз обурева́емь, Пречи́стая,/ призыва́ю Тя те́пле, да не пре́зриши мя, окая́ннаго, поги́бнути,/ бе́здну ми́лости ро́ждшая:/ ра́зве бо Тебе́, ины́я наде́жды не и́мам./ Да не у́бо враго́м обра́дование и смех,/ наде́явся на Тя, явлю́ся,/ и́бо мо́жеши, ели́ка и хо́щеши, я́ко Ма́ти су́щи всех Бо́га.</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен: </red>Яви́лся еси́:</p>
<p>Прему́дрии учи́телие вселе́нныя,/ и́же Бо́га просла́влынии де́лы и словесы́ на земли́,/ да возвели́чатся <red>Днесь</red>, я́ко спасе́ния нам су́ще хода́таи.</p>
<p>
<red>Сла́ва:</red>
</p>
<p>Пра́зднует <red>Днесь</red> Це́рковь честно́е торжество́ учи́телей трие́х,/ и́бо ти́и утверди́ша Це́рковь Боже́ственными свои́ми догма́ты.</p>
<p>
<red>И ны́не, Богоро́дичен:</red>
</p>
<p>Предста́тельнице необори́мая оскорбля́емых/ и те́плое заступле́ние упова́ющих на Тя,/ от бед мя изба́ви:/ Ты бо еси́ всех помо́щница.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются. <red>Стих: </red>Уста́ моя́ возглаго́лют прему́дрость, и поуче́ние се́рдца моего́ ра́зум. Вся́кое дыха́ние: <red>Ева́нгелие от Иоа́нна, зача́ло 36.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Излия́ся благода́ть во устна́х ва́ших,/ преподо́бнии отцы́,/ и бы́сте па́стырие Христо́вы Це́ркве,/ уча́ще слове́сныя о́вцы/ ве́ровати в Тро́ицу Единосу́щную/ во Еди́ном Божестве́.</p>
<p>
<red>Кано́н Богоро́дицы со ирмосо́м на 6, глас 2, и святы́х два кано́на на 8. Иоа́нна Евхаи́та.</red>
</p>
<p>
<red>Песнь 1</red>
</p>
<p>
<red>Ирмо́с: </red>Гряди́те, лю́дие, пои́м песнь Христу́ Бо́гу,/ разде́льшему мо́ре и наста́вльшему лю́ди, я́же изведе́ из рабо́ты еги́петский,/ я́ко проесла́вися.</p>
<p>Благоче́стно Тя, Чи́стую Богоро́дицу, и́стинно испове́дающаго, Пречи́стая, душе́ю и те́лом,/ от лю́тых бед, и неду́гов, и прегреше́ний Ты мя спаси́.</p>
<p>Всю в Тебе́ дарова́ний бе́здну лежа́щу уве́дехом,/ те́мже, прибега́юще, Богоро́дице, усе́рдно к покро́ву Твоему́ Боже́ственному, спаса́емся.</p>
<p>О нас, Тя пою́щих, Пречи́стая, моли́ Воплоще́ннаго из пречи́стых и честны́х Твои́х крове́й,/ изба́вится от прегреше́ний и боле́зней го́рьких.</p>
<p>
<red>Ин кано́н святы́х, его́же краегране́сие: </red>Трисо́лнечнаго Све́та три возвыша́ю со́лнца. <red>Творе́ние того́же Иоа́нна.</red>
</p>
<p>
<red>Песнь 1. Глас и ирмо́с то́йже.</red>
</p>
<p>Ко́е благодаре́ние, ко́е противовоздая́ние, подоба́ющее на́шим, челове́цы, принесе́тся от нас благоде́телем,/ и́миже ко е́же до́бре бы́ти наставля́емся?</p>
<p>Вити́йстии язы́цы, и хи́трости, и кова́рства, и вся слове́с си́ла/ ны́не в вину́ да сподви́гнутся еди́ну/ и, честву́юще взаи́м, да почту́т.</p>
<p>Сво́йственнаго у́бо им не терпя́ху,/ дабы́ что стяжа́ти на земли́, Небому́дреннии,/ храни́телие же яви́шася о́бщества и предста́телие,/ о́бщих у́бо и похва́л да сподо́бятся.</p>
<p>
<red>Богоро́дичен: </red>Тя, о́бщее любоче́стие, Всенепоро́чная, на́шего естества́, вси сла́вим,/ уста́ еди́ны бы́вше и еди́но согла́сие соверши́вше.</p>
<p>
<red>Други́й кано́н святы́х. Творе́ние того́жде, глас 8.</red>
</p>
<p>
<red>Ирмо́с: </red>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</p>
<p>Не челове́ческого тща́ния исправле́ние сие́ начина́ние,/ но Твоему́ престо́лу приседя́щая, Человеколю́бче, Прему́дрость да споспешеству́ет ми,/ сло́ва благода́ть даю́щи,/ е́юже просла́вити возмогу́, и́хже сама́ до́бре предпросла́ви.</p>
<p>Я́коже ча́ша, преисполня́ется, Влады́ко, благода́ть Твоя́,/ и мно́гое бога́тство человеколю́бия Твоего́ излия́ется/ и потече́, я́коже и и́ны А́нгелы в соста́ве пло́ти показа́ти,/ ны́не предлежа́щия в похвалу́.</p>
<p>С Небесе́ Небе́сным подоба́ше бы́ти и похвала́м,/ А́нгельское пе́ние, Боже́ственным прили́чное:/ бо́зи бо прича́стием, и́же естество́м и Еди́наго и́стиннаго Бо́га иму́ще в себе́,/ живу́ща и веща́юща.</p>
<p>
<red>Богоро́дичен: </red>Па́мять преподо́бных Богому́дрое сосло́вие с похвала́ми соверша́ет,/ с ни́миже и Бо́жия Ма́терь, я́ко тех глава́,/ в ле́поту спрославля́ется, коне́чный, и пе́рвый, и сре́дний чин содержа́щи/ и благохвале́ния причаща́ющися.</p>
<p>
<red>Катава́сия: </red>Су́шу глубороди́тельную зе́млю:</p>
<p>
<red>Песнь 3</red>
</p>
<p>
<red>Ирмо́с: </red>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</p>
<p>Моли́твами Твои́ми, Чи́стая,/ Бо́га, Его́же родила́ еси́, пода́ждь благопреме́нна Твои́м рабо́м,/ притека́ющим к покро́ву Твоему́/ и ве́рно покланя́ющимся Твоему́ Рождеству́.</p>
<p>Всю мою́ жизнь окорми́, Де́во,/ упова́ние мое́ и Предста́тельнице,/ искуше́ний и обстоя́ний избавля́ющи лю́тых мя, Присноде́во.</p>
<p>Прему́дрость Бо́жию Ипоста́сную на объя́тиих я́ко поне́сши, Богоро́дице,/ от неве́дения и заблужде́ния изба́вится пою́щим Тя моли́.</p>
<p>
<red>Ин</red>
</p>
<p>
<red>Ирмо́с: </red>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</p>
<p>Труба́ вели́кая Це́ркве, свети́льник, просвеща́яй вселе́нную,/ пропове́дник, веща́нием объе́мляй вся концы́,/ великоимени́тый Васи́лий сподвиза́ет собра́ние сие́.</p>
<p>Све́тел от жития́ и веще́й,/ све́тел от слове́с и уче́ний,/ во всех пресиява́я па́че всех, я́коже друго́е па́че звезд со́лнце,/ многопе́тый Богосло́в <red>Днесь</red> блажи́тся.</p>
<p>Се свет ми́ра ми́ру све́тит,/ се земли́ соль зе́млю услажда́ет,/ се дре́во жи́зни безсме́ртия плоды́ предлага́ет, Златоу́стый святы́й./ И́же умре́ти не хотя́щий, прииди́те, наслажда́йтеся.</p>
<p>
<red>Богоро́дичен: </red>Вся от небытия́ в бытие́ Сотвори́вый/ и естество́ Да́вый коему́ждо бы́вших,/ То́йже и да́нная естества́ прелага́ти весть, я́коже хо́щет,/ Отону́дуже и слы́шимо есть, я́ко и Де́ва ро́ждши,/ кто не удиви́тся?</p>
<p>
<red>Ин</red>
</p>
<p>
<red>Ирмо́с: </red>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</p>
<p>И́же нра́вов испра́вителие и душ строи́телие, спаси́телие о́бщий всех,/ и́же и дея́ний нам и слове́с о́бразы показа́вше,/ наказа́телие жития́ све́тлии, све́тле да восхва́лятся.</p>
<p>Дух Бо́жий испо́лни Васи́лия худо́жества;/ о́гненных же имя́ше язы́ков еди́н Григо́рий/ и огне́м высокоре́чия дхне;/ Христо́ва же уста́ во Иоа́нне <red>глаголаху</red>.</p>
<p>Ны́нешняго ве́ка му́дрость бу́йство про́поведи я́ве упражня́емую и́мать,/ повину́ющуюся ему́ и ра́бски служа́щую:/ пропове́дники бо благода́ть му́дрыя предлага́ет ри́торы.</p>
<p>
<red>Богоро́дичен: </red>Во утро́бе Чи́стыя Де́вы Всели́выйся/ ду́ши Богоно́сных святы́х жили́ще твори́т/ и о́ных устна́ми е́же о Ма́тери сказу́ет та́инство.<style name="color-red"/>
</p>
<p>
<red>Катава́сия: </red>Утвержде́ние на Тя наде́ющихся:</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>Вели́кия свети́льники светоза́рныя,/ Це́ркве столпы́ неразори́мыя согла́сно да восхва́лим,/ и́же до́брых наслажда́ющиися/ и слове́с тех, ку́пно и благода́ти:/ прему́драго Златоглаго́лива и Вели́каго Васи́лия/ с Григо́рием све́тлым Богосло́вом./ К ни́мже и возопии́м, от се́рдца зову́ще:/ святи́телие тревелича́йшии, моли́теся Христу́ Бо́гу/ прегреше́ний оставле́ние дарова́ти пра́зднующим любо́вию святу́ю па́мять ва́шу.</p>
<p>
<red>Сла́ва:</red>
</p>
<p>Прему́дрость прие́мше от Бо́га, я́ко апо́столи ини́и трие́ Христо́вы,/ сло́вом ра́зума составля́ете догма́ты,/ я́же пре́жде словесы́ просты́ми низлага́ху, ры́барие в ра́зуме си́лою Ду́ха,/ подоба́ше бо та́ко про́стей на́шей ве́ре составле́ние стяжа́ти./ Отню́дуже вси вопие́м вам:/ моли́теся Христу́ Бо́гу прегреше́ний оставле́ние дарова́ти/ пра́зднующим любо́вию святу́ю па́мять ва́шу.</p>
<p>
<red>И ны́не, Богоро́дичен:</red>
</p>
<p>Ду́шу мою́, Де́во, смире́нную,/ бу́рею жития́ искуше́ний ны́не я́ко кроме́ управле́ния бы́вшую,/ потопля́емую волна́ми, грехо́в бре́менем я́вльшуся преиспо́лнену/ и во дно а́дово приити́ бе́дствующу,/ предвари́, Богоро́дице, моли́тв Твои́х ми́лостию,/ тишину́ подаю́щи и бед изыма́ющи./ Приста́нище бо Ты еси́ небу́рное,/ моля́щися Сы́ну Твоему́ и Бо́гу/ прегреше́ний оставле́ние дарова́ти ми:/ Тя бо и́мам наде́жду, недосто́йный раб Твой.</p>
<p>
<red>Песнь 4</red>
</p>
<p>
<red>Ирмо́с: </red>Услы́шах, Го́споди,/ слух Твоего́ смотре́ния/ и просла́вих Тя,/ Еди́не Человеколю́бче.</p>
<p>Язв мои́х душе́вных, Влады́чице, и плотски́х неду́гов,/ Бо́га ро́ждшая, разреше́ние пода́ждь ми.</p>
<p>От обстоя́ния изба́ви мя, Ма́ти Бо́жия,/ и бу́ри, и бед Твои́ми моли́твами, Еди́на Всепе́тая.</p>
<p>Обурева́ема волна́ми жите́йскими исхи́ти, Де́во,/ ко Твоему́ приста́нищу наставля́юши мя.</p>
<p>
<red>Ин</red>
</p>
<p>
<red>Ирмо́с: </red>Прише́л еси́ от Де́вы,/ не хода́тай, ни А́нгел, но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди</p>
<p>Разу́мливы от ни́жния му́дрости бы́вше,/ правле́ние, пресла́внии, от Боже́ственный стяжа́ете,/ те́мже, я́ко рабы́ню, сию́ о́ной всему́дре покори́сте.</p>
<p>Любому́дрии, му́дрыя а́ще лю́бите, умудри́теся/ и глаго́лати научи́теся вси, и́же словесе́м чудя́щиися,/ дея́ния опа́сству и виде́ния отту́ду обуча́ющеся.</p>
<p>
<red>Богоро́дичен: </red>Я́ко по́зден дождь, напоследи́ бы́вый, у́тренний,/ вод и веко́в Соде́тель, во чре́во Твое́ ука́нув, Всенепоро́чная,/ во вре́мя прохлажда́яй оскудева́ющия.</p>
<p>
<red>Ин</red>
</p>
<p>
<red>Ирмо́с: </red>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</p>
<p>Столп о́гнен, лю́дем ве́рным предваря́ющий и опаля́ющий враги́ ве́ры,/ племена́ же спаса́яй, изве́стно после́дующия,/ Вели́кий яви́ся Васи́лий,/ да дерза́ет и побежда́ет Христо́ва Це́рковь,/ толи́ким обогати́вшися побо́рником.</p>
<p>Язы́ка сла́дость и слу́ха вся́каго услажде́ние,/ твое́ сло́во бысть, Григо́рие,/ ма́нна жи́зни, роса́ сла́дкости, мед, и́же из ка́мене,/ А́нгельский хлеб Небе́сный, несы́тно насыща́тися услажде́ния его́ увещева́я/ и исполня́яй сла́дости причаща́ющияся.</p>
<p>Река́ дарова́ний духо́вных напо́лнися да́же и до разли́тия,/ и до́брое лице́ земли́, я́ко сла́достный пото́к,/ от златы́х напая́ет уст, веселя́щи и утучня́ющи Христо́в вся́кий град/ Боже́ственных волн струя́ми.</p>
<p>
<red>Богоро́дичен: </red>Естество́, про́сто стерпе́вшее сложе́нию/ и я́вльшееся вы́шше сли́тия в Твое́м, Влады́чице, Сы́не,/ трие́ Богоно́снии учи́телие испове́даша, от двою́ во́лю и сугу́баго де́йства,/ сугу́ба по естеству́ пропове́давше.</p>
<p>
<red>Катава́сия: </red>Покры́ла есть Небеса́:</p>
<p>
<red>Песнь 5</red>
</p>
<p>
<red>Ирмо́с: </red>Све́та Пода́телю/ и веко́в Тво́рче, Го́споди,/во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</p>
<p>Ору́жие непобеди́мое на разли́чная искуше́ния вра́жия иму́ще,/ вся́каго вражде́бных озлобле́ния избавля́емся при́сно,/ и́же Тя, Богоро́дицу Чи́стую, веду́щии.</p>
<p>Зако́на исполне́ние, я́же вы́шшая Херуви́мов,/ родила́ еси́ Бо́жия из Тебе́ воплоще́нна Сы́на Единоро́дна,/ Его́же о рабе́х Твои́х умоли́.</p>
<p>Вся́ческих Творца́ на руку́ Твое́ю поне́сши,/ Сего́ нам Твои́ми моли́твами благопреме́нна дава́й,/ ны́не от се́рдца к Тебе́ прибега́ющим.</p>
<p>
<red>Ин</red>
</p>
<p>
<red>Ирмо́с: </red>Просвеще́ние во тьме лежа́щих,/ спасе́ние отча́янных, Христе́ Спа́се мой,/ к Тебе́ у́тренюю, Царю́ ми́ра, просвети́ мя сия́нием Твои́м:/ ино́го бо, ра́зве Тебе́, бо́га не зна́ю.</p>
<p>Ты исто́чник Твои́х дарова́ний испи́ти весьма́, Человеколю́бче, дал еси́ святы́м,/ умале́н ника́коже истоща́нием, мир же весь упои́в/ и́же от чре́ва их Боже́ственными пото́ки.</p>
<p>Что́ ми зла́то?/ Что́ ми бога́тство, и сла́ва, и могу́тство?/ Ды́мове, расходя́щиися по возду́ху:/ вся да изче́знут, вся да прено́сит ветр./ Мне бога́тство еди́но многорачи́тельно - учи́телей тро́ица вити́йствующая.</p>
<p>То́чит река́ нетле́нную пи́щу и Боже́ственное питие́,/ то́чит а́лчущим безсме́ртное бра́шно и жа́ждущим нетле́нное питие́,/ вода́ жива́ во ве́ки и содержа́щая жи́вы пию́щия:/ вси многотеку́щия жи́зни насы́титеся.</p>
<p>
<red>Богоро́дичен: </red>Имя́ше кре́пость на ны зло́ба, но не в коне́ц:/ изнемо́же бо по Де́ве, в кре́пости Си́льнаго ро́ждшей,/ подъе́мшаго плотску́ю не́мощь и си́льнаго в зло́бе умертви́вша.</p>
<p>
<red>Ин</red>
</p>
<p>
<red>Ирмо́с: </red>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</p>
<p>И́же Боже́ственных веще́й и челове́ческих му́дрыя хитрецы́,/ и́же су́щих естества́ любои́стинне я́ве нам извести́вший/ и Зижди́теля тех всем сказа́вший я́ко ле́по,/ благода́рными гла́сы восхва́лим.</p>
<p>Го́рькое и те́рпкое я́же ко спасе́нию лече́б/ услади́ша му́дрыми слове́с уче́ньми же, и хитростьми́, и благода́тьми,/ душ Боже́ственнии лечи́телие:/ наслажда́йтеся, вси благочести́вии, и, красу́еми, спаса́йтеся.</p>
<p>Молчи́т вся́ко сло́во, Богопропове́дником глаго́лющим Боже́ственная,/ и удержава́ет над Ве́тхим заве́том Но́вый,/ предлага́ющий честны́я скрижа́ли, и́же в нем законополага́ющих,/ к ни́мже причита́ется все ве́рных сосло́вие.</p>
<p>
<red>Богоро́дичен: </red>Безсме́ртное естество́ сме́ртное претече́ вр святы́ню,/ и Де́ва Отрокови́ца безпло́тныя А́нгелы превзы́де,/ я́ко Бо́га ро́ждшая, Царя́ А́нгельскаго,/ на Него́же зре́ти о́нем невозмо́жно.</p>
<p>
<red>Катава́сия: </red>Я́ко ви́де Иса́ия:</p>
<p>
<red>Песнь 6</red>
</p>
<p>
<red>Ирмо́с: </red>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Спасе́ния приста́нище ве́дый тя, пла́вая многопеча́льнаго жития́ пучи́ну,/ призыва́ю Тя, Влады́чице,/ Ко́рмчая души́ мое́й бу́ди.</p>
<p>Чи́стаго жития́ отпадо́х ле́ностьми, окая́нный,/ но возведи́, Благослове́нная Всечи́стая,/ повеле́нием Сы́на Твоего́ сочета́вши.</p>
<p>Ми́лости Твое́й, Богоро́дице, сподо́би мя,/ ггреми́лостиваго Сло́ва поро́ждшая,/ И́же Свое́ю кро́вию от тли челове́ки изба́вльшаго.</p>
<p>
<red>Ин</red>
</p>
<p>
<red>Ирмо́с: </red>Бе́здна мя мно́га грехо́вная окружа́ет,/ и вопию́ Ти, проро́ка подража́яй:/ от тли мя, Го́споди, возведи́.</p>
<p>Сво́йства в Тро́ице три сбогосло́вите:/ нерожде́ние Отца́, Сло́ва же рожде́ние/ и Ду́ха исхожде́ние Сама́го.</p>
<p><red>Днесь</red> до́му сему́ светоявле́нное спасе́ние:/ два бо и три собра́нный Христо́с, во И́мя Свое́ почеству́яй,/ посреде́ прису́тствует сих.</p>
<p>Неиспы́танна земна́я глубина́ к Небе́сной высоте́,/ но от земли́ святы́я вознесе́ вы́шше небе́с Небе́сное жела́ние.</p>
<p>
<red>Богоро́дичен: </red>Нов Тя исто́чник, Де́во,/ и вину́ та́ин иму́ще, трие́ Богоглаго́льницы/ но́выми предложе́ньми новоле́пное прили́чествуют нарече́ние.</p>
<p>
<red>Ин</red>
</p>
<p>
<red>Ирмо́с: </red>Очи́сти мя, Спа́се, мно́га бо беззако́ния моя́,/ и из глубины́ зол возведи́, молю́ся:/к Тебе́ бо возопи́х, и услы́ши мя,/ Бо́же спасе́ния моего́.</p>
<p>Тро́ицу еди́нственную богосло́вити научи́хомся,/ Еди́ницу Тро́ичную пе́ти прия́хом,/ покланя́тися навыко́хом от отце́в Еди́ному Естеству́ Триипоста́сному.</p>
<p>Сло́во бе в нача́ле, ко Отцу́ Собезнача́льное,/ и Дух Бо́жий Бог бе Пребезнача́льньш,/ про́сто, единосу́щно, соесте́ственно Божество́,/ я́ко Боже́ственнии глаго́лют пропове́дницы.</p>
<p>Совокупля́ю, и разделя́ю, я́же совокупле́ние разделя́емая,/ Еди́но Неразде́льно помышля́ю и Три мню:/ учи́тели прие́млю три Богоно́сныя, та́ко увещева́ющия мя ве́ровати.</p>
<p>
<red>Богоро́дичен: </red>Безма́терний пре́жде пло́ти,/ безо́тчий же по воплоще́нии,/ Сын О́тчий и Ма́терний, и́же сия́ нарица́яй па́че ума́ обоя́:/ Бо́гу бо подоба́ют чуде́с пресла́вная.</p>
<p>
<red>Катава́сия: </red>Возопи́ к Тебе́:</p>
<p>
<red>Конда́к, глас 2.</red>
</p>
<p>
<red>Подо́бен: </red>Тве́рдыя:</p>
<p>Свяще́нныя и Боговеща́нныя пропове́дники,/ верх учи́телей, Го́споди,/ прия́л еси́ в наслажде́ние благи́х Твои́х и упокое́ние:/ труды́ бо о́нех и смерть прия́л еси́ па́че вся́каго всепло́дия,/ Еди́не, прославля́яй святыя Твоя́.</p>
<p>
<red>И́кос:</red>
</p>
<p>Кто́ дово́лен своя́ устне́ разве́рста/ и подви́гнута язы́к к ды́шущим огне́м си́лою Сло́ва и Ду́ха?/ Оба́че толи́ко рещи́ дерзну́:/ я́ко все преидо́ша челове́ческое естество́ си́и трие́ мно́гими и вели́кими дарова́ньми,/ дея́нием же и виде́нием, по обоему́ све́тлы превозше́дше./ Те́мже зело́ вели́ких даро́в ты́я сподо́бил еси́,/ я́ко ве́рныя Твоя́ служи́тели,/ Еди́не, прославля́яй святы́я Твоя́.</p>
<p>
<red>Песнь 7</red>
</p>
<p>
<red>Ирмо́с: </red>О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</p>
<p>На Кресте́ пригво́жден, И́же из Тебе́ Воплоти́выйся, Богороди́тельнице,/ Ада́мово раздра́ рукописа́ние./ Его́же ны́не моли́, Всенепоро́чная,/ всех бед изба́вится ве́рою зову́щим:/ благослове́н еси́, Бо́же оте́ц на́ших.</p>
<p>Наде́жда блага́я, Засту́пница же ве́рных еси́, Влады́чице,/ и ны́не мо́лимся Тебе́, дарова́ти сострада́тельства пучи́ну всем,/ на Тя упова́ющим и Сы́ну Твоему́ зову́щим:/ благослове́н еси́, Бо́же оте́ц на́ших.</p>
<p>Кра́сною оде́ждею спаси́тельных за́поведей, креще́нием оде́явся,/ оскверни́х ле́ностию, окая́нный,/ ны́не же Ти притека́ю, Де́во,/ оде́ждею прося́ весе́лия Тобо́ю па́ки облещи́ся.</p>
<p>
<red>Ин</red>
</p>
<p>
<red>Ирмо́с: </red>Богопроти́вное веле́ние/ беззако́ннующаго мучи́теля высо́к пла́мень вознесло́ есть,/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</p>
<p>Побежда́ется, блаже́ннии, и отбега́ет я́же пре́жде непостоя́нная де́рзость ересе́й:/ воск же, раста́яваемый от лица́ огня́,/ любоде́ичное вся́кое уче́ние показу́ется,/ ва́шим приража́ющееся огнедохнове́нным веща́нием.</p>
<p>Лжи́вых у́бо уклони́шася е́ллинских буесло́вий,/ увеще́ние же томи́тельство, е́же в челове́цех, еди́но избра́ша,/ под ни́мже и́стину си́и трие́ утверди́вше,/ си́це весь сонм ве́рных побежда́ют словесы́ и увещева́ют.</p>
<p>
<red>Богоро́дичен: </red>В Тебе́ вся́ко прорече́ние воспочи́/ и коне́ц прия́ше удивля́ющее глаго́лющия:/ из Тебе́ же светле́е и прорече́ний чудеса́ то́чат, Чи́стая,/ му́дрыя явля́юща сказа́тели.</p>
<p>
<red>Ин</red>
</p>
<p>
<red>Ирмо́с: </red>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</p>
<p>Молча́щии и зову́щий, ви́димии же и слы́шимии,/ доброде́тели и му́дрости, Богоглаго́ливии, столпы́ бы́ша,/ де́лом и сло́вом вопи́ти повелева́юще:/ благослове́н Бог оте́ц на́ших.</p>
<p>Бо́жия гла́сы, свы́ше возгреме́вшия нам пречу́дно,/ мо́лнии а́се лучи́, и́же ва́ша веща́ния прие́млюще, всему́дрии,/ ку́пно у́бо пое́м с ва́ми:/ благослове́н Бог оте́ц на́ших.</p>
<p>Испуще́ни бу́дут гра́ди от каменопра́щных язы́ков,/ сокруша́ющии гнила́я уче́ний,/ а́ще кто посреде́ де́рзнет суесло́вников, пра́вая не веща́я:/ благослове́н Бог оте́ц на́ших.</p>
<p>
<red>Богоро́дичен: </red>В Тя, Де́во, всели́ся и по рождестве́ Де́ву оста́ви/ И́же устроя́яй стихи́и и претворя́яй естества́,/ я́коже хо́щет, Богороди́тельнице Мари́е./ К Нему́же вопие́м с Тобо́ю, Всенепоро́чная:/ благослове́н Бог оте́ц на́ших.</p>
<p>
<red>Катава́сия: </red>Тебе́ во огни́:</p>
<p>
<red>Песнь 8</red>
</p>
<p>
<red>Ирмо́с: </red>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода,/ и превозноси́те во вся ве́ки,</p>
<p>Столп кре́пости тве́рд, и степе́нь, и Храни́тельницу, и Предста́тельницу/ стяжа́вше Тя ве́рою, спаса́емся ны́не./ Пое́м Рождество́ Твое́, Пречи́стая, и превозно́сим во вся ве́ки.</p>
<p>Безсме́ртия проза́рный ве́мы Тя исто́чник, Богоро́дице,/ я́ко ро́ждшую Сло́во безсме́ртнаго Отца́,/ Е́же вся от сме́рти избавля́ющее, превознося́щая Его́ во ве́ки.</p>
<p>Струю́ исцеле́ний нам всегда́, ве́рным, то́чиши,/ ея́же незави́стную благода́ть взе́млюще, ны́не воспева́ем Рождество́ Твое́, Пречи́стая,/ и превозно́сим во вся ве́ки.</p>
<p>
<red>Ин, ирмо́с то́йже.</red>
</p>
<p>Разумева́ем благоче́стно и прославля́ем единоче́стно Еди́но Естество́,/ безмерномо́щную Еди́ницу же и Тро́ицу,/ вся сия́ словесы́ пра́вящую лу́чшими./ Та́ко бо сла́вити трие Богоно́снии преда́ша,/ с ни́ми́же покланя́емся Ей во ве́ки.</p>
<p>Соедини́шася трие́ Богопропове́дницы, соедини́вши Тро́ицу/ и Неразде́льное во всех соблю́дший, Боже́ственным естество́м:/ еди́ну от Тоя́ восприя́ша неразде́льную сла́ву,/ в похвале́ние еди́но созыва́ющую превознося́щий <red>ю</red> во ве́ки.</p>
<p>
<red>Богоро́дичен: </red>Прие́м, е́же по нам, возда́в же Свое́ Благоде́тель,/ соде́я то́кмо, не пострада́ же, Де́во:/ твори́т бо, но не в тле́ние устроя́ет,/ па́че же и стражда́ во́лею, стра́стию стра́сти реши́т,/ я́коже трие́ отцы́ нас тайноуча́т.</p>
<p>
<red>Ин</red>
</p>
<p>
<red>Ирмо́с: </red>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Избави́телю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Я́же Бог соедини́ в единоче́стнем едине́нии,/ похвали́тель да не разлуча́ет челове́к,/ но ра́вны негоду́я в те́хже дарова́ниях,/ ра́вных и пе́ний песнопоя́й да сподо́бит:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Си́льнии и непобори́мии Божества́ сиобо́рницы/ и и́стины нелжи́вии споспе́шницы,/ глубины́ Ду́ха до́бре испыта́вше,/ Боголе́пная о Бо́зе разуме́ния отту́ду составля́ют и уча́т пе́ти:/ лю́дие, превозноси́те Христа́ во вся ве́ки.</p>
<p>С Небесе́ у́бо велича́йшая два свети́ла просвеща́ют/ по прее́мству друг дру́га подсо́лнечную;/ от земли́ же светле́е всю вселе́нную озаря́ют три по тому́жде превели́кая свети́ла,/ светя́ще с друг дру́гом и пою́ще ку́пно:/ лю́дие, превозноси́те Христа́ во ве́ки.</p>
<p>
<red>Богоро́дичен: </red>Нас ра́ди воплоще́ние и стра́сти честны́я,/ нас ра́ди Бог с ме́ртвыми бысть,/ сме́рти у́бо невку́сен, я́ко страсте́й свобо́ден,/ к пло́ти же сме́ртней обще́нием глаго́лемый,/ и стра́сти причасти́ся, и сме́рти,/ с не́юже превозно́сим Христа́ во ве́ки.</p>
<p>
<red>Катава́сия: </red>Нестерпи́мому огню́:</p>
<p>
<red>На 9-й пе́сни </red>Честне́йшую:<red> не пое́м, но пое́м припе́в:</red>
</p>
<p>Велича́й, душе́ моя́,/ Честне́йшую Небе́сных во́инств,/ Де́ву Пречи́стую Богоро́дицу.</p>
<p>
<red>Та́же ирмо́с. Посе́м то́йже припе́в пое́м и к про́чим Богоро́дичным тропаре́м.</red>
</p>
<p>
<red>Песнь 9</red>
</p>
<p>
<red>Ирмо́с: </red>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма, я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</p>
<p>Богоблаже́нная Отрокови́це, наде́жду мою́ всю усе́рдно возлага́ю на Тя:/ спаси́ мя, Ма́ти и́стииныя Жи́зни,/ и сла́дости присносу́щныя насы́тится моли́, Чи́стая,/ ве́рою и любо́вию Тя пе́сньми велича́юща.</p>
<p>Я́вльшися, Де́во, дверь Боже́ственнаго Све́та,/ души́ моея́ мрак Све́та Твоего́ невеще́ственными блиста́нии озари́/ и ве́чнаго огня́ изба́вится мне умоли́, Чи́стая,/ ве́рою и любо́вию Тя пе́сньми велича́ющему.</p>
<p>Во чре́во Твое́ всели́ся,/ Его́же из чре́ва пре́жде веко́в Оте́ц роди́ Сы́на,/ соверше́н бысть Челове́к,/ и исто́чник дарова́ний Тя, Богома́ти,/ показа́ нам,/ ве́рно поклоня́ющимся несказа́нному Твоему́ Рождеству́.</p>
<p>
<red>Ин</red>
</p>
<p>
<red>Ирмо́с: </red>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</p>
<p>К кано́ном же святы́х на ки́йждо тропа́рь пое́м припе́вы сии́:</p>
<p>Велича́й, душе́ моя́,/ во иера́рсех свети́ла три вели́кая.</p>
<p>Се ва́ше де́лание и па́ства,/ за ю́же велича́йший боле́зни претерпе́сте, во еди́но соше́дшеся,/ ку́пно же три вы соприе́мше,/ о́бщую и́мать похвалу́ ва́ше сладча́йшее соедине́ние.</p>
<p>Велича́й, душе́ моя́,/ трисия́тельныя Христо́вы Це́ркве.</p>
<p>Не обоюдоо́стрый меч благода́ть,/ но трео́стрый на ра́тников тоя́ предлага́ет:/ еди́н небокова́нен меч, треми́ крепостьми́ изощре́н,/ при́сно побо́рствуяй по Трисия́нном Еди́ном Божестве́.</p>
<p>Велича́й, душе́ моя́,/ просвеща́ющий Христо́ву Це́рковь.</p>
<p>Ва́ше жи́тельство на Небесе́х бя́ше, пресла́внии,/ и плоть нося́щих во ве́ки нескве́рну,/ в ни́хже всесоверше́нне ны́не живу́ще,/ су́щим на земли́ нам пребыва́ющим/ Вы́шняя моли́те и мы́слити, и де́яти.</p>
<p>Велича́й, душе́ моя́,/ Честне́йшую Небе́сных вои́нств,/ Де́ву Пречи́стую Богоро́дицу.</p>
<p>
<red>Богоро́дичен: </red>Тесни́т мя широта́ Твои́х вели́чий, Влады́чице,/ подавля́ющи сло́во от ча́стости,/ и пресла́вно ми случа́ется е́же недоумева́тися от благомо́щества,/ те́мже толи́ко Тя Возвели́чившаго сла́вим.</p>
<p>
<red>Ин</red>
</p>
<p>
<red>Ирмо́с: </red>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</p>
<p>Велича́й, душе́ моя́,/ Пресвяты́я Тро́ицы три па́стыри.</p>
<p>Возвы́сися Тро́ичная доброде́тель и вся́ческая сла́вы испо́лни,/ ину́ю лучу́ нам возсия́вши трисве́тлу, я́ко свое́ осия́ние, Небе́сныя тайноводи́тели,/ и́миже на Боже́ственное о́ныя виде́ние, благоче́ствующе, наставля́емся.</p>
<p>Велича́й, душе́ моя́,/ от Трисо́лнечнаго Свети́ла три вели́кая.</p>
<p>Не есть вто́рство в трие́х сих,/ старе́йшинства бо ки́йждо их но́сит,/ пе́рвый не сый, и единочестны́я превышща́я:/ присвоя́ют же па́че друг дру́га побе́ду прера́достно,/ не вмеща́ется бо зде за́висти де́рзость, растлева́ющий единомы́слие.</p>
<p>Велича́й, душе́ моя́,/ Триипоста́снаго и Неразде́льнаго Божества́ держа́ву.</p>
<p>Отце́в благоче́стие, своя́ перворо́дныя сы́ны показа́вшее,/ ча́да возражда́ет све́ту при́сная/ и непоро́чная те́ми, соверша́емая Ду́хом,/ жизнь глаго́лавшим в них,/ и цел соблюда́ти испроша́ет до конца́ мир,/ его́же от них насле́дствова.</p>
<p>Велича́й, душе́ моя́,/ Честне́йшую Небе́сных вои́нств,/ Де́ву Пречи́стую Богоро́дицу.</p>
<p>Сы́на Бо́га жива́го му́дрых учи́телей верх пропове́да,/ Твоего́ Сы́на, от открове́ния о́тча,/ не от пло́ти и кро́ве сие́ тайноуве́дав, Ма́ти Бо́жия./ Те́мже Тя и Де́ву просла́вив,/ Ма́терь и Богоро́дицу возвели́чи.</p>
<p>
<red>Катава́сия: </red>В зако́не се́ни и писа́нии:</p>
<p>
<red>Свети́лен.</red>
</p>
<p>
<red>Подо́бен: </red>Све́те неизме́нный:</p>
<p>Три светоза́рныя свети́льники, па́че со́лнечных луч/ от Светонача́льныя Тро́ицы и Трисо́лнечныя Еди́ницы,/ преесте́ственно сме́шены,/ Богоно́сныя восхва́лим отцы́.</p>
<p>
<red>Сла́ва:</red>
</p>
<p>
<red>Подо́бен: </red>Не́бо звезда́ми:</p>
<p>Све́та прия́телища, светолу́чныя мо́лнии,/ Васи́лия ны́не Вели́каго, Григо́рия Богосло́ва, Златоу́стаго Иоа́нна,/ да восхва́лим вси.</p>
<p>
<red>И ны́не:</red>
</p>
<p>Еди́нственное Божество́, О́тче, Сы́не и Ду́ше,/ мольба́ми Васи́лия, Григо́рия и Иоа́нна и Пречи́стый Богоро́дицы/ да не отлучу́ся Твоея́ сла́вы.</p>
<p>
<red>На хвали́тех стихи́ры, Глас 5. Ни́ла Ксанфопу́ла.</red>
</p>
<p>
<red>Подо́бен: </red>Ра́дуйся:</p>
<p>Ра́дуйся, святи́телей тро́ица,/ Це́ркве вели́кая забра́ла,/ столпи́ благоче́стия, ве́рных утвержде́ние,/ ерети́чествующих низпаде́ние,/ Христо́вы упа́сшии лю́ди Боже́ственными уче́нии/ и разли́чными доброде́тельми воспита́вшии,/ благода́ти я́снии пропове́дницы,/ зако́ны произложи́вшии Христо́ву исполне́нию,/ вожди́ к Вы́шним, ра́йстии вхо́ды,/ Христа́ умоли́те/ низпосла́ти душа́м на́шим ве́лию ми́лость.</p>
<p>Ра́дуйся, святи́телей тро́ица,/ небоше́ственнии земни́и А́нгели,/ ми́ра спасе́ние, челове́ков ра́дость/ и вселе́нныя учи́телие,/ Сло́ва побо́рницы,/ вра́чеве прему́дрии неду́гов душе́вных и теле́сных,/ приснотеку́щия ре́ки духо́вныя,/ словесы́ напая́ющии земно́е все лице́,/ Богосло́внии степе́ни, златосло́ви Боже́ственнии,/ Христа́ умоли́те/ низпосла́ти ду́шам на́шим ве́лию ми́лость.</p>
<p>Ра́дуйся, святи́телей тро́ица,/ земны́я тве́рди со́лнца,/ лучи́ и свети́ла от Трисо́лнечнаго озаре́ния,/ помраче́нных прозре́ние,/ цве́ти благово́ннии рая́ красне́йшии,/ Богосло́ве, му́дрый же Васи́лие, Златоу́сте,/ дщи́цы Ду́ха, скрижа́ли Богоначерта́нныя,/ сосцы́, источа́ющии спасе́ния млеко́,/ му́дрости украше́ние,/ Христа́ умоли́те/ душа́м на́шим дарова́ти ве́лию ми́лость.</p>
<p>
<red>Сла́ва, глас 5:</red>
</p>
<p>Востру́бим трубо́ю пе́сней,/ да ликовству́им пра́зднственная и взыгра́ем, ра́дующеся,/ в пречестно́е торжество́ учи́телей на́ших./ Святи́телие и лю́дие да стеку́тся и воспле́щут в пе́снех,/ я́ко уче́ний источи́вшия ре́ки превели́кия три,/ доброто́чныя присноживо́тныя Ду́ха/ па́стырие и учи́телие,/ Пречестны́я Тро́ицы трегу́быя священнотаи́нники,/ соше́дшеся, да восхва́лим./ Филосо́фи - му́дрыя, иере́и - па́стыри,/ гре́шницы - предста́тели, ни́щии - обогати́тели,/ су́щий в ско́рбех - утеши́тели,/ пу́тницы - спутеше́ственники,/ и́же в мо́ри - ко́рмчии/ и вси, и́же везде́ те́пле предваря́ющия,/ Боже́ственный архиера́рхи похваля́юще, та́ко рцем:/ пресвяти́и учи́телие,/ потщи́теся изъя́ти ве́рныя от жите́йских собла́знов/ и изба́вити ве́чных мук моли́твами ва́шими.</p>
<p>
<red>И ны́не, Богоро́дичен. Ге́рмана Патриа́рха:</red>
</p>
<p>Востру́бим трубо́ю пе́сней,/ прекло́ншися бо свы́ше, Всецари́ца Ма́ти Де́ва/ благослове́ньми венчава́ет воспева́ющия Ю./ Ве́рнии лю́дие да стеку́тся/ и Цари́цу да воспле́щут в пе́снех,/ Царя́ ро́ждшую,/ сме́ртию одержи́мыя пе́рвее разреши́ти человеколю́бно благоизво́лившаго./ Па́стырие и учи́телие,/ до́браго Па́стыря Пречи́стую Ма́терь, соше́дшеся, да восхва́лим,/ све́щник златоза́рный, светоно́сный о́блак,/ Небе́с простра́ннейшу,/ одушевле́нный же киво́т, огнезра́чиый Влады́чень престо́л,/ манноприе́мную злату́ю ста́мну,/ заключе́нную Сло́ва дверь,/ всех христиа́н прибе́жище,/ пе́сньми Богоглаго́ливыми похваля́юще, си́це рцем:/ пала́то Сло́ва,/ сподо́би смире́нных нас Небе́снаго Ца́рствия,/ ничто́же бо невозмо́жно хода́тайству Твоему́.</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны от кано́на 1-го песнь 3-я и от кано́на друга́го песнь 6-я. Проки́мен, глас 8: </red>Во всю зе́млю изы́де веща́ние их/ и в концы́ вселе́нныя глаго́лы их.<red> Стих: </red>Небеса́ пове́дают сла́ву Бо́жию:<red> Апо́стол ко Евре́ем, зача́ло 334. </red>Аллилу́йя,<red> глас 4: </red>Испове́дят Небеса́ чудеса́ Твоя́, Го́споди:<red> Ева́нгелие от Матфе́я, зача́ло 11: </red>Вы есте́ свет ми́ра:<red> Прича́стен</red>: Ра́дуйтеся, пра́веднии:</p>
<p>
<red>Подоба́ет ве́дати, а́ще случи́тся трие́х святи́телей, Васи́лия Вели́каго, Григо́рия Богосло́ва и Иоа́нна Златоу́стаго, в неде́лю мытаре́ву, или́ блу́днаго, или́ мясопу́стную:</red>
</p>
<p>
<red>На ма́лой вече́рни стихи́ры воскре́сны 4. </red>Сла́ва,<red> святи́телей. </red>И ны́не,<red> Богоро́дичен гла́са, ма́лыя вече́рни. На стихо́вне стихи́ра воскре́сна еди́на и святи́телей стихо́вна вели́кия вече́рни со стихи́ свои́ми. </red>Сла́ва,<red> святи́телей. </red>И ны́не,<red> Богоро́дичен в то́йже глас. </red>По Ны́не отпуща́еши:<red> </red>и по О́тче наш:<red> тропа́рь воскре́сен. </red>Сла́ва,<red> святы́х. </red>И ны́не,<red> Богоро́дичен. Ектени́я ма́лая и отпу́ст.</red>
</p>
<p>
<red>ЗРИ На вели́цей вече́рни: По кафи́зме, </red>на Го́споди, воззва́х:<red> стихи́ры воскре́сны 3, и Трио́ди 3, и святы́х 4. <red>Аще</red> ли неде́ля мясопу́стная: Стихи́ры воскре́сны 3, и Трио́ди 4, и святы́х 3. </red>Сла́ва,<red> Трио́ди. </red>И ны́не,<red> Богоро́дичен 1-й, гла́са. На лити́и стихи́ра хра́ма, та́же Трио́ди хвали́тныя. </red>Сла́ва,<red> святы́х. </red>И ны́не,<red> Трио́ди. На стихо́вне стихи́ры воскре́сны. </red>Сла́ва,<red> святы́х. </red>И ны́не,<red> Трио́ди. На благослове́нии хле́бов тропа́рь, </red>Богоро́дице Де́во:<red> два́жды, и святы́х, еди́ножды, и чте́ние.</red>
</p>
<p>
<red>На у́трени: </red>На Бог Госпо́дь:<red> тропа́рь воскре́сен два́жды. </red>Сла́ва,<red> святы́х. </red>И ны́не<red>, Богоро́дичен 1-й, в то́йже глас. По кафи́змах седа́льны воскре́сны, с Богоро́дичны их, и чте́ние во Ева́нгелии толково́м, и полиеле́й святы́х.</red>
</p>
<p>
<red>ЗРИ А́ще ли неде́ля блу́днаго или́ мясопу́стная: Прилага́ем и тре́тий псало́м: </red>На ре́ках Вавило́нских:<red> Та́же седа́льны святы́х о́ба, по еди́ножды, без Богоро́дичное. </red>Сла́ва,<red> седа́лен полиеле́йный. </red>И ны́не,<red> Богоро́дичен и чте́ние святы́х. Степе́нна и проки́мен гла́са. </red>Вся́кое дыха́ние:<red> Ева́нгелие воскре́сно. </red>Воскресе́ние Христо́во:<red> и про́чая. Кано́н воскре́сен со ирмосо́м на 4, и Богоро́дицы на два, и Трио́ди на 4, и святы́х на 4. Катава́сия: </red>Су́шу глубороди́тельную зе́млю:</p>
<p>
<red>А́ще ли неде́ля мясопу́стная: Кано́н воскре́сен на 4, и Трио́ди на 6, и святы́х на 4. Катава́сия Трио́ди. По 3-й пе́сни конда́к святы́х, и и́кос, и седа́лен их. </red>И ны́не,<red> Трио́ди и чте́ние. По 6-й пе́сни конда́к Трио́ди, и и́кос, и чтем про́лог. На 9-й пе́сни пое́м </red>Честне́йшую:<red> Свети́лен воскре́сен. </red>Сла́ва,<red> святы́х. </red>И ны́не,<red> Трио́ди. На хвали́тех стихи́ры воскре́сны 4 и святы́х со Сла́вным 4, с припе́вы их.</red>
</p>
<p>
<red>ЗРИ А́ще ли неде́ля мясопу́стная: Тогда́ по стихи́рах святи́телей глаго́лем стих: </red>Воскресни́, Го́споди Бо́же мой:<red> и пое́м стихи́ру самогла́сну Трио́ди. </red>Сла́ва,<red> ту́южде. </red>И ны́не, Преблагоелове́нна еси́:</p>
<p>
<red>ЗРИ А́ще ли несть неде́ля мясопу́стная: Тогда́ в Трио́ди стиха́ не глаго́лем. Но по стихи́рах святы́х, </red>Сла́ва,<red> Трио́ди</red>. И ны́не, Преблагослове́нна<red> </red>еси́, Богоро́дице:<red> </red>Славосло́вие вели́кое.<red> По трисвято́м тропа́рь воскре́сен то́чию, и ектении́, и отпу́ст. И исхожде́ние обы́чное в притво́р. </red>Сла́ва, и ны́не,<red> стихи́ра Ева́нгельская, и час 1-й. На часе́х тропа́рь воскресе́н. </red>Сла́ва,<red> святы́х. </red>И ны́не,<red> Богоро́дичен часо́в. </red>По О́тче наш: конда́ки, воскре́сен и Трио́ди и святы́х, пременя́юще, глаго́лем.</p>
<p>
<red>На Литурги́и: Блаже́нны гла́са на 4, и Трио́ди песнь 3-я на 4, и святы́х 6-я на 4. По вхо́де тропа́рь воскре́сен и святы́х. Та́же, конда́к воскре́сен. </red>Сла́ва,<red> святы́х. </red>И ны́не,<red> Трио́ди. Проки́мен, Апо́стол, аллилу́йя, Ева́нгелие и прича́стен дне и святы́х.</red>
</p>
<p>
<red>А́ще ли случи́тся трие́х святи́телей в суббо́ту мясопу́стную и пое́м слу́жбу их в пято́к, пре́жде, во все́м непреме́нно.</red>
</p>
<p>
<red>ЗРИ А́ще ли случи́тся триех святи́телей в понеде́льник, или́ во вто́рник, или́ в четверто́к сы́рныя неде́ли:</red>
</p>
<p>
<red>В неде́лю ве́чера пое́м </red>Блаже́н муж:<red> 1-й антифо́н (в про́чия же дни сы́рныя се́дмицы глаго́лем кафи́зму рядову́ю). </red>На Го́споди, воззва́х:<red> стихи́ры святы́х на 6, </red>Сла́ва,<red> святы́х. </red>И ны́не,<red> Богоро́дичен 1-й по гла́су самогла́сна святы́х. Вход, проки́мен дне, и чте́ние святы́х, и ектении́. На стихо́вне Трио́ди самогла́сен дне, два́жды, и му́ченичен, припе́вы же глаго́лем обы́чныя: </red>К Тебе́ возведо́х:<red> </red>Сла́ва,<red> святы́х. </red>И ны́не,<red> Богоро́дичен воскре́сен. </red>По Ны́не отпуща́еши:<red> и по трисвято́м, тропа́рь святы́х. </red>Сла́ва, и ны́не,<red> Богоро́дичен и отпу́ст. На повече́рии по </red>Досто́йно:<red> и по трисвято́м, конда́к святы́х.</red>
</p>
<p>
<red>ЗРИ А́ще же па́мять сих триех святи́телей случи́тся в четверто́к сы́рныя неде́ли, тогда́ в сре́ду на часе́х по </red>Осла́би, оста́ви:<red> и по покло́нех быва́ет звон во вся, по обы́чаю. И а́бие глаго́лем: </red>Прииди́те, поклони́мся:<red> три́жды, и псало́м обы́чный, и ектени́я, и стихи́ры, по предпи́санному. По вхо́де проки́мен паремии́ дне и паремия́ Трио́ди, и по ней проки́мен: </red>Да упова́ет Изра́иль на Го́спода<red>: Та́же паремии́ святы́х. Пото́м </red>Сподбо́и, Го́споди:<red> На стихо́вне Трио́ди самогла́сен дне, два́жды, и му́ченичен. </red>Сла́ва,<red> святы́х: </red>И ны́не,<red> Богоро́дичен. </red>По Ны́не отпуща́еши: по О́тче наш:<red> тропа́рь святы́х, и ектения́, и три вели́кия покло́ны. Та́же</red>, Всесвята́я Тро́ице: и Бу́ди И́мя Госпо́дне:<red> три́жды, и псало́м 33. </red>Досто́йно есть:<red> И отпу́ст. И вхо́дим в трапе́зу, и разреша́ем на сыр и я́ица.</red>
</p>
<p>
<red>На у́трени: </red>На Бог Госпо́дь:<red> тропа́рь святы́х, два́жды. </red>Сла́ва, и ны́не,<red> Богоро́дичен. По 1-й кафи́зме седа́лен Трио́ди, два́жды, пи́сан по 2-й кафи́зме. </red>Сла́ва, и ны́не,<red> Богоро́дичен его́ и чте́ние дне. По 2-й кафи́зме седа́льны святы́х о́ба, по еди́ножды. </red>Сла́ва, и ны́не,<red> Богоро́дичен втора́го седа́льна. Пе́рваго же седа́льна Богоро́дичен оставля́ется, и чте́ние дне. Та́же полиеле́й святы́х: и седа́льны их, и Богоро́дичен, и чте́ние. Посем степе́нна, 1-й антифо́н, 4-го гла́са. Проки́мен, Ева́нгелие и стихи́ра святы́х. Кано́н Богоро́дице со ирмосо́м на 6, ирмосы́, по два́жды, и святы́х два кано́на на 8. Катава́сия: </red>Су́шу глубороди́тельную зе́млю:<red> о́ба ли́ка вку́пе. А иде́же трипе́сно, пое́м кано́ны святы́х со ирмосо́м на 6 и трипе́сно на 8. Катава́сия Трио́ди. По 3-й пе́сни седа́льны святы́х, и Богоро́дичен их, и чте́ние святы́х. По 6-й пе́сни конда́к и и́кос святы́х, и чтем про́лог. По 9-й пе́сни свети́лен святы́х, два́жды: </red>Сла́ва, и ны́не,<red> Богоро́дичен. На хвали́тех стихи́ры святы́х на 4, и </red>Сла́ва, и ны́не.<red> Та́же псало́мщик глаго́лет: </red>Сла́ва Тебе́, показа́вшему нам свет. И Сла́ва в Вы́шних Бо́гу:<red> Посе́м ектения́: </red>Испо́лним у́треннюю моли́тву на́шу:<red> И пое́м на стихо́вне Трио́ди самогла́сен дне, два́жды, и му́ченичен. Припе́вы же глаго́лем обы́чныя: </red>Исполнихомся зау́тра ми́лости Твоея́, Го́споди: Сла́ва, <red>святы́х, глас 6: </red>Святи́тели Христо́вы:<red> </red>И ны́не,<red> Богоро́дичен: </red>Де́вственную добро́ту:<red> пи́саны на литии́. Та́же, </red>Бла́го есть:<red> и Трисвято́е. </red>По О́тче наш:<red> тропа́рь святы́х. </red>Сла́ва, и ны́не, <red>Богоро́дичен воскре́сен. Посем ектения́: </red>Поми́луй нас, Бо́же:<red> и возгла́с. Та́же иере́й глаго́лет: </red>Сый благослове́н<red>: кли́рицы же: </red>ами́нь.<red> </red>Утверди́, Бо́же:<red> и час 1-й.</red>
</p>
<p>
<red>На часе́х тропа́рь и конда́к святы́х.</red>
</p>
<p>
<red>На Литурги́и: Блаже́нны от кано́нов, 1-го песнь 3-я со ирмосо́м на 4, и друга́го песнь 6-я, на 4. По вхо́де тропари́ хра́ма Христо́ва, или́ Богоро́дицы, и святы́х. Та́же конда́к хра́ма Христо́ва. </red>Сла́ва,<red> святы́х. </red>И ны́не,<red> хра́ма Богоро́дицы, или́ </red>Предста́тельство христиа́н:<red> Проки́мен, Апо́стол, аллилу́ия, Ева́нгелие и прича́стен дне и святы́х.</red>
</p>
<p>
<red>А́ще ли случи́тся трие́х святи́телей в сре́ду или́ в пято́к сы́рныя неде́ли: Пое́м слу́жбу всю, ве́чер и у́тро, во вто́рник или́ в четверто́к тоя́же сы́рныя седми́цы.</red>
</p>
<p>
<red>Моли́тва</red>
</p>
<p>О пресве́тлии свети́льницы Це́ркве Христо́вы, Васи́лие, Григо́рие и Иоа́нне, све́том правосла́вных догма́тов вся концы́ земли́ озари́вшии и ме́чем сло́ва Бо́жия ху́льных смуще́ния и шата́ния ересе́й угаси́вшия! Припа́дающе к ва́шему милосе́рдию» с ве́рою и любо́вию из глубины́ души́ вопие́м: предстоя́ще престо́лу Пресвяты́я, Единосу́щныя, Животворя́щия и Неразде́льныя Тро́ицы, за Ню́же сло́вом, писа́нием и житие́м до́бре подвиза́стеся и ду́ши своя́ полага́сте, всегда́ моли́теся Ей, да укрепи́т и ны в правосла́вии и единомы́слии, и непоколеби́мем да́же до сме́рти испове́дании ве́ры Христо́вы, и во вседуше́внем послуша́нии Его́ Це́ркви Святе́й; да препоя́шет ны с высоты́ си́лою на вся неви́димыя и ви́димыя враги́ на́ша; да соблюде́т Це́рковь Своию́ незы́блему от неве́рия, суеве́рия, ересе́й и раско́ла; да да́рует наро́ду на́шему долгоде́нствие и во все́м благо́е поспеше́ние; па́стырем на́шим да пода́ст духо́вное трезве́ние и ре́вность о спасе́нии пасо́мых, власте́м суд и пра́вду, во́ином терпе́ние, му́жество и одоле́ние на враги́, си́рым и вдови́цам заступле́ние, боля́щим исцеле́ние, ю́ным благо́е в ве́ре возраста́ние, ста́рцам утеше́ние, оби́димым заступле́ние и всем вся, ко вре́менней и ве́чней жи́зни потре́бная, я́ко да в ми́ре и покая́нии, жела́нием спасе́ния горя́ще, Го́сподеви рабо́тающе, до́брым по́двигом подвиза́ющеся, тече́ние на́ше сконча́ем и сподо́бимся в Небе́снем Ца́рствии ку́пно с ва́ми всегда́ пе́ти и сла́вити пресвято́е и великоле́пое И́мя Отца́ и Сы́на и Свята́го Ду́ха во ве́ки веко́в. Ами́нь.</p>
</section>
