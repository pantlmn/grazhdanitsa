<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Предпразднство Сретения Господа Бога и Спаса нашего Иисуса Христа. И свята́го мученика Трифона</p>
</title>
<p>На Го́споди, воззва́х:
<red> стихи́ры предпразднства 3, глас 4.</red>
</p>
<p><red>Подо́бен:</red> Я́ко добля:</p>
<p>Честна́я гото́вится Це́рковь/ восприя́ти в себе́ Го́спода,/ я́ко Младе́нца приходя́ща/ и благода́тию мы́сленно уясня́юща/ ве́рнейший свой и Боголюбе́зный собо́р./ Сего́ ра́ди вопие́т:/ Ты еси́ сла́ва, и похвала́,/ и украше́ние исполне́ния моего́, Сло́ве,/ младе́нствовавый пло́тию мене́ ра́ди.</p>
<p>Черто́г многосве́тлый,/ и Сень пречестна́я,/ и Храм святы́й и простра́нный,/ внутрь черто́гов вводя́щий Це́ркве Го́спода,/ предобруча́ет Себе́ честне́й Це́ркви Его́/ и мо́лится при́сно/ от тли и бед изба́витися/ и́же вои́стинну Богоро́дицу/ Сию́ непреста́нно сла́вящим.</p>
<p>Предпра́зднственную хвалу́/ Христу́ ны́не принесе́м,/ Того́ сла́вяще соше́ствие:/ я́ко Деви́ческими рука́ми: я́ко Младе́нец прино́сим,/ на ру́ки Симео́на возлещи́ гряде́т,/ воззва́ние содева́я всем челове́ком/ и обожи́ти существо́,/ я́ко Благоде́тель и Госпо́дь.</p>
<p>И́ны стихи́ры свята́го, глас 1.</p>
<p><red>Подо́бен:</red> Всехва́льнии:</p>
<p>Трифоне всехва́льне,/ сла́дости нетле́нныя/ прича́стник на Небесе́х был еси́ светле́йший,/ до́блественными по́двиги/ постра́дал еси́, сла́вне,/ и, свиде́тель и́стины быв,/ Христа́ моли́/ дарова́ти душа́м на́шим/ мир и ве́лию ми́лость.</p>
<p>Трифоне пресла́вне,/ Све́та присносу́щнаго сия́ньми/ светови́ден весь был еси́,/ испрове́рг всю мра́чную пре́лесть/ и мироде́ржца тьмы низложи́в/ Боже́ственною благода́тию./ Те́мже моли́/ дарова́ти душа́м на́шим/ мир и ве́лию ми́лость.</p>
<p>Трифоне всеблаже́нне,/ ра́дости и весе́лия А́нгельскаго сподо́бился еси́,/ отве́ргся кра́сных жития́,/ и, душе́вною кре́постию вся в ничтоже вмени́в,/ терпели́внейше соверши́л еси́ муче́ние,/ и мо́лишися о ду́шах на́ших.</p>
<p><red>Сла́ва, глас 2.</red></p>
<p>Киприаново: Преоби́дел еси́ су́щая на земли́,/ всеблаже́нне Три́фоне че́стный,/ к суди́щу му́жески потща́ся/ и, боре́ния кро́вию ты худо́жне, му́чениче, го́рдаго низложи́в,/ прия́л еси́ побе́ды вене́ц;/ Христа́ Бо́га на́шего моля́ о нас, не оскуде́й, страстоте́рпче,/ спасти́ся душа́м на́шим.</p>
<p>И ны́не, глас то́йже.</p>
<p>Германово: <red>Днесь</red> Симео́н на ру́ки Го́спода сла́вы прие́млет,/ Его́же под мра́ком пе́рвее Моисе́й ви́де,/ на горе́ Сина́йстей скрижа́ли даю́ща ему́./ Сей есть, И́же во проро́цех глаго́ляй/ и зако́на Творе́ц;/ Сей есть, Его́же Дави́д возвеща́ет,/ И́же всем стра́шный,/ име́яй ве́лию и бога́тую ми́лость.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Восприими́, о Симео́не,/ Го́спода сла́вы,/ я́коже извести́лся еси́/ от Ду́ха Свята́го:/ се бо прии́де.</p>
<p><red>Стих:</red> Ны́не отпуща́еши раба́ Твоего́, Влады́ко,/ по глаго́лу Твоему́, с ми́ром.</p>
<p>Нося́щи Чи́стая/ и Пречи́стая Де́ва/ Соде́теля и Влады́ку/ я́ко Младе́нца на рука́х,/ в це́рковь вхо́дит.</p>
<p><red>Стих:</red> Свет во открове́ние язы́ков/ и сла́ву люде́й Твои́х Изра́иля.</p>
<p>Ве́лие и стра́шное та́инство/ и стра́нное смотре́ния:/ И́же вся объе́мляй/ и младе́нцы созида́яй,/ я́ко Младе́нец на рука́х но́сится.</p>
<p><red>Сла́ва, и ны́не, глас то́йже:</red> Самогла́сен:</p>
<p>Свяще́ннаго Свяще́нная Де́ва/ принесе́ во святи́лище святи́телю,/ просте́р же ру́це, Симео́н прия́т Сего́, ра́дуяся, и возопи́:/ ны́не отпуща́еши раба́ Твоего́, Влады́ко,/ по глаго́лу Твоему́, с ми́ром, Го́споди.</p>
<p>Тропа́рь, глас 4:</p>
<p>Му́ченик Твой, Го́споди, Три́фон,/ во страда́нии свое́м вене́ц прия́т нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов немощны́я дерзости./ Того́ моли́твами/ спаси́ ду́ши на́ша.</p>
<p>Ин тропа́рь свята́го му́ченика Три́фона, глас 4:</p>
<p>Пи́щи Боже́ственныя, треблаже́нне,/ наслажда́яся на Небесе́х неоску́дно,/ сла́вящих пе́сньми па́мять твою́ покры́й/ и сохрани́ от вся́кия ну́жды,/ отжени́ вредя́щих ни́вам живо́тных,/ да тебе́ от любве́ вопие́м всегда́:/ ра́дуйся, Три́фоне, му́чеников укрепле́ние.</p>
<p>Сла́ва, и ны́не.</p>
<p>Тропа́рь предпразднства, глас 1.</p>
<p><red>Подо́бен:</red> Лик А́нгельский:</p>
<p>Небе́сный лик Небе́сных А́нгел,/ прини́к на зе́млю, прише́дше зрит я́ко Младе́нца,/ носи́ма к хра́му, Перворожде́нна всея́ тва́ри от Ма́тере Неискусому́жныя,/ предпра́зднственную у́бо с на́ми пою́т песнь, ра́дующеся.</p>
<p><red>На у́трени</red></p>
<p>На Бог Госпо́дь:
<red>тропа́рь предпразднства, два́жды, Сла́ва, свята́го. И ны́не, предпра́зднства.</red>
</p>
<p>По 1-й кафи́зме седа́лен, глас 1.</p>
<p><red>Подо́бен:</red> Красоте́ де́вства:</p>
<p>От Де́вы Тя воплоще́нна, Христе́, ра́дуяся, подъя́т свяще́нный Симео́н, —/ны́не отпуща́еши, вопия́, раба́ Твоего́, Влады́ко./ А́нна же непоро́чная, проро́чица и сла́вная,/ ны́не испове́дание и пе́ние прино́сит Тебе́./ Мы же, Жизнода́вче, вопие́м Ти:/ сла́ва та́ко благоволи́вшему.</p>
<p>Сла́ва, и ны́не, то́йже.</p>
<p>По 2-й кафи́зме седа́лен, глас 8:</p>
<p><red>Подо́бен:</red> Свире́лей па́стырских:</p>
<p>Роди́лся еси́ на земли́, Собезнача́льный Отцу́,/ прине́слся еси́ в це́рковь, Непостижи́мый;/ ра́дуяся же, ста́рец на ру́ки Тя восприя́т, зовы́й:/ ны́не отпуща́еши, его́же посети́л еси́ по глаго́лу Твоему́,/ благоизво́ливый спасти́, я́ко Бог, род челове́ческий.</p>
<p>Сла́ва, и ны́не, то́йже.</p>
<p>Кано́н предпра́зднства со ирмосо́м на 8 и свята́го на 4. Кано́н предпра́зднства. Глас 4.</p>
<p><red>Песнь 1</red></p>
<p><red>Ирмо́с:</red> Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</p>
<p>Сердца́ я́коже ру́це вси предугото́вльше,/ приходя́ща <red>Днесь</red> Христа́ чи́сте прии́мем/ и Того́ Ду́хом Боже́ственных дарова́ний наслади́мся.</p>
<p>Две́ри предотве́рзши <red>Днесь</red>, и́же в зако́не храм,/ Законода́вцу и Соде́телю устроя́ет вхо́ды све́тлы/ и гото́вит честны́я да́ры Ему́ Боже́ственное хвале́ние.</p>
<p>Воспою́ Тебе́, Го́споди Бо́же мой,/ младе́нствовавшему пло́тию, и зако́ну повину́вшемуся,/ и спа́сшему челове́ка, его́же ра́ди был еси́ Челове́к.</p>
<p><red>Богоро́дичен:</red> Разуме́в ве́тхий, Пречи́стая, храм Тя, Влады́чице,/ Влады́це всех и Бо́гу жили́ще чи́сто/ лик пропове́даше, велича́я сла́ву Твою́.</p>
<p>Ин кано́н му́ченика, его́же краегране́сие: Сла́дости причасти́тися сподо́би мя, Три́фоне.
<red>Глас 8.</red>
</p>
<p><red>Ин</red></p>
<p><red>Ирмо́с:</red> Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</p>
<p>Вои́стинну Боже́ственныя на Небесе́х сла́дости наслажда́яся,/ я́ко непобеди́м страда́лец,/ твои́ми моли́твами ду́шу мою́ изба́ви от страсте́й смуще́ния.</p>
<p>Глаго́лы Боже́ственными огласи́вся,/ соверши́л еси́ сия́ пресла́вне де́ятельно,/ святы́ню возлюби́в и целому́дрие облобыза́в.</p>
<p>Был еси́ и́стинно па́стырь,/ пасы́й души́ твоея́ в му́дрости помышле́ния,/ ду́ши обраща́я заблужда́ющия/ и Бо́гу приводя́, сла́вне.</p>
<p><red>Богоро́дичен:</red> Просвеща́еши мя сия́нием мы́сленным,/ осия́ние сла́вы ро́ждшая О́тчее,/ Всенепоро́чная Отрокови́це,/ и мрак грехо́вный разори́.</p>
<p>А́ще есть неде́ля,</p>
<p>Катава́сия: Су́шу глу́бороди́тельную зе́млю:</p>
<p><red>Песнь 3</red></p>
<p><red>Ирмо́с:</red> Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</p>
<p>Взыгра́шася мы́сленно,/ я́же в дому́ Бо́жии ше́ствия,/ Царя́ Христа́ хотя́ща пло́тию прия́ти.</p>
<p>Я́ко честны́я/ Христу́ предъугото́вльше <red>Днесь</red>, ве́рнии, да́ры прия́тны, хвалу́,/ Сего́ с ра́достию усря́щем.</p>
<p>Ны́не пре́йде сень и преды́де и́стина, благода́ти прише́дши,/ ны́не подыми́ Христа́, Симео́не.</p>
<p><red>Богоро́дичен:</red> Преста́ е́же в се́нех и обра́зных начерта́ниих веща́ние:/ И́стина бо, Чи́стая, Тобо́ю яви́ся конце́м.</p>
<p>Ин</p>
<p><red>Ирмо́с:</red> Ты еси́ утвержде́ние притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</p>
<p>Притупи́л еси́ си́лу го́рдаго,/ сла́вный му́чениче Христо́в,/ свы́ше оде́явся си́лою.</p>
<p>Пло́тию обложе́н,/ шата́ния безпло́тнаго угаси́л еси́ врага́/ и воплоще́ннаго Бо́га Сло́ва пропове́дал еси́.</p>
<p>Еди́ным то́кмо прише́ствием твои́м/ ду́хи лука́вствия отгоня́ются,/ Ду́ха Свята́го гони́ми благода́тию.</p>
<p><red>Богоро́дичен:</red> Име́я Тя по́мощь, не постыжду́ся,/ Пречи́стая Ма́ти Бо́жия,/ име́я Тя предста́тельницу Жи́зни моея́, спасу́ся.</p>
<p>Конда́к му́ченика, глас 8.</p>
<p><red>Подо́бен:</red> Я́ко нача́тки:</p>
<p>Тро́ическою тве́рдостию/ многобо́жие разруши́л еси́ от коне́ц, всесла́вне,/ че́стен во Христе́ быв, и, победи́в мучи́тели во Христе́ Спаси́теле,/ вене́ц прия́л еси́ му́ченичества твоего́/ и дарова́ния Боже́ственных исцеле́ний,/ я́ко непобеди́мь.</p>
<p>И седа́лен, глас 4.</p>
<p><red>Подо́бен:</red> Ско́ро предвари́:</p>
<p>Боле́зньми, блаже́нне, наслажда́яся плотски́ми,/ Боже́ственную и неболе́зненную пи́щу досто́йно восприя́л еси́,/ вене́ц безсме́ртия от Бо́га прие́м./ Те́мже и исцеле́ний ре́ки источа́еши/ любо́вию прибега́ющим, му́чениче, в кров твой.</p>
<p>Сла́ва, и ны́не, предпра́зднства, глас 1.</p>
<p><red>Подо́бен:</red> Ка́мени запеча́тану:</p>
<p>Сокро́вище ве́чное Жи́зни вся́ческих,/ мене́ ра́ди под зако́ном младе́нствовавый,/ дре́вле начерта́вый на скрижа́лех зако́н на горе́ Сина́йстей,/ да вся измени́ши от зако́нныя дре́вния рабо́ты,/ сла́ва благоутро́бию Твоему́, Спа́се,/ сла́ва соше́ствию Твоему́,/ сла́ва смотре́нию Твоему́, Еди́не Человеколю́бче.</p>
<p><red>Песнь 4</red></p>
<p><red>Ирмо́с:</red> Вознесе́на́ Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</p>
<p>На о́блаце носи́м светоно́снем пло́тски, я́ко Со́лнце Пра́вды,/ Боже́ственныя зари́ Своя́ предлага́ет <red>Днесь</red>/ и предозаря́ет храм Свой.</p>
<p>Предпра́зднственную хвалу́ Влады́це Це́рковь <red>Днесь</red> привноша́ет,/ и Сего́, я́ко Жениха́, прия́ти све́тло гото́вится,/ и с Симео́ном ра́дуется;/ чи́ни А́нгельстии ужасо́шася,/ зря́ще на рука́х ста́рческих/ со Отце́м и Ду́хом хвали́маго, я́ко Сы́на и Бо́га на́шего.</p>
<p><red>Богоро́дичен:</red> Я́ко ски́нию,/ Тя, Пресла́вная Богоро́дице,/ хотя́щи прия́ти зако́нная сень,/ зако́ну Го́спода на рука́х нося́щую,/ Твое́ю осия́шеся благода́тию.</p>
<p>Ин</p>
<p><red>Ирмо́с:</red> Услы́шах, Го́споди,/ смотре́ния Твоего́ та́инство,/ разуме́х дела́ Твоя́,/ и просла́вих Твое́ Божество́.</p>
<p>Зря́щих удиви́л еси́ терпе́ния, блаже́нне, тве́рдостию:/ му́ки бо претерпе́л еси́,/ я́ко в чужде́м стражда́ телеси́,/ му́дре Три́фоне.</p>
<p>Пита́лся еси́, блаже́нне, ра́нами боле́зней, бие́мь,/ ны́не же наслажда́ешися чи́стее,/ присносу́щныя сла́вы насыща́яся.</p>
<p>Стру́жему телеси́ твоему́/ желе́зных ногте́й острото́ю,/ вжиля́шеся, чу́дне, твоея́ души́ кре́пость Боже́ственною благода́тию.</p>
<p><red>Богоро́дичен:</red> На Тя упова́ние мое́ все возлага́ю,/ Ма́ти Де́во:/ ду́шу мою́ сохрани́, я́же Бо́га ро́ждшая, Спа́са моего́.</p>
<p><red>Песнь 5</red></p>
<p><red>Ирмо́с:</red> Ты, Го́споди, мой Свет,/ в мир прише́л еси́,/ Свет Святый, обраща́яй из мра́чна неве́дения/ ве́рою воспева́ющий Тя.</p>
<p>Тя, Го́споди, пло́тию це́рковь хотя́щи прия́ти,/ Боже́ственною Твое́ю и неизрече́нною Божества́ заре́ю/ сла́вно просвеща́шеся.</p>
<p>Тя, Го́споди, рука́ми душе́вными сподо́би прия́ти хва́лящия Твое́ смотре́ние,/ и нас, ве́рою пою́щих Тя, приими́,/ я́ко Человеколю́бец.</p>
<p>Тя, Го́споди, ра́достною душею прие́млющия,/ пло́тию нас ра́ди хотя́ща приити́,/ сподо́би с Симео́ном благодари́ти Тя.</p>
<p><red>Богоро́дичен:</red> Изба́вльшеся Тебе́ ра́ди сено́вныя слу́жбы, Чи́стая,/ ра́зумом и́стинным и ве́рою тве́рдою/ досто́йно Тя сла́вим.</p>
<p>Ин</p>
<p><red>Ирмо́с:</red> У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</p>
<p>Куми́ры преле́стныя упраздни́л еси́, страстоте́рпче,/ то́кмо бо возлюби́л еси́/ Христо́ву о́бразу покланя́тися.</p>
<p>Разуме́в пресве́тлую, сла́вне страстоте́рпче,/ благода́ть Бо́га на́шего,/ тоя́ ра́ди пострада́л еси́.</p>
<p>Боже́ственною озари́вся благода́тию,/ усе́рдно, страда́льче,/ Христа́ ра́ди пострада́л еси́.</p>
<p><red>Богоро́дичен:</red> Неизрече́нно бысть зача́тие Твое́,/ и Рождество́ несказа́нно:/ пребыла́ бо еси́ Чи́стая Присноде́ва.</p>
<p><red>Песнь 6</red></p>
<p><red>Ирмо́с:</red> Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</p>
<p>Пе́сни, я́коже цве́ты, испле́тше <red>Днесь</red>,/ предугото́вим ве́рою благодаре́ния вене́ц Боже́ствен Влады́це,/ мы́сленно приити́ хотя́щему.</p>
<p>Ру́ки душе́вныя Бо́гу угото́вим, я́коже Симео́н ста́рец,/ и в храм Боже́ственныя сла́вы Его́ приходя́ща,/ Того́ с весе́лием восприи́мем.</p>
<p>Творца́ веко́в ста́рец я́ко Младе́нца прие́м,/ Бо́га Преве́чнаго разуме́ и Све́та язы́ков/ во сла́ву Изра́иля, Христа́.</p>
<p><red>Богоро́дичен:</red>Пи́шуще Богови́дно тро́стию духо́вною Тя, проро́цы, Де́во,/ храм, и сень, и Боже́ственный дом Влады́це всех,/ о Тебе́ украша́хуся.</p>
<p>Ин</p>
<p><red>Ирмо́с:</red> Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>Изсуши́в мерзкия же́ртвы,/ и приноше́ния скве́рная, и неи́стовства и́дольская,/ твои́ми кровьми́, сла́вне, напои́л еси́/ вся церко́вная благоро́дная, Три́фоне, прозябе́ния.</p>
<p>Стру́пи му́ченичестии, я́ко ми́ро, благоуха́ют,/ кровь страда́лец источа́ет исцеле́ния,/ оста́нцы же те́ла ду́ши освяща́ют/ ве́рою каса́ющихся им.</p>
<p><red>Богоро́дичен:</red> Я́ко одушевле́н киво́т,/ прия́ла еси́ Сло́во Безнача́льное,/ я́ко Свято́е Святи́лище, Зижди́теля вмести́ла еси́,/ я́ко Престо́л огнезра́чен, но́сиши Влады́ку, Богома́ти, всея тва́ри.</p>
<p><red>Конда́к, глас 6:</red></p>
<p>Со Отце́м Сло́во Сый неви́димо,/ ны́не у́бо ви́дим есть пло́тию:/ неизрече́нно от Де́вы роди́ся/ и на ру́ку ста́рчу дае́тся святи́телю./ Поклони́мся Тому́/ и́стинному Бо́гу на́шему.</p>
<p><red>И́кос:</red></p>
<p>Свяще́нная трапе́за предлага́ется,/ празднолю́бных собо́р <red>Днесь</red>, предпра́зднственная нося́щи зна́мения,/ Го́спода четыредесятодне́вна, из Де́вы стра́шное рождество́,/ и ста́рца честна́го объя́тие,/ и че́стна страда́льца па́мять,/ предпра́зднственныя хвалы́ припева́юще/ и́стинному Бо́гу на́шему.</p>
<p><red>Песнь 7</red></p>
<p><red>Ирмо́с:</red> В пещи́ Авраа́мстии о́троцы перси́дстей,/ любо́вю благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твое́й, Го́споди.</p>
<p>Це́рковь, предукра́шшися заре́ю мы́сленною,/ любо́вию Влады́ки всех и Творца́,/ восприя́ти Его́ гото́вится и ра́достная Сему́ плете́т восхожде́ния.</p>
<p>И́же в не́дрех неопи́санно су́ща Оте́ческих Сло́во,/ Сы́на Своего́ Единоро́днаго, Ма́терний ру́це нося́щии в це́рковь пло́тию/ по зако́ну я́ко Младе́нца вно́сят.</p>
<p>Всели́выйся Бог во чре́во Де́вы/ на рука́х Симео́на,/ я́ко на престо́ле о́гненнем, <red>Днесь</red> седи́т.</p>
<p><red>Богоро́дичен:</red> Ви́деша сла́ву Твою́ язы́цы вси, Еди́на Чи́стая,/ те́мже тва́рей всех Тя благоче́стно Цари́цу ублажа́ют/ и Богома́терь па́че естества́ непреста́нно сла́вят.</p>
<p>Ин</p>
<p><red>Ирмо́с:</red> От Иуде́и доше́дше, о́троцы,/ в Вавило́не иногда́/ ве́рою Тро́ическою пла́мень пе́щный попра́ша, пою́ще: отце́в Бо́же, благослове́н еси́,</p>
<p>Венцено́сец, лику́еши с ли́ки му́ченик, веселя́ся,/ пре́лесть бо победи́в сло́вом и́стинным,/ воспева́еши, ра́дуяся:/ оте́ц на́ших Бо́же, благослове́н еси́.</p>
<p>Влады́ка вся́ческих Свои́ми страда́ньми венча́ет му́ченика/ и сего́ водворя́ет в се́лех Небе́сных,/ зову́ща и глаго́люща:/ оте́ц на́ших Бо́же, благослове́н еси́.</p>
<p><red>Богоро́дичен:</red> Мла́да нося́щи Младе́нца,/ пре́жде всех век Бо́га, Всенепоро́чная, из Тебе́ воплоще́нна,/ на преста́й моля́щи спасти́ пою́щия:/ оте́ц на́ших Бо́же, благослове́н еси́.</p>
<p><red>Песнь 8</red></p>
<p><red>Ирмо́с:</red> Ру́це распросте́р, Дании́л/ львов зия́ния в ро́ве затче́:/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</p>
<p>Руце распросте́р Симео́н/ и предочи́щ ду́шу Боже́ственными дея́ньми,/ младе́нствовавшаго Го́спода то́кмо за бла́гость прия́т,/ вопия́ с весе́лием Ему́:/ благослови́те, вся дела́ Госпо́дня, Го́спода.</p>
<p>Свет благода́ти Христо́вы просия́ нам,/ хотя́ ввести́ в храм Свой,/ всесено́вная начерта́ния претворя́я я́ко Обнови́тель/ вои́стинну вопию́щим:/ благослови́те, вся дела́ Госпо́дня, Го́спода.</p>
<p>Предве́чнаго Бо́га, благоволи́вшаго нас ра́ди младе́нствовати/ и на рука́х прие́млема бы́ти ста́рца Симео́на,/ благослови́те, вся дела́ Госпо́дня, Го́спода.</p>
<p><red>Богоро́дичен:</red> И́же за благосты́ню мно́гую вочелове́чься Христо́с/ из Тебе́, Пречи́стая, нас ра́ди,/ прия́тна <red>Днесь</red> Отцу́ приноша́ет очище́ния,/ Еди́н Сый Пречи́ст и Пренепоро́чен/ и Тя Едину Чисте́йшую соблюда́я Пресвяту́ю.</p>
<p>Ин</p>
<p><red>Ирмо́с:</red> Седмери́цею пещь/ халде́йский мучи́тель,/ Богочести́вым неистовно разжже́;/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Да́же до усекнове́ния и опале́ния,/ да́же до кровепроли́тия,/ да́же и до сме́ртныя кончи́ны пострада́л еси́,/ сопротивля́яся проти́ву греху́, му́чениче Христо́в,/ ны́не же, жизнь во Христе́ сокрове́нную прие́м, взыва́еши:/ свяще́нницы, благослови́те,/ лю́дие, превозноси́те во вся ве́ки.</p>
<p>На земли́ подвиза́лся еси́, с нечести́выми боря́ся,/ проти́ву ле́стней и богобо́рней ле́сти го́рце ну́дящим;/ на Небесе́х же, Три́фоне, наслажда́ешися, вене́ц нося́,/ и со А́нгелы лику́еши, поя́:/ о́троцы, благослови́те,/ свяще́нницы, воспо́йте,/ лю́дие, превозноси́те Го́спода во ве́ки.</p>
<p>Мучи́тельское изобли́чил еси́ безбо́жие, всему́дре,/ и де́монское богобо́рство угаси́л еси́ струя́ми крове́й твои́х;/ в Тро́ице Еди́наго Бо́га достоле́пне и чи́сте возвеща́я/ и честву́я, взыва́л еси́:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен:</red> Глаго́лом Твои́м после́дующе,/ ублажа́ем, Пречи́стая, Тя, Блаже́нную,/ пло́тию ро́ждшую вои́стинну Блаже́ннаго,/ Све́та живу́щаго незаходи́маго,/ и Светонаста́вника, и Светода́вца Влады́ку./ Его́же о́троцы благословя́т,/ свяще́нницы воспева́ют/ и превозно́сят во вся ве́ки.</p>
<p><red>Песнь 9</red></p>
<p><red>Ирмо́с:</red> Ка́мень нерукосе́чный/ от несеко́мыя горы́ Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́;/ тем, веселя́щеся, Тя, Богоро́дице, велича́ем.</p>
<p>Душе́вными Тя рука́ми сподо́би мя, Благоде́телю,/ восприя́ти, я́коже дре́вле Симео́н,/ и наслади́тися Твоея́ бла́гости:/ Ты бо еси́ Еди́н жела́ние/ и сла́дость, Превозжеле́нный.</p>
<p>Мы́сленно вже́гше вси доброде́телей свещи́,/ любо́вию с Симео́ном и А́нною свещено́сцы предусря́щем,/ Христу́ хотя́щу приити́ освяти́ти пою́щия Его́.</p>
<p><red>Днесь</red> в хра́ме Симео́н ста́рец рука́ми прия́т Христа́, Бо́га на́шего,/ и возопи́, глаго́ля:/ ны́не отпуща́еши раба́ Твоего́, Влады́ко.</p>
<p><red>Богоро́дичен:</red> Па́че су́щих восприя́т из Тебе́ плоть Сло́во Вы́шняго,/ Чист Сый приноша́ет Безнача́льному Отцу́ очище́ние/ и очища́ет любо́вию Тя, Бо́жию Ма́терь, велича́ющия.</p>
<p>Ин</p>
<p><red>Ирмо́с:</red> Тя, неискусобра́чную Ма́терь Бо́га Вы́шняго,/ Тя, па́че ума́ ро́ждшую сло́вом вои́стинну Бо́га,/ вы́шшую Пречи́стых сил,/ немо́лчными славословле́нии велича́ем.</p>
<p>Па́че ви́димых му́ченическое ча́яние по́лно безсме́ртнаго наслажде́ния:/ ви́дится сих наде́жда, полна́ благоуха́ния,/ и ра́дости, и све́тлости неизрече́нныя./ Те́мже досто́йно ублажа́ются.</p>
<p>Свет был еси́ вторы́й, к Све́ту пе́рвому прибли́жився,/ заре́ю Его́ просвеща́емь и вообража́емь, Три́фоне му́дре,/ и Того́ пода́тельными светлостьми́ сия́я;/ тем тя вси ублажа́ем.</p>
<p>Яви́лся еси́ неужа́сен в по́двизех, страстоте́рпче,/ яви́лся еси́ и́стинно тезоимени́т Боже́ственней и святе́й пи́щи,/ ея́же ны́не восприе́мля и я́сно наслажда́яся,/ спасе́ние чту́щим тя нам испроси́.</p>
<p><red>Богоро́дичен:</red> Умертви́ мудрова́ние, Богороди́тельнице, пло́ти моея́/ и оживи́ душе́вное умерщвле́ние де́йством И́стинныя Жи́зни,/ из Тебе́ ро́ждшияся пло́тию за неизрече́нное благоутро́бие/ и спасе́ние пою́щих Тя.</p>
<p>Свети́лен.</p>
<p><red>Подо́бен:</red> Ду́хом во святи́лищи:</p>
<p>Пи́щи наслажда́яся пресла́вныя и Боже́ственныя,/ А́нгелом единожи́тель был еси́, блаже́нне:/ гу́си пасы́й в лузе́х, от Бо́га прия́л еси́ благода́ть исцеле́ний,/ Три́фоне великому́чениче,/ исцеля́ти челове́ческия не́мощи и неду́ги.</p>
<p>Сла́ва, и ны́не, предпра́зднства:</p>
<p>Отроча́ прине́сши Всенепоро́чная Отрокови́ца во святи́лище/ соверши́ти я́же по зако́ну,/ и Сие́ на ру́ки я́ко прия́т Симео́н пра́ведный,/ проти́ву изрече́ Деви́це:/ Сей лежи́т на паде́ние и на воста́ние мно́гим/ и во зна́мение в ми́ре.</p>
<p>На стихо́вне стихи́ры предпра́зднства, глас 2.</p>
<p><red>Подо́бен:</red> До́ме Евфра́фов:</p>
<p>Скве́рны кроме́,/ Христо́с ражда́ется от Де́вы,/ я́ко от Отца́ нетле́нно/ Сын пре́жде денни́цы,/ Ада́ма избавля́яй.</p>
<p><red>Стих:</red> Ны́не отпуща́еши раба́ Твоего́, Влады́ко,/ по глаго́лу Твоему́, с ми́ром.</p>
<p>Две́ри Небе́сныя, отве́рзитеся,/ Христо́с бо в це́рковь/ я́ко Младе́нец/ Ма́терию Де́вою/ Бо́гу и Отцу́ прино́сится.</p>
<p><red>Стих:</red> Свет во открове́ние язы́ков/ и сла́ву люде́й Твои́х Изра́иля.</p>
<p>Восприими́, о Симео́не,/ Го́спода сла́вы,/ я́коже ти извести́ся/ от Ду́ха Свята́го:/ се бо прии́де.</p>
<p><red>Сла́ва, и ны́не, глас то́йже:</red></p>
<p>Самогласен: Зижди́тель Небесе́ и земли́/ на рука́х ноша́шеся святы́м Симео́ном ста́рцем <red>Днесь</red>./ Той бо Ду́хом Святы́м глаго́лаше:/ ны́не свободи́хся,/ ви́дех бо Спа́са моего́.</p>
<p>На литурги́и:</p>
<p>Блаже́нны от кано́нов, предпразднства песнь 3-я, и свята́го песнь 6-я. Проки́мен, глас 7: Возвесели́тся пра́ведник о Го́споде:
<red>Стих:</red> Услы́ши, Бо́же, глас мой:
<red>Апо́стол к Римляном, зача́ло 99</red>. Аллилуйя,
<red> глас 4: </red>Пра́ведник, я́ко фи́никс, процвете́т:
<red>Ева́нгелие от Луки́, зача́ло 51, от полу́: Прича́стен</red>: В па́мять ве́чную:
</p>
<p>
<emphasis>ЗРИ</emphasis> <red>Аще</red> случится предпразднство Сретения Господня в субботу.
</p>
<p>В пяток вечера, по стихирах, Сла́ва, свята́го: И ны́не, Богородичен первый, настоящаго гласа.</p>
<p><red>Аще</red> ли прилучится предпразднство Сретения Господня в неделю, прежде недели мытаря и фарисея.</p>
<p>В субботу на малей вечерни стихиры воскресны и Богородице, по обычаю: тропарь воскресен: Сла́ва, и ны́не, Богородичен его.</p>
<p>На велицей вечерни, на Господи, воззва́х: стихиры воскресны 3, и восточен, Анатолиев, един, и предпразднства 3, и мученика 3. Сла́ва, свята́го; И ны́не, Богородичен настоящаго гласа. На литии стихиры храма, таже стихиры стиховныя предпразднства вечерния. Сла́ва, предпразднства, иже писан на Господи, воззва́х: И ны́не, иже писан на утрени на стиховне. На стиховне стихиры воскресны: Сла́ва, и ны́не, предпразднства. На благословении хлебов, тропарь, Богородице Де́во, дважды: и предпразднства, единожды: и чтение.</p>
<p>На утрени, на Бог Госпо́дь, тропарь воскресен дважды: Сла́ва, свята́го: И ны́не, предпразднства. По кафизмах седальны воскресны и Богородичны их и чтение во Евангелии. Посем поем непорочны, и ипакои, и чтение. Степенна гласа. Таже проки́мен и Вся́кое дыхание: и Евангелие воскресно. Таже Воскресение Христово: и псалом 50, и стихира воскресна. Канон воскресен со ирмосом на 4 и Богородице на два: и предпразднства на 4, и мученика на 4. Катавасия праздника: Сушу глу́бородительную землю: По 3-й песни кондак и икос предпразднства и седа́лен свята́го: Сла́ва, и ны́не, предпразднства. По 6-й песни кондак и икос воскресен. На 9-й песни поем Честнейшую: Светилен воскресен: Сла́ва, мученика: И ны́не, предпразднства. На хвалитех стихиры воскресны 4, восточен, Анатолиев, един: и предпразднства 3 стиховныя, с припевы их. Сла́ва, стихира евангельская: И ны́не, Преблагословенна еси́: Славословие великое. Тропарь воскресен, и ектений, и отпуст, и оглашение, и обычное исхождение в притвор, и час 1-й. На 1-м часе тропарь воскресен. Сла́ва, предпразднства: И ны́не, Богородичен часов. По О́тче наш, кондак предпразднства, и конечный отпуст. На 3-м часе тропарь воскресен, Сла́ва, мученика: И ны́не, Богородичен часов. По О́тче наш, кондак воскресен. Такожде и на прочих часех глаголем прежде тропарь воскресен, а предпразднства, и мученика, пременяюще, глаголем тропари. Кондак же глаголем воскресен и предпразднства, пременяюще.</p>
<p>На Литургии: Блаженны Октоиха на 4: и предпразднства песнь 3-я на 4: и свята́го песнь 6-я на 4. По входе тропарь воскресен, и предпразднства: таже храма свята́го и мученика: Кондак воскресен и храма свята́го: Сла́ва: мученика: <red>И ны́не:</red> предпразднства. Проки́мен, Апостол, аллилуйя и Евангелие, прежде недели, потом свята́го.</p>
<p>Подобает ведати: <red>Аще</red> случится предпразднство Сретения Господня в неделю фарисеову, или блуднаго, или мясопустную.</p>
<p>В субботу на малой вечерни стихиры воскресны и Богородицы, по обычаю.</p>
<p>
<emphasis>ЗРИ </emphasis>На велицей вечерни, стихиры воскресны 3: и восточен, Анатолиев, един: и Триоди 3: и предпразднства 3. <red>Аще</red> ли неделя мясопустная, стихиры воскресны 3: и Триоди 4: и предпразднства 3: Сла́ва, Триоди. И ны́не, Богородичен 1-й гласа. На литии стихира храма: и предпразднства, стиховна вечерняя. Сла́ва, Триоди: И ны́не, предпразднства, стиховны утренния. На стиховне стихиры воскресны: Сла́ва, Триоди: И ны́не, предпразднства. На благословении хлебов: тропарь, Богородице Де́во, дважды: и предпразднства единожды: и Буди имя Господне, трижды: и чтение. А идеже несть всено́щнаго бдения, по Ны́не отпущаеши: тропарь воскресен: Сла́ва, и ны́не, предпразднства. На повечерии, по Достойне и по О́тче наш, кондак предпразднства. Сла́ва, и ны́не, кондак Триоди.
</p>
<p>На утрени: На Бог Госпо́дь: тропарь воскресен дважды: Сла́ва, и ны́не, предпразднства и прочее и до канона воскресно. Канон воскресен со ирмосом на 4: и Богородице на два: и предпразднства на 4: и Триоди на 4. Катавасия праздника.</p>
<p>
<emphasis>ЗРИ </emphasis><red>Аще</red> ли неделя мясопустная: Канон воскресен на 4: и предпразднства на 4: и Триоди на 6. Катавасия Триоди. По 3-й песни кондак и икос предпразднства и седа́лен Триоди дважды. Сла́ва, и ны́не, предпразднства. По 6-й песни кондак и икос Триоди. На 9-й песни поем Честнейшую: Светилен воскресен: Сла́ва, Триоди: И ны́не, предпразднства. На хвалитех стихиры воскресны 5, и Триоди 3, с припевы их.
</p>
<p>
<emphasis>ЗРИ </emphasis><red>Аще</red> ли неделя мясопустная: И поем стихиры воскресны 4: и Триоди с припевы их 4. Сла́ва, Триоди: И ны́не, Преблагословенна еси́: Славословие великое. Тропарь воскресен, и ектении́, и отпу́ст. Таже, Сла́ва, и ны́не, стихира евангельская: и час 1-й, в притворе.
</p>
<p>На часе́х тропарь воскресен: Сла́ва, предпразднства: И ны́не, Богородичен, часов. По трисвятом кондак предпразднства и Триоди, пременяюще, глаголем.</p>
<p>На Литургии: Блаженны гласа на 4: и Триоди песнь 3-я, на 4: и предпразднства песнь 6-я на 4. По входе тропарь воскресен и предпразднства: Сла́ва, кондак Триоди: И ны́не, предпразднства. Проки́мен гласа. Апостол, Евангелие и причастен дне.</p>
<p>Свята́го же Трифона служба поется, егда́ настоятель разсу́дит.</p>
<p>
<emphasis>ЗРИ</emphasis> <red>Аще</red> случится предпразднство Сретения Господня
<emphasis>в </emphasis>субботу мясопустную.
</p>
<p>Тогда поем службу предпразднства Сретения Господня прежде в пяток тоя недели со святым Киром, и Иоанном, и Трифоном вкупе. На Господи, воззва́х: стихиры предпразднства 3: и безмездников 3. Сла́ва, безмездников: И ны́не, предпразднства. На стиховне стихиры предпразднства: Сла́ва, безмездников: И ны́не, предпразднства.</p>
<p>На утрени по кафизмах седальны предпразднства. Канон предпразднства со ирмосом на 6: и святых два канона на 8. Трифона же стихиры на хвалитех поем на 4: Сла́ва, емуже, писана на Господи, воззва́х: И ны́не, предпразднства. На стиховне предпразднства и прочее, по обычаю.</p>
<p>
<emphasis>ЗРИ</emphasis> Службу же умерших поем на ряду, по обычаю, в субботу мясопустную, я́коже и всегда́.
</p>
<p><red>Аще</red> случится предпразднство Сретения Господня в понедельник, или во вторник, или в четверток сырныя недели.</p>
<p>На Господи, воззва́х: стихиры предпразднства 3, и свята́го 3: Сла́ва, свята́го: И ны́не, предпразднства. На стиховне Триоди самогласен дважды и мученичен: Сла́ва, и ны́не, предпразднства. По трисвятом тропарь свята́го: Сла́ва, и ны́не, предпразднства. На повечерии по Достойне кондак предпразднства.</p>
<p>ЗРИ На утрени, на Бог Госпо́дь, тропарь предпразднства дважды: Сла́ва, свята́го: И ны́не, предпразднства. По 1-й кафизме ектения, и седален предпразднства. По 2-й кафизме седален Триоди без ектений. Канон предпразднства со ирмосом на 8: и свята́го на 4. А идеже приспеет трипеснец, и поем канон предпразднства со ирмосом на 4, и свята́го 3 стиха на два, и Триоди на 8. Катавасия Триоди. По 3-й песни кондак, и икос, и седа́лен свята́го: Сла́ва, и ны́не, предпразднства. По 6-й песни кондак и икос предпразднства. По 9-й песни светилен свята́го: Сла́ва, и ны́не, предпразднства. На стиховне Триоди самогласен дважды и мученичен, Сла́ва, и ны́не, предпразднства. По Благо есть и по трисвятом тропарь свята́го: Сла́ва, и ны́не, предпразднства. На часех тропарь предпразднства: Сла́ва, свята́го: И ны́не, Богородичен часов. По трисвятом кондак глаголем предпразднства, непременно.</p>
<p>На Литургии: Блаженны от канона предпразднства, песнь 3-я: и свята́го 6-я. По входе тропарь предпразднства, и храма свята́го, и свята́го, таже кондак храма свята́го: Сла́ва, свята́го: И ны́не, предпразднства. Проки́мен, Апостол, Евангелие и причастен дне, и свята́го.</p>
<p>Подобает ведати: <red>Аще</red> случится предпразднство Сретения Господня в среду или в пяток сыропустныя недели. Во вторник вечера, на Господи, воззва́х: стихиры предпразднства 3, и свята́го 3: Сла́ва, свята́го: И ны́не, предпразднства. На стиховне самогласен Триоди дважды и мученичен с припевы обычными: Сла́ва, и ны́не, предпразднства. По трисвятом тропарь свята́го: Сла́ва, и ны́не, предпразднства. Ектения, и покло́ны 3 великий, и отпу́ст. Повечерие же поем великое от Внегда́ призвати ми; на немже поем трипеснец утренний Триоди первый по Достойне, и по трисвятом кондак предпразднства, и 3 покло́ны великия, и молитва, и обычный отпу́ст.</p>
<p>
<emphasis>ЗРИ </emphasis>На утрени, на Бог Госпо́дь: тропарь предпразднства дважды: Сла́ва, свята́го: И ны́не, предпразднства. По 1-й кафизме седа́лен предпразднства. По 2-й кафизме седа́лен Триоди дважды: Сла́ва, и ны́не, Крестобогородичен, без ектении. Канон предпразднства со ирмосо́м на 6: и свята́го на 4: и Триоди на 4. Егда́ же приидет трипеснец, и поем канон предпразднства со ирмосо́м на 4: и свята́го 3 стиха на два: и Триоди на 8, настоящего канона рядовая песнь на 4: и втораго трипеснца на 4. Первый же трипеснец предпет на повечерии. По 3-й песни, кондак свята́го и седа́лен его. Сла́ва, и ны́не, предпразднства. По 6-й песни, кондак предпразднства и икос. По 9-й песни светилен свята́го. Сла́ва, и ны́не, предпразднства. На стиховне Триоди самогласен дважды и мученичен. Сла́ва, и ны́не, предпразднства: ектения, и поклоны 3 великия без отпуста, и час 1-й. На 1-м часе тропарь предпразднства. Сла́ва, свята́го: И ны́не, Богородичен часов и прочее все, по обычаю, и по коемждо часе творим 3 поклоны великия. На 6-м часе тропарь обычный и чтение дне. Вечерня же праздника бывает во свое время. Сице поем службу предпразднства, <red>Аще</red> случится и в пяток: вечер и утро неизменно. На повечерии трипеснец утренний первый гласа 6-го.
</p>
<p>
<emphasis>ЗРИ </emphasis><red>Аще</red> случится предпразднство Сретения Господня в субботу сыропустную.
</p>
<p>Вечер кафизма рядовая. На Господи, воззва́х: стихиры на 6: предпразднства 3: и отцев Триоди 3. Сла́ва, отпев: И ны́не, Богородичен 1-й, гласа. Вход, проки́мен дне, и чтение Триоди, и проки́мен: Да уповает Израиль на Господа. На стиховне Триоди самогласен дважды и мученичен. Сла́ва, отцев. И ны́не, предпразднства. По Ны́не отпущаеши и по трисвятом тропарь отцев. Сла́ва, и
<emphasis/>ны́не, предпразднства, ектения и отпу́ст. На повечерии по Достойне и по трисвятом, кондак отцев: Сла́ва, и ны́не, предпразднства.
</p>
<p>На утрени, на Бог Госпо́дь, тропарь предпразднства, дважды: Сла́ва, отцев: И ны́не, предпразднства. По кафизмах седальны оба отцев: И ны́не, предпразднства. Канон предпразднства со ирмосо́м на 6, ирмо́с по дважды, и отцев на 8. Катавасия, ирмо́с Триоди: вторыя же песни ирмо́с Триоди поем единожды, последи́ же покрываем те́мже ирмосом. По 3-й песни кондак и икос предпразднства и седа́лен отцев. Сла́ва, и ны́не, предпразднства. По 6-й песни кондак и икос отцев. Светилен отцев: Сла́ва, и ны́не, предпразднства. На хвалитех стихиры отцев, на 4. Сла́ва, отцев: И ны́не, предпразднства. Славословие великое и прочее утрени. На часе́х тропарь предпразднства: Сла́ва, отцев: И ны́не, Богородичен часов. Кондаки же предпразднства, и отцев глаголем, пременяюще.</p>
<p>На Литургии: Блаженны предпразднства, песнь 3-я, на 4: и отцев, песнь 6-я, на 4. По входе тропарь предпразднства и отцев. Сла́ва, кондак отцев: И ньше, предпразднства: и прочая вся служба дне и отцев. Мученика же Трифона служба поется на повечерии, или егда́ настоятель разсудит.</p>
</section>
