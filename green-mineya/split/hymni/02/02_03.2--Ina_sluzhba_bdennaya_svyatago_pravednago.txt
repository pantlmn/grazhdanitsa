<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́на слу́жба, бде́нная, свята́го пра́веднаго Симео́на Богоприи́мца</p>
</title>
<p><red>На ма́лой вече́рни</red></p>
<p>Стихи́ры свята́го Симео́на на 4, глас 4 с Го́споди, воззва́х
<red>на вели́цей вече́рни (зри страни́цы 48—49).</red>
</p>
<p>Сла́ва свята́го, глас 6:</p>
<p>Проро́че и пропове́дателю Христо́в,/ престо́ла вели́чествия никогда́же отлуча́ешися/ и кому́ждо немощно́му всегда́ предстои́ши, в Вы́шних служа́,/ вселе́нную исполня́еши, всю́ду прославля́емый,/ испроси́ просвеще́ние душа́м на́шим.</p>
<p>И ны́не, пра́здника, глас 4: <red>Днесь</red> свяще́нная Ма́ти:
<red>(зри страни́цу 22).</red>
</p>
<p>На стиховне 2 стихиры праздника, глас 7 (зри страницу 28). Таже свята́го 2 стихиры.</p>
<p><red>Стих:</red> Свет во открове́ние язы́ков/ и сла́ву люде́й Твои́х Изра́иля.</p>
<p>Единоро́днаго Сы́на, Собезнача́льна Отцу́,/ разве́рзша ложесна безсе́менно Ма́тере,/ повину́ющися зако́на повеле́нием,/ Богоро́дице Мари́я напосле́док из Нея́ вопло́щшагося/ и с челове́ки пожи́вшаго приноша́ет Бо́гови всех Первосвяти́теля,/ исполня́ющаго зако́н дре́вняго Законода́вца,/ Его́же прие́м Симео́н на ру́ку свое́ю,/ пропове́даше лю́дем:/ Бог есть Сей, Отцу́ Собезнача́лен,/ Изба́витель душа́м на́шим.</p>
<p><red>Сла́ва, глас 1:</red></p>
<p>Се Симео́н вопии́те:/ пререка́емое зна́мение Сей бу́дет:/ Бог Сый и Отроча́./ Сему́, ве́рнии, возопие́м:/ благослови́те, вся дела́ Госпо́дня, Го́спода.</p>
<p>И ны́не, пра́здника, глас 4: Зако́н, и́же в Писа́нии, исполня́я:
<red>(зри страни́цу 35).</red>
</p>
<p>Тропарь святаго. Слава и ныне, праздника (зри страни́цу 58).</p>
<p><red>На вели́цей вече́рни</red></p>
<p>Блажен муж:
<red>1-й антифон. </red>На Господи, воззвах
<red>стихиры праздника 3 (зри страницу 23) и праведнаго Симеона 5 (зри страни́цы 48—49).</red>
</p>
<p>Сла́ва свята́го, глас 6:</p>
<p>Возсия́ день ра́достный/ па́мяти Богови́дца и Богоприи́мца Симео́на:/ сей бо Престо́лу вели́чествия моле́бне <red>Днесь</red> предстои́т,/ Его́же в жи́зни на руку́ понесе́,/ о Нем же проро́чески веща́:/ се, — рече́, — лежи́т Сей на па́дение и на воста́ние мно́гим во Изра́или./ И к Ро́ждшей Того́ возгласи́:/ и Тебе́, Пречи́стая, Само́й се́рдце про́йдет ору́жие./ Его́же, ве́рнии, свято́е торжество́ и ле́тную па́мять почита́юще усе́рдно,/ к нему́ воззове́м:/ о Богому́дре и Богоно́сче,/ Ева́нгельских та́йн благове́стником свиде́тельствованный пра́ведниче/ и Ду́ха Свята́го испо́лненный, Симео́не,/ не преста́й моля́ за ны, Его́же я́ко Младе́нца/ на руку́ свое́ю поне́сл еси́,/ да изба́вит ны в день Су́дный шу́ияго сто́яния,/ и свободит ве́чнаго муче́ния,/ и спасе́т ду́ши на́ша,/ я́ко Милосе́рд и Человеколю́бец.</p>
<p>И ны́не, пра́здника, глас 6: Да отве́рзется дверь Небе́сная <red>Днесь</red>:
<red>(зри страницу 24).</red>
</p>
<p>Вход. Проки́мен дне и чте́ния 3, преподобническая (зри страницы 339—340).</p>
<p>На литии стихи́ры пра́здника (зри страни́цы 26—27).</p>
<p>Сла́ва, свята́го, глас 4:</p>
<p>И́же Боговиде́нием осия́ем досто́йно,/ и проро́ческим пропове́данием,/ и благода́тию почте́н быв, Богодухнове́нне Симео́не,/ и Боже́ственнаго сподо́блен быв блаже́нства,/ е́же к Преблаго́му ны́не дерзнове́ние и ми́лость стяжа́в,/ моли́ся непреста́нно о и́же ве́рою тя хва́лящих и чту́щих,/ я́ко бла́га веща́теля, че́стна и Богопости́жна,/ от бед изба́вити и спасти́ ду́ши на́ша.</p>
<p>И ны́не, пра́здника глас 5: Ве́тхий де́ньми, младе́нствовав пло́тию:
<red> (зри страницу 28).</red>
</p>
<p>На стихо́вне стихи́ры свята́го, глас 2.</p>
<p><red>Подо́бен:</red> Егда́ от Дре́ва:</p>
<p>Обре́те духо́вная заря́ твоего́ ума́, проро́че Симео́не,/ чистоту́ сия́ющу:/ я́коже зерца́ло, явственно ми́р озари́л еси́ Богоразу́мия сия́нием,/ блиста́я и провозвеща́я Гряду́щаго,/ И́же пода́ет благода́ть все́м челове́ком/ моли́твами твои́ми, пречу́дне.</p>
<p><red>Стих:</red> Ты еси́ иере́й во век/ по чи́ну Мелхиседе́кову.</p>
<p>Уста́ быв Бо́жия,/ нече́стия де́латели я́ве обличи́л еси́,/ судо́м неизбе́жным те́х осуди́в, Симео́не ди́вне,/ пра́вды уче́нию после́дуя и Боже́ственным судьба́м./ Те́мже прему́дрым ти́ глаго́лом ви́дяще возведе́ние, блаже́нне,/ пе́сньми досто́йно восхваля́ем тя.</p>
<p><red>Стих:</red> Моисе́й и Ааро́н во иере́ех Его́/ и Самуи́л в призыва́ющих И́мя Его́.</p>
<p>Престо́лу Влады́чню предстоя́/ и неизрече́нныя сла́вы насыща́емь,/ добро́ты же зря́ преми́рныя/ и све́та исполня́емь,/ проро́че Симео́не Богогла́се,/ вся, чту́щия тя́, ве́рою помина́й,/ си́м душе́вное спасе́ние/ и разреше́ние согреше́нием всем прося́, Богопости́жне.</p>
<p>Сла́ва, свята́го, глас 1:</p>
<p>Се Симео́н вопияше:/ пререка́емое зна́мение Сей бу́дет,/ Бог Сы́й и Отроча́./ Сему́, ве́рнии, возопии́м:/ благослови́те, вся дела́ Госпо́дня, Го́спода.</p>
<p>И ны́не, пра́здника, глас 8: И́же на Херуви́мех носи́мый:
<red>(зри страни́цы 28—29).</red>
</p>
<p>Тропа́рь Симео́ну, глас 4:</p>
<p>Симео́н ста́рец дне́сь весели́тся,/ восприя́т на руку́ свою́ Младе́нца Преве́чнаго Бо́га,/ от уз пло́ти разреши́тися прося́/ и вопия́:/ ви́деста о́чи мои́/ спасе́ние Твое́ ми́рови.</p>
<p>Тропа́рь пра́здника, глас 1: Ра́дуйся, Благода́тная Богоро́дице Де́во:
<red>(зри страницу 23).</red>
</p>
<p>На благослове́нии хле́бов: чте́ние свято́му от слов пра́зднику.</p>
<p><red>На у́трени</red></p>
<p>На Бог Госпо́дь:
<red>тропа́рь пра́здника два́жды. Сла́ва, Симео́на, и ны́не, пра́здника.</red>
</p>
<p>По 1-м стихосло́вии седа́лен свята́го, глас 5.</p>
<p><red>Подо́бен:</red> Собезнача́льное Сло́во:</p>
<p>Не сме́сен начерта́нием до́льним, сла́вне,/ ты́, ум стяжа́в, Боже́ственнаго Ду́ха чи́стее, Симео́не Богоприи́мче, был еси́,/ сия́ния Его́ прие́мля све́тло и все́м облиста́я./ Те́мже мо́лим тя́:/ о ми́ре всего́ ми́ра помоли́ся.</p>
<p>Сла́ва, и ны́не, пра́здника, глас 1: Лик Ангельский да удиви́тся чудеси́:
<red>(зри страни́цу 29).</red>
</p>
<p>По 2-м стихосло́вии седа́лен свята́го, глас 4.</p>
<p><red>Подо́бен:</red> Вознесы́йся:</p>
<p>На Боже́ственней стра́жи стал еси́, блаже́нне,/ и разуме́л еси́ Бо́жие прия́тие проро́ческими очи́ма, Богодохнове́нне./ Те́мже и возопи́л еси́, Симео́не Богоприи́мче, со стра́хом:/ Го́споди, услы́шах сла́вное восприя́тие Твое́/ и воспева́ю Тя, в пло́ть бре́нную от Де́вы во́лею обле́кшася.</p>
<p>Сла́ва, и ны́не, пра́здника, глас 1: В це́рковь принеслся еси́, Жизнь вся́ческих:
<red>(зри страницу 50).</red>
</p>
<p>Велича́ние:</p>
<p>Велича́ем тя́,/ святы́й пра́ведный Симео́не Богоприи́мче,/ и чти́м святу́ю па́мять твою́,/ ты́ бо мо́лиши о нас/ Христа́, Бо́га на́шего.</p>
<p>По полиеле́и седа́лен Симео́ну, глас 5:</p>
<p>Очи́стив от скве́рны ум, прему́дре,/ зерца́ло Боже́ственное соде́лался еси́/ и ны́не к восприя́тию Сы́на Бо́жия, ра́дуяся, прише́л еси́, проро́че Симео́не.</p>
<p>Сла́ва, и ны́не, пра́здника глас 5: Во храм прине́слся еси́, обы́чная исполня́я:
<red> (зри страницу 50).</red>
</p>
<p>Та́же степе́нна, 1-й антифо́н 4-го гла́са.</p>
<p>Проки́мен: Возвесели́тся пра́ведник о Го́споде/ и упова́ет на Него́.
<red>Стих:</red> Услы́ши, Бо́же, глас мой,/ внегда́ моли́ти ми ся к Тебе́. Вся́кое дыха́ние:
<red> Ева́нгелие от Луки, зача́ло 8.</red>
</p>
<p>По 50-м псалме́ стихи́ра самогла́сна, славник Го́споди, воззва́х:
<red> глас 6: </red>Проро́че и пропове́дателю Христо́в:
<red>(зри страни́цу 56).</red>
</p>
<p>Кано́н пра́здника со ирмо́сом на 6 (зри страницы 30—35) и свята́го Симео́на на 6 (зри страницы 50—55). По 3-й пе́сни конда́к и и́кос пра́здника (зри страницы 32—33), седа́лен свята́го (зри страницу 31), Сла́ва, и ны́не, то́йже.</p>
<p>По 6-й пе́сни конда́к и и́кос свята́го.</p>
<p>Конда́к Симео́ну глас 4.</p>
<p><red>Подо́бен:</red> Яви́лся еси́ <red>Днесь</red>:</p>
<p>Ста́рец <red>Днесь</red> отреши́тися от юз моля́щеся/ сего́ жития́ тле́ннаго,/ Христа́ восприя́т на ру́ки, Зижди́теля и Го́спода.</p>
<p><red>И́кос:</red></p>
<p>Госпо́дня свиде́тельства прие́м, Симео́не Богоприи́мче,/ па́че всех челове́к вы́сши был еси́;/ те́мже похвалы́ принести́ тебе́ ужасо́хся,/ но, любо́вию пону́дився, песнь нача́ти дерзну́х,/ те́мже не отри́ни, помо́щник нам бу́ди, прехва́льне,/ да возмогу́ пе́ти че́стны ру́це твои́,/ вои́стину прикосну́вшиися Богоприя́тне Боже́ственному Младенцу,/ и́бо се Христа́ восприя́л еси́ на руку́, Зижди́теля и Го́спода.</p>
<p>На 9-й пе́сни припе́вы, вся́кий припе́в по еди́ножды (зри страни́цы 33—34).</p>
<p>Свети́лен свята́го:</p>
<p>На земли́ равноа́нгельно житие́ име́л еси́,/ вои́стину престаре́вся те́лом,/ и ны́не на Небесе́х со А́нгельскими ли́ки всели́лся еси́ близ Све́та Трисия́ннаго./ Его́же насыща́яся, Симео́не Богоприи́мче,/ назира́й нас, пою́щих тя.</p>
<p>Сла́ва, и ны́не, пра́здника: Ду́хом во святи́лищи предста́в, ста́рец:
<red> (зри страницу 35). На хвали́тех стихи́ры пра́здника 3, глас 4 (зри страницу 35) и пра́веднаго Симео́на 3 стихи́ры </red>с Го́споди, воззва́х:
<red> глас 4 (зри страницы 48—49).</red>
</p>
<p>Сла́ва, свята́го, глас 4:</p>
<p>О Го́споде ра́дуяся и Бозе, Спа́се свое́м,/ Богоглаго́ливе и сла́вне проро́че,/ и та́мо су́щаго сия́ния зарю́ прие́м,/ и Све́том Боже́ственным мы́сленно просвеща́емь,/ и́же па́мять твою́ всепра́зднственную ве́рою творя́щия/ напа́стей и бед твои́ми моли́твами изба́ви.</p>
<p>И ны́не пра́здника, глас 6: На рука́х ста́рческих во дне́шний день:
<red>(зри страницу 35).</red>
</p>
<p>Славосло́вие вели́кое</p>
<p>На литурги́и: Уста́в (зри страницу 56)</p>
</section>
