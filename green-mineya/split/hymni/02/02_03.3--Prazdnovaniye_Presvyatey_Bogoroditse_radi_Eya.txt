<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Богоро́дице ра́ди Ея ико́ны, имену́емыя Умягче́ние злых серде́ц и́ли Симео́ново прорече́ние</p>
</title>
<p>Тропа́рь, глас 8:</p>
<p>Восприе́мши ду́ши челове́ческия/ и утоли́вши<a type="note" xlink:href="#note1">1</a> злый сове́т,/ сокруши́, Богома́ти Влады́чице,/ и разгони́ тьму прегреше́ний,/ и нас наста́ви на путь смире́ния,/ я́ко да и мы бу́дем во све́те дел ходи́ти,/ и Твоея́ ико́ны явле́нию торжествова́ти,/ и на по́мощь Твою́ упова́ти,/ и уми́льным гла́сом зва́ти, Влады́чице, из глубины́:/ помози, Еди́на Благослове́нная.
</p>
<p>Кано́н, глас 4.</p>
<p><red>Песнь 1</red></p>
<p><red>Ирмо́с:</red> Отве́рзу уста́ моя́,/ и напо́лнятся Ду́ха,/и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя чудеса́.</p>
<p>Припе́в осо́бый: Пресвята́я Госпоже Богоро́дице, услыши моли́тву раб Свои́х, моля́щихся Тебе́.</p>
<p>Го́споди Бо́же мой,/ да́руй ми язы́к и отве́рзи мне устне́/ к похвале́нию Ма́ти Твоея́,/ и Ея о́бразу песнь прине́сти кра́сную, си́це вопию́ще:/ умягчи́ злых сердца́, Влады́чице.</p>
<p>Спасе́ние мое́ и прибе́жище еси́, Влады́чице,/ покро́в дарова́ла еси́ Свое́ю честно́ю ико́ною,/ ей же предстоя́т вси лю́дие, прося́ще по́мощи,/ и Тебе́ вопие́м:/ умягчи́ злых челове́к сердца́, Влады́чице. Мари́е, Пречи́стая Де́во Богоро́дице,/ посли́ ми благода́ть воспе́ти Тя/ и Твое́й ико́не честне́й поклоня́тися, вопию́ще:/ умягчи́ злых сердца́, Владычице.</p>
<p>Сла́ва:</p>
<p>Клеветы́ и наве́ты упраздни́ и от вся́кия зло́бы спаси́,/ бу́ди, Влады́чице, заступле́ние,/ Свое́ю чу́дною ико́ною соблюди́ вопию́щих:/ умягчи́ злых сердца́, Влады́чице.</p>
<p><red>И ны́не:</red></p>
<p>Тя Бог показа́ нам Засту́пницу/ и в ско́рбех Помо́щницу/ и дарова́ нам Твою́ честну́ю ико́ну/ на прославле́ние всем и на исцеле́ние вопию́щим:/ умягчи́ злых сердца́, Влады́чице, сыно́в.</p>
<p><red>Песнь 3</red></p>
<p><red>Ирмо́с:</red> Твоя́ песносло́вцы, Богоро́дице,/ живы́й и незави́стный исто́чниче,/ лик себе́ совоку́пльшия духо́вно утверди́,/ в Боже́ственней Твое́й сла́ве/ венце́в сла́вы сподо́би.</p>
<p>Ра́дуйся, непосты́дная Храни́тельнице;/ ра́дуйся, Богоро́дице, и́же и мы ра́дуемся о Твое́й чу́дней ико́не, кра́сящеся, вопие́м:/ ра́дуйся, умягче́ние злых серде́ц, Богоро́дице.</p>
<p>Вои́стинну честна́я ико́на дарова́ся христоимени́тым лю́дем на прогна́ние духов нечи́стых/ и на здра́вие всем, тре́бующим по́мощи от не́я, вопию́щим:/ ра́дуйся, умягче́ние злых сердец, Богоро́дице.</p>
<p>Сла́ва:</p>
<p>О́блак светоза́рный показа́ся Твоя́ честна́я ико́на,/ па́че со́лнца сия́юща и всем лучу́ простира́юща,/ от боле́зней и скорбе́й избавля́юща и злых отрева́юща,/ те́мже вси зове́м ей:/ ра́дуйся, умягче́ние злых серде́ц, Влады́чице.</p>
<p><red>И ны́не:</red></p>
<p>Я́ко да Твои́ми моли́твами избавля́емся,/ Богоро́дице Де́во, спаси́,/ славосло́вим Предста́тельницу, и Твое́й честне́й ико́не покланя́емся,/ и мо́лим Тя по Бо́зе, я́ко Ма́терь Бо́жию:/ вопию́щих умягчи́ злых сердца́, Богоро́дице.</p>
<p>Спаси́ от бед рабы́ Твоя́, Богоро́дице,/ я́ко вси по Бо́зе к Тебе́ прибега́ем,/ я́ко неруши́мей стене́ и предста́тельству.</p>
<p>Тропа́рь, глас 2:</p>
<p>Моле́ние те́плое и стена́ необори́мая,/ ми́лости исто́чниче, ми́рови прибе́жище,/ приле́жно вопие́м Ти:/ Богоро́дице Влады́чице, предвари́/ и от бед изба́ви нас,/ Еди́на вско́ре предста́тельствующая.</p>
<p><red>Песнь 4</red></p>
<p><red>Ирмо́с:</red> Неизсле́дный Бо́жий сове́т,/ е́же от Де́вы воплоще́ния/ Тебе́, Вы́шняго,/ проро́к Аввакум усмотря́я, зовя́ше:/ сла́ва си́ле Твое́й, Го́споди,</p>
<p>Непосты́дную предста́тельницу нам дарова́, ико́ну Ма́тери Своея́,/ и́же Ея́ зря́ще, весели́мся и уми́льно зове́м:/ помози́, Влады́чице, всем, и от всех злых спаси́,/ и Ца́рствию Небе́сному сподо́би.</p>
<p>Тобо́ю вси спаса́емся и от нахожде́ний диа́вольских свобожда́емся./ Тя Бог показа́ нам Засту́пницу/ и Твою́ честну́ю ико́ну нам дарова́,/ Ей же вопие́м:/ Влады́чице, помози́, и от всех злых челове́к спаси́, и Ца́рствию сподо́би.</p>
<p>Сла́ва:</p>
<p>Не умолчи́м, Влады́чице, чудеса́ Твоя́,/ я́ко Свое́ю честно́ю ико́ною всех спаса́еши/ и стра́ждущих от без избавля́еши,/ неду́жным цельбы́ подае́ши,/ и нас от всех злых спаси́/ и Ца́рствию Небе́сному сподо́би.</p>
<p><red>И ны́не:</red></p>
<p>Пе́ние от недосто́йных раб приими́, Ма́ти Христа́ Бо́га,/ и не отри́ни мене́ от Своего́ Пречи́стаго Лица́,/ но спаси́ от злых всех/ и Ца́рствию Небе́сному сподо́би.</p>
<p><red>Песнь 5</red></p>
<p><red>Ирмо́с:</red> Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ безле́тнаго Сы́на,/ всем воспева́ющим Тя/ мир подава́ющая.</p>
<p>Удивля́юся умо́м, ужаса́юся душе́ю и весь трепе́щу,/ но наде́юся на ми́лость благоутро́бия Твоего́, Чи́стая,/ и вопию́ от се́рдца: я́ко Бо́га ро́ждшая еси́,/ Того́ моли́ от злых спасти́ ду́шу мою́.</p>
<p>Прииди́те, вси ве́рнии, воспое́м Пречи́стую Де́ву Мари́ю/ и честно́му Ея́ о́бразу поклони́мся, вопию́ще от се́рдца:/ ра́дуйся, Гаврии́лово благове́щение;/ ра́дуйся, Царя́ Христа́ восприе́мши, и на руку́ Свое́ю держа́, я́ко со́лнце./ Того́ моли́, Чи́стая, от злых спасти́ ду́шу мою́.</p>
<p>Сла́ва:</p>
<p>Ублажи́м Ма́терь Бо́жию Боже́ственными пе́сньми,/ иде́же сла́вится Пречестно́е и́мя, ту бесо́вская кре́пость разруша́ется,/ не мо́гут терпе́ти си́лы Ея́, отбега́ют./ Мы же о Ней весели́мся и вопие́м Ей:/ моли́ Сы́на Своего́ от злых ду́шу мою́ изба́вити.</p>
<p><red>И ны́не:</red></p>
<p>К Преблагослове́нней Де́ве Богоро́дице, лю́дие вси, припаде́м и моли́тву принесе́м,/ да умо́лит Сы́на Своего́, Христа́ Бо́га на́шего,/ от злых спасти́ся всем.</p>
<p><red>Песнь 6</red></p>
<p><red>Ирмо́с:</red> Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Не́я ро́ждшагося Бо́га сла́вим.</p>
<p>Боже́ственный Твоея́ ико́ны свято́е явле́ние,/ я́ко со́лнце, возсия́ в сердца́х,/ луча́ всечестна́я просвеща́ет све́том Свои́м всех, вопию́щих Ей:/ ра́дуйся, Блага́я на́ша Предста́тельнице и ско́рая Помо́щнице,/ славосло́вящих Тя, Пречи́стая, поми́луй всех.</p>
<p>Правове́рно чту́щих Тя, Цари́цу всех Бо́га,/ и Твое́й чу́дней ико́не святе́й любе́зно покланя́емся, вопию́ще:/ о Бо́жия Ма́ти,/ спаси́ от клеветы́ злых челове́к,/ и изба́ви мя славосло́вящаго Тя, и поми́луй.</p>
<p>Сла́ва:</p>
<p>Боже́ственней Твое́й ико́не покланя́емся, Богоро́дице Де́во,/ прося́ще от <red>Тебе</red>́ вели́кия ми́лости,/ да́руй рабо́м Свои́м, Еди́на Чи́стая,/ от вся́кия зло́бы изба́ви/ и славосло́вящих Тя, Пречи́стую, поми́луй.</p>
<p><red>И ны́не:</red></p>
<p>О Ма́ти Го́спода, моего́ Творца́,/ Ты родила́ еси́ всех Царя́ Христа́,/ Того́ моли́, Чи́стая и Преблаже́нная,/ изба́вити ду́ши на́ша,/ славосло́вящих Тя, Пречи́стую, поми́луй.</p>
<p><red>Конда́к, глас 6:</red></p>
<p>Око се́рдца моего́ смуща́ют,/ и злый сове́т разоря́ет мя,/ сих сокруши́, Де́во Чи́стая,/ и не пре́зри мое́ воздыха́ние,/ и супоста́ты на нас умягчи́, Преблагослове́нная Влады́чице.</p>
<p><red>И́кос:</red></p>
<p>Ра́дуйся, Престо́ле огнеобра́зный Бо́жий;/ раду́йся, Отрокови́це, седа́лище Ца́рское,/ ло́же преиспе́щренное по́сланное, златопорфи́рный черто́же,/ ри́за цветолу́чная, украше́нный о́бразе,/ молниено́сное ору́жие, светильниче многосветлый,/ ра́дуйся, Богоро́дице, двенадесятосте́нный гра́де и дверь златокова́нная;/ ра́дуйся, пала́то светообра́зная, позлаще́нная трапе́зо, Богоукраше́нная сень;/ ра́дуйся, Голуби́це Чи́стая;/ ра́дуйся, я́ко от злых челове́к спаса́еши, Преблагослове́нная Влады́чице.</p>
<p><red>Песнь 7</red></p>
<p><red>Ирмо́с:</red> Не послужи́ша тва́ри Богомудрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</p>
<p>Не и́мамы ины́я Засту́пницы, то́кмо Тебе́, Всенепоро́чная,/ да Тя вси я́ко Предста́тельницу воспева́ем, и уми́льно аз зову́:/ Чи́стая, от всех злых спаси́ мя.</p>
<p>На моле́ние мое́ умилосе́рдися,/ и ра́дость вме́сто печа́ли дару́й, Влады́чице,/ и от клеветы́ злых изба́ви мя, да вопию́ Ти:/ от всех злых спаси́ мя.</p>
<p>Сла́ва:</p>
<p>Пречи́стыя и воспе́тыя Богома́тере ико́ны/ принесе́м песнь, похвала́ми вопием:/ моли́ся, Чи́стая, к ро́ждшемуся из Тебе́ Сы́ну и Бо́гу,/ от всех злых спасти́ мя.</p>
<p><red>И ны́не:</red></p>
<p>Богозра́чная на земли́ па́че всех родо́в яви́ся, Чи́стая Богоотрокови́це,/ спаси́ всех, чту́щих день пра́зднества Твоего́, Богоро́дице Де́во,/ от всех злых спаси́ мя.</p>
<p><red>Песнь 8</red></p>
<p><red>Ирмо́с:</red> О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</p>
<p>Отрокови́це Предо́брая, яви́ся луносия́тельная, Чи́стая,/ утро́ба Твоя́ породи́ Изба́вителя,/ Его́же моли́ сохрани́тися нам от прило́га диа́вольскаго,/ Тя бо чту́щим, Засту́пницу,/ и Твое́й ико́не кла́няемся, вопию́ще со слеза́ми:/ Де́во Богоро́дице,/ чту́щих Тя, Многопе́тую,/ во ве́ки сохрани́.</p>
<p>Взира́ю на Боже́ственный о́браз Твой,/ и чту Влады́чню Бо́жию Ма́терь,/ и взира́ю на подо́бие Пречи́стаго Ея́ лица́ зрак,/ покланя́юся и вопию́:/ Де́во Богоро́дице,/ чту́щих Тя, Многопе́тую, во ве́ки сохрани́.</p>
<p>Сла́ва:</p>
<p>Палато Сло́ва, одушевле́нная Це́рковь,/ Пре́столе огнеобра́зный, ра́ю слове́сный,/ мы́сленный виногра́д, грезн<a type="note" xlink:href="#note2">2</a> нося́ще, Христа́, на руку́, Чи́стая,/ приклони́ у́хо Твое́ и услы́ши моли́тву раба́ Твоего́, Де́во Богоро́дице:/ чту́щих Тя, Многопе́тую, во ве́ки сохрани́.
</p>
<p><red>И ны́не:</red></p>
<p>Тебе́ от се́рдца возложи́х песнь,/ спаси́, Де́во Чи́стая, и моли́ся о ми́ре,/ ве́си, я́ко на тя упова́ние с Бо́гом возлага́ем и вопие́м:/ Де́во Богоро́дице, чту́щих Тя, Всепе́тую, во ве́ки сохрани́.</p>
<p><red>Песнь 9</red></p>
<p><red>Ирмо́с:</red> Всяк земноро́дный/ да взыгра́ется, Ду́хом просвеща́емь,/ да торжествуе́т же Безпло́тных умо́в естество́,/ почита́ющее свяще́нное торжество́ Богоматере,/ и да вопиет:/ ра́дуйся, Всеблаженная Богоро́дице,/ Чи́стая Присноде́во.</p>
<p>Всяк во́зраст к похвале́нию да подви́жится Де́вы Богоро́дицы/ и честно́му Ея о́бразу всяк да покло́нится,/ мы же, ве́рнии, воспое́м и́стинную Де́ву, Ма́терь Христо́ву, си́це реку́ще:/ о Де́во Богоро́дице,/ сокруши́ стре́лы вра́жия и умягчи́ злых сердца́,/ Тя бо вси по до́лгу велича́ем.</p>
<p>Вознеси́, Богороди́тельнице, рог благове́рных люде́й на́ших/ и пода́ждь на враги́ по́мощь,/ иноплеме́нных шата́ния низложи́,/ Богороди́тельнице Пречи́стая,/ невоеваны вся гра́ды сохрани́ и соблюди́/ и вся стра́ны христиа́нския сохрани́,/ в них же и́мя Твое́ велича́ется и ве́рою от всех сла́вится,/ да Тя вси, Ма́терь Бо́жию, по до́лгу велича́ем.</p>
<p>Восхва́лит Тя Не́бо и земля́, вся оте́чествия язы́к,/ и вси рука́ми да воспле́щут Ма́тери Госпо́дни/ и о́бразу Ея, А́нгелом гове́йному, да покло́нятся, с на́ми вопию́ще:/ сла́ва мно́жеству щедро́т Твои́х, Еди́на Человеколюби́вая,/ Тя вси по до́лгу велича́ем.</p>
<p>Сла́ва:</p>
<p>Па́дшим воста́ние и уныва́ющим ра́дование,/ заблу́ждшим Наста́вница, боля́щим посеще́ние и исцеле́ние,/ гре́шным спасе́ние, во бра́нех побе́да/ и всем христиа́ном нело́жная Храни́тельница/ и умягче́ние злых серде́ц, Де́во Богоро́дице,/ те́мже Тя вси по до́лгу велича́ем.</p>
<p><red>И ны́не:</red></p>
<p>Приими́ песнь исхо́дную, Ма́ти Жива́го Бо́га,/ и спаси́ всех, ве́рно покланя́ющихся свя́тому Твоему́ о́бразу и чудотво́рней ико́не/ и вопию́щих Тебе́, Богороди́тельнице:/ моли́ся, Пречи́стая, Сы́ну Своему́,/ поми́ловатися нам от всех злых.</p>
</section>
