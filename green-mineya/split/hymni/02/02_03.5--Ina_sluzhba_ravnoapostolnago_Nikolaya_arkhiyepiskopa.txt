<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Ина служба равноапостольнаго Николая, архиепископа Японскаго</p>
</title>
<p>На ма́лой вече́рне.</p>
<p>Да пое́тся после́дование святы́х Симео́на Богоприи́мца и А́нны проро́чицы</p>
<p>На вели́цей вече́рне</p>
<p>На Го́споди, воззва́х:
<red>ста́вим стихо́в 8 и пое́м стихи́ры, повторя́юще первыя, пре́жде пра́здника (зри страницу 48).</red>
</p>
<p>Стихи́ры святи́теля, глас 2.</p>
<p><red>Подо́бен:</red> Ки́ими похва́льными венцы́:</p>
<p>Како тя воспе́ти возмо́жем,/ святи́телю Нико́лае равноапо́стольне?/ Дерзну́л бо еси́ ро́дину оста́вити благочести́вую,/ роди́телей, дом и бли́жних,/ и я́коже апо́столи Христо́вы иногда́ отыдти в зе́млю неве́домую и далеча́йшую,/ идеже тя гне́вом и зло́бою срето́ша/ и уби́ти тя хотя́ху/ за не́нависть ко Христу́ и к про́поведи твое́й./ Но посла́вый Христо́с тя соблюде́,/ И́же име́яй ве́лию ми́лость.</p>
<p>Ка́ко воспе́ти тя возмо́жем,/ святи́телю Нико́лае равноапо́стольне?/ Кири́лла бо и Мефо́дия Слове́нских быв учени́к поздне́йший,/ проше́л еси́ путь их те́сный и приско́рбный,/ преложи́в трудо́м вели́ким вся кни́ги благоче́стия правосла́внаго/ и дав япо́нцам сокро́вище безце́нное,/ я́ко да просвеща́ются ве́дением,/ да мо́лятся Бо́гу свои́м си их язы́ком и да процвета́ет среди́ них Це́рковь Христа́ Бо́га на́шего,/ И́же име́яй ве́лию ми́лость.</p>
<p>Ка́ко воспе́ти тя возмо́жем,/ святи́телю Нико́лае равноапо́стольне?/ Увенча бо тя Госпо́дь венцы́ преподо́бия и архиере́йства и апо́стольства:/ отре́кся бо ми́ра,/ всего́ себе́ преда́л еси́ Бо́гу во служе́ние;/ священноде́йствуя же благодаре́ния же́ртву та́йную/ в пи́щу Небе́сную твои́х чад,/ пропове́дал еси́ сло́во Христо́во,/ доводя́ е до разделе́ния чле́нов же и мозго́в слу́шающих;/ со апо́столы же ны́не водворя́яся,/ мо́лишися о нас Христу́,/ И́же име́яй ве́лию ми́лость.</p>
<p>Сла́ва, святи́теля, глас 8:</p>
<p>Восто́к свы́ше Сый,/ Го́споди Иису́се Христе́ Бо́же наш,/ озари́ Све́том Твои́м невече́рним всю страну́ восходя́щаго со́лнца/ и проле́й на всех вразуми́тельную благода́ть Твою́,/ я́ко да умили́вшеся наро́ды вси/ вни́дут во двор о́вчий Це́ркве Правосла́вныя,/ и принесу́т Тебе́ гобзова́ние плодо́в благочести́вых,/ и тем возме́здят труды́ тя́жкия равноапо́стола земли своея,/ святи́теля Никола́я./ Того́ моли́твами спаси́ души всех почита́ющих честну́ю па́мять его́.</p>
<p>И ны́не, пра́здника, глас 6:</p>
<p>Да отве́рзется дверь Небе́сная <red>Днесь</red>:/ Безнача́льное бо Сло́во О́тчее,/ нача́ло приим под ле́ты,/ не отсту́пль Своего́ Божества́,/ от Де́вы я́ко Младе́нец четыредесятодне́вен/ Ма́терию во́льне прино́сится в це́рковь зако́нную!/ И Сего́ на руки прие́млет ста́рец,/ отпусти́ зовы́й раба́, Влады́ко,/ и́бо о́чи мои́ ви́деста спасе́ние Твое́!/ Прише́дый в мир спасти́ род челове́чь,/ Го́споди, сла́ва Тебе́.</p>
<p>Вход. Све́те ти́хий.
<red>Проки́мен дне и чте́ния святи́тельская (зри страницы 413—415).</red>
</p>
<p>На ли́тии стихи́ры пра́здника, я́коже и на стихо́вне, глас 7 (зри страницу 28).</p>
<p>Сла́ва, святи́теля, глас 8:</p>
<p>Святи́телю Нико́лае,/ пожи́в и потруди́вся неуста́нно <red>вся</red> дни живота́ твоего́/ в Япо́нии язы́честей му́дростию и пра́вдою,/ преложи́л еси́ зло́бу люде́й стропти́вых в кро́тость и любле́ние./ Те́мже егда́ сконча́л еси́ по́двиг твой приснопа́мятный/ и преше́л еси́ отсю́ду в ве́чная жили́ща,/ вси воспла́кашася твоего́ лише́ния/ и припа́дают даже до ны́не ко гро́бу твоему/ прося́ще по́мощи моли́тв твои́х,/ и́же до́бре соблю́дшаго заве́т апо́стольский/ и приобре́тшаго я́ко епи́скоп Це́ркве свиде́тельство вне́шних, не то́кмо свои́х./ Не преста́й у́бо назира́я ста́до твое́,/ во е́же креще́нным ча́дам твои́м преспева́ти благоче́стием,/ некреще́нным же умили́тися когда́/ и вни́ти в ло́но Це́ркве Правосла́вныя/ и всем спасти́ся с любо́вию пра́зднующим святу́ю па́мять твою́.</p>
<p>И ны́не, пра́здника, глас то́йже: И́же на Херуви́мех носи́мый:
<red>(зри страни́цу 28).</red>
</p>
<p>Тропа́рь святи́теля, глас 4:</p>
<p>Я́ко апо́столом соприча́стника в труде́х и возме́здиих/ Це́рковь тя с любо́вию почита́ет,/ святи́телю о́тче Нико́лае равноапо́стольне./ Положи́в бо мно́гими по́двиги нача́ло Правосла́вия в Япо́нии язы́честей,/ умно́жил еси́ в ней ча́да спасе́ния,/ и по кончи́не прия́т тя Бог во оби́тели апо́стол Свои́х по достоя́нию./ Сего́ ра́ди мо́лим тя/ моли́ся Го́сподеви пребы́ти и в пре́дняя де́лу твоему́ незы́блему на ве́ки,/ и ввести́ся в ло́но Це́ркве Правосла́вныя всем поги́бнути иму́щим,/ умири́тися ми́рови/ и спасти́ся душа́м на́шим.</p>
<p>Сла́ва, и ны́не, пра́здника, глас 1:</p>
<p>Ра́дуйся, Благода́тная Богоро́дице Де́во,/ из Тебе́ бо возсия́ Со́лнце Пра́вды, Христо́с Бог наш,/ просвеща́яй су́щия во тьме!/ Весели́ся и ты, ста́рче пра́ведный,/ прие́мый во объя́тия Свободи́теля душ на́ших,/ да́рующаго нам воскресе́ние.</p>
<p><red>На у́трени</red>.</p>
<p>На Бог Госпо́дь:
<red>тропа́рь пра́здника два́жды. Сла́ва, святи́теля, и ны́не, пра́здника.</red>
</p>
<p>По 1-ом стихосло́вии седа́лен, глас 8.</p>
<p><red>Подо́бен:</red> Повеле́нное та́йно:</p>
<p>Повеле́ние свы́ше прие́м в хра́ме Бо́жий,/ е́же идти́ на апо́стольство в Япо́нию,/ и крест и́ноческий и благода́ть свяще́нства,/ во всеору́жии сем оста́вил еси́ ро́дину и отше́л еси́ в да́льнюю зе́млю язы́ческую./ Но по́мощию благода́ти потруди́вся усе́рдно,/ пожа́л еси́ плоды́ ра́дости/ — многия ду́ши спаса́ющихся.</p>
<p>Сла́ва, и ны́не, седа́лен пра́здника, глас 1:</p>
<p>Лик а́нгельский да удиви́тся чудеси́,/ земни́и же гла́сы возопием пе́ние,/ зря́ще неизрече́нное Божие снизхожде́ние,/ <red>егоже</red> бо трепе́щут Небе́сныя си́лы,/ ны́не ста́рче объе́млют руце, Еди́наго Человеколю́бца.</p>
<p>По 2-ом стихосло́вии седа́лен, глас 4.</p>
<p><red>Подо́бен:</red> Вознесы́йся на Крест:</p>
<p>Вознесе́н быв Бо́гом в сан апо́стола,/ восприя́л еси́ заве́т Христо́в в глубину́ души́,/ и а́гня посреди́ волко́в, ника́коже устраши́ся,/ но креща́я люде́й, и устроя́я це́ркви, и воздвиза́я хра́мы,/ испо́лнил еси́ за́поведь Боголе́пно,/ те́мже и соблюде́ся тебе́ вене́ц пра́вды нетле́нный.</p>
<p>Сла́ва, и ны́не, пра́здника, глас 1.</p>
<p><red>Подо́бен:</red> Лик а́нгельский:</p>
<p>Сый со Отцем на Престо́ле святем,/ прише́д на зе́млю от Де́вы роди́ся,/ Младе́нец бысть ле́ты Сый неопи́сан,/ <red>егоже</red> прие́м Симео́н на руки, ра́дуяся глаго́лаше:/ ны́не отпуща́еши, Щедре, возвесели́в раба́ Твоего́.</p>
<p>По полиеле́и седа́лен, глас 8.</p>
<p><red>Подо́бен:</red> Прему́дрость:</p>
<p>Прему́дрость Боже́ственную всоса́в умо́м и се́рдцем в до́ме, хра́ме и учи́лищах Росси́йских,/ был еси́ исто́чник воды́, теку́щия в живо́т ве́чный,/ и идеже <red><red>Аще</red></red> был еси́, вся напои́л еси́ жи́зни ду́ха окре́ст себе́:/ ты обрати́ япо́нцев в Правосла́вие, нача́в от перваго,/ ты положи́ основа́ние Це́ркве в Япо́нии,/ ты воспева́ем быва́еши <red>Днесь</red> по достоя́нию./ Моли́ Христа́ Бо́га преумно́жити де́ло твое́/ и согреше́ний оставле́ние дарова́ти пра́зднующим любо́вию святу́ю па́мять твою́.</p>
<p>Сла́ва, и ны́не, пра́здника, глас 4.</p>
<p><red>Подо́бен:</red> Удиви́ся Ио́сиф:</p>
<p>Младе́нствуеши ме́не ра́ди, Ве́тхий де́ньми./ Чище́нием приобща́ешися, чисте́йший Бо́же,/ да плоть уве́риши мне ю́же от Де́вы./ И сим Симео́н поуча́яся,/ позна́ Тя Бо́га я́вльшагося пло́тию,/ и я́ко жизнь лобза́ше и ра́дуяся ста́рчески взыва́ше:/ отпусти́ ме́не, Тебе́ бо ви́дех, Живота́ вся́ческих.</p>
<p>Таже степе́нна, 1-й антифо́н, глас 4:</p>
<p>От ю́ности моея:
<red>Проки́мен, глас 4: </red>Уста́ моя́ возглаго́лют прему́дрость и поуче́ние се́рдца моего́ ра́зум.
<red>Стих:</red> Услы́шите сия́, вси язы́цы,/ внуши́те, вси, живу́щии по вселе́нней. Вся́кое дыха́ние:
<red>Ева́нгелие от Иоа́нна, зача́ло 35.</red>
</p>
<p>По 50-м псалме́ стихи́ра самогла́сна, глас 6:</p>
<p>Излия́ся благода́ть во устна́х твои́х,/ святи́телю о́тче Нико́лае,/ е́же пропове́дати Христа́ япо́нцам сло́вом и писа́нием./ И был еси́ па́стырь вернаго ста́да,/ с нимже ку́пно не боя́лся еси́ ма́лости своея,/ па́че же ра́довался еси́ благода́тным нача́лом,/ и кре́пкою наде́ждою возраста́ния,/ и благоволе́нием Отца́ Небе́снаго, да́рующаго Ца́рство./ Того́ моли́твами, Христе́ Бо́же,/ пода́ждь мир и благоче́стие ми́рови,/ и душа́м на́шим ве́лию и бога́тую ми́лость.</p>
<p>Кано́н пра́здника пре́жде (зри страницу 30).</p>
<p>Кано́н святи́теля, его́же краегране́сие: Японие, спаса́йся Правосла́вием.
<red>Парфений, глас 1.</red>
</p>
<p><red>Песнь 1</red></p>
<p><red>Ирмо́с:</red> Го́рькия рабо́ты изба́влься Изра́иль,/ непроходи́мое про́йде я́ко су́шу./ Врага́ зря потопля́ема,/ песнь я́ко благоде́телю пое́т Бо́гу, чудоде́ющему мы́шцею высо́кою,/ я́ко просла́вися.</p>
<p>Я́коже Моисе́й не убоя́лся еси́ фараони́тских страхова́ний,/ но му́жественно про́йде провести́ род япо́нский чрез мо́ре Креще́ния/ в обетова́нную зе́млю Правосла́вия, Го́сподеви поя́:/ сла́вно бо просла́вися.</p>
<p>Покрыва́ша  тя о́блак Бо́жия благода́ти во дни напа́стей,/ в нощи́ же твоея от люде́й оста́вленности свет Боже́ственный тя осиява́ше,/ в тве́рдом терпе́нии Го́сподеви пою́ща:/ сла́вно бо просла́вися.</p>
<p>О́ный Моисе́й даде́ наро́ду своему́ зако́н Сина́йский,/ сей же япо́нскому наро́ду даде́ весь зако́н правосла́внаго благоче́стия,/ я́ко да поуча́ются и возраста́ют, Го́сподеви пою́ще:/ сла́вно бо просла́вися.</p>
<p><red>Богоро́дичен:</red> Неискусобра́чная Ма́ти,/ не преста́й помога́ющи моли́твами Твоего́ равноапо́стола Никола́я,/ процвета́ти Правосла́вию в Япо́нии,/ умы́тися всему́ наро́ду ба́нею пакибытия́/ и спасти́ся всем пою́щим Го́сподеви:/ сла́вно бо просла́вися.</p>
<p><red>Песнь 3</red></p>
<p><red>Ирмо́с:</red> Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ свят еси́, Го́споди.</p>
<p>И́зо уст твои́х не изы́де велере́чие, смире́н сый,/ но, утверди́в в Го́споде се́рдце твое́,/ вели́кая соверши́л еси́, в терпе́нии взыва́я:/ свят еси́, Го́споди.</p>
<p>Ели́ко противля́хуся сло́ву твоему́ неве́рнии,/ толи́ко па́че утвержда́л еси́ в Го́споде дух твой,/ и не убоя́вся, и вспять не возврати́вся,/ спасл еси́ спасе́ния и́щущих, взыва́я:/ свят еси́, Го́споди.</p>
<p>Свя́тость Божию пропове́дуя и сам <red>ю</red> стяжава́я,/ умили́л еси́ наконе́ц коравосерде́чных/ и мно́жество их приве́л еси́ ко Го́споду, взыва́ющих:/ свят еси́, Го́споди.</p>
<p><red>Богоро́дичен:</red> Преблагослове́нна еси́, Богоро́дице Де́во,/ Твои́м бо Рождество́м спаса́ются челове́цы вси от пре́лести лука́ваго, взыва́юще:/ свят еси́, Го́споди.</p>
<p>Конда́к пра́здника, глас 1:</p>
<p>Утро́бу Деви́чу освяти́вый Рождество́м Твои́м/ и ру́це Симео́не благослови́вый,/ я́коже подоба́ше, предвари́в,/ и ны́не спасл еси́ нас, Христе́ Бо́же./ Но умири́ во бра́нех жи́тельство,/ Еди́не Человеколю́бче.</p>
<p><red>И́кос:</red></p>
<p>К Богоро́дице притеце́м, хотя́щий Сы́на Ея ви́дети, к Симео́ну носи́ма,/ <red>егоже</red> с Небесе́ Безпло́тнии ви́дяще, дивля́хуся глаго́люще:/ чу́дная зрим ны́не и пресла́вная,/ непостижи́мая, несказа́нная./ И́же бо Ада́ма созда́вый но́сится я́ко Младе́нец,/ невмести́мый вмеща́ется на рука́х ста́рчих,/ И́же в не́дрех неопи́санных Сый Отца́ Своего́,/ во́лею опису́ется пло́тию, а не Божество́м,/ Еди́н Человеколю́бец.</p>
<p>Седа́лен святи́теля, глас 8.</p>
<p><red>Подо́бен:</red> Прему́дрость:</p>
<p>Прему́дростию Боже́ственною просвети́в твою́ душу,/ был еси́ свети́льник на све́щнице всем светяй/ в Япо́нии язы́чеством затме́нной./ И возсия́ денни́ца в сердца́х мно́гих,/ и Со́лнце Пра́вды Христо́с облиста́,/ я́ко да ви́дят Его́ неви́девшии и уве́руют и спасу́тся./ Моли у́бо Христа́ Бо́га о ста́де твое́м/ и прегреше́ний оставле́ние дарова́ти честву́ющим с ве́рою па́мять твою́.</p>
<p>Сла́ва, и ны́не, пра́здника, глас 4.</p>
<p><red>Подо́бен:</red> Удиви́ся Ио́сиф:</p>
<p>На горе́ Сина́йстей дре́вле ви́де Моисе́й за́дняя Бо́жия,/ и то́нкий Боже́ственный глас сподо́бися во мраце же и ви́хре слы́шати./ Ны́не Симео́н воплоще́ннаго Бо́га непрело́жне нас ра́ди на руки прия́т,/ и ра́достно тща́шеся идти от су́щих зде к животу́ ве́чному,/ те́мже вопия́ше:/ ны́не отпуща́еши раба́ Твоего́, Влады́ко.</p>
<p><red>Песнь 4</red></p>
<p><red>Ирмо́с:</red> Жезл из ко́рене Иессе́ова/ и цвет от него́, Христе́,/ от Де́вы прозя́бл еси́/ из горы́, хва́льный приосене́нныя ча́щи./ Прише́л еси́ вопло́щся/ от Неискусому́жныя, невеще́ственный и Бо́же,/ сла́ва си́ле Твое́й, Го́споди.</p>
<p><red>Аще</red> и пе́рвее от сама́го себе́ не возжела́л еси́,/ но в хра́ме Бо́жий услы́шав глас Го́спода твоего́, я́ко зове́т тя,/ возде́в руце твои́,/ Той тя препоя́са и поведе́ в да́льнюю страну́ на по́двиг.</p>
<p>Се́де на тя Госпо́дь, я́коже на коня́ кре́пкаго,/ впусти́ тя в Япо́нию и спасе́ние ей бысть ежде́ние Его́,/ Той бо сотвори́ де́ло Свое́ тобо́ю,/ я́коже Богодохнове́нным послу́шником.</p>
<p>Аз – рече́т Япо́ния иногда́ — радуюся и веселю́ся о Го́споде/ я́ко спасе́ние соде́лася мои́х чад досе́ле/и в пре́дняя апо́стольскими труды́ святи́теля Никола́я.</p>
<p><red>Богоро́дичен:</red> Изми́ нас вла́сти те́мнаго мироде́ржца, Ма́ти Бо́жия,/ просвети́ ны моли́твами Твои́ми в ра́зум благоче́стия/ и спаси́ ны в десны́х стоя́нием Сы́на Твоего́ в день Суда́.</p>
<p><red>Песнь 5</red></p>
<p><red>Ирмо́с:</red> Бог сын ми́ра, Оте́ц щедро́т,/ великаго сове́та Твоего́ А́нгела,/ мир подаваю́ща, посла́л еси́ нам./ Тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</p>
<p>Свет повеле́ний Бо́жиих возсия́ на земли япо́нстей твои́ми апо́стольскими труды́/ и пра́вде Христо́вой научи́шася та́мо живу́щии́,/ и доброде́тель сотвори́ша по зако́ну/ и И́мя Божие просла́виша.</p>
<p>Я́ко помяну́л еси́ Го́спода в ско́рбех твои́х,/ того́ ра́ди услы́ша тя и помо́же ти/ да преумно́жиши по́двиги твоя́ и кни́ги и чад духо́вных мно́жество.</p>
<p>Преста́ нече́стие среди́ избра́нный па́ствы твоея,/ и апо́стольское вдохнове́ние косну́ся сердец их,/ егда́ бо диа́кон возглаша́ше моли́твы,/ весь умиле́н пад на коле́на моля́шеся в рыда́ниях пред Бо́гом,/ и с ним вся Це́рковь.</p>
<p><red>Богоро́дичен:</red> Рука́ми носи́вшая Емману́ила, Богоро́дице Чи́стая,/ умоли́ Его́ посла́ти по́мощь Свою́ всемогу́щую ве́рным Свои́м,/ я́ко да с на́ми Бо́га иму́ще,/ поживе́м в благоче́стии и вся́кой че́стности.</p>
<p><red>Песнь 6</red></p>
<p><red>Ирмо́с:</red> Из утро́бы Ио́ну младе́нца изблева́ морски́й зверь,/ я́кова прият./ В Де́ву же все́льшееся Сло́во/ и плоть прие́мшее про́йде, сохра́ншее нетле́нну,/ <red>егоже</red> бо не пострада́ истле́ния,/ Ро́ждшую сохрани́ неврежде́нну.</p>
<p>А́нгел храни́тель тя руковожда́ше на пути́ твое́м терни́стом./ Те́мже кро́тостию Христа́ твоего́ и му́дростию Ду́ха/ враги́ приобре́л еси́ в дру́ги твоя́.</p>
<p>Воева́ше людие друг на дру́га/ — па́ства твоя́ проти́ву ро́дины твоея,/ но Князь ми́ра тя умудри́ держа́тися ме́ры разу́мныя,/ я́коже похвали́ша тя о́бе.</p>
<p>Осла́бы не дава́л еси́ твоему́ те́лу, ни твоему́ ду́ху,/ претружда́я их до конца́,/ до́ндеже де́ло соверши́л еси́ ди́вное,/ я́коже никтоже ин пре́жде тебе́.</p>
<p><red>Богоро́дичен:</red> Сла́ву Твою́ на земли и на Небеси́, Ма́ти Бо́жия,/ не затми́т змий вели́кий, ни ору́дия его́,/ Ты бо Бо́га родила́ еси́/ и от Него́ благода́ть прия́ла еси́ наступа́ти на всю си́лу вра́жию,/ и вся мо́жеши, ели́ка хощеши.</p>
<p>Конда́к святи́теля, глас 2.</p>
<p><red>Подо́бен:</red> Тве́рдыя и Боговеща́нныя:</p>
<p>Тве́рдаго и Боговеща́ннаго пропове́дателя Ева́нгелия Твоего́, Го́споди,/ возме́здил еси́ Боголе́пно,/ труды́ бо его́ и боле́зни прия́л еси́ па́че всех жертв зако́нных и всесожже́ний./ Того́ моли́твами соблюди́ нас от неприя́зни.</p>
<p><red>И́кос:</red></p>
<p>Не да́де Дави́дски сна очесе́м свои́м,/ ни ве́ждома своима дрема́ния,/ до́ндеже преложи́ япо́нцем все сло́во Твое́, Го́споди,/ Ве́тхаго и Новаго Заве́та,/ и все Твое́ служе́ние, и все Богосло́вие в ме́ру дово́льную/ равноапо́стол Твой, святи́тель Никола́й./ И се ны́не благодаря́ще труды́ его́ неуста́нныя/ Япо́нская Це́рковь Правосла́вная процвета́ет в благоче́стии и мно́жится исполне́нием./ Того́ моли́твами у́бо соблюди́ нас от неприя́зни.</p>
<p><red>Песнь 7</red></p>
<p><red>Ирмо́с:</red> О́троцы благоче́стию совоспита́ни,/ злочести́ваго веле́ния небре́гше,/ о́гненнаго прещения не убоя́шася,/ но, посреде́ пла́мене стоя́ще, поя́ху:/ отцев Бо́же, благословен еси́.</p>
<p>Любо́вию к Бо́гу и людем разжиза́ем,/ не убоя́лся еси́ огня́ зло́бы и не́нависти люде́й стропти́вых,/ но Бо́гом укрепля́ем ше́ствовал еси́ путь твой терни́стый, взыва́я:/ отцев Бо́же, благослове́н еси́.</p>
<p>А́бие по прише́ствии твое́м нача́т язы́к япо́нский изуча́ти,/ я́ко да не иноязы́чник наро́ду бу́деши,/ и дар Пятидеся́тницы апо́стольския получи́в,/ скоро преуспе́л еси́, взыва́я:/ отцев Бо́же, благослове́н еси́.</p>
<p>Всю́ду быва́я и се́мя се́ятеля верга́я,/ Госпо́дню попече́нию с ве́рою предава́л еси́,/ те́мже и преумно́жишася ни́ва трудо́в твои́х плодоноше́нием/ и вку́пе с мно́жеством па́ствы твоея взыва́л еси́:/ отцев Бо́же, благослове́н еси́.</p>
<p><red>Богоро́дичен:</red> Има́мы Тя предста́тельство непосты́дное к Сы́ну Твоему́ и Бо́гу на́шему, Ма́ти Де́во,/ Имже враго́в сломля́ются мечи́,/ прегреше́ний проще́ние прие́млем и жизнь ве́чную насле́дствуем.</p>
<p><red>Песнь 8</red></p>
<p><red>Ирмо́с:</red> Чу́да преесте́ственнаго/ показа́ о́браз огнеро́сная пещь дре́вле:/ огнь бо не опали́ ю́ныя де́ти,/ Христо́во явля́я безсе́менное от Де́вы Боже́ственное рождество́./ Тем, воспева́юще, воспои́м:/ да благослови́т тварь вся Го́спода/ и превозно́сит во вся ве́ки.</p>
<p>Еди́н противу ты́сящи,/ изше́л еси́ не ору́жием, но кро́тостию и любо́вию, благода́тию же Христа́,/ и победи́л еси́ враги́, и вве́л еси́ избра́нныя в Це́рковь Божию, всех поуча́я:/ да благослови́т тварь вся Го́спода и превозно́сит во вся ве́ки.</p>
<p>Му́дрый зижди́тель быв,/ на тве́рдом камени ве́ры созда́л еси́ Це́рковь Япо́нскую,/ ино́го бо основа́ния никто́же мо́жет положи́ти па́че поло́женнаго Христо́м./ Те́мже на ве́ки утвержде́на тобо́ю воспева́ет:/ да благослови́т тварь вся Го́спода и превозно́сит во вся ве́ки.</p>
<p>Путь вся́кия пло́ти наста́ день и тебе́ проидти́,/ и благослови́в люде́й твои́х, и приобщи́вся Христо́вых Та́ин,/ коне́ц земнаго труда́ прия́л еси́, всех рыда́ти по тебе́ оста́вив,/ и по сме́рти их наставля́я:/ да благослови́т тварь вся Го́спода и превозно́сит во вся ве́ки.</p>
<p><red>Аще</red> и умерл еси́,/ но жив в Го́споде пребыва́еши чудотворя́ ко гробу твоему́ притекаю́щим и и́мя твое́ призыва́ющим,/ и по всей Япо́нии прино́сиши сла́ву Христо́ву неслы́шным гла́сом вопия́:/ да благослови́т тварь вся Го́спода и превозно́сит во вся ве́ки.</p>
<p><red>Богоро́дичен:</red> Раба́ Бо́жия смире́нная Цари́ца Небе́сная бысть/ и всех покрыва́ет всемогу́щим предста́тельством Свои́м,/ и всем помога́ет в напа́стех су́щим,/ и всем покрыва́ет согреше́ния ма́тернею любо́вию,/ и всем хода́тайствует спасти́ся.</p>
<p><red>Песнь 9</red></p>
<p><red>Ирмо́с:</red> Неизглаго́ланное Де́вы та́инство:/ Не́бо возсия, и Престо́л Херуви́мский,/ и светоно́сный черто́г показа́ся/ Христа́ Бо́га Вседержи́теля,/ Сию́ благоче́стно я́ко Богоро́дицу велича́ем.</p>
<p>Фимиа́м прино́сим тебе́ пред гро́бом твои́м честны́м,/ я́ко да с кади́лом вку́пе и моли́твы твоя́ возно́сятся вы́ну ко Го́споду/ о преспе́янии вся́ческом па́ствы твоея и вели́кия Япо́нии.</p>
<p>Еди́наго Бо́га пропове́дав <red>вся</red> дни живота́ твоего́,/ Той тя и просла́ви по́двигом апо́стольским и да́ром прозорли́вства/ и жи́знию свято́ю и ве́чным воздая́нием.</p>
<p>На сме́ртном одре́ тела многотру́днаго/ вся Япо́ния тя почте́ вку́пе с царе́м свои́м,/ и да́же до ны́не почита́ет святу́ю па́мять твою́/ и про́сит благода́тныя по́мощи при гро́бе твое́м.</p>
<p>Иису́са И́мя пресла́дкое всегда́ во усте́х и се́рдце име́в при жи́зни,/ Той тебе́ посо́бствова в де́ле и по́двизе,/ и Той тя упоко́и в ве́чных селе́ниих по преставле́нии.</p>
<p><red>Богоро́дичен:</red> И ны́не, и при́сно, и во ве́ки веко́в сла́ва Твоя́, Богома́ти,/ в ро́ды родо́в челове́ческих, на земли и на Небеси́,/ благодея́ния ра́ди спасе́ния спаса́емых.</p>
<p>Свети́лен, глас 3.</p>
<p><red>Подо́бен:</red> Ду́хом во святи́лищи:</p>
<p>Ду́ха манове́нием поше́л еси́ в Япо́нию/ и пропове́дав Ева́нгелие злочести́вым,/ приобре́л еси́ Христу́ мно́жества./ Те́мже с любо́вию пра́зднуют па́мять твою́/ и призыва́ют тя я́ко предста́теля своего́ пред Го́сподем.</p>
<p>Сла́ва, и ны́не, пра́здника.</p>
<p>Самоподо́бен:</p>
<p>Ду́хом во святи́лищи предста́в ста́рец,/ на ру́ки восприя́т зако́на Влады́ку, вопия́:/ ны́не соу́з мя плотски́х разреши́,/ я́коже рекл еси́ с ми́ром,/ ви́дех бо очи́ма открове́ние язы́ков и Изра́илю спасе́ние.</p>
<p>На хвали́тех стихи́ры пре́жде пра́здника (зри страницу 55).</p>
<p>Стихи́ры святи́теля, глас 8.</p>
<p><red>Подо́бен:</red> О, пресла́внаго чудесе́:</p>
<p>О, пресла́внаго чудесе́,/ от камений япо́нскаго идолослуже́ния/ воздвиза́ет Никола́й святи́тель ча́да Авраа́му,/ и Креще́нием святы́м обновля́ет,/ и Це́ркви Правосла́вней приобрета́ет!/ О каковы́й столп Правосла́вия Япо́нии дарова́ся,/ <red>егоже</red> моли́твами, Христе́, спаси́ ду́ши на́ша,/ я́ко еди́н благ и Человеколю́бец.</p>
<p>О, пресла́внаго чудесе́,/ Пятидеся́тницы дар получи́в Никола́й святи́тель,/ не утоми́ся, ниже́ преста до конца́ дней свои́х/ прелага́ти все кни́ги благоче́стия на язы́к япо́нский!/ О каковы́й столп Правосла́вия Япо́нии дарова́ся,/ его́же моли́твами, Христе́, спаси́ ду́ши на́ша,/ я́ко еди́н благ и Человеколю́бец.</p>
<p>О, пресла́внаго чудесе́,/ пра́ведник, <red>Аще</red> пости́гнет сконча́тися — в поко́и бу́дет,/ но живы́м сиро́тствующим скорбь и рыда́ние!/ Никола́ю святи́телю преста́вльшуся,/ вся Япо́ния ско́рбию поскорбе́ о лише́нии./ О каковы́й столп Правосла́вия Япо́нии дарова́ся,/ <red>егоже</red> моли́твами, Христе́, спаси́ души на́ша,/ я́ко еди́н благ и Человеколю́бец.</p>
<p>Сла́ва, святи́теля, глас 8:</p>
<p>Дом Воо́зов бога́тый/ кормля́ще нищету́ Ру́фину,/ и Византи́я благочести́вая откорми́ Правосла́вием язы́чествовавшую Болга́рию./ Ны́не же Росси́я Правосла́вная,/ гобзу́ющи зело́ благоче́стием,/ посла в Япо́нию, ниществу́ющую ду́хом язы́чества,/ единаго то́кмо апо́стола своего́ Никола́я,/ и́же ди́вная сотвори́ поспешеству́ющей ему́ благода́ти:/ пропове́да бо япо́нцам Христа́, крести́ спаса́ющихся,/ положи́ основа́ние кре́пкое Це́ркве, и бысть им во отца́,/ и ти́и примкну́ша к нему́ я́коже де́ти./ И се Це́рковь Япо́нская процвета́ет ны́не и в пре́дняя!/ Того́ моли́твами Христе́ Бо́же, благослови́ ю благослове́нием благостынным,/ я́ко да пребу́дет преспева́ющи во век века.</p>
<p>И ны́не, пра́здника, глас 6:</p>
<p>На рука́х ста́рческих в дне́шний день,/ я́ко на колесни́це херуви́мстей,/ восклони́тися благоволи́вый, Христе́ Бо́же,/ и нас пою́щих Тя страсте́й мучи́тельства призыва́емый изба́ви и спаси́,/ я́ко Человеколю́бец.</p>
<p>Славосло́вие вели́кое и отпу́ст. И быва́ет пома́зание бра́тии еле́ем от лампа́ды святи́теля.</p>
<p>На литурги́и</p>
<p>Блаже́нны от кано́на пра́здника песнь 3-я и святи́теля песнь 6-я. Проки́мен, глас 1-й: Уста́ моя́ возглаго́лют прему́дрость и поуче́ние се́рдца мое́го ра́зум.
<red>Стих</red>: Услы́шите сия́, вси <red>язы ́цы</red>,/ внуши́те, вси, живущии по вселе́нней.
<red> Апо́стол ко Евре́ем, зача́ло 318. Аллилу́ия, глас 2. </red>Уста́ пра́веднаго поуча́тся прему́дрости и язы́к его́ возглаго́лет суд.
<red>Ева́нгелие от Иоа́нна, зача́ло 36. Прича́стен: </red>В па́мять ве́чную бу́дет пра́ведник:
</p>
<p><red>Аще</red> ли настоятель восхощет праздновати и день рождения святителя Николая (1-е августа), да поет службу его си́це:</p>
<p>Службы святых 7-ми Маккавеев — на малой вечерни или повечерии. На вели́цей же вечерни, на Господи, воззвах: —
<red> 3 стихиры Честнаго Креста и 3 святителя. Слава, святителя, </red>Восток свыше:
<red>И ныне, Креста, </red><red>егоже</red> древле:
<red> На литии поет <red>юже</red> хощет славу святителя. На стиховне же да поет стихиры </red>на Го́споди, воззва́х:
<red>и́ли на </red>Всякое дыхание: со стихи сими: Священницы Твои́ облеку́тся в пра́вду и преподо́бнии Твои́ возра́дуются; Моисе́й и Ааро́н воиере́ех Его́ и Самуи́л в призыва́ющих и́мя Его́.
<red>Слава, святителя</red>, Святи́телю Никола́е:
<red>И ныне, Креста Честнаго: </red>Глас пророка:
<red>На благословении хлебов тропарь святителя дважды и Креста́ единожды.</red>
</p>
<p>На утрени, на Бог Господь:
<red> тропарь Креста дважды. Слава, святителя. И ныне паки Креста. На седальнах первый седален святителя: </red>Повеление свыше прием:
</p>
<p><red>Сла́ва, и ны́не, Богоро́дичен:</red></p>
<p>Повеле́нное та́йно прие́м в ра́зуме,/ в кро́ве Ио́сифове тща́нием предста Безпло́тный глаго́ля Неиекусобра́чней:/ Приклони́вый схожде́нием небеса́ вмеща́ется неизме́нно весь в Тя,/ <red>егоже</red> и ви́дя в ложесна́х Твои́х, прие́мша ра́бий зрак, ужасаюся зва́ти Тебе́:/ ра́дуйся, Неве́сто Неневе́стная.</p>
<p>Вторый седа́лен святи́теля: Вознесе́н быв:</p>
<p>Сла́ва, и ны́не:</p>
<p>Вознесы́йся на Крест во́лею,/ тезоимени́тому Твоему́ но́вому жи́тельству/ щедро́ты Твоя́ да́руй, Христе́ Бо́же./ Возвесе́ли си́лою Твое́ю правосла́вных христи́ан,/ побе́ды дая им на супоста́ты,/ пособи́я иму́щим Твое́ ору́жие, ми́ра/ непобеди́мую побе́ду.</p>
<p>Тре́тий седа́лен святи́теля:</p>
<p>Прему́дрость Боже́ственную:</p>
<p><red>Сла́ва, и ны́не, Богоро́дичен:</red></p>
<p>Прему́дрость и Сло́во во чре́ве Твое́м заче́нши нево́льно, Ма́ти Божия,/ ми́ру родила еси́ мир содержа́щаго,/ и во объя́тиях име́ла еси́ вся содержа́щаго, Пищеда́теля всех и Творца́ тва́ри./ Те́мже молю Тя, Всесвята́я Де́во,/ и ве́рою сла́влю Тя изба́витися мне прегреше́ний,/ и в день Суда́, егда́ предстати и́мам пред лице́м Созда́теля моего́, Влады́чице Де́во Чи́стая,/ Твою́ по́мощь тогда́ пода́ждь ми,/ вся бо мо́жеши ели́ка хо́щеши, Всепе́тая.</p>
<p>И про́чая, я́коже подоба́ет по уста́ву, ста́вя кано́н Креста́ вме́сто кано́на Сре́тения. Свети́лен святи́теля, Сла́ва, и ны́не, Креста́. На Вся́кое дыха́ние:
<red>стихи́ры три Честнаго Креста́ и 3 святи́теля. Сла́ва, святи́теля: </red>Дом Воо́зов:
<red> И ны́не, Честнаго Креста́: </red>Пособивый, Го́споди:
</p>
</section>
