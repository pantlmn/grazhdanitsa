<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Иси́дора Пилусио́тскаго</p>
</title>
<p><red>Аще</red> несть поста́, быва́ет слу́жба пра́здника и свята́го Иси́дора. А́ще ли есть пост, то́чию свята́го.</p>
<p>На Го́споди, воззва́х:
<red>стихи́ры пра́здника 3 и свята́го 3.</red>
</p>
<p>Стихи́ры пра́здника, глас 4.</p>
<p><red>Подо́бен:</red> Дал еси́ зна́мение:</p>
<p>Зако́н, и́же в Писа́нии,/ исполня́я, Человеколю́бец/ в це́рковь ны́не прино́сится,/ и Сего́ приемлет ста́рыми рука́ми Симео́н ста́рец, —/ ны́не отпуща́еши мя, — вопия́, — / ко о́ному блаже́нству,/ ви́дех бо Тя <red>Днесь</red>, пло́тию ме́ртвенною обложе́наго,/ живото́м госпо́дствующа/ и сме́ртию влады́чествующа.
</p>
<p>Свет во открове́ние язы́ков/ яви́лся еси́, Го́споди,/ на о́блаце седя́ ле́гце,/ Со́лнце Пра́вды,/ зако́на сено́вное исполня́я, Симео́н взыва́ше:/ из истле́ния мя разреши́,/ я́ко ви́дех Тя <red>Днесь</red>.
</p>
<p>Недр Роди́теля не отлу́чься Божество́м,/ вопло́щься, я́коже изво́лил еси́,/ объя́тиями де́ржим Присноде́вы,/ на ру́ки пода́лся еси́ Богоприи́мца Симео́на/ руко́ю Твое́ю держай вся́ческая,/ те́мже ны́не отпуща́еши мя,/ ра́достно взыва́ше,/ в ми́ре раба́ Твоего́,/ я́ко ви́дех Тя, Влады́ко.
</p>
<p>Ины стихи́ры свята́го, глас то́йже.</p>
<p><red>Подо́бен:</red> Я́ко до́бля:</p>
<p>Виде́нии и деяньми к Бо́гу возвыша́яся,/ житие́, всему́дре, соверши́л еси́,/ ви́дения восхожде́ние дея́ние водрузи́в,/ и мудре жела́емых возлюби́л еси́ после́днее,/ его́же быв жела́ния внутрь,/ удосто́ился еси́ блаженнаго ны́не конца́/ и трисо́лнечнаго сия́ния.
</p>
<p>Наводне́нием благода́ти/ и одожде́ньми слове́с твои́х/ напоя́еши вся Богому́дрыя,/ к го́рнейшей му́дрости ча́ши уста́ твоя́ положь,/ я́ко от исто́чника бога́тно ты поче́рпл еси́/ и разда́л еси́ всю́ду лучи́ уче́ний,/ посыла́я, и уча́, и наказуя досточу́дне.
</p>
<p>Воздержа́нием мудрова́ние пло́тское умертви́л еси́,/ в живоно́сную ме́ртвость одея́вся,/ и, душе́вное устрое́ние/ разшири́в, преподо́бне, я́ве,/ вмести́тельное дарова́ний Ду́ха соверши́л еси́,/ и прия́телище был еси́ Богодохнове́нных уче́ний/ и прему́дрости су́щия па́че ума́ пребыва́ние.
</p>
<p>Сла́ва, и ны́не, пра́здника, глас 2.</p>
<p>Ге́рманово: <red>Днесь</red> Симео́н на ру́ки Го́спода сла́вы подъе́млет,/ Его́же под мра́ком пе́рвее Моисе́й ви́де,/ на го́ре Синайстей скрижа́ли даю́ща ему́./ Сей есть, И́же во проро́цех глаго́ляй и зако́на Творе́ц./ Сей есть, Его́же Дави́д возвеща́ет, И́же всем стра́шный,/ име́яй ве́лию и бога́тую ми́лость.
</p>
<p><red>Аще</red> есть пост, <red>Сла́ва, и ны́не, Богоро́дичен.</red> <red>Аще</red> ли среда́ или пято́к, Крестобогоро́дичен (пи́сан сего́ ме́сяца во 12 день).</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Восприими́, о Симео́не,/ Го́спода сла́вы,/ я́коже извести́лся еси́/ от Ду́ха Свята́го:/ Се бо прии́де.</p>
<p><red>Стих:</red> Ны́не отпуща́еши раба́ Твоего́, Влады́ко,/ по глаго́лу Твоему́, с ми́ром.
</p>
<p>Носящи Чи́стая/ и Пречи́стая Де́ва/ Соде́теля и Влады́ку/ я́ко Младе́нца на рука́х,/ в це́рковь вхо́дит.
</p>
<p><red>Стих:</red> Свет во открове́ние язы́ков/ и сла́ву люде́й Твои́х Изра́иля.</p>
<p>Ве́лие и стра́шное та́инство,/ и стра́нное смо́трения:/ И́же вся объе́мля/ и младе́нцы созида́яй,/ я́ко Младе́нец на рука́х но́сится.
</p>
<p>Сла́ва, и ны́не, глас то́йже, самогла́сен:</p>
<p>Свяще́ннаго Свяще́нная Де́ва принесе́ во святи́лище святи́телю,/ просте́р же ру́це, Симео́н прия́т Сего́, ра́дуяся, и возопи́:/ ны́не отпуща́еши раба́ Твоего́, Владыко,/ по глаго́лу Твоему́, с ми́ром, Го́споди.
</p>
<p>Тропа́рь, глас 8:</p>
<p>В тебе́, Отче, изве́стно спасе́ся е́же по о́бразу:/ прии́м бо крест, после́довал еси́ Христу́/ и, дея, учи́л еси́ презира́ти у́бо плоть, прехо́дит бо/ прилежа́ти же о ду́ши, ве́щи безсме́ртней:/ те́мже и со А́нгелы сра́дуется, преподо́бне Исидоре, дух твой.
</p>
<p>Сла́ва, и ны́не, пра́здника, глас 1:</p>
<p>Ра́дуйся, Благода́тная Богоро́дице Де́во,/ из Тебе́ бо возсия́ Со́лнце Пра́вды, Христо́с, Бог наш,/ просвеща́яй су́щия во тьме./ Весели́ся и ты, ста́рче пра́ведный,/ приемый во объя́тия Свободи́теля́ душ на́ших,/ дару́ющаго нам воскресе́ние.
</p>
<p><red>На у́трени</red></p>
<p>На Бог Госпо́дь:
<red>тропа́рь пра́здника, два́жды.</red>
</p>
<p>Сла́ва, свята́го. И ны́не, пра́здника.</p>
<p>По 1-й стихоло́гии седа́лен, глас 1.</p>
<p><red>Подо́бен:</red> Лик А́нгельский:</p>
<p>Сы́й со Отце́м на Престо́ле святе́м, прише́д на зе́млю, от Де́вы роди́ся/ и Младе́нец бысть, ле́ты Сы́й неопи́сан,/ Его́же прии́м Симео́н на ру́ки, ра́дуяся, глагола́ше:/ ны́не отпущаеши, Ще́дре, возвесели́в раба́ Твоего́.
</p>
<p>Сла́ва, и ны́не, то́йже.</p>
<p>По 2-й стихоло́гии седа́лен, глас 4. </p>
<p><red>Подо́бен:</red> Ско́ро предвари́:</p>
<p>Пло́тию младе́нствовавша от неискусому́жныя Ма́тере/ рука́ми ста́рыми твои́ми объя́л еси́, Симео́не, Христа́ Бо́га на́шего,/ прия́л еси́ исхо́да отве́т сла́вно,/ улучи́л еси́ чуде́с непреста́нную бла́годать,/ тем тя достодо́лжно вси сла́вим.
</p>
<p>Сла́ва, и ны́не, то́йже.</p>
<p>Кано́н пра́здника, со ирмосо́м на 8 и ин кано́н свята́го на 4, <red>егоже</red> краегране́сие: Тя, мона́шествующих сла́ву, пою́, о́тче.
<red>Глас 6.</red>
</p>
<p><red>Песнь 1</red></p>
<p> <red>Ирмо́с:</red> Я́ко по суху, пешеше́ствовав Изра́иль/ по бе́здне сто́пами,/ гони́теля фарао́на/ ви́дя потопля́ема,/ Бо́гу, побе́дную песнь пои́м, вопия́ше.
</p>
<p>Сокруше́ннаго се́рдца стена́ние услы́шав, Влады́ко,/ ду́ши моея лю́тое сокруше́ние исцели́ моли́твами преподобнаго Твоего́, Христе́,/ я́ко Всеси́лен.
</p>
<p>Вшед, ты, Богоно́се, в де́тельную доброде́тель, Исидоре,/ ви́дением чи́стым и кра́сным явле́нием Бо́гу бесе́дуя всегда́,/ я́ве обогати́лся еси́.
</p>
<p>Прему́дрости ча́ши прине́с твоя́ уста́, прему́дре,/ и́же отону́ду дарова́ний исто́чник поче́рпл еси́,/ Бо́гу побе́дную песнь воспева́я.
</p>
<p><red>Богоро́дичен:</red> Я́ко на ле́гцем о́блаце, Соде́тель на Тебе́ прии́де/ низложи́ти, я́ко Силе́н, еги́петская, Влады́чице Чи́стая, рукотворе́нная,/ Христо́с, я́ко Всеси́льный.
</p>
<p>Ин. <red>Песнь 3</red></p>
<p><red>Ирмо́с:</red> Несть свят,/ я́ко же Ты, Го́споди, Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.
</p>
<p>Ума́ остро́тою, мудре, су́щих собра́в, пресла́вне, естество́,/ и́мже нача́льную вину́, я́ко чист Богослов,/ неле́стно пости́гл еси́.
</p>
<p>Поуче́ние положи́в я́сно сме́рти житию, Богоно́се треблаже́нне,/ страсте́й ве́щныя вины́ умертви́л еси́,/ безстра́стия объя́т быв жела́нием.
</p>
<p>В след ра́дуяся Христа́, крест твой носи́в/ после́довал еси́, о́тче, в посте́ твердем/ и Се́му, я́ко мо́щно, уподо́бился еси́ жития́ чистото́ю.
</p>
<p><red>Богоро́дичен:</red> Зако́нных естества́ кро́ме Вла́дыку ро́ждши, Богоро́дице Де́во,/ дре́внюю преслуша́ния кля́тву разори́ла еси́,/ благослове́ния исто́чник источа́ющи.
</p>
<p><red>Конда́к, глас 4.</red></p>
<p><red>Подо́бен:</red> Яви́лся еси́:</p>
<p>Денни́цу другу́ю тя Це́рковь обре́тши, пресла́вне,/ твои́х слове́с мо́лниями освеща́ема,/ взыва́ет ти́:/ ра́дуйся, всеблаже́нне Богому́дре Иси́доре.
</p>
<p><red>Седа́лен, глас 3.</red></p>
<p><red>Подо́бен:</red> Боже́ственный ве́ры:</p>
<p>Кни́га ра́зума уче́ния, бога́тством ве́ры сочинена́,/ Пресвято́му яви́лся еси́ Ду́ху,/ открыва́я Боже́ственная тре́бующим и жизнь сокро́вищствуя хотя́щим./ О́тче преподо́бне, Христа́ Бо́га мо́ли/ дарова́ти нам ве́лию ми́лость.
</p>
<p>Сла́ва, и ны́не, седа́лен пра́здника, глас 8.</p>
<p><red>Подо́бен:</red> Воскре́с:</p>
<p>Роди́лся еси́ на зе́мли Собезнача́льный Отцу́,/ прине́слся еси́ в це́рковь Непостижи́мый./ Ра́дуяся же, ста́рец на ру́ки Тя восприе́м, зовы́й:/ ны́не отпуща́еши, его́же посети́л еси́, по глаго́лу Твоему́,/ благоизво́ливый спасти́ я́ко Бог род челове́ческий.
</p>
<p>А́ще е́сть пост, Сла́ва, и ны́не, Богоро́дичен; а́ще сре́да или́ пято́к, Крестобогоро́дичен (пи́саны сего́ ме́сяца в 10 день).</p>
<p>Ин. <red>Песнь 4</red></p>
<p><red>Ирмо́с:</red> Христо́с моя́ си́ла,/ Бог и Госпо́дь, че́стная Це́рковь,/ боголе́пно пое́т, взыва́ющи,/ от смы́сла чиста́ о Го́споде пра́зднующи.
</p>
<p>Незави́стно, преподо́бне, Христу́ повину́яся,/ да́нное тебе́ бога́тство, я́ко благопокори́в раб, разда́л еси́,/ и несказа́нныя тя ра́дости Влады́ка сподо́би.
</p>
<p>Прему́дрости пучи́ну преплы́в,/ до́брый би́сер, я́ко добр купе́ц, приобре́л еси́/ и сей то́кмо сокро́вище неоску́дно стяжа́л еси́. </p>
<p>Боже́ственным Ду́хом осияемь,/ лучи́ слове́с со́лнечно всем испусти́л еси́,/ спасе́ния ве́рным, Богоявле́ние, жела́я.
</p>
<p><red>Богоро́дичен:</red> Я́ко вои́стинну неизглаго́ланна и непости́жна/ Твоего́, Богоро́дице, Боголе́пнаго суть Рождества́ су́щим на зе́мли/ и на Небеси́, Присноде́во, та́инства.</p>
<p>Ин. <red>Песнь 5</red></p>
<p> <red>Ирмо́с:</red> Божиим све́том Твои́м, Бла́же, у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.
</p>
<p>Умерщвле́нием, всему́дре, страсте́й вне быв и пло́ти,/ любо́вию Бо́гу прибли́жился еси́, Пресвятому́ и Пресве́тлому Све́ту/ и Еди́ному, истяза́ющему чистоту́.
</p>
<p>Боже́ственным сия́нием твои́м, блаже,/ ум, Богоно́сец, озари́в,/ столп всесве́тел бысть,/ всем посыла́я Боже́ственного Све́та Божественныя зари́/ и мрак неве́дения отгоня́.
</p>
<p>Хотя́й всем я́ко Благ, всему́дре, спасти́ся,/ наста́вника заблу́ждшим тя показа́,/ мно́гия обраща́ти ко спасе́ния пути́,/ Исидо́ре треблаже́нне, о́тче пребога́те.
</p>
<p><red>Богоро́дичен:</red> Вои́стинну усты́ и душе́ю, Влады́чице ми́ра Блага́я,/ испове́даю Тя, Всенепоро́чная, воплоще́нна Бо́га ро́ждшую, Чи́стая,/ и жития́ Тя предста́тельницу ве́рою предлага́ю.</p>
<p>Ин. <red>Песнь 6</red></p>
<p><red>Ирмо́с:</red> Жите́йское мо́ре,/ воздвига́емое зря напастей бу́рею, к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многомилости́ве.
</p>
<p>Словесы́ су́дными укра́шься я́ко иере́й,/ слове́сно разсуди́л еси́, Богоно́се, и те́лом и душе́ю,/ и го́ршее лу́чшему повину́в смы́сленно, досточу́дне.</p>
<p>Благомо́щно Еги́пта страсте́й и пи́щи/ ты, мона́шествующих похвало́,/ воздержа́тельными, сла́вне, я́звами, истязу́я уязви́л еси́,/ ве́рным услажда́я прехожде́ние.</p>
<p><red>Богоро́дичен:</red> Нося́й вся́ческая си́лою Боже́ственною/ и содержа́й, я́ко Благоутро́бен,/ Твои́ми объя́тии, Пречи́стая, вопло́щься, я́ко Младенец но́сится,/ И́же Отцу́ по Существу́ Соприсносу́щный.</p>
<p>Конда́к и и́кос пра́здника.</p>
<p>Ин. <red>Песнь 7</red></p>
<p><red>Ирмо́с:</red> Росода́тельну у́бо пещь соде́ла А́нгел/ преподо́бным о́троком,/ халде́и же опаля́ющее/ веле́ние Бо́жие мучи́теля увеща́ вопи́ти:/ бла́гословен еси́, Бо́же оте́ц на́ших.</p>
<p>На тве́рди ве́ры поста́ви, о́тче, я́коже со́лнце, Влады́ка тя,/ просвеща́ти сия́нием мы́сленным ду́ши вопию́щих приле́жно:/ благослове́н еси́, Бо́же оте́ц на́ших.
</p>
<p>Скве́рны плотски́я и духо́вныя отмы́л еси́, блаже́нне, сле́з излия́ньми/ и, быв, Богоно́сне, свет су́шим на зе́мли,/ вся научи́л еси́ вопи́ти:/ бла́гословен еси́, Бо́же оте́ц на́ших.
</p>
<p><red>Богоро́дичен:</red> На недви́жимем ве́ры сто́яще основа́нии,/ Тя, Богома́терь Чи́стая, испове́дуем Богоро́дицу:/ Сло́во бо Божие без семе́не роди́ла еси́ нам./ Благослове́н, Пречи́стая, Плод чре́ва Твоего́.
</p>
<p>Ин. <red>Песнь 8</red></p>
<p><red>Ирмо́с:</red> Из пламене преподо́бным росу́ источи́л еси́/ и пра́веднаго же́ртву водо́ю попали́л еси́:/вся бо твори́ши, Христе́, то́кмо е́же хотети./ Тя превозно́сим во вся ве́ки. </p>
<p>Я́ко словесну же́ртву, о́тче, все́ житие́ твое́ в воню благово́ния принесл еси́/ на Кресте́ тебе́ ра́ди повешеному Христу́,/ <red>егоже</red> превозно́сим во вся ве́ки.</p>
<p>Множиши бога́тство и по сме́рти,/ одушевлена́ словеса́ твоя́ я́коже многоце́нно всем ве́рным насле́дие оставль,/ превознося́щим Христа́ во вся ве́ки.</p>
<p>Укра́сился еси́, преблаже́нне, доброто́ю слове́с твои́х,/ Свята́го бо Ду́ха яви́лся еси́ трость,/ пиша́ благоче́стно ра́зум Боже́ствен/ превознося́щим Го́спода во вся ве́ки.
</p>
<p><red>Богоро́дичен:</red> К Твоему́ кро́ву прибега́ю, Всенепоро́чная,/ и Предста́тельницу жи́зни моея́ Тя ны́не предлага́ю,/ Тя, па́че ума́ Бо́га Сло́ва ро́ждшую./ Его́же превозно́сим во вся ве́ки.
</p>
<p>Ин. <red>Песнь 9</red></p>
<p><red>Ирмо́с:</red> Бо́га/ челове́ком невозмо́жно ви́дети,/ на Него́же не сме́ют чини́ А́нгельстии взира́ти;/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.
</p>
<p>Я́коже заря́ све́та, облиста́ в твою́ ду́шу благода́ти сло́во, преподо́бне, тобо́ю же вся земля́ испо́лнися того́ сия́ния./ Ему́же причаща́ющиися, твоея́ му́дрости сокро́вищу, о́тче, удивля́емся.
</p>
<p>Тре́м Ли́цам во Еди́нстве Естества́,/ оте́ческим после́дуя уче́нием, Богому́дренно покланя́тися научи́л еси́,/ чти́ти Богословя́щия Несозда́нную Безнача́льную Тро́ицу,/ всем ве́рным просвеще́ние источа́ющую.</p>
<p>Обре́т трудо́в твои́х воздая́ния на Небесе́х, жизнь безконе́чную прие́м,/ пою́щим, прему́дре, па́мять твою́ испроси́ спасе́ние, блаже́нне Исидо́ре, престо́лу Божию со А́нгелы ны́не предстоя́. </p>
<p><red>Богоро́дичен:</red> Тле́нен Сло́во Божие нетле́нное о́браз прие́м,/ челове́ки в нетле́ние облече́,/ бла́говолением О́тчим все́лься в Тя, Обра́дованная./ Те́мже, Пречи́стая, с Небе́сными во́и Тя велича́ем.</p>
<p>Свети́лен пра́здника.</p>
<p>Сла́ва, и ны́не, то́йже.</p>
<p>На стихо́вне стихи́ры пра́здника, глас 2.</p>
<p><red>Подо́бен:</red> До́ме Евфра́фов:</p>
<p>Скве́рны кро́ме/ Христо́с ражда́ется от Де́вы,/ я́ко от Отца́ нетле́нно/ Сын пре́жде денни́цы,/ и́же А́дама избавля́ли. </p>
<p><red>Стих:</red> Ны́не отпуща́еши раба́ Твоего́, Влады́ко,/ по глаго́лу Твоему́, с ми́ром.</p>
<p>Две́ри Небе́сныя, отве́рзитеся:/ Христо́с бо в це́рковь/ я́ко Младе́нец/ Мате́рию Де́вою/ Бо́гу и Отцу́ прино́сится.
</p>
<p><red>Стих:</red> Свет во открове́ние язы́ков/ и сла́ву люде́й Твои́х Изра́иля.</p>
<p>Угль, проявле́йся/ Боже́ственному Исаи́и, — Христо́с,/ я́ко клеща́ми,/ рука́ми Богоро́дицы/ ны́не ста́рцу дае́тся.</p>
<p><red>Сла́ва, и ны́не, глас 7:</red></p>
<p>Свет во открове́ние язы́ков,/ прише́л еси́ на зе́млю с Небесе́, Спа́се наш/ и, произше́д из Де́вы,/ почи́л еси́ на объя́тиих пра́веднаго Симео́на:/ подоба́ше бо Ти, Жизнода́вче всех,/ от ста́рца позна́тися,/ я́ко прии́де отпусти́ти его́, по глаго́лу Твоему́,/ име́яй ве́лию ми́лость.
</p>
</section>
