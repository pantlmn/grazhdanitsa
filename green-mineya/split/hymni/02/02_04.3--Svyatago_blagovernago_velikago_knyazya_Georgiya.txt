<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го благове́рнаго вели́каго кня́зя Гео́ргия Влади́мирскаго</p>
</title>
<p><red>На ма́лой вече́рни</red></p>
<p><red>Стихи́ры, глас 1.</red></p>
<p><red>Подо́бен:</red> Небе́сных чино́в:</p>
<p>Небе́сных чино́в слико́вника/ и му́чеников сострада́льца,/          прему́драго во́ина благоче́стия/ и и́стиннаго пропове́дника Христо́ва,/ Гео́ргия великоимени́таго/ восхва́лим, ве́рнии, ра́дующеся.</p>
<p>Христиа́ном забра́ло кре́пкое,/ столпа́, непоколеби́маго/ мучи́тельскими преще́нии,/ купца́ всеизря́днаго,/ тле́нная на нетле́нная измени́вшаго/ и нас свы́ше назира́юща,/ ве́рно ублажи́м.  </p>
<p>Изря́днаго страда́теля вси Гео́ргия/ све́тлаго храборника,/ ны́не нам возсия́вшаго/ и́стиннаго страда́ния луча́ми,/ воспое́м, веселя́щеся,/ и того́ моще́м покланя́емся.  </p>
<p><red>Сла́ва, глас 6:</red></p>
<p><red>Днесь</red> Росси́йская страна́ страстоте́рпческими просвеща́ется зарями,/ и Христо́ва Це́рковь, цве́ты украша́ема,/ Гео́ргие, вопие́т ти:/ уго́дниче Христо́в и предста́телю те́плый,/ не преста́й моля́ся о рабе́х твои́х. </p>
<p><red>И ны́не, Богоро́дичен.</red></p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Има́мы тя мно́гих/ да́теля дарова́ний,/ уго́дниче Госпо́день,/ исполня́еши бо проше́ния,/ я́же и́мамы всегда́.</p>
<p><red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Пе́ния сла́дкая,/ страсте́й похвале́ния,/ благода́тем воздая́ния,/ предложе́ние, блаже́нне,/ приими́, Гео́ргие.</p>
<p><red>Стих:</red> Насажде́ни в до́му Госпо́дни,/ во дво́рех Бо́га на́шего процвету́т.</p>
<p>Доброта́ страда́льцем,/ благоле́пие му́чеником,/ царе́м храни́телю,/ приими́ ны́не похвалу́/ ве́рою сла́вящих. </p>
<p>Сла́ва, и ны́не, Богоро́дичен, глас и подо́бен то́йже:</p>
<p>Де́ло благоле́пно,/ Де́ва по Рождестве́,/ рождение Бог Сло́во,/ челове́че естество́ име́яй/ и явля́я Боже́ственная.</p>
<p><red>На вели́цей вече́рни</red></p>
<p>Блаже́н муж:
<red>1-й антифо́н. </red>На Го́споди, воззва́х:
<red>стихи́ры, глас 1.</red>
</p>
<p><red>Подо́бен:</red> Всехва́льнии:</p>
<p>Исма́ильтескими кума́ны/ твое́ му́жество не прело́жься,/ благове́рный вели́кий кня́же Георгие прехва́льне,/ и Боже́ственною благода́тию/ победоно́сец явися/ и лик приве́л еси́ му́ченик,/ Христу́ во́инствуеши,/ от вся́каго, сла́вне, во́зраста совокупля́емь/ и от ро́да вся́каго составля́емь.</p>
<p>Гео́ргие прехва́льне,/ кра́сный лик соста́вив/ спострада́вших с тобо́ю,/ с ни́миже подвиза́лся еси́ до́брым по́двигом,/ тече́ние соверши́в твоего́ му́жества страда́ние./ Тем моли́ся/ дарова́ти душам на́шим/ мир и ве́лию ми́лость.</p>
<p>Во́ини Богому́дрии,/ Христо́вым раче́нием распаля́еми,/ не́мощи есте́ственныя забы́ша/ и, си́лою Боже́ственною/ я́ве укрепля́еми,/ го́рдость безбо́жных попра́ша,/ не устраши́вшеся муче́ния боле́зней/ и ме́чнаго стремле́ния не у́боявшеся.</p>
<p><red>Сла́ва, глас 4.</red></p>
<p>
<strong>Самогласен</strong>: Пе́сненно пастыренача́льника <red>Днесь</red>, ве́рнии, единомы́сленно почти́м,/ Гео́ргия славнаго со дружи́ною его́,/ и́же кровь пролия́ша за правосла́вную ве́ру./ Тем и язы́ческий я́ростный облак попаля́ше на лицы́ зе́мли,/ облича́я на́шу триплете́нную зло́бу./ Тем, Христе́ Бо́же, и́же Своего́ страстоте́рпца укрепи́в,/ и нас соблюди́, я́ко всех Влады́ка, от искуше́ний и скорбе́й/ моли́твами святы́х Твои́х.
</p>
<p>И ны́не, пра́здника и́ли Богоро́дичен.</p>
<p>Вход. Проки́мен дне и чте́ния 3.</p>
<p>Проро́чества Иса́иина чте́ние
<red>(глава́ 43): </red>
</p>
<p>Та́ко глаго́лет Госпо́дь:/ вси язы́цы собра́шася вку́пе,/ и соберу́тся кня́зи от них./ Кто возвести́т сия́ в них?/ И́ли я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ и да услы́шат, и да рекут и́стину./ Бу́дите Ми свиде́тели, и Аз Свиде́тель,/ глаго́лет Госпо́дь Бог,/ и О́трок, Его́же избра́х,/ да позна́ете, и ве́руете Ми, и разуме́ете, я́ко Аз есмь,/ пре́жде Ме́не не бысть ин бог, и по Мне не бу́дет./ Аз есмь Бог, и несть, ра́зве Ме́не, спаса́яй./ Аз возвести́х и спасо́х, уничижи́х и не бе в вас чу́ждий./ Вы Мне свиде́тели, и Аз Госпо́дь Бог,/ и еще́ от нача́ла Аз есмь:/ и несть, от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас Святы́й Изра́илев. </p>
<p>Прему́дрости Соломо́ни чте́ние
<red>(глава́ 3):</red>
</p>
<p>Пра́ведных ду́ши в руце́ Божией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./ И́бо пред лицем челове́ческим <red><red>Аще</red></red> и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут, я́ко Бог искуси́ я/ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющийся Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во и́збранных Его́.   </p>
<p>Прему́дрости Соломо́ни чте́ние
<red>(глава́ 4): </red>
</p>
<p> Пра́ведник, <red>Аще</red> пости́гнет сконча́тися, в поко́и бу́дет./ Ста́рость бо честна́ не многоле́тна,/ ни́же в числе́ лет исчита́ется./ Седина́ же есть му́дрость челове́ком,/ и во́зраст ста́рости — житие́ нескверно́е./ Благоуго́ден Бо́гови быв, возлю́блен бысть/ и живы́й посреде́ гре́шник, преста́влен бысть./ Восхи́щен бысть, да не зло́ба изме́нит ра́зума его́/ и́ли лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незлоби́в./ Сконча́вся вма́ле, испо́лни ле́та до́лга,/ уго́дна бо бе Господе́ви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ни́же поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.    </p>
<p>На ли́тии стихи́ры, глас 4:</p>
<p>Я́ко звезда́ пресве́тлая,/ мир просвеща́еши чуде́сными блиста́нии,/ страстоте́рпче вели́кий, кня́же Георгие,/ мрак грехо́вный отгоня́я./ Тем восхваля́ем, ра́достно торжеству́юще, твою́ па́мять. </p>
<p>Ка́плями кро́ве твое́й/ очервлени́л еси́ ри́зы твоя́,/ страстоте́рпче Георгие,/ тем, весе́лым се́рдцем па́мять твою́ пра́зднующе,/ мо́лимся непреста́нно,/ да мо́лишися ко Го́споду за ду́ши на́ша.</p>
<p>Светоза́рная и свята́я наста́ па́мять/ вели́каго князя и страстоте́рпца Гео́ргия,/ я́же Росси́йскую зе́млю просвеща́ющи/ и мрак грехо́вный отгоня́ющи,/ исцеле́ний благода́ть всем источа́ет. </p>
<p><red>Сла́ва, глас 2:</red></p>
<p>Разу́мнаго свети́льника ве́ры, Гео́ргия восхва́лим,/ добре́ пострада́вшаго и кро́вию муче́ния своего́ це́рковь обагри́вша./ Тем и прия́т исцеле́ния дар оби́льный,/ исцеля́ти неду́ги ве́рно приходя́щим к раце моще́й его́.</p>
<p><red>И ны́не, Богоро́дичен.</red></p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>В Росси́йстей земли́,/ я́коже со́лнце, возсиял еси́/ заря́ми страда́ния,/ всех привлача́ сердца́ и помышле́ния/ к твои́м чудесем, пресла́вне.</p>
<p><red>Стих:</red> Пра́ведник, я́ко фи́нике, процвете́т,/ я́ко кедр, и́же в Ливане, умно́жится.</p>
<p>Росси́йская племена́ вся,/ ели́ка благочести́вая,/ духо́вне ликовству́йте пе́сньми/ вели́каго кня́зя/ Гео́ргия, пострада́вшаго.</p>
<p><red>Стих:</red> Насажде́ни в до́му Госпо́дни,/ во дво́рех Бо́га на́шего процвету́т.</p>
<p>После́дним сим вре́менем/ ты красота́ показа́лся еси́,/ му́чеников обновля́я страда́ния/ и до конца́ низлага́я/ пре́лесть, блаже́нне, душегу́бную.</p>
<p><red>Сла́ва, глас 8:</red></p>
<p>Лука́вое и неве́рное злосове́тие Баты́ево проразуме́в,/ благове́рный вели́кий кня́же Георгие,/ де́рзостию духо́вною по Христе́ подвиза́лся еси́ с дружи́ною/ и, ку́пно до́блественне му́жески терпе́нием пострада́вше,/ гла́вам усека́емым, стра́шен в му́ченицех показа́лся еси́./ Дерзнове́ние име́я к Бо́гу,/ моли́ от прегреше́ний лю́тых изба́витися ду́шам на́шим.</p>
<p>И ны́не, пра́здника и́ли Богоро́дичен.</p>
<p>Тропа́рь, глас 8:</p>
<p>На высоте́ вели́каго княже́ния седя́,/ яви́лся еси́, благоче́стием и ве́рою сия́я оте́честву своему́, я́ко со́лнце;/ по Святе́й Тро́ице ре́вностию разже́гся/ и за ве́ру кре́пко пострада́в, кровь твою́ пролиял еси́./ Тем и отсе́ченая твоя́ за Христа́ глава́ свиде́тельствует я́ве о тебе́,/ приле́пшая по сме́рти к телеси́ твоему́,/ с нею́же и до <red>Днесь</red> нетле́нны пребыва́ют мо́щи твоя́,/ от ни́хже и́сточавши исцеле́ния ду́шам и телесе́м на́шим./ Но я́ко дерзнове́ние име́я ко Христу́, страстоте́рпче Гео́ргие,/ непреста́нно моли́ держа́ву твою́ и сро́дник твои́х/ безвре́дну сохрани́ти моли́твами твои́ми.</p>
<p>Сла́ва, и ны́не, пра́здника, и́ли Богоро́дичен.</p>
<p><red>На у́трени</red></p>
<p>По 1-й стихоло́гии седа́лен, глас 4.</p>
<p><red>Подо́бен:</red> Яви́лся еси́ <red>Днесь</red>:</p>
<p>Гео́ргия <red>Днесь</red> страстоте́рпца пра́здник сотворя́ем Богому́дренно,/ я́ко Христу́ непреста́нно моля́щася/ всем да́ти мир и ми́лость.</p>
<p><red>Сла́ва, и ны́не, Богоро́дичен:</red></p>
<p>Те́плое заступле́ние су́щим в беда́х,/ на́шу помо́щницу и к Бо́гу премене́ние,/ Ея́же ра́ди тли изба́вихомся,/ Богоро́дицу, ве́рнии, ублажа́ем.</p>
<p>По 2-й стихоло́гии седа́лен, глас 4.</p>
<p><red>Подо́бен:</red> Ско́ро предвари́:</p>
<p>Па́мять твоя́, сла́вне му́чениче Гео́ргие, уясни́ <red>Днесь</red> Це́рковь Христо́ву/ и вся собра́ пе́сньми по достоя́нию восхвали́ти тя, Богому́дре,/ я́ко вои́стинну во́ина и враго́в потреби́теля./ Те́мже мольба́ми твои́ми изба́ви нас от искуше́ний.</p>
<p><red>Сла́ва, и ны́не, Богоро́дичен:</red></p>
<p>Пое́м Тя, Богоневе́сто, Ма́ти Христа́ Бо́га,/ славяще Рождество́ Твое́ непостижи́мое,/ и́мже изба́вихомся от ле́сти диа́воли и вся́ческих бед, Влады́чице Богоро́дице,/ и ве́рно взыва́ем:/ поми́луй ста́до Твое́,/ Еди́на Всепе́тая.</p>
<p>По полиеле́и седа́лен, глас 8:</p>
<p><red>Подо́бен:</red> Прему́дрости:</p>
<p>Сия́нии чуде́с, я́ко лучи́, облиста́еши,/ и вся просвеща́вши ми́ра концы́, я́ко звезда́ пресветла́я,/ и красно́ благоуха́вши, я́коже други́й рай,/ и ду́ши весели́ши, и уставля́еши неду́ги./ Те́мже тя, всеблаже́нне, по до́лгу Пое́м/ и любо́вию почита́ем че́стную па́мять твою́,/ страстоте́рпче вели́кий, кня́же Гео́ргие:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Я́ко Де́ву и Еди́ну в же́нах,/ Тя, без семе́не рождшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́,/ и я́ко Младе́нца дои́ши Зижди́теля и Го́спода./ Тем, А́нгельский и челове́ческий род,/ досто́йно сла́вим пресвято́е Рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние даровати/ покланя́ющимся ве́рою пресвято́му Рождеству́ Твоему́.</p>
<p>Та́же степе́нна, 1-й антифо́н 4-го гла́са. Про́кимен, глас 4: Возвесели́тся пра́ведник о Го́споде:
<red>Стих</red>: Услы́ши, Бо́же, глас мой: Вся́кое дыха́ние:
<red>Ева́нгелие от Матфе́я, зача́ло 36.</red>
</p>
<p>По 50-м псалме́ стихи́ра, глас 6:</p>
<p><red>Днесь</red> Це́рковь торжеству́ет,/ страстоте́рпца красящися по́двиги,/ я́ко многоце́нного одеждею,/ и вопиет, хвалящися:/ синева́ моя́ рожде́ния,/ таковы́ мой сынове,/ <red>ихже</red> первее породи́х крещением,/ воспитах же стра́хом Госпо́дним/ и ны́не му́ченики ви́жу,/ и́стине вене́чники и́збранны,/ да мо́лятся о вселе́нней ко Го́споду.</p>
<p>Кано́н Богоро́дицы на 6, глас 2. Нетре́ну, необы́чну:
<red>и кано́н свята́го на 8, глас 4.</red>
</p>
<p><red>Песнь 1</red></p>
<p><red>Ирмо́с:</red> Отве́рзу уста́ моя́,/и напо́лнятся Ду́ха,/и сло́во отрыгну́ Цари́це Ма́тери,/ и явлю́ся, светло́ торжеству́я,/ и воспою́, ра́дуяся, То́я чудеса́.</p>
<p>Новоя́влен му́ченик, блаже́нне Гео́ргие,/ вселе́нней напосле́док яви́ся;/ те́мже ми пода́ждь сло́во твое́ Бо́жиею благода́тию,/ твоя́ по́двиги воспе́ти по достоя́нию.</p>
<p>Во́инством досточу́дным твоего́ сопротивле́ния побе́дная прия́хом на мучи́теля естеству́:/ соверше́ние бо посрамле́н быв,/ не ктому́ мучи́тельская дерза́ти начина́ет.</p>
<p>Оде́явся во броня́ испове́данием ве́ры/ и шлем возложи́в благода́ти светле́йший,/ и язы́ком же, Гео́ргие, благовеща́нным,/ я́коже ме́чем, ссече́ окая́ннаго Баты́я.</p>
<p><red>Богоро́дичен:</red> Гора́ превысокая, ю́же ви́де Да́ниил,/ ка́мень го́ры отсече́ся, кро́ме рук му́жеских,/ Тебе́ прообразова́, Богоро́дице:/ без му́жа бо нам пло́тию родила́ еси́ Еммануила.</p>
<p><red>Песнь 3</red></p>
<p><red>Ирмо́с:</red> Твоя́ песносло́вцы, Богоро́дице,/ живы́й и незави́стный исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ ве́нцев сла́вы сподо́би.</p>
<p>Му́ками, я́ко зла́то че́стное, искуси́лся еси́, страда́льче славне,/ и Царе́ви Сил прине́слся еси́, всепло́дие словеси́ и́стинно/ вме́сто огня́ олта́рнаго ме́чем истне́емо.</p>
<p>С ва́рваром бра́вся, сего́ победи́л еси́/ и, от Христа́ дерзнове́ние прии́м, мно́гу печа́ль бе́сом сотвори́л еси́,/ святы́м же А́нгелом весе́лие и ра́дость,/ с ни́ми же водворя́ешися.</p>
<p>Ма́слина плодови́тая в Це́ркви Жива́го Бо́га,/ твои́х моще́й ра́ка ны́не яви́ся,/ от нея́же прие́млем разли́чная неду́гов исцеле́ния,/ и́же тобо́ю обо́гащшииея и чудесы́ твои́ми кра́сящийся.</p>
<p><red>Богоро́дичен:</red> Рече́ Боже́ственный Иезеки́иль:/ и бу́дет дверь затворе́на./ И сие́ на Тебе́ испо́лнися, Влады́чице:/ вни́де бо несказа́нно в Тя О́тчее Сло́во,/ и ми́ру яви́ся Плотоно́сец из Тебе́, Де́во,/ сохрани́в Тя во обо́их.</p>
<p>Седа́лен, глас 8.</p>
<p><red>Подо́бен:</red> Прему́дрости:</p>
<p>Прему́дрости рачи́тель быв, сокро́вище доброде́телей,/ отону́дуже и почерпе́ Боже́ственная ра́зумения;/ те́мже и вре́мени прише́дшу,/ к по́двигом усе́рдно подви́гся,/ прие́мля му́ченическия ра́ны:/ главе́ усече́ние, и кро́ви истече́ние./ И ны́не живе́ши в неизрече́нне све́те с му́ченики./ Те́мже вопие́м ти:/ моли́ Христа́ Бо́га грехо́в оставле́ние даровати/ покланя́ющимея ве́рою святы́м моще́м твои́м.</p>
<p><red>Сла́ва, и ны́не, Богоро́дичен:</red></p>
<p>Помышля́ю суд и испыта́ния стра́шная,/ тре́пещу и ужаса́юся мук,/ и огня́ боле́зни, и тьму же, и та́ртар./ Увы́, что сотворю́?/ Студ ка́ко претерплю́, егда́ кни́ги разгну́тся, и дея́ния облича́тся?/ Сего́ ра́ди припада́ю Ти, Богоро́дице Пречи́стая,/ тогда́ предста́ни ми, ну́жды о́ныя изима́ющи:/ Тебе́ бо и́мам прибе́жище, Влады́чице.</p>
<p><red>Песнь 4</red></p>
<p><red>Ирмо́с:</red> Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дланию и спа́се зову́щия:/ сла́ва, Христе́, си́ле Твое́й.
</p>
<p>Наступи́в на ва́рварское стремле́ние и попра́в сего́, му́чениче,/ росо́ю с Небе́с Боже́ственно обогати́ся, взыва́я Христу́:/ сла́ва си́ле Твое́й, Го́споди.</p>
<p>Па́че смы́сла страстоте́рпца Твоего́ лю́бы превосхо́дит вся помышле́ния, Сло́ве,/ боре́ния, и му́жественныя по́двиги, и натрижне́ния,/ я́же пода́л еси́ зако́нно ему́ пострада́ти.</p>
<p>Я́ко добр во́ин, я́ко непобеди́мь му́ченик,/ я́ко Христо́в храбо́рник/ и я́ко благоче́стия побо́рник,/ Небе́сная селе́ния насле́довал еси́,/ ли́ком А́нгельским всегда́ свеселя́ся.</p>
<p><red>Богоро́дичен:</red> Изобразова́ше в Чермне́м прошествие дре́вле Изра́илево/ безму́жное Твое́ Рождество, Всецари́це:/ я́коже бо он тогда́ преи́де немо́кренно,/ та́ко и Христо́с безсе́менно от Твои́х пречи́стых крове́й произы́де, Де́во.</p>
<p><red>Песнь 5</red></p>
<p><red>Ирмо́с:</red> Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.
</p>
<p>Ра́нам те́ло твое́, вели́кий кня́же Георгие, примеси́ся,/ и у́зами многообра́зных мук,/ ми́ро бла́говонно тем источа́ет нам, благоуха́ющи ду́ши/ ве́рою несумне́нною тя почита́ющим всегда́.</p>
<p>Кропле́нием кро́ве твое́й погаси́л еси́ у́глие суровства́ Баты́ева, страстоте́рпче,/ Боже́ственных чуде́с огне́м, прему́дре, ти́ну страстну́ю лю́тых пожига́я,/ вели́кою благода́тию Спа́совою, Гео́ргие.</p>
<p>Коль стра́шно же и сла́вно о Христе́ сопротивле́ние твое́,/ Ему́же почуди́шася племена́, обре́тшаяся на по́двизе, и похвали́ша терпе́ние;/ ва́рвари же посрами́шася, студо́м обле́кшеся.</p>
<p><red>Богоро́дичен:</red> Горе́ бя́ше, Соприсносу́щен Отцу́ и Бо́гу Бог Сло́во/ и с на́ми Бог и Челове́к,/ Богоро́дице, Тобо́ю сшед к на́шему смире́нию,/ свобожда́я от кля́твы пра́дедния./ Тебе́ бо ви́де патриа́рх Иа́ков Ле́ствицу Небе́сную.</p>
<p><red>Песнь 6</red></p>
<p><red>Ирмо́с:</red> Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</p>
<p>Ника́коже поколеба́ столпа́ благоче́стия свире́пство ва́рварское,/ ни́же преще́ние Баты́ево,/ ни́же ме́чное усече́ние, ни ра́ны,/ ни смерть нужне́йшая.</p>
<p>Взыгра́шася светло́ му́ченичестии тогда́ ли́кове,/ ви́девше твое́ дерзнове́ние, и, прини́кше совоку́пленно со А́нгелы,/ неви́димо укрепл́ху тя в по́двизе.</p>
<p>Теле́с стра́сти неисце́льныя Бо́жиею благода́тию исцели́л еси́,/ вели́кий кня́же Гео́ргие,/ ми́ро благоуха́ющее источа́я у́бо/ твои́м че́стным моще́м прикаса́ющимся.</p>
<p><red>Богоро́дичен:</red> Обра́зне руно́ Гедео́н прият ороше́но, Твое́ предвозвеща́я чу́до:/ сни́де бо, я́ко дождь на руно́, Богоро́дице,/ Еди́ный от Тро́ицы во утро́бу Твою́, воплоща́емь.</p>
<p><red>Конда́к, глас 8:</red></p>
<p>Христо́ве сме́рти подо́бяся/ и Того́ испи́ти ча́шу возжеле́в, я́ко Живота́,/ за Него́же му́жески подвиза́лся еси́, презре́в земно́е ца́рство,/ от безбо́жных ва́рвар пострада́в до сме́рти,/ Гео́ргие Богому́дре./ Тем моли́, спасти́ся ве́рным лю́дем моли́твами твои́ми.</p>
<p><red>И́кос:</red></p>
<p>Кто изглаго́лет си́лы Госпо́дня?/ или́ кто испове́сть страда́ния твоя́ и доброде́тели, му́чениче?/ или́ ки́й язы́к воспе́ти возмо́жет по досто́инству?/ Те́мже и аз, недосто́йный, покуша́юся хвали́ти же и сла́вити Влады́ку Жизнода́вца,/ да́вшаго тебе́ на ва́рвары де́рзость,/ злочести́ваго Баты́я не у́боятися, испове́дающу тебе́ и́стиннаго Бо́га./ Сего́ ра́ди тя чтим ве́рою и любо́вию, страстоте́рпче Гео́ргие,/ тем моли́ спасти́ся ве́рным лю́дем мо́литва́ми твои́ми.</p>
<p><red>Песнь 7</red></p>
<p><red>Ирмо́с:</red> Не послужи́ша тва́ри Богомудрии,/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</p>
<p>На ка́мени Боже́ственнаго ра́зума утверди́в се́рдца своего́ стопы́, сла́вне,/ враго́в же ухищре́ния не преврати́ша тя, воспева́юща:/ оте́ц на́ших Бо́же, благослове́н еси́.</p>
<p>Свет Невече́рний страда́вшу кро́вию возсия́ тебе́,/ и весе́лие я́ве тебе́ прия́т, великому́чениче, воспева́юща:/ оте́ц на́ших Бо́же, благослове́н еси́.</p>
<p>И́стинен му́ченик, и́стиннаго Христа́ Бо́га на́шего страда́лец взыва́ше:/ муче́ния бо цветы́ благово́ния вменя́ю/ и кро́вныя струи́ ба́нею креще́ния.</p>
<p><red>Богоро́дичен:</red> Ри́торствующий язы́к, безгла́сен же и недви́жим о Тебе́ зрим, Богора́дованная:/ не и́мать бо пости́гнути непостижи́маго зача́тия неизрече́нное Рожде́ние.</p>
<p><red>Песнь 8</red></p>
<p><red>Ирмо́с:</red> О́троки благочести́вый в пе́щи/ Рожде́ство Богоро́дичо спасло́ есть,/ тогда́ у́бо о́бразуемое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте дела́/ и превозноси́те Его́ во вся ве́ки.</p>
<p>Ублажи́ша тя ца́рие, благослови́ша святи́телие,/ слы́шаще твое́ му́жественное терпе́ние и ко Христу́ хода́тая стяжа́вше тя,/ и ны́не, приходя́ще честны́м твои́м мощем, покланя́ются.</p>
<p>Боже́ственный Гео́ргий источа́ет ми́ро благода́ти,/ повелева́я ве́рным почерпа́ти на просвеще́ние и чистоту́, взыва́я:/ Го́спода по́йте дела́ и превозноси́те Его́ во ве́ки.</p>
<p>Хваля́ся я́звами Христо́выми, к ве́чным оби́телем восте́кл еси́,/ от кро́ве твое́й обагри́в плоть,/ и светло́ Царе́ви Сил предстои́ши, с му́ченики лику́я.</p>
<p><red>Богоро́дичен:</red> Исáии угль дре́вле бысть, клеща́ми но́сим от Серафи́ма/ и, каса́яся тому́, грехи́ оставля́ет./ Клеща́ же Ты еси́, Де́во, Боже́ственный угль носи́вшая/ во оставле́ние грехо́в челове́честву.</p>
<p><red>Песнь 9</red></p>
<p><red>Ирмо́с:</red> Всяк земноро́дный/ да взыгра́ется, Духом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</p>
<p>Во́ин и́стинный Христо́ва пропове́дания был еси́, Георгие,/ и ле́сти потреби́тель безбо́жия./ Те́мже и ны́не моли́твами твои́ми потреби́ ва́рварское воста́ние, во́инству на́шему под но́зе сла́вне тех низложи́.</p>
<p><red>Аще</red> и отсечена́ бысть глава́ твоя́ и кровь излия́ся,/ но прильпе́ ве́рно,/ и победи́тельная тобо́ю соверши́шася./ Те́мже и на нас востаю́щих си́лою твое́ю посрами́/ и яви́ нас победи́тели.</p>
<p>Лук сокруши́ нечести́вых, страстоте́рпче непобеди́ме,/ непра́ведно дви́жимый на твое́ достоя́ние,/ е́же себе́ избра́л еси́, возлюби́в,/ и во́инству на́шему си́лу утверди́,/ да и мы ти́хо препроводи́м жи́тельство.</p>
<p><red>Богоро́дичен:</red> <red>егоже</red> проро́цы провозвести́ша вси́ многообра́зие/ и вопло́щшася нас ра́ди от <red>Тебе</red>́ ви́дехом, Богоро́дице, Бо́га и Челове́ка соверше́нна,/ избавля́юща челове́ки от кля́твы пра́дедния Твои́ми моли́твами/ и ве́чныя муки́ свобожда́юща.</p>
<p>Свети́лен.</p>
<p><red>Подо́бен:</red> Пло́тию усну́в:</p>
<p>Све́ту Невече́рнему предстоя́, страстоте́рпче, с му́ченическими ли́ки,/ воспева́ющия тя в па́мяти твое́й от искуше́ния спаса́й/ моли́твами твои́ми.</p>
<p><red>Богоро́дичен:</red> Незаходи́маго Све́та носи́ло, Присноде́во,/ просве́щшаго седя́щих во тьме неве́дения пре́лести,/ озари́ и нам, гре́шным, свет Сы́на Твоего́.</p>
<p>На хвали́тех стихи́ры, на 4, глас 1.</p>
<p><red>Подо́бен:</red> Небе́сных чино́в:</p>
<p>На Небеси́ препочи́л еси́, веселя́ся,/ моли́ за ны Пресвяту́ю Тро́ицу ми́лость по́дати нам/ и житие́ ми́рно и безгре́шно,/ я́ко в Ту ве́рующих при́сно скорбе́й угонзати/ и ра́дование улучи́ти.</p>
<p>Милосе́рдия ра́ди твоего́/ исто́чник нам дару́й благода́ти,/ вско́ре ра́дости исполнь,/ источа́ющ утеше́ние су́щим в печа́лех,/ моля́ Христа́, всесла́вне,/ спасти́ся ду́шам на́шим.</p>
<p>Ты, в весе́лие вшед нетле́емо,/ весе́лие нам дати моли́/ и спасти́ рабы́ твоя́:/ мо́жеши бо, Гео́ргие,/ призыва́ющим тя беды́ разгнати, моля́ Христа́,/ и исцели́ти боля́щия.</p>
<p><red>Сла́ва, глас 8:</red></p>
<p>От благочести́ва ко́рене прозя́б, израсте́,/ усыне́ния вода́ми напое́н я́сно,/ Гео́ргие страстоте́рпче:/ и́бо Христо́ве Це́ркви, я́ко фи́нике высокове́рхий, процве́л еси́ нам,/ преуцветлева́я ве́рныя./ Тем, ны́не с му́ченики предстоя́ Христу́,/ моли́ся о ду́шах на́ших.</p>
<p>И ны́не, <red>Богоро́дичен:</red> Влады́чице, приими́ моли́тву раб Твои́х/ и изба́ви нас/ от вся́кия ну́жды и печа́ли.</p>
<p>Славосло́вие вели́кое и отпу́ст.</p>
<p>На литурги́и</p>
<p>Блаже́нны свято́му, пе́сни 3-я и 6-я. Проки́мен, глас 4: Святы́м, и́же суть на земли́ Его́,/ удиви́ Госпо́дь вся хоте́ния Своя́ в них.
<red>Стих:</red> Предзре́х Го́спода предо́ мно́ю вы́ну:
<red>Апо́стол к Ефесе́ем, зача́ло 233. </red>Аллилу́ия: Воззва́ша пра́веднии,/ и Госпо́дь услы́ша их.
<red>Стих:</red> Мно́ги ско́рби пра́ведным,/ и от всех их изба́вит я Госпо́дь.
<red>Евангелие, от Луки́, зача́ло 106. Прича́стен: </red>Ра́дуйтеся, пра́веднии, о Го́споде:
</p>
</section>
