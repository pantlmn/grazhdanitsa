<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святыя мученицы Ага́фии</p>
</title>
<p>На Го́споди, воззва́х:
<red>стихи́ры пра́здника 3 (зри страни́цу 175) и святыя 3, глас 4. </red>
</p>
<p><red>Подо́бен:</red> Дал еси́ зна́мение:</p>
<p>Нетленно соблюла́ еси́ те́ло/ Христу́, Жениху́ твоему́,/ де́вства добротами,/ Агафие Богоневесто, укра́шена/ и просвещена́ мученическими блистаньми,/ и в черто́г Бо́жественный вмести́лася еси́./ Темже твое́ всеми́рное соверша́ем торжество́,/ Спа́са славяще,/ при́сно Тя славящаго.</p>
<p>Сосцев отрезание,/ и огня́ опаление,/ и строга́ния телесе претерпела еси́, сла́вная,/ вечнующая, очи́ма сердечныма смотряя воздая́ния,/ и отонудно́е блаже́нство,/ и вене́ц неувяда́емый,/ е́же тебе́ Христо́с ны́не дарова,/ за Него́же пострада́вши,/ страстоте́рпице многострада́льная.</p>
<p>Стремле́ние неудержное/ огня́ свирепаго уста́вила́ еси́,/ моли́твами твои́ми, благоимени́тая,/ и град спасла́ еси́,/ честныя твоя́, му́ченице, мо́щи чтущий,/ от ни́хже объемлет ре́ки исцеле́ний/ Боже́ственным Ду́хом./ В сем бо пострада́вши, врага́ смири́ла еси́/ и побе́ды вене́ц прия́ла еси́, всехвальная.</p>
<p><red>Аще</red> есть пост, Сла́ва, и ны́не, Богоро́дичен или Крестобогоро́дичен (пи́саны в 28 день).</p>
<p><red>Аще</red> ли несть поста́, пое́м самогла́сен святы́я.</p>
<p><red>Сла́ва, глас 8:</red> Сикеота:</p>
<p>Пресла́вно чу́до быстъ во страда́нии всеславныя Агафии/ и му́ченицы Христа́ Бо́га,/ подо́бно Моисеови./ Он бо, людем законополагая,/ на горе́ напи́сана на скрижалех/ Богоначертанная племена прият;/ зде же А́нгел с Небесе/ на гроб скрижа́ль принесе напи́сану,/ ум преподо́бен самоизволен,/ честь от Бо́га и оте́честву избавле́ние.</p>
<p>И ны́не, пра́здника, глас 8, Андре́я Кри́тскаго:   </p>
<p>И́же на Херуви́мех носи́мый и пева́емый от Серафи́м,/ <red>Днесь</red> в Боже́ственное святи́лище по зако́ну прино́сим,/ на ста́рческих, я́ко на пре́столе, седи́т рука́х/ и от Ио́сифа приемлет дары́ Боголе́пно,/ я́ко супру́г горличищ,/ нескверную Це́рковь и от язы́к новои́збранный лю́ди,/ голуби́на же два,птенца́,/ я́ко Нача́льник Ветхаго же и Новаго./ Е́же к Нему́ обеща́ния Симео́н коне́ц прие́м,/ благословя Де́ву Мари́ю Богоро́дицу,/ страсте́й о́бразы, и́же из Ней, провозгласи́/ и от Него́ прошаше отпуще́ния, вопия:/ ны́не отпусти́ мя, Владыко,/ я́коже пре́жде возвести́ ми,/ я́ко ви́дех Тя, Первовечнаго Све́та/ и Спа́са Го́спода христоимени́тым людем.</p>
<p>На стихо́вне стихи́ры пра́здника, глас 6 (зри страни́цы 179—180).</p>
<p>Тропа́рь святы́я, глас 4:</p>
<p>Агница Твоя́, Иису́се, Агафия,/ зове́т велиим гла́сом:/ Тебе́, Женише мой, люблю́,/ и, Тебе́ и́щущи, страдальчествую,/ и сраспинаюся, и спогребаюся Креще́нию Твоему́,/ и стражду Тебе́ ра́ди, я́ко да ца́рствую в Тебе́,/ и умира́ю за Тя, да и живу́ с Тобо́ю,/ но, я́ко же́ртву непоро́чную, приими́ мя, с любовию пожершуюся Тебе́./ Той моли́твами, я́ко Ми́лостив, спаси́ ду́ши на́ша.</p>
<p>Сла́ва, и ны́не, пра́здника.</p>
<p><red>На у́трени</red></p>
<p>Седальны по 1-м и по 2-м стихословиях (зри на странице 181).</p>
<p>Канон праздника на 8 и святыя на 4, <red>егоже</red> краегранесие: Благую благими воспоим песньми.
<red> Феофаново. Глас 2.</red>
</p>
<p><red>Песнь 1</red></p>
<p><red>Ирмо́с:</red> Гряди́те, людие,/ пои́м песнь Христу́ Бо́гу,/ раздельшему мо́ре и наставльшему лю́ди,/ я́же изведе из рабо́ты еги́петския,/ я́ко прославися.</p>
<p>Благи́х пе́рвую вину́ возжела́вши,/ благоимени́таго зва́ния, му́ченице, сподобилася еси́, несказанна́го промышления,/ нра́вов твои́х проразумевши благосты́ню.</p>
<p>Взялася еси́, чи́стая, к житию пресве́тлому, пло́тское мудрова́ние презре́вши/ и к жела́ннейшему Жениху́ твоему́ кре́пко взирающи.</p>
<p>Неве́ста Христо́ва, Боже́ственною благостию украси́лася еси́, и де́вства добротами,/ и Бо́жественными кровьми́ честнаго муче́ния,/ сугу́быми венцы́ венча́ема, сла́вная.</p>
<p><red>Богоро́дичен:</red> Боголе́пное селе́ние, Чи́стая, Ты была́ еси́,/ Небе́с простра́ннейшее и чисте́йшее, Богоро́дице Де́во,/ и ны́не о Тебе́ ра́дуется девственный лик.</p>
<p><red>Песнь 3</red></p>
<p><red>Ирмо́с:</red> Утверди́ нас в Тебе́, Го́споди,/ Дре́вом умерщвле́н грех,/ и страх Твой всади́/ в сердца́ нас, пою́щих Тя.</p>
<p>Агафие, я́сный и краснейший Боже́ственных му́ченик цвет и сла́ва,/ души́ мое́й ты озлобле́ние исцели́вши, му́ченице, удо́бри.</p>
<p>Родны́ми добродетельми себе́ уясни́ла еси́, Ага́фие,/ и му́ченица пронареклася еси́,/ о привременных небре́гши и Божие Ца́рство возлюби́вши.</p>
<p>Всех кра́сных Христа́ предпочла́ еси́, Агафие,/ привлечена́ Боже́ственным жела́нием,/ и му́чителей свире́пства благодерзостно и мужески попрала еси́.</p>
<p><red>Богоро́дичен:</red> Богоневесто Чи́стая, Бо́га, <red>егоже</red> родила́ еси́,/ моли́ избавити Тя поющия/ от искуше́ний, и обстояний, и страсте́й, и бед,/ Всеблаженная.</p>
<p>Конда́к святыя, глас 4.</p>
<p><red>Подо́бен:</red> Яви́лся еси́:</p>
<p>Да укра́сится <red>Днесь</red> Це́рковь порфи́рою славно́ю, омоченою от чи́стых крове́й Агафии му́ченицы:/ ра́дуйся, вопию́щи, Ка́танская похвало.</p>
<p>Седа́лен святы́я, глас 3.</p>
<p><red>Подо́бен:</red> Боже́ственный ве́ры:</p>
<p>Сла́вою ве́ры и благоче́стием,/ преподобством, и де́вством, и усе́рдием укра́шена страда́ния,/ нареклася еси́ ум преподо́бен, самоизволен,/ вои́стинну честь к Бо́гу, оте́честву избавле́ние,/ Христу́ я́ко неве́ста молящися даровати нам велию ми́лость.</p>
<p>Сла́ва, и ны́не, пра́здника, глас то́йже:</p>
<p>От Де́вы Тя воплоще́нна, Христе́,/ радуяся, подъят свяще́нный Симео́н, - ны́не отпущаеши, - вопия, - раба́ Твоего́, Владыко./ А́нна же непорочная, проро́чица и сла́вная,/ ны́не испове́дание и пе́ние прино́сит Тебе́./ Мы же, Жизнодавче, вопи́ем Ти:/ сла́ва та́ко благоволи́вшему.</p>
<p>А́ще есть пост, Сла́ва, и ны́не, Богоро́дичен; <red>Аще</red> ли среда́ или́ пято́к, Крестобогоро́дичен (пи́саны сего́ ме́сяца в 18 день).</p>
<p><red>Песнь 4</red></p>
<p><red>Ирмо́с:</red> Пою́ Тя, слу́хом бо, Господи, услышах и ужасохся,/ до ме́не бо и́деши, ме́не ища́, заблуждшаго./ Тем мно́гое Твое́ снизхождение, е́же на мя,/ прославля́ю, Многоми́лостиве. </p>
<p>Посрами́ся льсти́ваго зми́я безу́мие и обличи́ся,/ де́вы бо сего́ ны́не свире́пство попира́ют,/ Христу́, от Де́вы возсиявшу на земли́ и всех озари́вшу.</p>
<p>Зако́нно целому́дрие нескверно удержа́вши, страстоте́рпице,/ ду́хи, радующися, низложи́ла еси́ лукавствия,/ Христо́вою вооружи́вшися благодатию/ и Крест Сего́ на рамех вземши.</p>
<p>Буди́ ми предста́тельница всемудрая, лю́тых мя изымающи и напа́стей,/ бу́ри же, и ско́рби, и наси́лия избави вражия,/ я́ко да избавлься, воспою́ тя,/ я́ко благу́ю предста́тельницу, благоимени́тая.</p>
<p><red>Богоро́дичен:</red> Неизмерно Ангельския, Пречиста́я, све́тлости превозшла еси́,/ мысленнаго Со́лнца рождши несказа́нно, Христа́,/ зарями Божества́ ве́рных мы́сли озаряющаго.</p>
<p><red>Песнь 5</red></p>
<p><red>Ирмо́с:</red> Све́та Пода́телю и веко́в Творче Господи/во све́те Твои́х повеле́ний настави нас:/ра́зве бо Тебе́ ино́го бо́га не зна́ем.</p>
<p>Боже́ственными веле́нии пра́вима сла́вная,/ обра́зно плотскаго пристра́стия разреши́ла еси́ юз Агафие,/ масли́на явльшися плодови́та.</p>
<p>Все́ю любовию Христо́вою светле́йшая, блистания зрящи,/ я́же на земли́ до́лу влекущия презре́ла еси́ сла́сти,/ Онаго и Еди́наго желающи красоты́.</p>
<p>Да неизрече́нную сподобишися жизнь, сла́вная,/ и́збранных ви́дети,/ му́ки претерпела еси́ кре́пко, радующися/ Агафие всехвальная.</p>
<p><red>Богоро́дичен:</red> Тебе́, рождшей Христа́, всех Со́детеля́, зове́м:/ ра́дуйся, Чи́стая, ра́дуйся, Свет возсиявшая нам;/ ра́дуйся, вмести́вшая Бо́га Невмести́маго.</p>
<p><red>Песнь 6</red></p>
<p><red>Ирмо́с:</red> В бе́здне грехо́вней валяяся,/ неизследную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Суему́дрен сый мучи́тель тя, до́брую де́ву, украсти надеяшеся,/ но безстуден обличи́ся, прирази́вся тве́рдому твоему́ ра́зуму.</p>
<p>Излияся благода́ть во устнах твои́х, му́ченице благоимени́тая,/ я́сно бо обличи́ла еси́ я́ве безстуднаго,/ Богонаученным сло́вом обогатившися. </p>
<p>Ка́мень всечестен яви́лася еси́, всехвальная,/ ум самоизволен преподо́бен иму́щи/ и оте́честву избавле́ние тве́рдо бывши,/ Агафие че́стная.</p>
<p><red>Богоро́дичен:</red> Псаломски, восхваляюще, вопием Ти:/ ра́дуйся, тучнейшая горб Христа́ Бо́га,/ в нюже всели́тися благоволи́ за на́ше спасе́ние, Богоневесто.</p>
<p>Конда́к и и́кос пра́здника.</p>
<p><red>Песнь 7</red></p>
<p><red>Ирмо́с:</red> Образу злато́му, на по́ле Деи́ре служи́му,/ трие Твои́ отроцы небрегоша безбожнаго веления,/ посреде же огня́ ввержени, орошаеми, пояху:/ благословен еси́, Бо́же оте́ц на́ших.</p>
<p>Яко зело́ светло́ вешающи/ и я́ве мучи́теля устраши́ла еси́ сло́вом прему́дрости и благода́ти, терпе́нием же мук углие о́гненное неболезненно терпящи, взыва́ла еси́:/ благословен еси́, Бо́же оте́ц на́ших.</p>
<p>Неи́стовством лю́тым содержи́мь, злосердый недоумеваше люте,/ твою́ ви́дя ю́ность и сосцев твои́х прозябение,/ радующи бо ся, му́ченице, вопияла еси́ твоему́ Жениху́, взывающи:/ бла́гословен еси́, Бо́же оте́ц на́ших.</p>
<p>Предста светло́ Христо́в учени́к тебе́, стрегомей,/ твоя́ исцеля́я лютыя ра́ны, я́же подъя́ла еси́,/ непобеди́мая му́ченице, Спасова деви́це,/ ра́дующися и глаголющи:/ благословен еси́, Бо́же оте́ц на́ших.</p>
<p><red>Богоро́дичен:</red> Умерщвля́ется Ада́м, преступи́в за́поведь Вседержи́теля,/ Ты же, рождши ве́чную Жизнь, Де́во Всенепорочная,/ сего́ изба́вила еси́ от сме́рти, Сы́ну Твоему́ взывающа:/ благословен еси́, Бо́же оте́ц на́ших.</p>
<p><red>Песнь 8</red></p>
<p><red>Ирмо́с:</red> В пещь о́гненную ко о́троком евре́йским снизшедшаго/ и пламень в росу́ преложшаго Бо́га,/ по́йте дела́ я́ко Го́спода/ и превозноси́те во вся ве́ки.</p>
<p>В весе́лии и ра́дости превечней жи́ти сподо́бившися,/ неизрече́нною твое́ю сла́вою озари́тися чтущим тя, Агафие, Господеви помоли́ся/ и нетленныя жи́зни наслади́тися.</p>
<p>Умо́м, и се́рдцем, и душею возлюбльши Христа́ па́че сло́ва,/ Многорачи́тельнаго, Еди́наго, впери́лася еси́ Тому́, вопию́щи:/ теку́ в след Тебе́ и вселюся с Тобо́ю во ве́ки.</p>
<p>Преестественными ряснами и кра́сною одеждею укра́шена, я́ко царе́ва дщи,/ в че́сти Христове предстои́ши, Агафие, взывающи:/ Тя превозносим, Го́спода, во ве́ки.</p>
<p><red>Богоро́дичен:</red> Ми́ро излиянное нам, Богоро́дице, Христа́ во чре́ве носящи,/ облагоухала еси́ мир Богодохновенными во́нями./ Темже Тебе́, Де́во, взыва́ем:/ ра́дуйся, мироположнице мировоннаго ми́ра.</p>
<p><red>Песнь 9</red></p>
<p><red>Ирмо́с:</red> От Бо́га Бо́га Сло́ва,/ неизрече́нною мудростию, пришедшаго обнови́ти Ада́ма,/ядию в тле́ние падшаго люте,/ от Святыя Де́вы неизрече́нно воплоти́вшагося нас ра́ди,/ вернии, единомудренно песньми велича́ем.</p>
<p>Победи́тельными венцы́ украси́вшися, Богомудра́я Агафие, десни́цею живонача́льною/ ны́не избавитися помоли́ся я́коже оте́честву твоему́ от бу́ри,/ я́ко первее огня́ уста́вила еси́ стремле́ние,/ да вси тя песньми непреста́нно велича́ем.</p>
<p>Боже́ственным про́мыслом снабдевая вся́ческая, Христо́с,/ ны́не воздая твое́й, му́ченице, доблести,/ вселя́ет тя в селех Небе́сных я́ко неве́сту всенепорочную Свою́/ и радоватися со А́нгелы и с му́ченики сподо́бил есть.</p>
<p>Ми́лостивна, о страстоте́рпице, Судию всяческих - Христа́ сотвори́ мне, че́стная,/ мольба́ми твои́ми, пресла́вная,/ и прегреше́ний мои́х множество очи́стити/ Благоутробнаго при́сно молящи не престай, му́чеников удобре́ние.</p>
<p><red>Богоро́дичен:</red> Воплощься неизрече́нно от чистых Твои́х крове́й,/ я́ко со́лнце, яви́ся нам, Пречи́стая Ма́ти безневеетная,/ пре́жде всех век Отцу́ Собезначальный Сын/ и, тьму отгнав, просвети́ вся́ческая. </p>
<p>Свети́лен му́ченице.</p>
<p><red>Подо́бен:</red> Жены́, услы́шите:</p>
<p>Сосцев твои́х отъятие претерпела еси́, до́брая деви́це,/ и вся́ки иныя му́ки Христа́ ра́ди, страстотерпице,/ тем и в черто́г тя кра́сный всели́ твой Жени́х, сла́вная,/ ликующу со А́нгелы, де́во мученице Агафие.</p>
<p>Сла́ва, и ны́не, пра́здника.</p>
<p>На стихо́вне стихи́ры пра́здника (зри страни́цу 186) со стиха́ми пра́здничными: Ны́не отпуща́еши раба́ Твоего́, Влады́ко,/ по глаго́лу Твоему́, с ми́ром. Свет во открове́ние язы́ков/ и сла́ву люде́й Твои́х Изра́иля.</p>
</section>
