<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́на слу́жба, бде́нная, святи́теля Парфе́ния, епи́скопа Лампсаки́йскаго</p>
</title>
<p><red>На ма́лой вече́рни</red></p>
<p>Стихи́ры на 4, глас 5.</p>
<p><red>Подо́бен:</red> Ра́дуйся:</p>
<p>Радуйся, Богоносе Парфение,/ от младенства Иису́са возлюби́вый,/ чистото́ю Тому́ присвоивыйся,/ де́тскою ве́рою после́дствовавый,/ в простоте́ се́рдца послужи́вый Ему́/ и ра́зум соверше́ннейший от Него́ восприемый,/ и́мже просвети́л еси́ челове́ков умы́./ Темже и засту́пник наш яви́лся еси́,/ просяй нам ми́ра и велия ми́лости.  </p>
<p>Ра́дуйся, преблаженне Парфение,/ плач неуте́шный де́моном наведый:/ людие бо, им служи́вший иногда́,/ апостольски тобо́ю наученнии,/ поплеваша горды́ню их/ и Боголе́пно прославиша в ду́шах свои́х и телесех/ еди́наго и́стиннаго Христа́ Бо́га,/ подающаго ми́рови велию ми́лость. Ра́дуйся, преподо́бне Парфение,/ во́лею Христу́ сораспны́йся,/ страсте́й умерщвле́нием пострадавый,/ умерый всеконе́чно греху́,/ нетле́нию же и безсмертию воскресый/ и ангельски во плоти́ пожи́вый,/ мир чудесы просвеща́я/ и при́сно Господеви моляся/ даровати ми́рови мир и ду́шам на́шим велию ми́лость. </p>
<p><red>Сла́ва, глас 1:</red></p>
<p>Треблаженнейший о́тче,/ чистоты́ сокро́вище,/ погиба́ющих помо́щниче,/ даждь нам ру́ку помощи,/ и, грехми́ погружа́емых при́сно,/ от смертоносных глуби́н возведи́,/ и про́чее вре́мя живота́/ в покая́нии скончати нам помози́/ и от вечнаго гне́ва спасти́ся. </p>
<p>И ны́не, пра́здника: <red>Днесь</red> древле Моисе́ю:
<red> (зри страни́цу 26).</red>
</p>
<p><red>Аще</red> же отда́ние пра́здника бысть уже́, пое́м на И ныне, Богоро́дичен глас то́йже:</p>
<p>Мари́е Непоро́чная/ и ума́ всякаго превосходя́щая/ честне́йшая колесни́це,/ обдержи́ма мя мно́гими грехми́ и стесня́ема,/ к широте́ пока́яния настави мя/ всеси́льнейшим Твои́м предстательством,/ и́бо можеши, я́ко Ма́ти вся Могущаго.</p>
<p>На стихо́вне стихи́ры, глас 6.</p>
<p><red>Подо́бен:</red> Тридне́вен:</p>
<p>О́тче Парфение,/ по́стничества украше́ние/ и воздержа́ния венче,/ от злых воздержатися/ нам, лю́бящим тя/ и к тебе́ при́сно притека́ющим, дару́й.</p>
<p><red>Стих:</red> Священницы Твой облеку́тся в пра́вду,/ и преподобнии Твои возра́дуются.</p>
<p>Плакати ми дару́й,/ о́тче преподо́бне,/ о гресех мои́х непреста́нно,/ мучи́тельства же вражия/ и ра́бства страстнаго свободи́тися сподоби.</p>
<p><red>Стих:</red> Блаже́н муж, бояйся Го́спода,/ в заповедех Его́ восхощет зело́.</p>
<p>Па́стырю до́брый,/ прожени́ душегубныя звери,/ и́же ду́шу ско́рбную/ и люте смущаему,/ восхи́тити тща́тся, о чудотворче!</p>
<p>Сла́ва, глас и подо́бен то́йже:</p>
<p>Росо́ю Небе́сною,/ прохлади́ мое́ те́ло,/ воспале́нное люте уязвле́нием змии́ным,/ и а́да грехо́вна́го ослаби жже́ние
<red>. </red>
</p>
<p>И ны́не, пра́здника: На рука́х ста́рческих во дне́шний день:
<red>(зри страни́цу 222).</red>
</p>
<p>Или́ Богоро́дичен, глас и подо́бен то́йже: Никто́же, притека́яй к Тебе́,/ посра́млен от <red>Тебе</red>́ исхо́дит,/ Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>Тропа́рь пи́сан на вели́цей вече́рни. Сла́ва, и ны́не, пра́здника: Ра́дуйся, Благода́тная Богоро́дице Де́во:
<red> (зри страни́цу 223).</red>
</p>
<p>Или <red>Богоро́дичен:</red> Е́же от ве́ка утае́ное:</p>
<p><red>На вели́цей вече́рни</red></p>
<p>На Го́споди, воззва́х:
<red>стихи́ры на 6</red>
</p>
<p>А́ще ли попра́зднство и по́сле, пра́зднику стихи́ры 3 и свято́му 5, глас 1 (зри страни́цу 221).</p>
<p>И́ны стихи́ры, глас 4.</p>
<p><red>Подо́бен:</red> Я́ко до́бля:</p>
<p>Перстною плотию обло́жен,/ дух моли́твою́ воскрилял еси́/ и, к Бо́гу возносяся,/ горния доброты́ узрел еси́ сла́ву,/ отонудуже на тле́нную ми́ра сего́ красоту́/ и безу́мный мяте́ж челове́ческий ско́рбно взира́л еси́/ и, воздыха́я, сле́зы пролива́л еси́,/ в Небе́сное оте́чество пресели́тися жела́я.</p>
<p>Де́моном стра́шная твоя́ моли́тва/ вели́чия твоего́ вино́вна бысть,/ той бо све́том просвети́вся,/ ум Христо́в стяжа́л еси́/ и, еди́ное на потре́бу познавый,/ я́ко Мари́я при но́гу Иису́сову,/ неотто́рженною приседел еси́ любовию,/ неизглаго́ланная та́инства познава́я/ о спасе́нии душ на́ших.  </p>
<p>Вели́кую твою́ святы́ню/ всем возвеща́ют чудеса́ твоя́:/ ка́ко бо можаше челове́к гре́шник,/ сицевая зна́мения сотвори́ти?/ Вои́стину свят еси́, Парфение,/ и́бо и́мя твое́, я́ко со́лнца луча́,/ сквозе веко́в тьму блиста́ет,/ се бо прославля́ет Госпо́дь прославляющия Его́/ пред челове́ки и пред Отцем Свои́м.                   </p>
<p><red>Сла́ва, глас 8:</red></p>
<p>Емуже всего́ себе́ от младенства возложи́л еси́,/ <red>егоже</red> во уме́ твое́м при́сно обноси́л еси́,/ <red>егоже</red> ра́ди вся сла́дкая ми́ра отри́нул еси́,/ и́же святы́х Святе́йший Иису́с,/ огнь паля́щий творяй слу́ги Своя́,/ Той тебе́ пламень в се́рдце вложи́,/ те́рние страсте́й пожигающий,/ тьму же неразу́мия просвеща́ющий/ и всем ве́рным указу́ющий путь в Ца́рство Небе́сное.</p>
<p>И ны́не,пра́здника: И́же на Херуви́мех Носи́мый:
<red>(зри страни́цу 193).</red>
</p>
<p>Или́ Богоро́дичен, глас 8.</p>
<p>Та́же вход. Проки́мен дне и чте́ния три святи́тельская (зри страни́цы 413—415).</p>
<p>На лити́и стихи́ры, глас 6:</p>
<p><red>Днесь</red>, вернии,/ свяще́нное совершаим торжество,/ па́мять чтуще Парфения чуднаго,/ А́нгела бывша невеще́ственным житие́м,/ апо́стола, я́ко лесть и́дольскую упраздни́, проро́ка же, я́ко бу́дущая прозираше,/ добляго му́ченика, я́ко вся ра́дости ми́ра сего́ отверже,/ и плоть свою́ умертви́./ Темже и со дерзнове́нием мо́лится/ даровати ми́рови мир и ду́шам на́шим велию ми́лость.</p>
<p>Прииди́те, вси вернии, <red>Днесь</red>/ воспои́м вели́каго Парфения,/ и́же, я́ко облак све́тел и росоносен, нам яви́ся,/ пламень гне́ва небеснаго на грешныя/ сению свое́ю утиша́ющий,/ страсте́й же зной охлажда́ющий излия́нием умиленныя моли́твы/ и изсохшия на́ша сердца́ оживля́ющий,/ плоды́ же доброделания приноси́ти помога́ющий всем,/ с ве́рою и любовию притека́ющим к нему́. </p>
<p>Челове́ческое естество́/ я́ко вои́стину превосшедый,/ воздая́ние неизглаго́ланное восприял еси́,/ вся бо неду́ги челове́ков цели́ши,/ бе́сом же и и́мя твое́ еди́но губи́тельно бысть./ И ны́не Ангелов равностоятель яви́лся еси́,/ трисвятую Богови песнь вопия/ и моляся о ду́шах на́ших.</p>
<p><red>Сла́ва, глас 7:</red></p>
<p>Чистото́ю со́вести твое́й сия́я,/ сме́рти телесныя не страши́лся еси́,/ сего́ ра́ди и свои́х си всеконечно отве́ргся/ и апостольски <red>во языцех</red> благовествуя,/ просвети́л еси́ помраченныя челове́ки/ и Христови приве́л еси́ пре́жде диавольскую ло́витву./ Обаче не я́ко господствуяй, но я́ко служай,/ во обраще́нных тобо́ю пожи́л еси́,/ смире́нием и кротостию украшаемь;/ темже и Бог тебе́ превознесе/ и дарова тебе́ благода́ть моли́тися за ны.</p>
<p>И ны́не, пра́здника: Украси́ твой черто́г, Сио́не:
<red>(зри страни́цу 28).</red>
</p>
<p>Или́ И ны́не, Богоро́дичен, глас то́йже:</p>
<p>Под кров Твой, Влады́чице,/ вси земнороднии притекающе,/ вопием Ти: Богоро́дице, упова́ние на́ше,/ избави ны от безме́рных прегреше́ний/ и спаси́ ду́ши на́ша.</p>
<p>На стихо́вне стихи́ры, глас 6:</p>
<p><red>Подо́бен:</red> Всю отложи́вше:</p>
<p>Я́ко му́дрый строи́тель,/ не на песце́ самонадеянна,/ но на камени Христо́вы ве́ры/ дом добродетели смире́нием созида́л еси́,/ темже никая́же скорбь и теснота́,/ ни́же ко́е искуше́ние и беда́/ не возмогоша тебе́ поколебати/ и разлучи́ти от любве Го́спода твоего́,/ Емуже не престай моляся,/ о́тче наш Парфение,/ спасти́ и просвети́ти ду́ши на́ша.</p>
<p><red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>До́брою земле́ю твоего́ се́рдца/ се́мя любве Божия восприи́мь,/ от пути́ суетнаго отбега́л еси́/ и в безмо́лвии возращал еси́ дар,/ терпе́нием корени доброде́тели углубля́я в себе́,/ вся же собла́зны отревая моли́твою́./ Сего́ ра́ди и плод Боже́ственный принесл еси́,/ и́мже насыщаеши гладныя ду́ши на́ша.</p>
<p><red>Стих:</red> Честна́ пред Господем/ смерть преподобных Его́.</p>
<p>Вся пристра́стия мирска́я отрясл еси́, о́тче,/ ни име́ния когда́ стяжа́в,/ ни сла́достей жития вожде́лев,/ ни сла́вы суетныя возлюби́в./ Темже, егда́ тебе́ Госпо́дь возгласи́,/ ра́достно преше́л еси́ к Нему́/и в черто́зе агничем возлегл еси́,/ я́ко еди́н от пе́рвенцев земли́/ и блаже́нный сонасле́дник Христо́в,/ Емуже не престай моляся,/ о́тче Парфение чудне,/ спасти́ и просвети́ти ду́ши на́ша.</p>
<p><red>Сла́ва, глас то́йже:</red></p>
<p>Велие вои́стину чу́до зрим:/ ка́ко ты, в ми́ре живый/ и собла́зны отовсю́ду окруже́н,/ и́ноков равноангельныя доброде́тели испо́лнил еси́/ и, противу ду́хов зло́бы безплотных/ во пло́ти подвизався,/ тех кре́пость низложи́л еси́./ Темже и безсмертия сла́вою уве́нчанный от Подвигоположни́ка Иису́са,/ не престай моляся Тому́,/ о́тче пречудне Парфение,/ о и́же ве́рою и любовию чтущих тя.</p>
<p>И ны́не, пра́здника: Да отве́рзется дверь Небе́сная <red>Днесь</red>:
<red> (зри страни́цу 24).</red>
</p>
<p>Или <red>Богоро́дичен:</red> Творе́ц и Избави́тель мой:</p>
<p>На благослове́нии хле́бов тропа́рь свято́му два́жды, глас 4:</p>
<p>Пра́вило ве́ры и о́браз кро́тости,/ воздержа́ния учи́теля,/ яви́ тя ста́ду твоему́,/ я́же веще́й и́стина,/ сего́ ра́ди стяжа́л еси́ смире́нием высокая,/ нището́ю бога́тая,/ о́тче Парфение,/ моли́ Христа́ Бо́га/ спасти́ся ду́шам на́шим.</p>
<p>Таже пра́здника и́ли Богоро́дице Де́во:</p>
<p><red>На у́трени</red></p>
<p>На Бог Госпо́дь:
<red>тропа́рь святи́теля два́жды. Сла́ва, и ны́не, пра́здника или́ </red>Е́же от ве́ка:
</p>
<p>По 1-м стихосло́вии, седа́лен, глас 4:</p>
<p><red>Аще</red> и в молве́ пребыва́л еси́ плотию, я́ко па́стырь многопопечи́тельный,/ но от Бо́га мысли́ю не отлуча́лся еси́,/ и Той от <red>Тебе</red>́ никогдаже отступи́, о священне!/ Темже молимтися, о́тче Парфение,/ не остави нас, не́мощных,/ но привлецы на ны ми́лость Иису́сову/ и просвети́ на́ша смы́слы, прилоги стра́стными помраченныя.</p>
<p>Сла́ва, и ны́не, пра́здника: Младенствуеши ме́не ра́ди: (зри страни́цу 223).</p>
<p>И́ли Богоро́дичен, глас то́йже:</p>
<p>Услыши, Влады́чице, от болезненныя души́ вопиющаго раба́ Твоего́/ и мно́гих мои́х зол подаждь ми оставле́ние,/ Тебе́ бо има́м Предста́тельницу в день и нощь,/ избави, Богоро́дице, от огня́ геенскаго/ и постави мя одесну́ю Сы́на Твоего́ и Бо́га.</p>
<p>По 2-м стихосло́вии седа́лен, глас 1:</p>
<p>Погуби́х тала́нт мой, <red>егоже</red> приях, увы́ мне! что сотворю́?/ Где обрящу други́й?/ Ка́ко явлюся Владыце?/ Что ли отвещаю Ему́?/ К тебе́ убо притека́ю, святи́телю,/ да будеши засту́пник мой, с Богоро́дицею моляся Господеви/ дати ми оставление грехо́в и велию ми́лость.</p>
<p>Сла́ва, и ны́не, пра́здника: Сый со Отце́м на Престо́ле святе́м:
<red>(зри страни́цу 223).</red>
</p>
<p>И́ли Богоро́дичен, глас то́йже:</p>
<p>Управи, Чи́стая, окая́нную мою́ ду́шу, и ущедри ю,/ от мно́жества прегреше́ний во глубину́ поползшуюся поги́бели, Всенепорочная,/ и в час мя стра́шный, сме́ртный Ты исхити́ оглаголующих де́монов и всякия му́ки.</p>
<p>По полиеле́и седа́лен, глас 2:</p>
<p>Очи́ма мои́ма ослепи́хся,/ и тьма обдержи́т ду́шу мою́,/ и недоуме́нием лю́тым объят есмь,/ не имый же ктому же́зла по́мощи,/ о камение вы́ну претыкаюся,/ и нозе мои́ острупи́шася от язв,/ в ров же страсте́й впадох и, ка́ко изыти, не вем./ Помози́ у́бо ми, о́тче,/ изведи́ мя от се́ти се́я, ю́же врази́ составиша ми,/ буди́ же наста́вник мой,/ да си́це сподоблюся дости́гнути Горняго онаго Иерусалима, Ца́рства Небеснаго.</p>
<p>Сла́ва, и ны́не, пра́здника: <red>Днесь</red> Симео́н ста́рец во храм вхо́дит:
<red>(зри страни́цу 27). </red>
</p>
<p>И́ли Богоро́дичен, глас то́йже:</p>
<p>Богоро́дице, не презри́ мя, требующа заступления Твоего́,/ на Тя бо упова душа́ моя́, поми́луй мя.</p>
<p>Таже степе́нна, 1-й антифо́н, глас 4.</p>
<p>Проки́мен, глас 4: Честна́ пред Го́сподем/ смерть преподо́бных Его́.
<red>Стих:</red> Что возда́м Го́сподеви о всех, я́же воздаде́ ми.
<red>Ева́нгелие от Иоа́нна, зача́ло 35 от полу́. По 50-м псалме́ стихи́ра, я́же и на лити́и пе́рвая: </red><red>Днесь</red>, ве́рнии, свяще́нное соверша́им торжество́:
<red>Пе́рвый кано́н по уста́ву, пра́здника или́ Богоро́дицы, та́же святи́теля два кано́на. Кано́н пра́здника и пе́рвый кано́н святи́теля (зри страни́цу 224).</red>
</p>
<p>Ин кано́н святи́теля, глас 6.</p>
<p><red>Песнь 1</red></p>
<p><red>Ирмо́с:</red> Я́ко по суху, пешешествовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу, побе́дную песнь пои́м, вопияше.</p>
<p>Молебное тебе́ пе́ние предначиная, смущаюся, о́тче,/ ка́ко досто́йно есть воспевати тя./ Обаче е́же от любве приноше́ние мое́ приими и устне моя́ отве́рзи,/ я́ко да возвещу́ хвалу́ твою́, Парфение святи́телю.</p>
<p>Мо́ре страсте́й ты немокренно минул еси́, славне,/ от враг невреди́вся,/ и́хже ополче́ния во глубину́ преисподния низвергл еси́,/ поя́ Го́сподеви, сла́вно бо прославися.</p>
<p>Погуби́ супоста́ты, гонящия мя, чудоносче,/ се бо настизают уже́, и несть ми избавле́ния,/ <red>Аще</red> кто не защити́т мя от них/ и́ли абие не погря́знут, я́коже древле еги́птянов полцы.</p>
<p><red>Богоро́дичен:</red> Рождество́м Твои́м лесть бе́совскую́ упраздни́вшая,/ Многомощная Всемогущаго Ма́ти,/ и ме́не, враго́м прельща́ема, при́сно на брег спасе́ния возведи́,/ поющаго Господеви, сла́вно бо прославися.</p>
<p>Ин. <red>Песнь 3</red></p>
<p><red>Ирмо́с:</red> Несть свят,/ я́коже Ты, Го́споди Бо́же мой,/ вознесый рог ве́рных Твои́х, Бли́же,/ и утверди́вый нас на камени/ испове́дания Твоего́.</p>
<p>Обнища́вшее люте се́рдце мое́/ предетательством твои́м обогати́, святе,/ и́маши бо вои́стину велие к Бо́гу дерзнове́ние,/ я́ко Иису́сов подвижник доблий, Парфение. </p>
<p>Душа́ моя́ изнеможе в борениих и напастех/ и на гноищи страстнем ны́не низлежи́т,/ но да возведется от а́да преисподняго,/ си́лою же Божиею да препоя́шется, моли́ся, святи́телю.</p>
<p>Расшири́шася уста́ твоя́ на враги́ ро́да человеча,/ моли́тв бо твои́х не терпяще,/ я́ко огне́м опаляеми, стеняще, от <red>Тебе</red>́ бежаху./ Тем и е́же на нас неи́стовство их упраздни́.</p>
<p><red>Богоро́дичен:</red> Тебе́ Симео́н ду́шу ору́жию пройти глаголаше,/ е́же и сбыстся при Кресте́ Сы́на Твоего́./ Скорбем у́бо на́шим спострадати могу́щи,/ я́ко Сама́ тех вкуси́вшая горе́чи,/ услади́ их нам, Пречи́стая.</p>
<p>Седа́лен:</p>
<p>Испо́лнь Ду́ха Боже́ственнаго сый:
<red>(зри страницу 226).</red>
</p>
<p>Сла́ва, и ны́не, пра́здника: Роди́лся еси́ на земли́:
<red>(зри страни́цу 226).</red>
</p>
<p>Или Богоро́дичен, глас то́йже:</p>
<p>Ра́бски ны́не притека́ю к покро́ву Твоему́, Пренепо́рочная,/ избави мя, Богороди́тельнице, слия́ния страсте́й,/ я́ко безстрастия Виновнаго рождшая.</p>
<p>Ин. <red>Песнь 4</red></p>
<p><red>Ирмо́с:</red> Христо́с моя́ си́ла,/ Бог и Госпо́дь,/ че́стная Це́рковь/ Боголе́пно пое́т, взывающи,/ от смы́сла чиста́ о Го́споде празднующи.</p>
<p>На стра́жи пастырстей стоя́л еси́, иерарше,/ бо́дрым о́ком ста́до твое́ озира́я,/ во уны́нии спя́щих возбужда́я,/ заблуждающия возвраща́я,/ хи́щники же дале́че отгоня́я устраше́нием Бо́жественных глаго́л.</p>
<p>О пи́ще теле́сней небрегл еси́,/ Божия любве насыща́лся при́сно жела́нием ненасы́тным./ Моя́ бо пи́ща есть, вопиял еси́, досточудне, е́же твори́ти во́лю Го́спода моего́/ и де́ло Его́ соверши́ти.</p>
<p>Огра́да ми буди́ от всякаго прилога и напа́сти сопроти́вныя,/ да никако лукаваго снедию бу́ду,/ но да же́ртва сотворюся Богови прия́тная/ твои́ми, святе, моли́твами.</p>
<p><red>Богоро́дичен:</red> Очище́ния не тре́бующая, <red>Днесь</red> по зако́ну очищаешися/ и, Сы́на носящи, во храм входиши./ Сретает же Тебе́ Симео́н, вели́чие Тебе́ возвеща́я и скорбь несказа́нную.</p>
<p>Ин. <red>Песнь 5</red></p>
<p><red>Ирмо́с:</red> Божиим све́том Твои́м, Блаже,/ у́тренюющих Ти ду́ши любовию озари́, молюся,/ Тя ведети, Сло́ве Бо́жий,/ и́стиннаго Бо́га,/ от мра́ка греховнаго взывающа.</p>
<p>Нощь глу́бока́ греховнаго помраче́ния на мя нападе,/ но твои́ми, светоно́сче, моли́твами/ свет невечерний да возсияет ми,/ сто́пы моя́ на и́стинный путь направля́я.</p>
<p>Стра́ха ра́ди Божия дух любве в се́рдце твое́ прия́л еси́,/ па́стве твое́й спасе́ние породи́в,/ <red>Аще</red> же и мно́го болезновал еси́,/ обаче сугу́бо и возвесели́ тя всесладчайший Иису́с, Госпо́дь наш.</p>
<p>Мертвыя воскреси́л еси́,/ бе́сы изгна́л еси́ и вся челове́ков неду́ги целил еси́ в житии твое́м, чудотворче,/ но и ны́не притека́ющих к тебе́ спасаеши от всякаго озлобле́ния.</p>
<p><red>Богоро́дичен:</red> Безболе́зненно Христа́ Бо́га плотию рождшая,/ но и ма́терних скорбе́й не избе́гшая,/ на́ша, я́же в совлече́нии древняго челове́ка, боле́зни утиши́/и в новаго облещи́ся помози́ нам, Всепетая.</p>
<p>Ин. <red>Песнь 6</red></p>
<p><red>Ирмо́с:</red> Жите́йское мо́ре,/ воздвизаемое зря/ напа́стей бу́рею,/ к ти́хому пристаницу Твоему́ прите́к, вопию Ти:/ возведи́ от тли живо́т мой,/ Многоми́лостиве.</p>
<p>Бе́здну милосе́рдия Божия беззако́ний мои́х бе́здною преогорчи́х,/ и покры мя сень сме́ртная,/ ко Го́споду же воззрети отнюд не могу́,/ но моли́твами твои́ми, о́тче, ко исправле́нию жития да возведуся.</p>
<p>Смуще́ние помысл мои́х укроти́, святи́телю,/ тишину́ Боже́ственную, я́же в сердцы твое́м почившие,/ и мне низводя́ в ду́шу, пребогате.</p>
<p>В тимение страсте́й преслушанием я́коже низвергохся иногда́,/ та́ко, люте смири́выйся ны́не,/ на спасе́ния стези́ да возставляюся, о́тче Парфение, предста́тельством твои́м.</p>
<p><red>Богоро́дичен:</red> Поноше́ние нападе на ду́шу мою́,/ и ждах соскорбящаго, и не бе, и утеша́ющих и не обретох,/ у́бо к Тебе́ притека́ю, Богома́ти,/ да всеси́льным Твои́м умири́ши люте мя, обурева́ема,/ в приста́нище безстрастия наставляющи.</p>
<p>Конда́к святи́теля, глас 3.</p>
<p><red>Подо́бен:</red> Де́ва <red>Днесь</red>:</p>
<p>Чуде́с прия́л еси́ Боже́ственную благода́ть,/ Богомудре священне Парфение, чудотворче Богоносе,/ вся ве́рных стра́сти очища́я, ду́хи лука́вства, о́тче, изгоня́я./ Сего́ ра́ди тя воспева́ем, я́ко вели́каго таи́нника Божия благода́ти.</p>
<p><red>И́кос:</red></p>
<p>Чистото́ю, я́коже тайнови́дец и друг Христо́в Богосло́в Иоа́нн, умныя о́чи уясни́в,/ зрел еси́, Богомудре Парфение, сокрове́нная и та́йная,/ я́же познава́я, ми́ра непостоя́нная презре́л еси́,/ ни́како́же к сим прилепи́тися восхоте́л еси́,/ еще́ же и ча́да твоя́ от су́етных отвраща́л еси́,/ лу́чшим жела́нием тех разжизая;/ темже и по всей вселе́нней сла́вно бысть и́мя твое́,/ я́ко вели́каго таи́нника Божия благода́ти. </p>
<p>Ин. <red>Песнь 7</red></p>
<p><red>Ирмо́с:</red> Росодательну у́бо пещь/ соде́ла А́нгел/ преподо́бным о́троком,/ халде́и же опаля́ющее/ веле́ние Ббжие мучи́теля увеща вопити:/ бла́гословен еси́, Бо́же, оте́ц на́ших.</p>
<p>После́довал еси́ Христови всем се́рдцем твои́м по всем путе́м Его́ ско́рбным/ и за́поведи Его́ преступи́ли па́че всякаго зла у́боя́лся еси́./ Темже и яви́ тебе́ лице́ Свое́ возлюби́вый Тя,/ благослове́нный Бог оте́ц на́ших.</p>
<p>В седмери́цею разжженной пе́щи искуше́ний неврежден сохрани́выйся, о́тче Парфение,/ и ме́не из пламене греховнаго неопальна изми́,/ да па́ки в чудесех твои́х просла́вится благослове́нный Бог оте́ц на́ших.</p>
<p>Душею сокруше́нною и се́рдцем смире́нным Иисусови моли́твы принося́ в житии́ твое́м,/ добре́ услы́шан был еси́,/ у́бо и о мне ны́не помоли́ся,/ да ущедрит тя благослове́нный Бог оте́ц на́ших.</p>
<p><red>Богоро́дичен:</red> Огнь Божества́ во чре́ве неопально приемшая, Де́во,/ и ме́не приима́ти Сего́ Пло́ти и Кро́ви сподобля́й при́сно,/ да стра́сти моя́ попали́т благослове́нный Бог оте́ц на́ших.</p>
<p>Ин. <red>Песнь 8</red></p>
<p><red>Ирмо́с:</red> Из пламене преподо́бным росу́ источи́л еси́/ и праведнаго же́ртву водо́ю попали́л еси́:/вся бо твори́ши, Христе́, то́кмо, е́же хотети./ Тя превозно́сим во вся ве́ки.</p>
<p>Зла́та и бога́тства не поклони́лся еси́ куми́ру,/ сокро́вище се́рдца твоего́ в Бозе полага́я,/ нестяжание же возлюби́в, кротостию и нищелюбием преукраси́лся еси́, славне. </p>
<p><red>Аще</red> и препятия вы́ну полагаше тебе́ в до́брых твои́х делех князь тьмы,/ обаче никакоже тебе́ вреди́в,/ сам посрамляемь бы́вшие, всезлобный,/ и твое́ю, о́тче, моли́твою́ опаляемь.</p>
<p>Путь жития простра́нный,/ сладостию прельщающий нас, облича́й, мудре, я́ко лжи́вый/ и скорбь вели́кую нанося́щий ду́шам,/ я́ко да ра́достно сотвори́м узкаго пути́ терновное ше́ствие.</p>
<p><red>Богоро́дичен:</red> Двере Благослове́нная,/ Еюже спасе́ние в мир вни́де, Цари́це Блага́я,/ отве́рзи ми вхо́ды Небеснаго жи́тельства,/ преступле́нием заключенныя иногда́.</p>
<p>Ин. <red>Песнь 9</red></p>
<p><red>Ирмо́с:</red> Бо́га/ челове́ком невозмо́жно ви́дети/ на Него́ же не сме́ют чини́ Ангельстии взирати;/ Тобо́ю бо, Всечи́стая, яви́ся челове́ком/ Сло́во воплоще́нно,/ <red>егоже</red> величающе,/ с Небе́сными вои Тя ублажа́ем.</p>
<p>Святи́телей славо, о́тче Парфение,/ ученьми твои́ми низложи́вый иногда́ злославия вознесе́нную горды́ню,/ и мои́х страсте́й востание укроти́,/ смире́ние ми подая и се́рдце сокруше́нное.</p>
<p>Пощением кре́пким и моли́твою́/ ору́жие, бе́сом стра́шное, восприял еси́, о́тче,/ род бо сей ничи́м же, кро́ме сих, побежда́ется./ Темже и мне в добродетелех преуспевати подаждь.</p>
<p>Тро́ицы бо́дрый служи́телю и покая́ния проповедниче,/ уны́ния моего́ дремание отжени́/ и бодрствовати помози́ ми, святе Парфение,/ сего́ же прося́, моле́ние мое́ убо́гое скончаваю.</p>
<p><red>Богоро́дичен:</red> Всеблаженная Де́во/ и новыя благода́ти свяще́нный киво́те,/ заве́т Твой и обетова́ние ро́ду христиа́нскому помяни́/ и ско́ро по́мощи мне потщи́ся, молящу Ти ся.</p>
<p>Свети́лен:</p>
<p>Светоно́сное Иису́сово И́мя,/ возлю́бленное и вожделе́нное тебе́ от младаго во́зраста,/ новаго тя, Моисе́ю подобнаго, Богови́дца содела, во мрак таи́нственный входящаго./ Темже, Парфение небоявленне,/ и мою́ ду́шу, мра́ком грехо́вным покрове́нную,/ озари́ любве Иису́совы заре́ю/ и на безстрастия го́ру смире́нием возведи́.</p>
<p>Сла́ва, и ны́не, пра́здника: Ду́хом во святи́лищи предста́в, ста́рец:
<red>(зри страни́цу 35).</red>
</p>
<p>Или <red>Богоро́дичен:</red></p>
<p>Светоза́рная Божия палато/ и недоуме́нный Светодавца престо́ле, Ма́ти Безневестная,/ просвети́ ны све́том доброде́тели,/ да о́браз Бо́жий, помраче́нный страстьми́,/ па́ки сла́вою древлею просия́ет в нас,/ ве́рою и любовию Тя воспевающих.</p>
<p>На хвали́тех стихи́ры святи́теля на 4.</p>
<p><red>Аще</red> ли попра́зднство, пое́м ему́ 3 стихи́ры и свято́му 3.</p>
<p>Стихи́ры пра́здника, глас 2 (зри страни́цы 232—233).</p>
<p>Стихи́ры святи́теля, глас 8:</p>
<p>Не уче́нии то́кмо,/ но и делы Боже́ственными/ собира́л еси́ ста́до Христо́во,/ и́мже лю́ди науча́л еси́,/ таяжде сам твори́л еси́,/ о́браз быв добродетельнаго жития,/ и́го Иису́сово ра́достно нося́,/ темже ны́не блаженнаго поко́я/ наслаждаешися во Ца́рствии Бо́жии.</p>
<p>Увяда́ют пле́велы и́дольскаго злославия/ возсиявшу со́лнцу Христовыя про́поведи,/ апостольски тобо́ю возглаша́емыя,/ класы же благоверия прозябают,/ и жа́тва собира́ется в Небе́сную житницу,/ ея же неизриновеным обрести́ся и нам,/ мо́лим ти ся, Парфение Богоблаженне. </p>
<p>Не́бо, людски́ми грехи́ заключе́нное,/ дождь оби́льный пролива́ет,/ ни́вы и вся се́яния плод прино́сят,/ скорбнии лю́ди ра́дуются,/ Парфений чу́дный мо́лится,/ вси же, лику́юще, восхваля́ют его́/ и чу́дятся таково́й благода́ти,/ челове́ку дарованней от Бо́га.</p>
<p><red>Сла́ва, глас то́йже:</red></p>
<p>Тро́ицы поборниче сла́вный/ и держа́вы бе́совския низложи́телю,/ помози́ нам три све́тлыми добродетельми украшатися,/ ве́рою чи́стою, я́ко свети́льником путево́дным,/ и надеждею несумненною,/ лютаго отча́яния губи́тельною,/ соуз же соверше́нства святу́ю любо́вь,/ я́ко хлеб насущный, нам подаждь,/ о Парфение, о́тче наш,/ тебе́ бо дадеся благода́ть моли́тися за ны.</p>
<p>И ны́не, пра́здника и́ли Богоро́дичен, глас то́йже:</p>
<p>Влады́чице, приими́ моли́твы раб Твои́х/ и изба́ви нас/ от всякия ну́жды и печа́ли.</p>
<p>На литурги́и</p>
<p>Блаже́нны от кано́на пе́сни 3-я и 6-я. Проки́мен, глас 7: Честна́ пред Го́сподем смерть преподо́бных Его́.
<red>Стих:</red> Что возда́м Го́сподеви о всех, я́же воздаде́ ми?
<red>Апостол ко Евре́ем, зача́ло 335. </red>Аллилу́ия,
<red> глас 4: </red>Воззва́ша пра́веднии, и Госпо́дь услы́ша их.
<red>Стих</red>: Мно́ги ско́рби пра́ведным:
<red>Ева́нгелие от Луки́, зача́ло 24, или́ от Иоа́нна, зача́ло 36. Прича́стен: </red>В па́мять ве́чную бу́дет пра́ведник:
</p>
</section>
