<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го великому́ченика Фео́дора Стратила́та, и свята́го проро́ка Заха́рия Серпови́дца</p>
</title>
<p>На Го́споди, воззва́х:
<red>стихи́ры му́ченика 3 и проро́ка 3.</red>
</p>
<p>Стихи́ры му́ченика, глас 4.</p>
<p><red>Подо́бен:</red> Я́ко до́бля:</p>
<p>Страда́лец до́блественный,/ во́ин непобеди́м/ Ду́хом Святы́м показа́лся еси́,/ низложи́в бори́теля/ му́дростию слове́с твои́х/ и дел твои́х, му́дре, терпели́вными явле́ньми./ Те́мже прия́л еси́ венцы́ побе́дныя/ и с вы́шними ли́ки сочета́лся еси́,/ великому́чениче Фео́доре.</p>
<p>Боже́ственный столп был еси́/ благоче́стия, пребога́те,/ злочести́вых ка́пищ возгнуша́вся,/ и овча́ всесоверше́нно,/ и заколе́ние благоприя́тно/ закла́вшемуея тебе́ ра́ди, чи́сте приво́дим/ просла́вльшему святу́ю твою́ па́мять/ и чуде́с сокро́вище тя су́щим в ми́ре/ дарова́вшему, Фео́доре.</p>
<p>На крест воздвижен,/ и пло́ти стру́жеме,/ и о́стрыми стре́лами уязвля́емь,/ и на дре́ве протяза́емь,/ и мечи́ усека́емь,/ и вся́кими хитростьми́ боле́зней окружа́емь,/ непрекло́нен и непобеди́м яви́лся еси́/ си́лою на Кресте́ Пригвожде́ннаго,/ сла́ва му́чеников, Фео́доре.</p>
<p>И́ны стихи́ры проро́ка, глас 8.</p>
<p><red>Подо́бен:</red> Что вас нарече́м:</p>
<p>Име́я житие́ равноа́нгельно,/ со А́нгелы, Богоявле́ние, бесе́дуеши я́ве./ Те́ми у́бо я́же па́че ума́/ просвеща́я ум,/ образо́в чу́дных очище́ние,/ вели́ких тайн открове́ние,/ проро́ческое провеща́ние,/ духо́вное возновле́ние,/ моли́ спасти́ся душа́м на́шим.</p>
<p>А́нгел яви́лся еси́ зе́млен,/ на земли́ Небе́сныя собесе́дники име́в,/ зри́тель преми́рных виде́ний быв,/ свети́льник мы́сленный, свет облиста́ющ,/ масли́на, псало́мски рещи́, плодови́та,/ Богоде́йственно иска́пающи благочести́вым еле́й,/ моли́ спасти́ся ду́шам на́шим.</p>
<p>Наде́емаго обоже́ния наслажда́лся,/ я́ко проро́к и́стиннейший Бо́жий,/ и я́сно присносу́щныя насыща́яся сла́дости,/ и сла́ву неизглаго́ланную ви́дя,/ и доброты́ венцы́ укра́шен,/ о нас, пою́щих тя, моли́/ приле́жно, Богоприя́тне,/ спасти́ся душа́м на́шим.</p>
<p>А́ще есть пост, Сла́ва, и ны́не, Богоро́дичен и́ли Крестобогоро́дичен (пи́саны в 18-й день). А́ще ли несть поста́, пое́м и самогла́сен свята́го. <red>Сла́ва, глас 8:</red></p>
<p>Бо́жиих даро́в я́ко тезоимени́та/ и того́ насле́дника блаже́нства вси восхва́лим, ве́рнии,/ и ублажи́м по достоя́нию Фео́дора, до́бляго великому́ченика,/ вселе́нныя побо́рника,/ мо́лится бо Христу́ Бо́гу о ду́шах на́ших.</p>
<p>И ны́не, пра́здника, глас то́йже:</p>
<p>И́же на Херуви́мех носи́мый и пева́емый от Серафи́м,/ <red>Днесь</red> в Боже́ственное святи́лище по зако́ну прино́сим,/ на ста́рческих, я́ко на пре́столе, седи́т рука́х/ и от Ио́сифа прие́млет дары́ Боголе́пно,/ я́ко супру́г го́рличищ,/ нескве́рную це́рковь и от язы́к новоизбра́нныя лю́ди,/ голуби́на же два, птенца́,/ я́ко Нача́льник Ве́тхаго же и Но́ваго./ Е́же к Нему́ обеща́ния Симео́н коне́ц прие́м,/ благосло́вя Де́ву Ма́рию Богоро́дицу,/ страсте́й о́бразы, и́же из Ней, провозгласи́/ и от Него́ проша́ше отпуще́ния, вопия́:/ ны́не отпусти́ мя, Влады́ко, я́коже пре́жде возвести́ ми,/ я́ко ви́дех Тя, Первове́чнаго Све́та/ и Спа́са Го́спода христоимени́тым лю́дем.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Две́ри Небе́сныя, отве́рзитеся,/ Христо́с бо в це́рковь/ я́ко Младе́нец/ Мате́рию Де́вою/ Бо́гу и Отцу́ прино́сится.</p>
<p><red>Стих:</red> Ны́не отпуща́еши раба́ Твоего́, Влады́ко,/ по глаго́лу Твоему́, с ми́ром.</p>
<p>Угль, проявле́йся/ Боже́ственному Иса́ии, — Христо́с,/ я́ко клеща́ми,/ рука́ми Богоро́дицы/ ны́не ста́рцу дае́тся.</p>
<p><red>Стих:</red> Свет во открове́ние языко́в/ и сла́ву люде́й Твои́х Изра́иля.</p>
<p>Стра́хом же и ра́достию/ на рука́х Влады́ку/ Симео́н держа́,/ живота́ проша́ше разреше́ния,/ поя́ Богома́терь.</p>
<p><red>Сла́ва, глас 5:</red></p>
<p><red>Днесь</red> возсия́ па́че денни́цы/ че́стная па́мять страстоте́рпца Христо́ва,/ ве́рных сердца́ неви́димо просвеща́ющи/ и о́блаки душ отгоня́ющи/ де́йством и благода́тию Ду́ха./ К нему́же, мучениколю́бцы, воззове́м:/ ра́дуйся, и́же ве́рным я́влься Богодарова́нная благода́ть/ и чуде́с мно́жества простира́я к тебе́ притека́ющим, Фео́доре блаже́нне./ Христа́ непреста́нно моля́, не оскуде́й/ ве́чных благ получи́ти/ ве́рою соверша́ющим всечестну́ю па́мять твою́.</p>
<p>И ны́не, пра́здника, глас то́йже:</p>
<p>Ве́тхий де́ньми, младе́нствовав пло́тию,/ Ма́терию Де́вою в це́рковь прино́сится,/ Своего́ зако́на исполня́я обеща́ние./ Его́же Симео́н прии́м, глаго́лаше:/ ны́не отпуща́еши с ми́ром, по глаго́лу Твоему́, раба́ Твоего́,/ ви́дегда́ бо о́чи мой спасе́ние Твое́, Святы́й.</p>
<p>Тропа́рь му́ченика, глас 4:</p>
<p>Воинствосло́вием и́стинным, страстоте́рпче,/ Небе́снаго Царя́ воево́да предо́брый был еси́, Фео́доре,/ ору́жиями бо ве́ры ополчи́лся еси́ мудренно,/ и победи́л еси́ де́монов полки́,/ и победоно́сный яви́лся еси́ страда́лец./ Те́мже тя ве́рою/ при́сно ублажа́ем.</p>
<p>Сла́ва, и ны́не, пра́здника.</p>
<p>Ра́дуйся, Благода́тная Богоро́дице Де́во,/ из Тебе́ бо возсия́ Со́лнце Пра́вды — Христо́с Бог наш,/ просвеща́яй су́щия во тьме./ Весели́ся и ты, ста́рче пра́ведный,/ прие́мый во объя́тия Свободи́теля душ на́ших,/ да́рующаго нам воскресе́ние.</p>
<p><red>На у́трени</red></p>
<p>На Бог Госпо́дь:
<red>тропа́рь пра́здника, два́жды.</red>
</p>
<p>Сла́ва, му́ченика: И ны́не, пра́здника.</p>
<p>По 1-й стихоло́гии седа́лен, глас 3.</p>
<p><red>Подо́бен:</red> Красоте́ де́вства:</p>
<p>От Де́вы Тя воплоще́нна, Христе́, ра́дуяся, подъя́т свяще́нный Симео́н, —/ ны́не отпуща́еши, — вопия́, — раба́ Твоего́, Влады́ко./ А́нна же непорочная, проро́чица и сла́вная,/ ны́не испове́дание и пе́ние прино́сит Тебе́./ Мы же, Жизнода́вче, вопи́ем Ти:/ сла́ва та́ко благоволи́вшему.</p>
<p>Сла́ва, и ны́не, то́йже.</p>
<p>По 2-й стихоло́гии седа́лен, глас 8.</p>
<p><red>Подо́бен:</red> Свире́лей па́стырских:</p>
<p>Роди́лся еси́ на земли́, Собезна́чальный Отцу́,/ прине́слся еси́ в це́рковь, Непостижи́мый,/ ра́дуяся же, ста́рец на ру́ки Тя восприя́т, зовы́й:/ ны́не отпуща́еши, его́же посети́л еси́ по глаго́лу Твоему́,/ благоизво́ливый спасти́, я́ко Бог, род челове́ческий.</p>
<p>Сла́ва, и ны́не, то́йже:</p>
<p>Кано́н пра́здника, со ирмосо́м на 6, и святы́х два, на 8.</p>
<p>Кано́н му́ченика, глас 8.</p>
<p><red>Песнь 1</red></p>
<p><red>Ирмо́с:</red> Колесницегони́теля фарао́ня погрузи́,/ чудотворя́й иногда́/ Моисе́йский крестообра́зно порази́в/ и раздели́в мо́ре,/ Изра́иля же, беглеца́, пешехо́дца спа́се,/ песнь Бо́гови воспева́юща.</p>
<p>Боже́ственными я́ве све́тлостьми удобря́лся,/ страда́льческим ве́нцем священноукраша́емь/ и сла́вою облиста́емь Святы́я Тро́ицы,/ хва́лящия тя помина́й, вели́кий в му́ченицех Фео́доре.</p>
<p>Испо́лнь све́та, испо́лнь Боже́ственный благода́ти,/ нам возсия́ свяще́нная па́мять че́стных по́двиг твои́х,/ пресве́тлыми све́тлостьми озаря́ющи всех, благоче́стно тя почита́ющих,/ му́чениче страстоте́рпче Фео́доре.</p>
<p>И́дольстей одержа́щи бу́ри челове́чество,/ свяще́нный му́ченик, окормля́емь Креста́ Божественно́ю благода́тию, небу́рно преплы́в,/и в при́станища дости́же Небе́сная, ра́дуяся.</p>
<p><red>Богоро́дичен:</red> Две́ре Бо́жия, покая́ния две́ри ми, Де́во, отве́рзи,/ помышле́ньми Боже́ственными ду́шу мою́ просвети́/ и страсте́й отжени́ тя́жкия о́блаки,/ я́ко да почита́ю, радуяся, и должно́ ублажа́ю Тя.</p>
<p>Кано́н проро́ка, глас 8.</p>
<p><red>Песнь 1</red></p>
<p><red>Ирмо́с:</red> Пои́м Го́сподеви,/ прове́дшему лю́ди Своя́ сквозе́ Че́рмное мо́ре,/ я́ко Еди́н сла́вно просла́вися.</p>
<p>Име́я Светода́вца, твоя́ послу́шающа мольбы́,/ просвеще́ние ми пода́ждъ, Заха́рие, проро́че пречу́дный.</p>
<p>Укра́шен добро́тами Боже́ственныя красоты́,/ А́нгелов доброты́ зри́ши душе́вною чистото́ю.</p>
<p>Испо́лнен святы́ни ангелоподо́бныя све́тлости я́ко сый, Богому́дре,/ соглаго́лющия А́нгелы и просвеща́ющия име́л еси́,/ Богопости́жне.</p>
<p><red>Богоро́дичен:</red> Разреши́ся кля́тва Е́вы прама́тере, Всенепоро́чная,/ Христа́ бо ро́ждши, благослове́ньми мир обогати́ла еси́.</p>
<p>Ин. <red>Песнь 3</red></p>
<p><red>Ирмо́с:</red> Утвержде́н в нача́ле Небеса́ ра́зумом/ и зе́млю на во́дах основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́,/ Еди́не Человеколю́бче.</p>
<p>Я́ко лев, дерзну́в, посреди́ суди́ща стал еси́,/ возвеща́я спаси́тельное сло́во, досажда́я злочести́вым, пропове́дая и́стину/ и облича́я лжу безбо́жия, Фео́доре.</p>
<p>Мучи́тель, уди́влься твоему́ му́жеству, му́дре,/ ско́тскою я́ростию подви́гся, жи́лами волу́ями неща́дно ураня́ет тя, Фео́доре,/ ме́рзким истука́нным сокруше́ние соде́лавша.</p>
<p>Му́жеским по́мыслом я́звеныя ка́пли,/ я́ко во́лны морски́я, Богому́дре, отри́нул еси́,/ Креста́ бла́годатию укрепля́емь/ и венцено́сец Боже́ственнаго Ду́ха си́лою явля́яся.</p>
<p><red>Богоро́дичен:</red> Сотвори́ вои́стинну Тебе́ вели́чие и́же от <red>Тебе</red>́ рожде́йся Госпо́дь,/ и ро́ди вси Тя, Бо́жию Ма́терь, сла́вят.</p>
<p>Ин</p>
<p><red>Ирмо́с:</red> Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь,/ несть пра́веден, па́че Тебе́, Го́споди.</p>
<p>Вы́шняя благода́ть тебе́ осени́/ промышле́ния несказа́ннаго Боже́ственно окормле́ние,/ святы́ми А́нгелы науча́ющи, прему́дре блаженне, и просвеща́ющи.</p>
<p>Боже́ственней бла́гости наказу́яся,/ научи́лся еси́, пребога́те, я́ко пречи́ст, плодови́т жи́ти Бо́жественным свяще́нием/ во гра́де всеосвяще́ннем.</p>
<p>Стена́ незы́блема,/ утвержде́ние лю́дем Богому́дрым был еси́, Го́споди,/ и ду́шам спасе́ние,/ я́коже дре́вле провозвести́ проро́к чу́дный.</p>
<p><red>Богоро́дичен:</red> Рождество́ нетле́нно и пречи́сто, Богоро́дице,/ Твое́ чревоноше́ние мир изба́ви от тли и сме́рти,/ Спа́са бо родила́ еси́, Сло́во Присносу́щное.</p>
<p>Конда́к и и́кос пра́здника.</p>
<p>Седа́лен му́ченика, глас 8.</p>
<p><red>Подо́бен:</red> Прему́дрости:</p>
<p>Боже́ственное всеору́жие восприи́м и и́дольскую лесть низложи́в,/ А́нгелы воздви́гл еси́ восхвали́ти по́двиги твоя́,/ Боже́ственною бо любо́вию ум распали́в, на о́гненную смерть до́блественно дерзну́л еси́./ Те́мже тезоимени́тно прося́щим тя дае́ши Боже́ственная дарова́ния, страстоте́рпче Фео́доре./ Сего́ ра́ди вопие́м ти:/ моли́ Христа́ Бо́га прегреше́ний оставле́ние дарова́ти/ пра́зднующим любо́вию па́мять твою́.</p>
<p>Сла́ва проро́ка, глас 3.</p>
<p><red>Подо́бен:</red> Красоте́ де́вства:</p>
<p>Впряжены́ колесни́цы ви́дел еси́,/ пра́вимы руко́ю всех Бо́га, безпло́тныя слуги́,/ Заха́рие чу́дне,/ с ни́миже ра́дуяся, я́ко проро́к приснопа́мятный,/ моли́ напра́витися к пути́ Боже́ственнаго ра́зума/ ве́рою несомне́нною соверша́ющим па́мять твою́ всесвяще́нную.</p>
<p>И ны́не, пра́здника, глас 1.</p>
<p><red>Подо́бен:</red> Лик А́нгельский:</p>
<p>Сый со Отце́м на престо́ле святе́м,/ прише́д на зе́млю, от Де́вы роди́ся/ и Младе́нец бысть, ле́ты Сый неопи́сан./ Его́же прии́м Симео́н на ру́ки, ра́дуяея, глаго́лаше:/ ны́не отпуща́еши, Ще́дре, возвесели́в раба́ Твоего́.</p>
<p>А́ще есть пост, Сла́ва, и ны́не, Богоро́дичен; а́ще среда́ или́ пято́к, Крестобогоро́дичен. Пи́саны в 28-й день.</p>
<p>Ин. <red>Песнь 4</red></p>
<p><red>Ирмо́с:</red> Ты моя́ кре́пость, Го́споди,/ Ты моя́ и си́ла,/ Ты мой Бог,/ Ты мое́ ра́дование,/не оста́вль не́дра О́тча/ и на́шу нищету́ посети́в./ Тем с проро́ком Авва́кумом зову́ Ти:/ си́ле Твое́й сла́ва, Человеколю́бие.</p>
<p>Име́я Христа́ внутрь себе́, блаже́нне, веща́юща,/ Ликини́еву горды́ню низложи́л еси́ словесы́ му́дрыми./ Се вои́стинну, му́чениче, обличи́л еси́ премно́гое безу́мие/ и де́лы пресла́вными зря́щия удиви́л еси́,/ страда́льче доблему́дренне Фео́доре.</p>
<p>Пове́шен быв беззако́нием мучи́теля, и ногтьми́ истерза́емь,/ и обагре́н ка́плями, му́чениче, непра́ведно излива́емых крове́й твои́х,/ умерщвле́ния дебельства́ и тли совле́кл еси́ ри́зы, преблаже́нне Фео́доре.</p>
<p><red>Богоро́дичен:</red> Лука́вое грехо́в мои́х рукописа́ние Боже́ственным копие́м, Пречи́стая, расто́ргни,/ пробо́дшим Боже́ственная ре́бра вочелове́читися из Тебе́, Де́во, восхоте́вшаго,/ и в кни́зе мя написа́ти спаса́емых моли́ся,/ без ума́ от Бо́га уда́льшася.</p>
<p>Ин</p>
<p><red>Ирмо́с:</red> Из горы́ приосене́нныя, Сло́ве, проро́к,/ Еди́ныя Богоро́дицы,/ хотя́ща воплоти́тися Богови́дно усмотри́/ и со стра́хом славосло́вяще си́лу Твою́.</p>
<p>Еди́но у́бо просвеща́тельное существо́ чести́, в со́лнцех же тре́х определя́емо,/ в су́щая проше́ствиями мно́жимо,/ я́ве науча́еши, всеблаже́нне.</p>
<p>Колесни́ца Бо́жия быв, проро́че, колесни́цы зря разли́чны А́нгельския,/ обходи́ти вся сподо́бился еси́, со благочи́нием иду́щия.</p>
<p>С вященноле́пно многосве́тлый све́щник,/ о́браз зри́ши Боже́ственнаго светозаре́ния,/ смотря́еши же, всеблаже́нне, Всеви́дца,/ И́мже вся́ческая спаса́ются.</p>
<p><red>Богоро́дичен:</red> О́браз Твоего́ чи́стаго Рождества́ Богови́днии проро́цы проначерта́ют,/ многови́дно прообрази́вше и разли́чно гада́ньми Богому́дрии.</p>
<p>Ин. <red>Песнь 5</red></p>
<p><red>Ирмо́с:</red> Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чу́ждая тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</p>
<p>Просвеща́емь заре́ю, му́чениче, Боже́ственнаго Ду́ха и распаля́емь Христо́вою любо́вию,/ опаля́еме пло́ти неради́л еси́, ни ощути́л еси́ боле́зни, ни вмени́л еси́ му́ки,/ Небе́сными наде́ждами пита́емь.</p>
<p>И́го Влады́ки нося́ на вы́и преле́гкое,/ о́лова тя́готою, страстоте́рпче преблаже́нне, отягче́н,/ не преклони́лся еси́ отню́д, ни поколеба́лся еси́,/ ни́же победи́лся еси́, во́ине до́блий Фео́доре.</p>
<p>С Небесе́ пригласи́в тя Преблаго́е Сло́во, де́рзостна сотвори́,/ Его́же си́лою го́рькия боле́зни претерпе́л еси́ беззако́ннующих, му́чениче Христо́в,/ и му́ки и ну́жную, сла́вне, смерть.</p>
<p><red>Богоро́дичен:</red> Пребыва́ти мя цела́, непрело́жна стоя́ния лу́чшаго,/ но пра́ве ше́ствующа и Богоуго́дная де́юща, Блага́я, умоли́,/ Блага́го ро́ждши Сло́ва, нас безеловеси́я изба́вльшаго.</p>
<p>Ин</p>
<p><red>Ирмо́с:</red> От но́щи неве́дения/ Богове́дением просвети́вый концы́,/ просвети́ мя у́тром человеколю́бия Твоего́, Го́споди.</p>
<p>Чи́стым се́рдцем и ума́ прови́дя острото́ю страсть Спа́сову,/ достоле́пно блажи́тся.</p>
<p>Преесте́ственно святы́й ра́дуйся, Сио́не,/ проро́к пред повелева́ет,/ гряде́т Царь твой, пра́веден и спаса́яй кро́тостию.</p>
<p>Проро́ков сла́ва,/ Богоглаго́ливых муже́й благоле́пие/ мир озаря́ет проро́чества светло́стию.</p>
<p><red>Богоро́дичен:</red> Де́вы Рождество́м обнови́в нас, свободй пе́рвых согреше́ний,/ нас ра́ди быв Челове́к.</p>
<p>Ин. <red>Песнь 6</red></p>
<p><red>Ирмо́с:</red> Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Страсть Безстра́стнаго вообража́я, распя́лся еси́, сла́вный му́чениче,/ пригвозди́вся на дре́ве, преблаже́нне, и подо́бник Влады́це был еси́,/ разреши́вшаго Кресто́м челове́ческия стра́сти во́лею.</p>
<p>Пове́шен, я́ко а́гнец, на дре́ве, и стре́лами состре́лян, блаже́нне,/ и оче́с зени́цы избоде́н, и уязвле́н по всему́ телеси́,/ уязви́л еси́ враго́в сердца́ копием боле́зней твои́х.</p>
<p>Пото́пы безме́рных мук,/ ко хра́мине припре́вшеся, му́чениче, твое́й души́, не поколеба́ша се́я:/ на недви́жимем бо ка́мени утверди́ся просия́вшаго от Де́вы/ и челове́ческий род просве́щшаго.</p>
<p><red>Богоро́дичен:</red> Мари́е, всего́ ми́ра Госпоже́,/ я́ко Го́спода всех ро́ждши, вра́жия рабо́ты мя изба́ви,/ и того́ муче́ния исхи́ти, и спаси́ мя,/ на Тя несомне́нно упова́ющаго.</p>
<p>Ин. Ирмо́с то́йже.</p>
<p>Сый проро́ческаго испо́лнь вдохнове́ния, бу́дущих ра́зума па́че естества́ научи́вся,/ по́слан был еси́ пропове́дати благода́ть бу́дущую,/ день же креста́ ве́домый Го́сподеви, Богоприя́тне.</p>
<p>Ра́зумом духо́вным укра́шен,/ даро́в су́щих па́че ума́ сподо́бился еси́,/ А́нгельская явле́ния, и чи́ны, и веща́ния, и сла́вы ви́дев, пребога́те,/ чу́дным науча́ющия и Боже́ственным та́йнам.</p>
<p>Свещу́ доброде́телей стяжа́в, просвеще́нием Богоразу́мия сия́еши,/ таи́нственную провозвеща́я свещу́,/ е́юже па́че словесе́ Сло́ва воплоще́ние я́вится Боголе́пне от Сио́на,/ Заха́рие, проро́че Богоприя́тне.</p>
<p><red>Богоро́дичен:</red> Поста́вивый Не́бо пока́за Тя Не́бо слове́сное, Богоро́дице,/ доброту́. Иа́ковлю возлюби́в,/ и из чре́ва Твоего́ Божества́ Со́лнце возсия́ пло́тски,/ и мир уясни́л есть благода́тию.</p>
<p><red>Конда́к, глас 2.</red></p>
<p><red>Подо́бен:</red> Вы́шних ища́:</p>
<p>Му́жеством души́ в ве́ру оболки́йся/ и глаго́л Бо́жий, а́ки копие́, в ру́ку взем,/ врага́ победи́л еси́, му́чеников преве́лий Фео́доре,/ с ни́ми Христу́ Бо́гу моля́ся не преста́й о всех нас.</p>
<p><red>И́кос:</red></p>
<p>Страда́льцев пресве́тлую доброту́,/ прииди́те вси, пе́сненными венцы́, ве́рнии, Фео́дора венча́ем,/ дар бо Бо́жий вели́к ми́ру яви́ся сия́ньми чуде́с,/ врага́ бо победи́в Велиа́ра страда́нии че́стными,/ одождя́ет вме́сто кро́вных ка́плей исцеле́ний то́ки,/ с си́ми у́бо все́ми ра́дуется Христу́ и дае́т мир неоску́ден./ Тем вопие́м Ему́:/ моли́ непреста́нно о всех нас.</p>
<p>Ин. <red>Песнь 7</red></p>
<p><red>Ирмо́с:</red> Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пе́щи ра́дованною ного́ю,/ я́ко во цве́тнице, лику́юще, поя́ху:/ благослове́н еси́ Бо́же оте́ц на́ших.</p>
<p>Глаго́лаше, ра́дуяся вели́чия Вседержи́телева,/ те́мже уди́вльшеся, зря́щий, пре́лести оста́виша мучи́тельство/ и ве́рою вопия́ху:/ благослове́н еси́, Бо́же оте́ц на́ших.</p>
<p>Плени́цами прему́дрых твои́х слове́с, преблаже́нне,/ ра́дуяся, улови́л еси́ из глубины́ неразу́мия приступа́ющия/ и Боже́ственны му́ченики соде́лал еси́, Фео́доре, пою́щия:/ благослове́н еси́, Бо́же оте́ц на́ших.</p>
<p>В темни́це к дре́ву тя свя́зана А́нгел свят, прише́д, разреши́,/ дерзнове́ние дая и укрепля́я тя велегла́сно вопи́ти, Фео́доре:/ благослове́н еси́, Бо́же оте́ц на́ших.</p>
<p><red>Богоро́дичен:</red> Ме́не, жи́вша в ле́ности/ и презре́вша святы́я Твоя́ зако́ны и честны́я Твоя́, Христе́, за́поведи,/ уще́дри и спаси́ Ро́ждшия Тя ра́ди,/ я́ко Благоде́тель Бог и Многоми́лостив.</p>
<p>Ин</p>
<p><red>Ирмо́с:</red> О́троцы евре́йстии в пе́щи/ попра́ша пла́мень дерзнове́нно/ и на росу́ огнь преложи́ша, вопию́ще:/ благослове́н еси́, Го́споди Бо́же, во ве́ки.</p>
<p>По всей земли́ твое́, проро́че, изы́де веща́ние Богодохнове́нное/ и глаго́л твои́х си́ла, вопи́ющих:/ благослове́н еси́, Го́споди Бо́же, во ве́ки.</p>
<p>Весь вы́шними заря́ми просвеще́н,/ бу́дущая ви́дел еси́, я́ко су́щая./ Те́мже, пребога́те, вопия́л еси́:/ благослове́н еси́, Го́споди Бо́же, во ве́ки.</p>
<p><red>Богоро́дичен:</red> Пе́сньми почита́ю Тя, Де́во, поче́тшую род челове́ческий,/ безче́стием лю́тым пе́рвее осужде́нный:/ благослове́н, Всечи́стая, Плод Твоего́ чре́ва.</p>
<p>Ин. <red>Песнь 8</red></p>
<p><red>Ирмо́с:</red> Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасены́, сия́ ви́дев,/ Творцу́ и Избави́телю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Све́тло подвиза́вся, врага́ победи́л еси́,/ и потре́бль во́инства его́ ору́жии ве́ры./ Те́мже побе́дным ве́нцем увя́злся еси́, поя́ Влады́це:/ о́троцы, благослови́те, свяще́ницы, воспо́йте,/ лю́дие, возноси́те во вся ве́ки.</p>
<p>По распя́тии, сла́вне, по стра́сти блаже́нней,/ по безме́рных ра́нах, блаже́нне,/ Бо́гу вы́ю твою́ приклони́л еси́, му́чениче му́дре,/ ме́чем че́стная глава́ твоя́ усечена́ бысть,/ зовы́й Влады́це:/ о́троцы, благослови́те, свяще́ницы, воспо́йте,/ лю́дие, превозноси́те во вся ве́ки.</p>
<p>Свяще́нное, Фео́доре, и многострада́льное те́ло твое́ исто́чник исцеле́ний ве́рным бысть,/ из него́же почерпа́ют благоче́стное притека́ющий разреше́ние страсте́й и ду́ты спасе́ние,/ вопию́ще Влады́це:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен:</red> Умерщвле́нную оживи́, па́дшую возста́ви,/ уязвле́нную ду́шу мою́ исцели́,/ ум мой умири́,/ напа́стей во́лны укроти́, Де́во, и вопию́ща мя спаси́:/ о́троцы, благослови́те, свяще́нницы, воспо́йте,/ лю́дие, превозноси́те Го́спода во вся ве́ки.</p>
<p>Ин</p>
<p><red>Ирмо́с:</red> На горе́ святе́й просла́вльшася/ и в купине́ огне́м Присноде́вы Моисе́ови та́йну я́вльшаго,/ Го́спода по́йте/и  превозноси́те во вся ве́ки.</p>
<p>Сио́не, горо́, гра́де святы́й, ра́дуйся зело́, —/ Боже́ственный Заха́рия, А́нгелов собесе́дник, повелева́ет, —/ и ты весели́ся, Иерусали́ме, во вся ве́ки.</p>
<p>Заха́рие проро́че, красу́йся, испо́лньшаяся ви́дя словеса́,/ я́же предглаго́лал еси́, Ду́хом просвеща́емь,/ Го́спода пою́щим и превознося́щим Его́ во ве́ки.</p>
<p>Посреди́ гор присе́нных ви́дел еси́ стоя́щия А́нгелы,/ и́же над все́ми промы́шленное науча́ющия тя, сла́вный проро́че,/ песносло́вящия Христа́ во ве́ки.</p>
<p><red>Богоро́дичен:</red> Ра́дуйся, престо́ле огнезра́чный Госпо́день,/ ра́дуйся, две́ре невеще́ственнаго сия́ния,/ ра́дуйся, о́блаче ле́гкий, я́же Со́лнце Пра́вды возсия́вшая ми́ру,/ Чи́стая Богороди́тельнице.</p>
<p>Ин. <red>Песнь 9</red></p>
<p><red>Ирмо́с:</red> Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/и чре́во Твое́ бысть простра́ннейшее Небе́с;/ тем Тя, Богоро́дицу,/ А́нгелов и челове́к чинонача́лия велича́ют.</p>
<p>Освяти́л еси́, Богому́дре мучениче, сам себе́/ поже́ршемуся А́гнцу и Бо́гу на́шему,/ возвы́сився, я́ко всесожже́ние благово́нно, к Нему́,/ и свяще́нно возложе́ние, и соверше́нна и чиста́ благоприя́тна же́ртва./ Те́мже тя восхваля́ем и по до́лгу ублажа́ем.</p>
<p>Я́ко у́тро, я́ко день светоза́рен, яви́лся еси́, Фео́доре, со́лнце,/ све́тлыми твоего́ страда́ния луча́ми и чудесы, всеблаже́нне, подсо́лнечную благоче́стно просвеща́я/ и отгоня́ тьму пре́лести и страсте́й на́ших, Фео́доре.</p>
<p>Совокупи́лся еси́ со А́нгелы пло́тию,/ безпло́тныя враги́ побе́ждь,/ и со страда́льческими ли́ки весели́шися всегда́,/ и с ни́ми Боже́ственную песнь Тро́ице возглаша́вши, Фео́доре треблаже́нне,/ свети́льниче це́ркве и страстоте́рпцев удобре́ние.</p>
<p>Земля́ положе́нием твоего́ честна́го, Фео́доре, телесе́ освяща́ется,/ Не́бо же ра́дуется, дух твой свяще́нный стяжа́в;/ всегда́ челове́цы, па́мять твою́ че́стную творя́ще,/ моле́бно про́сим тя мо́литвенника о нас, преблаже́нне.</p>
<p><red>Богоро́дичен:</red> Боголюби́вая Де́во,/ Блага́го моли́ спасти́ мя от скверн всех,/ я́звы се́рдца моего́ омы́вши покая́нием чи́стым и пла́чем сле́зным,/ да Тя ублажа́ю и велича́ю, Пренепоро́чная.</p>
<p>Ин</p>
<p><red>Ирмо́с:</red> Тя, Неискусобра́чную Ма́терь Бо́га Вы́шняго,/ Тя, па́че ума́ ро́ждшую сло́вом вои́стинну Бо́га,/ вы́шшую Пречи́стых сил,/ немо́лчными славословле́нии велича́ем.</p>
<p>Вся́ко чу́вство оста́вив,/ уму́ Боже́ственному и чисте́йшему, всему́дре, светоно́сен предстои́ши,/ о ми́ре моли́твы творя́./ Те́мже вси тя, Заха́рие, блажи́м.</p>
<p>Глаго́лом         после́дующе         твои́х         у́стен, Богоявле́ние,/ Го́спода призыва́ем./ И́мже спа́саеми, я́ко и́стины тя проро́ка и пропове́дника, Заха́рие,/ благоче́стно блажи́м.</p>
<p>Ми́лостива соде́лай твои́ми моли́твами Вла́дыку,/ свяще́нный и благознамени́тый пра́здник твой, Богодохнове́нне,/ ве́рою соверша́ющим и тя любо́вию чту́щим,/ я́ко проро́ка и Богоглаго́льника и́стиннейша.</p>
<p><red>Богоро́дичен:</red> Бе́здну чуде́с Тя и дарова́ний, Богоро́дице, пучи́ну, Чи́стая, веду́ще и я́ве зна́юще,/ в Твое́ предста́тельство, наде́ющеся, притека́ем/ и спе́шно к Твоему́ кро́ву прибега́ем.</p>
<p>Свети́лен му́ченика.</p>
<p><red>Подо́бен:</red> Ду́хом во святи́лищи:</p>
<p>Полки́ враго́в и де́монов на́глости до конца́ низложи́л еси́/ и кончи́ну прия́л еси́, Фео́доре блаже́нне, ве́ры ра́ди Зижди́теля твоего́,/ я́ко свиде́тель и́стины, спаса́вши всех от вся́ких скорбе́й и вреда́ чужда́го.</p>
<p>Сла́ва, и ны́не, пра́здника.</p>
<p>На стихо́вне стихи́ры пра́здника, глас 1.</p>
<p><red>Подо́бен:</red> Всехва́льнии:</p>
<p>Я́ко вои́стинну пресве́тлый/ Бо́жий ковче́г, Чи́стая,/ очище́ние <red>Днесь</red> Христа́ прине́сши,/ в це́рковь вно́сит/ и че́стно полага́ет/ на ру́ки Симео́на Богому́драго,/ те́мже освяти́шася/ святы́х ны́не свята́я/ и Еди́ному Свято́му сра́дуются.</p>
<p><red>Стих:</red> Ны́не отпуща́еши раба́ Твоего́, Влады́ко,/ по глаго́лу Твоему́, с ми́ром.</p>
<p>Просла́вися <red>Днесь</red>,/ Христа́ Симео́н, я́ко угль,/ Боголе́пно прие́м,/ и облобыза́ет, очи́щь устне́,/ испове́дается же, и ра́дуется,/ и про́сит отпуще́ния./ Того́ у́бо вси, благоче́стно/ ны́не ублажа́юще,/ немо́лчными пе́сньми почита́ем.</p>
<p><red>Стих:</red> Свет во открове́ние языко́в/ и сла́ву люде́й Твои́х Изра́иля.</p>
<p>Дверь одушевле́на, Чи́стая Де́ва/ <red>Днесь</red> Царя́ и Го́спода,/ Его́же внутрь име́яше,/ в це́рковь вно́сит, две́рьми входя́ща,/ дре́вле та́йно затворе́нными на земли́./ Те́мже, лику́юще пред лице́м Ея́ вси,/ Боже́ственными пе́сньми Ту восхва́лим.</p>
<p>Сла́ва, святаго, глас 8:</p>
<p>Страда́льческий соста́вив по́двиг,/ на пре́лесть му́жествовал еси́, Фе́одоре:/ огневеща́нным язы́ком твои́м посрами́л еси́ Ликини́ево безчелове́чество./ Те́мже и, со А́нгелы ра́дуяся, блаже́нне,/ моли́ Христа́ Бо́га,/ я́ко да Ми́лостив бу́дет нам в день Су́дный.</p>
<p>И ны́не, пра́здника, глас 5:</p>
<p>Испыта́йте писа́ния,/ я́коже рече́ во Ева́нгелиих Христо́с Бог наш,/ в них бо обрета́ем Того́, ражда́ема/ и пелена́ми повива́ема, в я́слех полага́ема/ и мле́ком пита́ема,/ обреза́ние прие́млюща и Симео́ном носи́ма,/ не мне́нием, ни привиде́нием, но и́стиною ми́рови я́вльшася,/ к Нему́же возопии́м:/ Преве́чный Бо́же, сла́ва Тебе́.</p>
<p>На литурги́и</p>
<p>Блаже́нны пра́здника, песнь 8-я и свята́го, песнь 6-я. Проки́мен, глас 7: Возвесели́тся пра́ведник о Го́споде/ и упова́ет на Него́.
<red>Стих:</red> Услы́ши, Бо́же, глас мой, внегда́ моли́ти ми ся к Тебе́.
<red>Апо́стол к Тимофе́ю, зача́ло 292. </red>Аллилу́ия, глас
<red>4: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.
<red> Ева́нгелие от Матфе́я, зача́ло 36. Прича́стен: </red>В па́мять ве́чную бу́дет пра́ведник:
</p>
</section>
