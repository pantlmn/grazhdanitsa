<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Свята́го свяще́нномученика Харала́мпия, епи́скопа Магнези́йскаго</red>
</p>
</title>
<p>
<red>На</red> Го́споди, воззва́х:
<red>стихи́ры, глас 6.</red>
</p>
<p>
<red>Подо́бен:</red> Всю отложи́вше:
</p>
<p>Весь, от ю́ности возложи́вся Влады́це,/ Сего́ возжела́л еси́ и Того́ стопа́м после́довал еси́;/ очи́стився же вся́кия страсте́й скве́рны,/ Боже́ственною благода́тию обогати́лся еси́/ твори́ти исцеле́ния/ и чудоде́йствовати пресла́вная./ И му́ченик был еси́,/ вся́кими прило́ги муче́ний непрекло́нен пребы́в/ си́лою поже́ршагося на Кресте́./ Его́же приле́жно мо́ли/ о ду́шах на́ших.</p>
<p>Гвоздьми́ пригвожда́емо/ твое́ блаже́нное те́ло терпели́вное,/ страда́льче Харала́мпие, и непобеди́мое,/ душу́ непрело́жну и ум некра́домь соблю́д сокруша́емь/ Боже́ственное бо жела́ние тя, сла́вне,/ бога́тно распаля́ше/ и терпе́ти мук вся́кий вид поуща́ше,/ му́чениче страстоте́рпче,/ Христо́вых страда́ний о́бщниче./ Его́же со дерзнове́нием мо́ли/ о ду́шах на́ших.</p>
<p>Ра́дость пресве́тлую,/ и пречестну́ю сла́ву,/ пострада́в, насле́довал еси́/ и ве́чнующее ра́дование,/ свяще́нниче преподо́бие, страда́льче честны́й,/ во́ине до́блественный,/ и́же во́инства и ополче́ния змии́на/ крове́й твои́х тече́ньми я́ве потопи́л еси́, благода́тию/ и Боже́ственною моли́твою́/ ме́ртвыя воздви́гл еси́ и́стинно,/ со дерзнове́нием моля́ся/ о ду́шах на́ших.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Подо́бен то́йже</red>:
</p>
<p>Уязвле́ннаго мя/ разбо́йническими де́монов нахо́ды/ и лежа́ща всего́ неде́йственна, Всенепоро́чная,/ на пути́ всегда́ нестоя́ннаго жития́,/ и ми́лости тре́бующа,/ вско́ре посети́,/ вино́ возлия́вши и еле́й/ на неисце́льныя ра́ны,/ и ко благоздра́вию возведи́,/ я́ко да Тя сла́влю/ и любо́вию по до́лгу воспою́ вели́чия Твоя́,/ Чи́стая Еди́на Ма́ти Де́во.</p>
<p>
<red>Крестобогоро́дичен.</red>
</p>
<p>
<red>Подо́бен то́йже:</red>
</p>
<p>Ору́жие, я́коже рече́ Симео́н,/ се́рдце Твое́ про́йде,/ Пречи́стая Влады́чице,/ егда́ узре́ла еси́ из Тебе́ возсия́вшаго/ неизрече́нным сло́вом,/ от беззако́нных я́ко осужде́на возноси́ма на Крест,/ о́цет и же́лчь вкуша́юща,/ в ре́бра же пробода́ема,/ и ру́це и но́зе пригвожда́емы,/ и, рыда́ющи, восклица́ла еси́, ма́терски вопию́щи:/ что сие́, Ча́до сладча́йшее,/ но́вое та́инство?</p>
<p>
<red>Тропа́рь свято́му, глас 4.</red>
</p>
<p>
<red>Подо́бен</red>: Ско́ро предвари́:
</p>
<p>Я́ко столп избра́нный Це́ркве Христо́вой/ и свети́льник присносве́тлый всея́ вселе́нныя,/ прему́дре показа́ся, Харала́мпие,/ возсия́ в ми́ре муче́нием,/ разруши́ и́дольское мракобе́сие, блаже́нне,/ сего́ ра́ди яви́ся предста́тель Христу́,/ моли́ся спасти́ся нам.</p>
<p>
<red>Кано́н, глас 6.</red>
</p>
<p>
<red>Песнь 1</red>
</p>
<p>
<red>Ирмо́с</red>: Я́ко по суху́, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу, побе́дную песнь пои́м, вопия́ше.
</p>
<p>С  ли́ки ше́ствуя ве́село в мы́сленных Небе́сных се́лех/ и сия́я све́том невече́рним,/ изба́ви мя от страсте́й моли́твами твои́ми, му́дре, я́ко да пою́ тя.</p>
<p>Светоно́сная твоя́ па́мять со́лнечная облиста́ет дарова́ния/ и просвеща́ет ве́рно в ней чту́щия  тя,/ ра́дости пресве́тлыя вои́стинну,/ му́чениче тезоимени́те.</p>
<p>Крове́й твои́х ка́плями сла́ное неве́рия мо́ре потопи́л еси́,/ река́ благоче́стия был еси́,/ Христо́ву напоя́ющи вои́стинну Це́рковь при́сно.</p>
<p>
<red>Богоро́дичен</red>: Грехо́в бу́ря, и помышле́ний проти́вныя во́лны,/ и страсте́й наше́ствия на мне преидо́ша,/ но Твое́ю, Богоро́дице Де́во,/ держа́вною моли́твою спаси́ мя.
</p>
<p>
<red>Песнь 3</red>
</p>
<p>
<red>Ирмо́с</red>: Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.
</p>
<p>Несть отню́д изрещи́ чуде́с мно́жества, я́же соде́лал еси́,/ еще́ в жи́зни ходя́ и к Бо́гу преше́д,/ страстоте́рпче му́чениче досточу́дне.</p>
<p>Си́лою Боже́ственною укре́плься,/ некре́пкую на́глость беззако́нных низложи́л еси́,/ я́коже во́ин кре́пок, Харала́мпие страда́льче,/ я́ко ору́жник Боже́ственнаго ополче́ния.</p>
<p>Крове́й исте́кшия то́ки твоего́ телесе́/ весь нече́стия пла́мень и лю́тое запале́ние угаси́ша,/ сла́дости же пото́к тебе́ исхода́таиша.</p>
<p>
<red>Богоро́дичен</red>: Святы́х Свята́го Бо́га родила́ еси́, Всесвята́я,/ свя́тости храм я́вльшися чист и дверь, е́юже Еди́н Христо́с про́йде,/ спаса́яй челове́чество.
</p>
<p>
<red>Седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:
</p>
<p>Столп незы́блен Це́ркве,/ свети́льник неугаси́мый вселе́нныя, страстоте́рпче, яви́лся еси́, Харала́мпие,/ и, просия́в со́лнца светле́е, и́дольскую отгоня́еши тьму́,/ му́чениче сла́вне,/ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственная была́ еси́ ски́ния Сло́ва,/ Еди́на Всечи́стая Де́во Ма́ти,/ чистото́ю А́нгелы превозше́дшая,/ па́че всех мене́  персть бы́вша, оскверне́на пло́тскими прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная  А́гница Сло́ва, нетле́нная Де́во Ма́ти,/ на Кресте́ зря́ши пове́шена из Не́я без боле́зни прозя́бшаго,/ Матероле́пно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с</red>: Христо́с моя́ си́ла,/ Бог и Госпо́дь,/ честна́я Це́рковь/ Боголе́пно пое́т, взыва́ющи,/ от смы́сла чи́ста о Го́споде пра́зднующи.
</p>
<p>Кра́сен был еси́, пома́зався кро́вию честна́го муче́ния/ и добро́тами сего́ украси́вся, Харала́мпие,/ страда́льцев украше́ние и утвержде́ние.</p>
<p>Де́монская ка́пища твои́м сокруши́л еси́, страстоте́рпче, му́жеством,/ храм тебе́ сама́го Свята́го Ду́ха и терпе́ния нело́жнаго столп показа́л еси́ и о́браз.</p>
<p>На высоту́ возне́сше руце, сла́вне,/ тьмы предстате́ле твоя́ ре́бра строга́ху ноготьми́,/ ве́чное и́стинно исхода́таивше тебе́ наслажде́ние.</p>
<p>
<red>Богоро́дичен</red>: Кре́пость моя́ и пе́ние мое́, Христо́с Бог, из Тебе́ возсия́вый,/ премно́жеством, Чи́стая, бла́гости изба́ви ны пе́рваго преступле́ния.
</p>
<p>
<red>Песнь 5</red>
</p>
<p>
<red>Ирмо́с</red>: Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя веде́ти, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.
</p>
<p>Боже́ственную страсть/ нас ра́ди стра́сти претерпе́вшаго тве́рдо, му́чениче Христо́в, подража́в,/ терпи́ши во все́м те́ле, сла́вне,/ гвозде́й пригвожде́ния до́блественне.</p>
<p>Безслове́сие гони́телей,/ Сло́во, Собезнача́льное Отцу́, исправля́я, прему́дре,/ сло́во безслове́сным я́ве влага́ет,/ разреши́ти от юз тя повелева́юща.</p>
<p>Рожны́ пронзе́н, уязви́л еси́ се́рдце лю́таго земноро́дных бори́теля/ копие́м му́жества и терпе́ния твоего́,/ Богому́дре страстоте́рпче досточу́дне.</p>
<p>
<red>Богоро́дичен</red>: Боже́ственным сия́нием Твои́м, Блага́я, омраче́нную мою́ ду́шу сластьми́ просвети́,/ и ко спасе́ния стезя́м наста́ви,/ я́же Еди́на, Спа́са Христа́ ро́ждшая.
</p>
<p>
<red>Песнь 6</red>
</p>
<p>
<red>Ирмо́с</red>: Жите́йское мо́ре,/ воздвиза́емое зря/ напа́стей бу́рею/ к ти́хому приста́нищу Твоему́ прите́к, вопию́ Ти:/ возведи́ от тли живо́т мои́,/ Многоми́лостиве.
</p>
<p>Свети́льник был еси́, страда́ний твои́х све́том просвеща́я концы́:/ испове́дуеши и́мя Христо́во пред мучи́тели,/ страстоте́рпче Христо́в пресла́вне.</p>
<p>Боже́ственныя распаля́емь огне́м любве́,/ росо́ю ве́ры злоче́ствующих угаси́л еси́ запале́ние,/ Христо́ва чудеса́ неве́рным показу́я, досточу́дне.</p>
<p>Жи́зни жела́я безсме́ртныя,/ плотска́я, Харала́мпие, умертви́л еси́ страстна́я движе́ния/ и мо́литво́ю ме́ртвыя возста́вил еси́, воспева́ющия во всех тя просла́вльшаго.</p>
<p>
<red>Богоро́дичен</red>: Страсте́й мя коле́блющася сопроти́вными прило́ги, Ма́ти Бо́жия, утверди́,/ я́ко безстра́стия ро́ждши Исто́чник,/ к Тебе́ бо прибего́х, челове́ком вели́кому прибе́жищу.
</p>
<p>
<red>Конда́к, глас 8.</red>
</p>
<p>
<red>Подо́бен:</red> Я́ко нача́тки:
</p>
<p>Подо́бствовав благода́тию свяще́нства, сла́вне,/ Це́рковь светло́ украси́л еси́ Боже́ственным страда́нием,/ е́же за Христа́ прия́л еси́ до́блественно, ра́дуяся, Харала́мпие,/ честны́й свети́льниче всеми́рный, осиява́яй концы́,/ я́ко непобеди́мый.</p>
<p>
<red>И́кос:</red> Па́стыря, Христа́ Бо́га на́шего, я́ко А́гнца, на зе́млю благоволи́вшаго прийти́,/ грехи́ взе́млющаго и неду́ги всех поне́сшаго, равнообразова́в, му́чениче свя́те,/ ду́шу за о́вцы положи́л еси́, возвеща́я Его́ стра́сти./ Тем <red>Днесь</red> вси пое́м тя пе́сньми, я́ко непобеди́ма.
</p>
<p>
<red>Песнь 7</red>
</p>
<p>
<red>Ирмо́с:</red> О́троцы  в  Вавило́не/ пе́щнаго пла́мене не убоя́шася,/ но, посреде́ пла́мене вве́ржени, ороша́еми, поя́ху:/ благослове́н еси́, Го́споди Бо́же оте́ц на́ших.
</p>
<p>Приобща́яся му́кам и огне́м опаля́емь, страстоте́рпче Христо́в,/ я́ко зла́то чи́сто, быв/ и свяще́нно возложе́ние Христо́во был еси́.</p>
<p>Моли́тв твои́х росо́ю пребеззако́ннующих пещь угасе́, му́дре,/ и изба́влен был еси́, песнопоя́ Сотво́ршему:/ благослове́н еси́, Го́споди Бо́же оте́ц на́ших.</p>
<p>Ополче́нием страда́ний дре́во яви́лся еси́ высокора́слено,/ соосеня́ющо ве́рныя от пла́меннаго греха́, зову́щия:/ благослове́н еси́, Го́споди Бо́же оте́ц на́ших.</p>
<p>
<red>Богоро́дичен</red>: Ра́дость прие́мшая в Пречи́стем чре́ве твое́м, Богоро́дице Чи́стая,/ весе́лия се́рдце мое́ испо́лни,/ печа́ль отгоня́щи страсте́й, Присноде́во.
</p>
<p>
<red>Песнь 8</red>
</p>
<p>
<red>Ирмо́с</red>: Из пла́мене преподо́бным росу́ источи́л еси́/и пра́веднаго же́ртву водо́ю попали́л еси́,/вся бо твори́ши, Христе́, то́кмо е́же хоте́ти./ Тя превозно́сим во вся ве́ки.
</p>
<p>Тече́нии крове́й нака́паемь, ран добро́тою украша́емь,/ победи́тельным благоле́пно ве́нцем удо́брен, Бо́гу предста́л еси́, му́чениче.</p>
<p>Мук о́блацы не покры́ша му́жества твоего́, му́чениче, и до́блестей,/ гони́телей не омрачи́ сопротивле́ние твоего́ пресве́тлаго, Богому́дре,/ терпе́ния.</p>
<p>Свяще́нник же и му́ченик непобеди́м,/ во́ин добль и столп непоколеби́м,/ утвержде́ние ве́рных, нече́стия противобо́рец,/ вои́стинну яви́лся еси́, Богому́дре страстоте́рпче.</p>
<p>
<red>Богоро́дичен</red>: Вся́ческая сотвори́вый Боже́ственным хоте́нием,/ восхоте́в, во чре́ве Твое́м всели́ся, Чи́стая, истле́вшия ны обнови́ти хотя́./ Его́же превозно́сим во вся ве́ки.
</p>
<p>
<red>Песнь 9</red>
</p>
<p>
<red>Ирмо́с</red>: Бо́га/ челове́ком невозмо́жно ви́дети,/на Него́же не сме́ют чини́  А́нгельстии взира́ти./ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными вои́ Тя ублажа́ем.
</p>
<p>Ни о́гнь, ни меч, но ни́же смерть,/ ни гоне́ние, ни ско́рбь, ни глад,/ ни́же беда́, ни мук вся́ких умышле́ние/ возмо́же от любве́ Бо́жия вои́стинну отлучи́ти тя сотво́ршаго,/ страда́льче досточу́дне.</p>
<p>Строга́ньми ногте́й умерщвле́ния совле́к ри́зы,/ оде́ждами от крове́й тебе́, страстоте́рпче, украси́л еси́,/ те́мже со дерзнове́нием, му́чениче непобеди́ме,/ всех Владыце и Бо́гу, ра́дуяся, предстои́ши.</p>
<p>Ра́дости полна́ и Боже́ственныя све́тлости пода́тельна, Харала́мпие, па́мять твоя́ ми́ру возсия́,/ страсте́й зи́му отгоня́щи, вся просвеща́ющи,/ ю́же пра́зднующе, обрета́ем прегреше́ний очище́ние моли́твами твои́ми.</p>
<p>
<red>Богоро́дичен</red>: Страсте́й бу́ря  смуща́ет мя,/ и сласте́й погружа́ет треволне́ние, Веенепоро́чная,/ Ко́рмчия Христа́ ро́ждшая, ру́ку ми по́мощи простри́/ и спаси́ мя, Еди́на спасе́ние ве́рно блажа́щих Тя.
</p>
<p>
<red>Моле́бный кано́н свято́му священному́ченику Харала́мпию</red>
</p>
<p>
<red>Пое́мый во вся́кой ско́рби и душе́вном обстоя́нии, его́же </red>
<red>краегране́сие:</red> Священному́чениче, буди́ вои́стинну ско́рый предста́тель.
</p>
<p>
<red>Тропа́рь, глас 4.</red>
</p>
<p>
<red>Подо́бен:</red> К Богоро́дице приле́жно:
</p>
<p>Cтрастоте́рпцу Харала́мпию присту́пим/ и о́бразу его́ поклони́мся, от се́рдца вопию́ще:/ му́чениче Харала́мпие и о́тче,/ от вся́каго обстоя́ния и всех бед свои́х раб изба́ви нас,/ в це́ркве твоея́ вы́ну пребыва́ющих.</p>
<p>
<red>Сла́ва, глас то́йже.</red>
</p>
<p>
<red>Подо́бен:</red> Вознесы́йся на Крест:
</p>
<p>Пострада́вый му́жески и му́ченический наде́вый вене́ц,/ священному́чениче пресла́вне Харала́мпие,/ свободи́ раб твои́х от губи́тельства и вся́каго зла,/ напа́стей и бед, свя́те,/ с любо́вию твое́ призыва́ющих чу́дное и́мя.</p>
<p>
<red>И ны́не, <red>Богоро́дичен:</red></red>
</p>
<p>Не умолчи́м никогда́, Богоро́дице,/ си́лы Твоя́ глаго́лати недосто́йнии,/ <red>Аще</red> бо Ты не бы предстоя́ла, моля́щи,/ кто́ бы нас изба́вил от толи́ких бед?/ кто́ же бы сохрани́л до ны́не свобо́дны?/ Не отсту́пим, Влады́чице, от <red>Тебе</red>́,/ Твоя́ бо рабы́ спаса́вши при́сно от вся́ких лю́тых.</p>
<p>
<red>Песнь 1</red>
</p>
<p>
<red>Ирмо́с</red>: Во́ду проше́д, я́ко су́шу/ и еги́петскаго зла избежа́в,/ израильтя́нин вопия́ше:/Изба́вителю и Бо́гу на́шему пои́м.
</p>
<p>Сый во мно́зех напа́стех, губи́тельстве и бе́дах вся́ческих,/ к тебе́ с ве́рою вопию́,/ да изба́влюся моли́твами твои́ми, Харала́мпие.</p>
<p>Ка́пища и́дольская разру́шив, це́рковь Бо́жию узре́,/ исто́чниче ты чудотво́рный,/ гони́телю па́губных и напа́стей отверга́ющий, Харала́мпие.</p>
<p>Я́ко же́ртва и му́ченик Христо́в, име́я дерзнове́ние,/ моли́твами изба́ви нас па́губных и зол, и бед,/ напа́сти отверга́ющий, Харала́мпие.</p>
<p>
<red>Богоро́дичен</red>: Еди́ну Неискусому́жную и Чи́стую мо́лим Тя, раби́ Твои́,/ губи́тельства, вреда́ да изба́ви.
</p>
<p>
<red>Песнь 3</red>
</p>
<p>
<red>Ирмо́с</red>: Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.
</p>
<p>Лю́тых неду́г и бед волна́ми/ от грех пои́стине вся ниспа́ли есмы́ в лука́вое,/ но те́плыми моли́твами нас свободи́, Боже́ственный Харала́мпие.</p>
<p>Изнемога́ющих от губи́тельнаго  -  це́льба,/ беду́ прия́вших  -  бы́строе заступле́ние и печа́лующихся ра́дость./ Те́мже нас моли́твами свободи́, Боже́ственный Харала́мпие.</p>
<p>От боле́зней вся́ческих, помышле́ний бесо́вских,/ скорбе́й, па́губы лю́той, бед злых/ всех нас свои́ми моли́твами свободи́, Боже́ственный Харала́мпие.</p>
<p>
<red>Богоро́дичен</red>: От поги́бели, зол, Пречи́стая,/ вся́ческаго вреда́, па́губы и обстоя́ния/ Харала́мпия мольба́ми и Твои́ми моли́твами всех нас свободи́,/ Де́во Богоневе́стная.
</p>
<p>Спаси́ от напа́стей раб свои́х, страстоте́рпче,/ я́ко вси тя при́сно нарица́ем,/ я́ко моли́твенника к Бо́гу и избави́теля.</p>
<p>Призри́ благосе́рдием, Всепе́тая Богоро́дице,/ на мое́ лю́тое телесе́ озлобле́ние/ и исцели́ души́ моея́ боле́знь.</p>
<p>
<red>Тропа́рь, глас 2:</red>
</p>
<p>Моли́твами твои́ми ко Го́споду/ от зол, бед, напа́стей свободи́/ ве́рно к тебе́ прибега́ющих/ и сете́й изба́ви вра́жиих,/ ве́лий страстоте́рпче Харала́мпие.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.
</p>
<p>Слугу́ тя равноа́нгельна и испове́дника/ Христо́с тя пока́за/ и боле́зней цели́теля, ве́лий Харала́мпие.</p>
<p>Изнемога́ющаго мя исцели́,/ в напа́стех су́ща мя исхи́ти/ и свободи́ твои́ми моли́твами, ве́лий Харала́мпие.</p>
<p>Возвели́чи Госпо́дь тя в ми́ре,/ благода́ть пода́л еси́ всем исцели́ти неду́ги,/ ве́лий Харала́мпие.</p>
<p>
<red>Богоро́дичен</red>: Цели́тельницу Тя разуме́ем,/ от зол, губи́тельства и обстоя́ния/ изба́ви нас мо́литва́ми Твои́ми к Бо́гу, Пречи́стая Богоро́дице.
</p>
<p>
<red>Песнь 5</red>
</p>
<p>
<red>Ирмо́с</red>: Просвети́ нас повеле́нии Твои́ми, Го́споди,/ и мы́шцею Твое́ю высо́кою/Твой мир пода́ждь нам,/ Человеколю́бче.
</p>
<p>Прибега́ем к тебе́ от коне́ц всего́ ми́ра вси,/ и́же в напа́стех су́ще,/ моли́твами твои́ми изба́ви от сих, му́чениче Харала́мпие.</p>
<p>Со чи́ны святы́х всех, свя́те,/ бесе́дуя пря́мо Христу́,/ от бед мя изба́ви, му́чениче Харала́мпие.</p>
<p>Весь в напа́стех, в па́губах и в зле пребыва́ю,/ от вся́ких бед твои́ми мольба́ми мя изба́ви, му́чениче Харала́мпие.</p>
<p>
<red>Богоро́дичен</red>: Я́ко страшна́ нам та́йна Су́днаго дне, Влады́чице,/ тре́петом ве́лиим содержи́т и ужаса́ет,/ но моли́твами Харала́мпия изба́ви, Пречи́стая, Всенепоро́чная, осужде́ния нас.
</p>
<p>
<red>Песнь 6</red>
</p>
<p>
<red>Ирмо́с</red>: Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.
</p>
<p>Струя́ми ты мно́гими исцели́ злы́я па́губы губи́тельство,/ и из мно́гих напа́стей и бед бу́ри мя изыми́/ и, молю́ся, твои́ми моли́твами утиши́ ю, Харала́мпие.</p>
<p>Осени́ благода́тию ду́шу  мою́, свя́те,/ оче́са ра́зума и се́рдца к све́ту Христо́вых дел твое́ю моли́твою, всеблаже́нне, приведи́/ и, молю́ся, неи́стия тле́ние утиши́, му́чениче Харала́мпие.</p>
<p>Нетле́нное сокро́вище тя ве́дахом и исто́чник сый це́льбы, всеблаже́нне,/ я́ко из тебе́ излия́ется благода́ть исцеля́ти неду́ги,/ и, молю́ся, твои́ми моли́твами утиши́ я, Харала́мпие.</p>
<p>
<red>Богоро́дичен</red>: Неневе́стная Богоро́дице, Госпоже́,/ бед и напа́стей па́губу Харала́мпия те́плыми мольба́ми разори́/ и, молю́ся, зло́е тле́ние утиши́ , Всепе́тая.
</p>
<p>Изба́ви от напа́стей раб свои́х, страстоте́рпче,/ и от па́губы страсте́й к тебе́ прибега́ющия,/ я́ко Боже́ственный ко Христу́ моли́твенниче.</p>
<p>
<red>Богоро́дичен</red>: Пречи́стая, я́же чрез сло́во Сло́во неистолко́ванно напосле́док ден ро́ждшая,/ я́ко иму́щая ма́тернее дерзнове́ние,/ моли́ Христа́ Бо́га о нас.
</p>
<p>
<red>Конда́к, глас 6.</red>
</p>
<p>
<red>Подо́бен:</red> Предста́тельство христиа́н:
</p>
<p>Я́ко му́ченик и испове́дник цвет,/ двойны́м венце́м Христо́с тя увенча́,/ возвели́чив безчи́сленными чудесы́ на земли́,/ но я́ко благода́ть Госпо́дню явля́я нам,/ ве́рно к тебе́ прибега́ющим,/ да́руй мир, помози́ в напастех и лю́тых бе́дах,/ святе́йший Харала́мпие.</p>
<p>
<red>И абие проки́мен: </red>Честна́ пред Го́сподем/ смерть преподо́бных Его́.
<red>Стих:</red> Что возда́м Го́сподеви о всех/ я́же воздаде́ ми?
<red>Ева́нгелие от Луки́, зача́ло 106, и а́бие, <red>Сла́ва, глас 2:</red></red>
</p>
<p>Страсто́терпца моли́твами поми́луй,/ очи́сти мно́жество мои́х прегреше́ний.</p>
<p>
<red>И ны́не, <red>Богоро́дичен:</red></red>
</p>
<p>Богоро́дицы моли́твами поми́луй,/ очи́сти мно́жество мои́х прегреше́ний.</p>
<p>
<red>По 50-м псалме́ стихи́ра, глас 6.</red>
</p>
<p>
<red>Подо́бен:</red> Все отло́жше:
</p>
<p>Ве́лий Харала́мпие,/ святи́телю Го́спода/ кровь твою́ честну́ю,/ ю́же ты излия́ за ве́рныя,/ Христу́ принесе́  за бли́жния своя́,/ в боле́знех и в злых неду́зех су́щих,/ и за предстоя́щих людий, тебе́ моля́щихся,/ я́ко избы́ти печа́ли и благода́ти сподо́битися,/ темже просла́вятся пра́ведники со А́нгельскими чи́ны.</p>
<p>
<red>Песнь 7</red>
</p>
<p>
<red>Ирмо́с</red>: От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще: I отце́в Бо́же, благослове́н еси́.
</p>
<p>Изба́витися неви́димых и ви́димых враг, борю́щих нас, всеблаже́нне,/ умоли́ Христа́ твои́ми, священному́чениче Харала́мпие, моли́твами.</p>
<p>Труда́ми твои́ми благи́ми разори́ и́долом зло́е служе́ние,/ Христо́с же тебе́ благода́ть чуде́с дарова́л есть/ исцеля́ти боле́зни твои́ми, священному́чениче Харала́мпие, моли́твами.</p>
<p>Мно́жество правосла́вных, одержи́мии печа́льми от злых,/ к тебе́ с благоче́стием и с любо́вию возопию́т,/ да изба́ви лю́тых твои́ми, священному́чениче Харала́мпие, моли́твами.</p>
<p>
<red>Богоро́дичен</red>: Спасти́ от напа́стей, бед всю́ду и злых, нас, бли́жних свои́х,/ Христа́ Ро́ждшую ти́хо умоли́/ твои́ми, священному́чениче Харала́мпие, моли́твами.
</p>
<p>
<red>Песнь 8</red>
</p>
<p>
<red>Ирмо́с</red>: Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.
</p>
<p>И́же чуде́с у Го́спода благода́ть взя́вый,/ боле́знь и па́губу изгони́ мольба́ми твои́ми, Харала́мпие преблаже́нне.</p>
<p>Вверг твои́х раб лука́вый в многоразли́чныя неду́ги лю́тыя,/ но сих изгони́, Харала́мпие преблаже́нне.</p>
<p>Пото́к неду́г, и па́губ, и напа́стей,/ и зло́е обстоя́ние изгони́ мольба́ми твои́ми, Харала́мпие преблаже́нне.</p>
<p>
<red>Богоро́дичен</red>: Всяк вред душ и теле́с/ и вся́кую злу́ю напа́сть изгони́/ мольба́ми Твои́ми, Мари́е Богоро́дице.
</p>
<p>
<red>Песнь 9</red>
</p>
<p>
<red>Ирмо́с</red>: Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/с Беспло́тными ли́ки Тя велича́юще.
</p>
<p>Вся́кими боле́знями одержи́мыя/ и благоче́стно притека́ющии ко хра́му/ твои́ми моле́ниями вся изба́ви, му́чениче Харала́мпие.</p>
<p>Па́губы губи́тельныя, вся́кия не́мощи,/ помышле́ния душетле́ннаго враг лука́вых/ твои́ми моле́ниями вся изба́ви, му́чениче Харала́мпие.</p>
<p>И́же вся спаса́яй, тя призыва́ющия,/ и ны́не от разруше́ний и всякия поги́бели/ твои́ми моле́ниями вся изба́ви, му́чениче Харала́мпие.</p>
<p>
<red>Богоро́дичен</red>: Поги́бели лю́тыя ве́рных Твои́х раб,/ бед злых Харала́мпия моли́твами,/ Твои́ми моле́ниями вся изба́ви, Де́во Преблаже́нная.
</p>
<p>
<red>Стихи́ры, глас 2:</red>
</p>
<p>Я́ко Ни́льския во́ды,/ та́ко мно́жество чуде́с твои́х/ прибега́ющих благоче́стно к Боже́ственному хра́му твоему́/ напая́ют незави́стно,/ исцеля́юще боле́зни, Харала́мпие.</p>
<p>Вся, и́же лю́бящии,/ от па́губы, напа́сти и от бед свободи́ти/ вопие́м с любо́вию, Боже́ственный Харала́мпие,/ да обрете́м бога́тно избавле́ние.</p>
<p>Изба́ви притека́ющая к тебе́/ и твоему́ о́бразу поклоня́ющаяся благоче́стно/ от вся́каго осужде́ния, Харала́мпие преблаже́нне,/ и Боже́ственное Ца́рствие получи́ти сподо́би.</p>
<p>Не има́мы ина́го к Бо́гу моли́твенника/ и избави́теля от неду́га лю́таго,/ ра́зве тебе́ Боже́ственнаго Христо́ва страстоте́рпца:/ Харала́мпия в пе́снех да просла́вим.</p>
<p>Сохрани́ и защити́ твои́ми моли́твами, Харала́мпие му́чениче,/ я́ко благода́ть прия́вый,/ нас от вся́кия боле́зни и лю́тыя сме́рти исхити́.</p>
<p>
<red>Богоро́дичен</red>: Вся А́нгелов во́инства,/ Предте́че Госпо́день, апо́столов двоенадеся́тице,/ святи́и вси с Богоро́дицею/ сотвори́те моли́тву, во е́же спасти́ся нам.
</p>
<p>
<red>Тропа́рь свято́му, глас 4.</red>
</p>
<p>
<red>Подо́бен:</red> Ско́ро предвари́:
</p>
<p>Я́ко столп избра́нный Це́ркве Христо́вой/ и свети́льник присносве́тлый всея́ вселе́нныя,/ прему́дре показа́ся, Харала́мпие,/ возсия́ в ми́ре муче́нием,/ разруши́ и́дольское мракобе́сие, блаже́нне,/ сего́ ра́ди яви́ся предста́тель Христу́,/ моли́ся спасти́ся нам.</p>
<p>
<red>Сла́ва, и ны́не, Богоро́дичен:</red>
</p>
<p>От вся́ких бед раб Твои́х защити́,/ Благослове́нная Богоро́дице,/ да Тя просла́вим, наде́жду душ на́ших.</p>
<p>
<red>Стихи́ра на целова́ние о́браза, глас 2.</red>
</p>
<p>
<red>Подо́бен:</red> За вся заступа́еши:
</p>
<p>За всех заступа́вши, страстоте́рпче,/ целу́ющих с ве́рою о́браз Боже́ственный твой/и в покая́нии моля́щихся при́сно,/ му́чениче Харала́мпие,/ молитва́ми Боже́ственными изба́ви бу́ри страсте́й на́ших/ свободи́ и гее́нны свои́х раб/ и Небе́снаго Ца́рствия насле́дники сотвори́, мо́лимся.</p>
<p>
<red>Богоро́дичен</red>: Наде́ждо моя́, к Тебе́ прибега́ю,/ Ма́терь Бо́жия,/ защити́ мя под кро́вом Твои́м.
</p>
<p>
<red>Моли́тва</red>
</p>
<p>О, свяще́ннейшая главо́, па́стырю до́брый слове́сных ове́ц Христо́вых, священному́чениче Христо́в Харала́мпие, вели́кий о нас засту́пниче в скорбе́х и бе́дах и во всех ну́ждах! Услы́ши нас, гре́шных и недосто́йных раб твои́х, моля́щихся тебе́, да твои́ми всеси́льными моли́твами Всеблаги́й Госпо́дь изба́вит ны от вся́каго зла́го обстоя́ния, прости́т вся согреше́ния, во́льная и нево́льная, сподо́бит ны про́чая ле́та жи́зни на́шея сконча́ти в соблюде́нии за́поведей Его́ и покая́нии. Испроси́, уго́дниче Бо́жий, да пребу́дет благослове́ние Царя́ Небе́снаго над благослове́нною им Росси́ею. Ты бо прия́л еси́ еще́ в житии́ свое́м от Го́спода  си́лу всем притека́ющим к тебе́ с мольбо́ю подава́ти потре́бное, те́мже и ста́рцы, и во́зрастнии, и де́ти приима́ху исцеле́ния ра́ди хода́тайства твоего́, уго́дниче, пред Престо́лом Го́спода. Егда́ же на ме́чное тя усече́ние осуди́ша, слы́шал еси́ превожделе́нный и сладча́йший глас Го́спода, глаго́лющ к тебе́ сицева́я; прииди́, Харала́мпие, дру́же мой, мно́гая ра́ди И́мене Моего́ претерпе́вый, проси́ у Ме́не, чесо хо́щеши, и дам ти. Ты же, вели́кий свети́льниче, рекл еси́ Ему́ усты́ свои́ми: Го́споди, <red>Аще</red> уго́дно Тебе́ есть, молю́ Тя, даждь сла́ву И́мени Твоему́, иде́же поло́жены бу́дут моя́ мо́щи и па́мять моя́ и́мать почита́тися, да не бу́дет на ме́сте том глад и мор или́ тлетво́рный во́здух, погубля́ющ плоды́, но да бу́дет па́че на ме́стех тех мир, телесе́м здра́вие и ду́шам спасе́ние, изоби́лие же пшени́цы и ви́на и ското́в умноже́ние на потре́бу челове́ком. И та́ко по проше́нию твоему́ прия́л еси́ от Го́спода ве́лию благода́ть. На твоя́ моле́ния, на тя, священному́чениче Христо́в Харала́мпие, упова́ем, получи́ти ве́лию ми́лость от Го́спода в безконе́чный век. Ами́нь.</p>
</section>
