<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца на́шего Дими́трия, Прилу́цкаго чудотво́рца</p>
</title>
<p><red>На ма́лой вече́рни</red></p>
<p>Стихи́ры на 4, глас 1.</p>
<p><red>Подо́бен:</red> Небе́сных чино́в:</p>
<p>Доброде́телию Боже́ственною, преблаже́нне Дими́трие,/ на Небе́сныя сла́вныя кру́ги возше́л еси́,/ не во мра́це заше́д неве́дения,/ но в благода́ти Боже́ственней яви́лся еси́,/ прие́мля неизрече́нная сия́ния.</p>
<p>Умо́м просвеще́нным,/ ду́шу твою́, о́тче, просвети́в, освяти́лся/ и от земны́х преста́вился еси́ в Христо́во Ца́рствие, Дими́трие преблаже́нне./ В по́стницех ты све́тел яви́лся еси́,/ пи́щи нестаре́емыя ны́не насыща́яся,/ Боже́ственною сла́вою облиста́ем.</p>
<p>Тро́ица Безнача́льная и Единосу́щная,/ яви́ тя Себе́ селе́ние, Богоно́се Дими́трие,/ и показа́ тя пресве́тла свети́льника./ От жите́йских мяте́жей уклони́лся еси́ се́рдцем/ и житие́ с Небе́сными приобре́л еси́.</p>
<p><red>Сла́ва, глас 3:</red></p>
<p>Преподо́бне о́тче Дими́трие,/ кре́пким поще́нием и жесто́ким воздержа́нием,/ по́том и труды́ стезю́ сию́ соверши́л еси́/ и, я́ко в сла́достех, почива́еши, ра́дуяся,/ Ева́нгельски же моли́твою и посто́м полки́ де́монския прогоня́еши./ Те́мже со А́нгелы водворя́ешися во Ца́рствии Небеснем/ и ны́не Христа́ Бо́га моли́/ о ве́рою хва́лящих всечестну́ю па́мять твою́.</p>
<p><red>И ны́не, Богоро́дичен.</red></p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Я́ко преходя́щую жизнь,/ я́же на земли́, презре́л еси́, блаже́нне,/ тем сподо́бился еси́/ улучи́ти жи́зни Божественныя/ и Того́ прия́л еси́ сия́ние, Богоно́се.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>Любве́ ра́ди Христо́вы,/ преподо́бне Дими́трие,/ пло́ти рачи́тельное умертви́л еси́ мудрова́ние/ и ду́шу, от страсте́й свобо́дну,/ Богови предста́вил еси́.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Бо́дренными моли́твами/ и сле́зными исто́чники/ Це́ркви ве́рных/ обогати́л еси́,/ Богоблаже́нне.</p>
<p><red>Сла́ва, и ны́не, Богоро́дичен:</red></p>
<p>Вы́шнии Тя ли́цы,/ Богоро́дице Де́во,/ пою́т с ни́жними,/ сла́вяще непреста́нно/ Рождество́ Твое́ Пречестно́е.</p>
<p>
<emphasis>Тропа́рь пи́сан на вели́цей вече́рни.</emphasis>
</p>
<p><red>На вели́цей вече́рни</red></p>
<p>Блаже́н муж:
<red>на Г</red>о́споди, воззва́х:
</p>
<p>поста́вим стихо́в 8 и пое́м стихи́ры, глас 2.</p>
<p><red>Подо́бен:</red> Егда́ от Дре́ва:</p>
<p>Свети́ло вели́кое яви́ся нам <red>Днесь</red>,/ мир весь просвеща́юще Богодарова́нными чудесы́, о́тче преподо́бне./ Я́коже исто́чник неисчерпа́емый показа́лся еси́,/ я́ко струи́ чуде́с то́чиши исцеле́ния/ ве́рою приходя́щим ти, блаже́нне,/ и припа́дающим ко гро́бу твоему́ свято́му:/ да́руеши же душа́м и телесе́м здра́вие неоску́дно,/ боля́щим вели́кое врачева́ние,/ чудотво́рче о́тче наш Дими́трие,/ и о нас ны́не моли́ся ко Спа́су Христу́,/ пра́зднующих ве́рою че́стную па́мять твою́.</p>
<p>Сла́вы и че́сти ны́нешния не восхоте́в,/ того́ ра́ди оста́вил еси́ твое́ оте́чество/ и, о Бо́зе вся́чески в ми́ре просла́вився, чудотво́рец яви́лся еси́./ Отту́ду бо отбежа́в, в пусты́ни при вода́х пре́был еси́,/ и па́ки посреди́ ми́ра пожи́л еси́,/ уедини́вся душею, блаженне, от мирски́х/ и Божиею благодатию оби́тель соста́вив,/ в <red>нейже</red>, потруди́вся, преста́вился еси́,/ идеже лежа́т честный мо́щи твоя́./ Бо́гу бо тя па́че прославляющу,/ ты же, исцеле́ния от Него́ прося́ приходя́щим ти с ве́рою, блаженне,/ и нас ны́не не забуди в моли́твах ко Христу́, Спаси́телю на́шему.</p>
<p>На земли́, я́ко А́нгел, по́жил еси́ в телеси́,/ души́ плоть повину́л еси́,/ поще́нием же и воздержа́нием мно́гим/ светлообра́зен всегда́ явля́яся,/ украси́ бо ся душе́ю, блаже́нне,/ Святе́й Тро́ице оби́тель тебе́ соде́лал еси́./ И дарова́ния чуде́с сподо́бися,/ больны́я и прокаже́нныя исцеля́я/ и стра́ждущим от духо́в нечи́стых проще́ние подава́я,/ и нас изба́ви от враг ви́димых и неви́димых всегда́,/ пра́зднующих святу́ю па́мять твою́.</p>
<p>И́ны стихи́ры, глас 8.</p>
<p><red>Подо́бен:</red> О, пресла́внаго чудесе́:</p>
<p>Преподо́бне о́тче Дими́трие,/ ты Ева́нгельски Го́спода Бо́га возлюби́л еси́,/ Боже́ственное Его́ и́го/ на ра́мена своя́ взял еси́/ и Крест Госпо́день я́ко ле́гкое Его́ бре́мя поне́сл еси́,/ не возвраща́яся на сла́сти вре́менныя,/ и был еси́ упра́влен в Ца́рствие Бо́жие./ Те́мже и ны́не непреста́нно Христа́ моли́/ спасти́ся душа́м на́шим.</p>
<p>Преподо́бне о́тче Дими́трие,/ твоему́ Владыце Христу́ подража́тель был еси́,/ я́ко бо благода́ть Свята́го Ду́ха прия́л еси́,/ та́ко и подае́ши исцеле́ние неду́гующим,/ разсла́бленныя моли́твами твои́ми к Бо́гу/ сотворя́еши здра́вы./ И был еси́ мона́хом похвала́ и утвержде́ние/ и моле́бник ко Спа́су/ о всех, к тебе́ притека́ющих.</p>
<p>Преподо́бне о́тче Дими́трие,/ бу́дущия ра́ди жи́зни/ до́блественне моли́твою и посто́м Бо́гу угоди́л еси́/ и неви́димых враг шата́ния и ко́зни попра́л еси́,/ си́лою Креста́ Христо́ва укре́пился;/ те́мже и по сме́рти ны́не, ра́дуяся, живе́ши./ Сего́ ра́ди и мы <red>Днесь</red> вопие́м ти, блаже́нне:/ мо́ли Христа́ Бо́га спасти́ся душа́м на́шим.</p>
<p><red>Сла́ва, глас 8:</red></p>
<p>Укра́шен доброде́тельми духо́вными,/ преподо́бне о́тче наш Дими́трие,/ просла́ви бо тя Госпо́дь Бог житие́м же и чудесы́,/ в преставле́нии же твое́м ду́ши ве́рных облагоухал еси́ и телеса́./ И ны́не, блаже́нне, и нас моли́твами твои́ми очи́сти от вся́ких грехопаде́ний,/ пра́зднующих святу́ю па́мять твою́/ и со стра́хом и любо́вию припа́дающих к твоему́ гро́бу чудотво́рному,/ о́браз подо́бия твоего́ любе́зно целу́юще./ Не преста́й моля́ся за твое́ ста́до Богозва́нное,/ я́ко да ми́лостивый Госпо́дь спасе́т ду́ши на́ша.</p>
<p>И ны́не, <red>Богоро́дичен:</red> Царь Небе́сный:</p>
<p>Вход. Проки́мен дне. Чте́ния 3.</p>
<p>Прему́дрости Соломо́ни чте́ние (
<red>глава́ 3</red>):
</p>
<p>Пра́ведных ду́ши в руце́ Божией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие – сокруше́ние;/ они́ же суть в ми́ре./ И́бо пред лице́м челове́ческим, а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всеплодие же́ртвенное, прия́т я./ И во вре́мя посеще́ния их возсияют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиеся на Него разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во и́збранных Его́.</p>
<p>
<red>П</red>рему́дрости Соломо́ни чте́ние (
<red>глава́ 4</red>):
</p>
<p>Пра́ведник, а́ще пости́гнет скончатися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости – житие́ нескве́рное./ Благоуго́ден Бо́гови быв, возлю́блен бы́сть,/ и живы́й посреде́ гре́шник, преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Господеви душа́ его́,/ сего́ ра́ди потща́ся от среды́ лука́вствия./ Людие же ви́девше, и не разуме́вше,/ ни́же поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́ни чте́ние (
<red>гла́вы 5 и 6</red>):
</p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем – суд нелицеме́рен./ Прии́мет щит непобеди́мый – преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И, от каменоме́тныя я́рости испо́лнь, паду́т гра́ды./ Вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы,/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судий конце́в земли́./ Внуши́те, держа́щии мно́жества и гордя́щиися о наро́дех язы́к./ Я́ко дана́ есть от Го́спода держа́ва вам/ и си́ла от Вы́шняго.</p>
<p>На лити́и, стихи́ры, глас 1:</p>
<p>На Не́бо теку́щею, о́тче, стезе́ю ходи́ти изво́лил еси́,/ бу́дущия жи́зни жела́я,/ того́ ра́ди во вре́менней сей жи́зни, путь у́зкий ше́ствуя,/ простра́нная же сладостра́стия отрева́я,/ кра́йнее же житие́ воздержа́нием препроводи́л еси́,/ смиреному́дрием ни́жния сла́вы отбеже́,/ вы́шняго гра́да Иерусали́ма смотря́я/ сла́вы же и красоты́, и ве́чным благи́м насле́дник яви́лся еси́,/ и по́честь трудо́в твои́х от Христа́ прия́т./ Его́же, Дими́трие блаже́нне, моли́ о душа́х на́ших.</p>
<p>По́стником похвалу́, <red>Днесь</red> Дими́трия почти́м,/ на земли́ бо я́ко А́нгела пожи́вшаго,/ ревни́теля же Илии́ Фесви́тянина,/ усугу́бившаго Елиссею благода́ть духо́вную./ Сей же своему́ ста́ду оста́ви сугу́бая благоуха́ния,/ Боже́ственных арома́т в преставле́нии свое́м испо́лни,/ и по сме́рти бо процвете́ чудесы́,/ я́ко дре́во Богосажде́нно при исхо́дищих вод,/ насыща́я <red>Днесь</red> ве́рою творя́щих па́мять его́ пи́щею духо́вною/ и Спа́су Христу́ служа́щих преподо́бием и пра́вдою.</p>
<p>Ле́ствица Боже́ственная и честна́я, на высоту́ доброде́тели возводя́щая,/ всем яви́ся Богоприя́тное жити́е твое́./ Тезоимени́т быв Селу́нскому Дими́трию,/ в ми́лости же рачи́тель того́ милосе́рдию был еси́, преподо́бне:/ он у́бо свой град от пога́ных изба́ви,/ ты же, святе, иногда́ свой град от междоусо́бныя ра́ти сохрани́л еси́;/ он не́когда от плене́ния челове́ки износя́ на пра́здник свой,/ ты же, блаже́нне, всегда́ свобожда́я стра́ждущия от нечи́стых бесо́в,/ и́мя твое́ нарица́ющия то́кмо./ Те́мже и мы вопие́м ти:/ о́тче наш Дими́трие,/ со все́ми святы́ми моли́ о нас Еди́наго Человеколю́бца Христа́,/ спаса́ющаго ду́ши на́ша.</p>
<p><red>Сла́ва, глас 6:</red></p>
<p>Ра́дуйся и весели́ся, Росси́йская всесвяще́нная Це́рковь Божия,/ со свяще́нными и с князи благочести́выми,/ и́ноки же и просты́я/ блаже́ннаго Дими́трия <red>Днесь</red> па́мять почита́юще,/ духо́вне соше́дшеся, пра́зднуем/ и, честны́й гроб его́ обстоя́ще,/ любе́зно покланя́ющеся,/ мо́лимся, реку́ще:/ ра́дуйся, преподо́бне Дими́трие,/ свети́льниче пресве́тлый и врачу́ боля́щим,/ моли́твенниче ко Спа́су Христу́ Бо́гу на́шему/ о и́же ве́рою и любо́вию притека́ющих к тебе́/ спасти́ся душа́м на́шим.</p>
<p>И ны́не, <red>Богоро́дичен:</red> Творе́ц и Изба́витель:</p>
<p>На стихо́вне стихи́ры, глас 5.</p>
<p><red>Подо́бен:</red> Ра́дуйся:</p>
<p>Ра́дуйся, свяще́нная главо́,/ преподо́бне о́тче наш Дими́трие,/ А́нгельским лико́м собесе́дниче в Вы́шних;/ на земли́ бо доброде́тельно по́жи́л еси́/ и яви́лся пречи́сто и нескве́рно зерца́ло,/ Ду́ха Свята́го заря́ми блиста́яся, пребога́те,/ и, озаря́ем, зрел еси́ бу́дущая./ Те́мже Христа́ Бо́га моли́/ пода́ти ду́шам на́шим ве́лию ми́лость.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>Ра́дуйся, свяще́нная главо́,/ по́стников непоколеби́мый сто́лпе/ и непобеди́мый побо́рниче,/ страсте́й посека́я коре́ния,/ бе́сов стремле́ния погуби́л еси́,/ кре́стным ору́жием вся козноде́йства отгоня́я,/ и по преставле́нии твое́м жив Святе́й Тро́ице предстои́ши,/ за ны моля́ся,/ дарова́ти душа́м на́шим ве́лию ми́лость.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, свяще́нная главо́,/ преблаже́нне Дими́трие,/ моли́твою враги́ устраша́я/ и неи́стовыя на святы́ню судо́м Божиим сме́рти предая́й,/ с ве́рою же приходя́щим стра́стныя неду́ги отгоня́я,/ и ко́рчащияся ру́це исправля́я,/ и бе́сы от челове́к прогоня́я,/ моли́твою же и свяще́нныя воды́ кропле́нием/ мно́гим исцеле́ния подая́./ Христу́ помоли́ся/ дарова́ти душа́м на́шим ве́лию ми́лость.</p>
<p><red>Сла́ва, глас 8:</red></p>
<p>Преподо́бне о́тче наш Дими́трие,/ твоя́ мо́щи честны́я оби́льно источа́ют всегда́ исцеле́ния/ ве́рою приходя́щим к твоему́ гро́бу,/ благоуха́ния всех исполня́я духо́внаго/ и тьму бесо́вскую дале́че отгоня́я,/ све́том благоче́стия ве́рных сердца́ озаря́я./ Те́мже мо́лим тя, раби́ твои́/ вся́каго наве́та вра́жия нас изба́вити,/ я́ко да ра́достною душе́ю свято́е твое́ успе́ние духо́вно пра́зднующе,/ прославля́ем Спа́са на́шего, тебе́ просла́вльшаго,/ Еди́наго во святы́х Свои́х Бо́га на́шего.</p>
<p>И ны́не, <red>Богоро́дичен:</red></p>
<p>Влады́чице, приими́ моли́тву раб Твои́х/ и изба́ви нас/ от вся́кия ну́жды и печа́ли.</p>
<p>Тропа́рь, глас 1:</p>
<p>Свы́ше от Бо́га, преподо́бне, благода́ть прия́л еси́ духо́вную/ и от Него́ у́бо позна́лся еси́, блаже́нне,/ того́ ра́ди и ты ду́хом позна́л еси́ лу́чшая Его́, бу́дущаго ве́ка пребыва́ние,/ и по́стнически испыта́вся во свои́х оби́телех./ И ны́не, со А́нгелы ликовству́я,/ Спа́су всех за ны моли́ся, свя́те Дими́трие,/ да вси́ вопие́м:/ сла́ва Да́вшему ти кре́пость./ Сла́ва Венча́вшему тя./ Сла́ва Де́йствующему тобо́ю всем исцеле́ния.</p>
<p>Ин тропа́рь, глас 1:</p>
<p>Свы́ше от Бо́га преподо́бне, благода́ть прия́л еси́, Дими́трие пресла́вне,/ и Того́ си́лою укре́пля́ем,/ Ева́нгельски ходи́ти изво́лил еси́,/ отону́ду же и от Христа́ возме́здие трудово́м обре́те, всеблаже́нне,/ Его́же моли́/ спасти́ся душа́м на́шим.</p>
<p>Сла́ва, и ны́не,</p>
<p><red>Богоро́дичен:</red> Гаврии́лу веща́вшу:</p>
<p><red>На у́трени</red></p>
<p>На Бог Госпо́дь:
<red>тропа́рь свято́му, два́жды.</red>
</p>
<p><red>Сла́ва, и ны́не, Богоро́дичен.</red></p>
<p>По 1-й стихоло́гии седа́лен, глас 3.</p>
<p><red>Подо́бен:</red> Красоте́ де́вства:</p>
<p>Я́ко Безплотен, на земли́, о́тче, пожи́л еси́,/ превознося́щагося врага́ смири́л еси́,/ темже и ны́не с невеще́ственными во́инствы водворя́ешися, блаже́нне,/ и́же тамо, блаже́нства наслажда́яся,/ и нас помина́й, пра́зднующих па́мять твою́ <red>Днесь</red>,/ да вси ра́достными гла́сы воспева́ем Спа́са на́шего Иису́са Христа́,/ благода́ть тебе́ дарова́вшаго исцеле́ний.</p>
<p><red>Сла́ва, и ны́не, Богоро́дичен:</red></p>
<p>Боже́ственная ски́ния была́ еси́ Слова,/ Еди́на Пречи́стая Ма́ти Де́во,/ чистото́ю А́нгелы превозше́дшая,/ па́че всех мене́ персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>По 2-й стихоло́гии седа́лен, глас 4.</p>
<p><red>Подо́бен:</red> Яви́лся еси́ <red>Днесь</red>:</p>
<p>Я́ко со́лнце, возсия́в,/ заря́ми блиста́еши всему́ ми́ру/ издале́ча чудесы́ твои́ми,/ чудотво́рче Дими́трие,/ светоно́сче блаже́нне, преподо́бным похвала́.</p>
<p><red>Сла́ва, и ны́не, Богоро́дичен:</red></p>
<p>В кров Твой, Пречи́стая Де́во, прибега́ющих,/ мольбу́ принеси́ о нас к Челове́колюбцу Бо́гу,/ спасти́ся рабо́м Твои́м.</p>
<p>По полиелеи седа́лен, глас 8.</p>
<p><red>Подо́бен:</red> Прему́дрости:</p>
<p>Сладостра́стия нощь посто́м, о́тче, утоли́в,/ и Бо́гу ду́шу свою́ непоро́чну соблю́л еси́,/ и прие́м от Спа́са благода́ть Свята́го Ду́ха/ исцеля́ти стра́ждущих телесы́ и ду́ши ве́рных просвеща́ти./ Сего́ ра́ди благода́рственно вопие́м ти:/ Дими́трие, о́тче наш,/ моли́ Христа́ Бо́га/ согреше́ний проще́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Воплоще́ннаго Бо́га от Твоея́ утро́бы ро́ждши, Пречи́стая,/ мене́, растле́ннаго грехи́, от прило́г лука́ваго укрепи́, Ма́ти Божия,/ и се́рдце мое́ очи́сти, Богоблагодатная, ма́терними Тво́ими моли́твами,/ да и аз благода́рно зову́ Ти:/ моли́ Христа́ Бо́га, Сы́на Твоего́, Мари́е Богоро́дице,/ поми́ловати ста́до Твое́, е́же стяжа́ла еси́, Всенепоро́чная.</p>
<p>Степе́нна, 1-й антифо́н 4-го гла́са.</p>
<p>Проки́
<red>мен: Ч</red>естна́ пред Господем/ смерть преподо́бных Его́.
</p>
<p><red>Стих:</red> Что возда́м Господеви о всех,/ я́же воздаде́ ми?</p>
<p>Ева́нгелие от Матфе́я, зача́ло 43.</p>
<p>По 50-м псалме́ стихи́ра, глас 6:</p>
<p>Возлю́блен бысть Бо́гом от чре́ва ма́терня,/ я́коже други́й Се́ргий преподо́бный вели́кий,/ о́тче Дими́трие,/ и с ним благоду́шственно Спаси́телю Бо́гу угоди́л еси́,/ и Свята́го Ду́ха сосу́д яви́лся еси́ избра́нный,/ и́нокующим жезл кре́пости/ и всем тре́бующим чудотво́рный пода́тель,/ испроси́ нам от Христа́ Спа́са, чтущи́м тя,/ ве́лию ми́лость.</p>
<p>Кано́н Богоро́дице, глас 2: Нетре́ну, необычну:</p>
<p>со ирмосо́м на 6. И свята́го два кано́на, на 8.</p>
<p>Кано́н преподо́бнаго Дими́трия, глас 2.</p>
<p><red>Песнь 1</red></p>
<p>
<emphasis><red>Ирмо́с:</red> В</emphasis>
<emphasis>о глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь сла́вно бо просла́вися.</emphasis>
</p>
<p>Тебе́ твоего́ блаже́нне, уче́ния долг принося́ще,/ возда́ния простира́ем, вене́ц похвала́ми плету́ще;/ ты же ми́лостив яви́ся, пребога́те,/ твои́ми мольба́ми благода́ть нам пода́ждь духо́вную.</p>
<p>Всегуби́тельное стремле́ние страсте́й, о́тче, увяди́л еси́,/ слове́сным объят Богому́дрием,/ благопребы́тен бо был еси́ и благогла́сен,/ кро́ток же и смире́н,/ сло́вом прему́дрости, Дими́трие, и ра́зума венча́н.</p>
<p>Священноукраси́л еси́ себе́, о́тче, ра́зумом и де́тельным виде́нием благода́ти,/ Богоглаго́ливе Дими́трие, жела́я венца́ сла́вы Христо́вы,/ и тво́ю наде́жду изря́дно, преблаже́нне, не погреши́л еси́.</p>
<p>Целому́дрие удержа́л еси́ я́ве,/ кра́йнюю же кро́тость и высо́кое, Богоно́се, смире́ние,/ и́миже возвыша́ем,/ трудо́в твои́х де́йством и виде́нием, ра́дуяся, принесе́ся,/ вене́ц неувяда́емый прие́м.</p>
<p><red>Богоро́дичен:</red> Тва́рей яви́лася еси́, Чи́стая, всех ви́димых и неви́димых превы́шши, Всенепоро́чная:/ Зижди́теля бо родила́ еси́,/ я́коже изво́ли воплоти́тися во утро́бе Твое́й./ Его́же со дерзнове́нием моли́ спасти́ пою́щия Тя.</p>
<p>Други́й кано́н преподо́бнаго, глас 8.</p>
<p><red>Песнь 1</red></p>
<p><red>Ирмо́с:</red> Пои́м Господеви,/ прове́дшему лю́ди Своя́ сквозе́ Че́рмное мо́ре,/ я́ко Еди́н сла́вно просла́вися.</p>
<p>Даждь ми, Христе́, мой Спа́се, проще́ние мно́гих ми согреше́ний,/ я́ко да и мы почита́ем па́мять Твоего́ уго́дника, преподо́бнаго Дими́трия./ Его́же моли́твами, Бо́же, спаси́ нас.</p>
<p>Твои́ми моли́твами же и мольба́ми ми́лостиваго умоля́й Бо́га,/ преподо́бне о́тче наш Дими́трие,/ и грехо́вный мрак печа́ли нашея разори́,/ и благоду́шия утеше́ния нас духовнаго испо́лни.</p>
<p>От младе́нства ты, блаже́нне Дими́трие, позна́н бысть Бо́гом/ и, на Него́ наде́яся, наставля́ем на спаси́тельная Его́ повеле́ния./ Ему́же ны́не предстоя́ со дерзнове́нием, о нас помоли́ся.</p>
<p><red>Богоро́дичен:</red> Еди́наго от Святы́я Тро́ицы Сло́ва и Сы́на родила́ еси́, Де́во Пречи́стая,/ Его́же с преподо́бными и пра́ведными моли́ о рабе́х Твои́х,/ ве́рою прося́щих грехо́в проще́ния.</p>
<p>Катава́сия: Отве́рзу уста́ моя́:</p>
<p><red>Песнь 3</red></p>
<p><red>Ирмо́с:</red> Процвела́ есть пусты́ня, я́ко крин, Господи,/ язы́ческая неплодя́щая це́рковь/ прише́ствием Твои́м,/ в не́йже утверди́ся мое́ се́рдце.</p>
<p>Просия́л еси́ в житии́ твое́м, Богоно́се Дими́трие,/ я́коже всесве́тлое со́лнце в ми́ре,/ и просвети́ и́же к тебе́ ве́рою и любо́вию приходя́щия/ и пою́щия тя.</p>
<p>Просвеща́ются концы́ уче́нии твои́ми, преподо́бне,/ я́коже бо свети́льник просвети́л еси́, Богоно́се, Це́рковь Христо́ву,/ о Не́йже утверди́ся мое́ се́рдце.</p>
<p>Непорабоще́ну соблю́л еси́ ду́шу твою́ страстьми́/ и сластьми́ теле́сными, Богоно́се Дими́трие всече́стне,/ те́мже ны́не по достоя́нию восхваля́ем тя.</p>
<p><red>Богоро́дичен:</red> Сказу́я иногда́ сокрове́нное та́инство, Отрокови́це, Тебе́ дре́вле Гаврии́л зовя́ше:/ ра́дуйся, Божия пала́то, в то́же всели́ся вся челове́ки обожи́, я́ко Милосе́рд.</p>
<p>Ин</p>
<p><red>Ирмо́с:</red> Ты еси́ утвержде́ние притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</p>
<p>Ты еси́, преподо́бне о́тче Дими́трие, послу́шатель Ева́нгельских слове́с,/ Самаго́ Го́спода рече́нию,/ вся любы́ ми́ра сего́ отве́рг и после́довал еси́ стопа́м Христо́вым;/ Ему́же с ли́ки А́нгел ны́не служа́,/ и о нас моли́ся, чту́щих тя.</p>
<p>В зако́нех по́стных поуча́яся, преподо́бный/ не осла́бися в нача́льных соверше́нных нача́лех, хотя́ угоди́ти своему́ Го́споду,/ Ему́же жела́тельне обещася усе́рдно да́же и до кончи́ны,/ до́ндеже сын Ца́рствия Его́ показа́ся.</p>
<p>Воздержа́нием кра́йним плоть твою́ умертви́л еси́, Дими́трие,/ сего́ ра́ди Ду́хом Боже́ственным окрили́вся,/ дости́гл еси́ священнонача́льных служи́телей,/ иде́же Небе́сных Бо́жиих слуг безпло́тных ра́дования.</p>
<p><red>Богоро́дичен:</red> Благослове́нная, Всенепоро́чная Богоро́дице Де́во Мари́е, Сло́во Божие нам ро́ждшая,/ свобожда́ющаго Свои́х преподо́бных от тле́ннаго ми́ра,/ и́хже ра́ди нас спаса́ющаго.</p>
<p>Ин конда́к, глас 3:</p>
<p>Же́злом, свя́те Дими́трие, от Бо́га да́нным ти,/ лю́ди своя́ упасе́ на па́житех зако́на живоно́сна,/ зве́ря же неви́димаго шата́ние сокруши́ под но́зе тебе́ пою́щих,/ я́ко да в беда́х тя те́пла предста́теля и́мамы.</p>
<p><red>Седа́лен, глас 3.</red></p>
<p><red>Подо́бен:</red> Красоте́ де́вства:</p>
<p>Исправле́ние жития́ твоего́ всем просвеща́ет стопы́, Дими́трие о́тче,/ вои́стинну ве́рою подо́бящим ти ся;/ те́мже, и́же любо́вию блажа́т тя всегда́,/ спаса́й моли́твами твои́ми от вся́кия тесноты́,/ Христа́ Преблага́го моля́,/ преподо́бне блаже́нне досточу́дне.</p>
<p><red>Сла́ва, и ны́не, Богоро́дичен:</red></p>
<p>Я́ко невозде́ланная, Де́во, Лоза́, красне́йший грозд прозябла́ еси́,/ источа́ющ нам вино́ спасе́ния,/ всех веселя́щее ду́ши же и телеса́./ Те́мже я́ко вину́ Тя до́брых блажа́ще при́сно,/ со А́нгелом вопие́м Ти:/ ра́дуйся, Благода́тная.</p>
<p><red>Песнь 4</red></p>
<p><red>Ирмо́с:</red> Прише́л еси́ от Де́вы не хода́тай, ни А́нгел,/ но Сам, Го́споди, вопло́щься,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</p>
<p>Ты, Дими́трие, и́нокующим бысть вене́ц,/ не ка́мением многоце́нным укра́шен, но доброде́телию обло́жен,/ яви́лся еси́, блаже́нне, Богорадова́нное вои́стинну украше́ние.</p>
<p>Боже́ственную, Богому́дре, поче́л еси́ прему́дрость:/ те́мже дарова́нии тя сия́ одари́,/ сла́ву ве́чную тебе́ хода́тайствовавши,/ о́тче Дими́трие всече́стне.</p>
<p>Све́тлостию нрав твои́х и о́бразы бла́гости,/ преподо́бне Дими́трие, подо́бне пожи́л еси́,/ те́мже присту́пен ты всем бысть,/ всеблаже́нне и пречу́дне.</p>
<p><red>Богоро́дичен:</red> Умерщвле́ния плод нам Е́ва принесе́,/ Ты же, Жизнь ро́ждши Ипоста́сную,/ а́бие испра́вила еси́ род наш, Богоневе́сто Пречи́стая.</p>
<p>Ин</p>
<p><red>Ирмо́с:</red> Услы́шах, Господи,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Боже́ство.</p>
<p>Рачи́тель сый ми́лостиваго Спаси́теля Христа́ твоего́,/ е́же ми́лостивно к Нему́ наказу́я не ктому́ согреша́ти,/ разсла́бленную жену́ исцели́л еси́, я́коже при купе́ли иногда́.</p>
<p>Яко́же дре́во воздержа́ния, при вода́х насажде́н был еси́, о́тче блаже́нне,/ и благора́слена лоза́ яви́лся еси́, износя́ благоче́стия гро́зды.</p>
<p>Не восхоте́ сла́вы се́я тле́нныя,/ па́че кня́зя вся́чески благочести́ваго,/ Царю́ Небе́сному хотя́ угоди́ти,/ от Него́же по́честь трудо́в свои́х прия́т нетле́нную.</p>
<p><red>Богоро́дичен:</red> Бы́вшее под ле́том Сло́во,/ Возсия́вшаго от Отца́ безле́тно Богома́ти нам родила́ еси́,/ Его́же моли́ спасти́ пою́щия Тя.</p>
<p><red>Песнь 5</red></p>
<p><red>Ирмо́с:</red> Хода́тай Бо́гу и челове́ком был еси́, Христе́ Бо́же:/ Тобо́ю бо, Владыко, к Светонача́льнику, Отцу́ Твоему́,/ от но́щи неве́дения/ приведе́ние има́мы.</p>
<p>Стремле́ние страсте́й безстра́стием удержа́л еси́,/ Богоно́се Дими́трие,/ виде́нии и дея́нии просвети́л еси́, о́тче, душе́вное устрое́ние.</p>
<p>Умо́м чи́стым и писа́нии духо́вными бесе́довал еси́,/ Богоглаго́ливе Дими́трие,/ виде́ния и дея́ния собра́в бога́тство, о́тче преподо́бне.</p>
<p>Прему́дрости глубину́ испыта́в, Дими́трие,/ дости́гл еси́ обрести́, ели́ко благопотре́бно,/ и би́сер многоце́нный боле́зньми стяжа́л еси́, преблаже́нне, ра́зума.</p>
<p><red>Богоро́дичен:</red> Се во чре́ве, Богоро́дице Пречиста́я, Христа́ Бо́га па́че сло́ва име́ла еси́,/ я́коже Иса́ия провозгласи́,/ и вы́ше естества́ Сего́, Богороди́тельнице, родила́ еси́.</p>
<p>Ин</p>
<p><red>Ирмо́с:</red> У́тренююще, вопие́м Ти,/ Го́споди: спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</p>
<p>А́ще и земно́е оте́чество, блаже́нне Дими́трие, оста́вил еси́,/ вся́чески Богоимени́тну оби́тель совокупи́л еси́:/ те́мже пе́рвое оте́чество Небе́сное прия́т,/ со дерзнове́нием Христу́ за ны моли́ся.</p>
<p>Благоче́стия па́ки на стезю́, Дими́трие, наста́влен был еси́, о́тче,/ от Бо́га к неги́блемому наслажде́нию, посто́м и моли́твою в Вы́шняя приве́дься.</p>
<p>Зело́ ми́лостива и странноприи́мца показа́ тя Спас наш ми́рови, о́тче,/ врача́ боля́щим, Дими́трие,/ си́рым и убо́гим засту́пника любе́зна.</p>
<p><red>Богоро́дичен:</red> Вои́стинну Тя, Ма́терь Божию, испове́дуем, и́стинную Богоро́дицу,/ Твои́м Рождество́м тле́ннаго осужде́ния изба́вльшиися,/ милосе́рдия ра́ди Человеколю́бца Бо́га к жи́зни нетле́нней по́звани бы́хом.</p>
<p><red>Песнь 6</red></p>
<p><red>Ирмо́с:</red> В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</p>
<p>Вселе́нней свети́ло пресве́тлое, о́тче, яви́лся еси́, Дими́трие,/ слове́с све́тлостию просвеща́я/ ве́рою и любовию к тебе́ притека́ющия.</p>
<p>Блаже́нное житие́ проше́л еси́,/ назда́в у́бо чу́вства, вне был еси́ мирска́го мятежа́/ и Бо́гу прибли́жился еси́, Дими́трие.</p>
<p>Я́ко добр, я́ко красе́н вене́ц,/ и́мже ны́не венча́лся еси́, прему́дре Дими́трие,/ доброде́тельми венча́ем,/ и над страстьми́ ца́рствовал преизря́дне.</p>
<p><red>Богоро́дичен:</red> Вы́ше естества́ родила́ еси́, Де́во, и ве́чнуеши Де́ва,/ я́вльши и́стиннаго Божества́ Сы́на и Бо́га Твоего́ о́бразы.</p>
<p>Ин</p>
<p><red>Ирмо́с:</red> Ри́зу мне пода́ждь светлу,/ одея́йся све́том, я́ко ри́зою,/ Многоми́лостиве Христе́, Бо́же наш.</p>
<p>В души́ свое́й Боже́ственная бога́тства Ду́ха Свята́го собра́в,/ непорочну моли́тву и чистоту́ красноле́пну,/ бде́ние и воздержа́ние,/ сего́ ра́ди жили́ще Святе́й Тро́ице яви́ся.</p>
<p>Ри́зную ху́дость име́л еси́, пребога́те,/ в зиме́ же и ле́те не пременя́я, боле́зненно претерпе́л еси́ Бо́га ра́ди соверше́нно;/ те́мже Небе́снаго прия́тия насле́дник бы́ти сподо́бился еси́.</p>
<p>На земли́, я́ко А́нгел, Бо́гу послужи́л еси́ вся́чески,/ и ны́не у Него́ со Безпло́тными и с преподо́бными/ ра́достно лику́еши, преблаженне Дими́трие,/ благоуха́ния же чуде́с нам испусти́л еси́.</p>
<p><red>Богоро́дичен:</red> Боже́ственное Сло́во в ложесна́х Твои́х прия́ла еси́, Богоро́дице Де́во Мари́е,/ и па́че естества́ родила́ еси́./ Его́же мо́ли от бед вся́ких нас изба́вити рабы́ Твоя́, пою́щия Тя.</p>
<p><red>Конда́к, глас 8.</red></p>
<p><red>Подо́бен:</red> Взбра́нной:</p>
<p>От ю́ности, преподо́бне, крест твой взем, Христу́ после́довал еси́,/ в моли́твах и поще́ниих, во бде́ниих же и злострада́ниих плоть твою́ изнуря́я;/ те́мже и Всеви́дящее О́ко, твоя́ труды́ ви́дев,/ чудесы́ тя прославля́ет и всех зва́ти тебе́ науча́ет:/ ра́дуйся, преподо́бне о́тче Дими́трие, по́стников удобре́ние.</p>
<p><red>И́кос:</red></p>
<p>Боже́ственными доброде́тельми твои́ми себе́, му́дре, украси́л еси́,/ Спа́су Христу́ жили́ще со́делав, о́тче, му́жественне:/ я́коже зла́то, искуси́лся еси́ ве́рою к Бо́гу и, наде́ждею и любо́вию обе́ты полага́я,/ воздержа́нием пости́вся, я́ко безпло́тен,/ в целому́дрии и во смире́нии возне́слся еси́./ Те́мже и мы, моли́твами твои́ми просве́щшеся,/ преподо́бне Дими́трие, вопие́м ти:/ ра́дуйся, я́ко из млада́ Бо́гу послужи́л еси́;/ ра́дуйся, притека́ющим к тебе́ спасе́ния хода́таю;/ ра́дуйся, христоимени́тым лю́дем похвала́ и утвержде́ние;/ ра́дуйся, я́ко твои́ми моли́твами сопроти́внии побежда́ются;/ ра́дуйся, я́ко всем прося́щим дае́ши дар, от Господа дарова́нный ти, исцеле́ний;/ ра́дуйся, я́ко и чудесы́ тя Бог прославля́ет и всех зва́ти тебе́ науча́ет;/ ра́дуйся, преподо́бне о́тче Дими́трие, по́стников удобре́ние.</p>
<p><red>Песнь 7</red></p>
<p><red>Ирмо́с:</red> Богопроти́вное веле́ние беззако́ннующаго мучи́теля/ высо́к пла́мень вознесло́ есть;/ Христо́с же простре́ Богочести́вым отроко́м ро́су духо́вную,/ Сын благослове́н и препросла́влен.</p>
<p>Благоуха́ют, преподо́бне, твои́х уче́ний словеса́, благода́тию Ду́ха сия́юще,/ Божество́ бо Еди́но чтый в Тре́х Ли́цех, Сло́ва же воплоще́ние поя́,/ благоуха́еши нас, пребога́те.</p>
<p>Ума́ чистото́ю и по́мысла, Богоразу́мия све́тлостию житие́ преше́л еси́,/ чистото́ю же телесе́ и де́вства сия́нием/ изря́дно возложе́ние я́влься Всеви́дцу и Вседержи́телю.</p>
<p>Сло́во твое́, со́лию раство́рено, и житие́ твое́, благода́тию, преблаже́нне, сия́я, яви́ся, пречу́дне;/ те́мже в вы́шния оби́тели, ра́дуяся, всели́лся еси́,/ Христу́ со дерзнове́нием ны́не предстоя́.</p>
<p><red>Богоро́дичен:</red> Управля́ющи, Пречи́стая, мое́ житие́, к Твоему́ всети́хому приста́нищу напра́ви,/ Бо́га ро́ждши, благи́х исто́чника,/ всем подаю́ща ве́рным нетле́ния благода́ти.</p>
<p>И́н</p>
<p><red>Ирмо́с:</red> От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, по́юще:/ о́тцев Бо́же, благослове́н еси́.</p>
<p>И́же иногда́ притека́ющих, преподо́бне Дими́трие, к твоему́ чудотво́рному гро́бу с ве́рою,/ ка́ющихся к Бо́гу грехо́в свои́х,/ мольба́ми твои́ми ско́рченых челове́к ру́це испра́вил еси́, блаже́нне.</p>
<p>И́же иногда́ злочести́ваго ра́тника Боже́ственною си́лою отри́нул еси́ от свята́го твоего́ гро́ба,/ и, не улучи́вш поми́лования, вско́ре обою́ животу́ лиши́ся таковы́й.</p>
<p>И́же иногда́ благоче́стно благогове́йнии лю́дие твои́ми, свя́те Дими́трие, моли́твами,/ иногда́ же кропле́нием святы́я воды́ свяще́нныя,/ разли́чная исцеле́ния прие́млют, припа́дающии к чудотво́рному твоему́ гро́бу.</p>
<p><red>Богоро́дичен:</red> Изба́вихомся вси от страсте́й, и бед, и обстоя́ний, и неду́гов многообра́зных/ мольба́ми Твои́ми, Пречи́стая Богома́ти,/ Спа́су Христу́ зову́ще:/ оте́ц на́ших Бо́же, благослове́н еси́.</p>
<p><red>Песнь 8</red></p>
<p><red>Ирмо́с:</red> Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</p>
<p>Вене́ц благоле́пен Христо́с Живода́вец на верх твой положи́, тезоимени́те Дими́трие,/ и́бо дея́ньми просия́л еси́ и виде́нии яви́лся еси́, зовы́й:/ благослови́те, вся дела́ Госпо́дня, Го́спода.</p>
<p>Все преше́д чу́вство, преблаже́нне,/ уму́ пе́рвому прибли́жился еси́/ души́ твоея́ чистото́ю, жития́ же све́тлостию,/ венцено́сче Дими́трие, зовы́й:/ благослови́те, вся дела́ Госпо́дня, Го́спода.</p>
<p>Жела́нием зе́льным, преблаже́нне,/ изсле́дил еси́ Богоно́снаго Се́ргия вели́каго житие́ Божественно́е,/ жи́зни све́тлостию поревнова́л еси́, прехва́льне,/ быв у́бо и собесе́дник сего́ изря́ден вои́стинну.</p>
<p><red>Богоро́дичен:</red> Ум безстра́стен во утро́бе Твое́й соединя́ется челове́ческому уму́, Пречи́стая,/ пло́ти же дебельство́м под ле́том быв лет превы́шший./ Тем Тя, Богоро́дице, ве́рою и любо́вию сла́вим.</p>
<p>Ин</p>
<p><red>Ирмо́с:</red> Царя́ Небеснаго,/ Его́же пою́т вои́ А́нгельстии,/ хвали́те и превозноси́те во вся ве́ки.</p>
<p>Столп одушевле́нный, о́тче Димитрие, и исто́чник неоску́дный вои́стинну,/ слепыя просвеща́я, разсла́бленныя укрепля́я и бе́сы прогоня́я/ не то́кмо у гро́ба, но и на ме́стех, иде́же и́мя твое́ нарица́ют с любо́вию.</p>
<p>Яко́же други́й Илия́, яви́вся,/ сугу́бу благода́ть нам дал еси́,/ твоя́ честны́я мо́щи, точи́ти исцеле́ния тре́бующим,/ явле́нием же твои́м и по сме́рти, преподо́бне о́тче Дими́трие,/ ины́х злых устраша́я и па́че ины́м исцеле́ния творя́ ве́рным.</p>
<p>Иногда́ проро́ческим да́ром от Бо́га, блаже́нне, почте́н был еси́,/ вся́чески же тре́бующим ми́лостив пока́зовался еси́/ и ны́не, о́тче Дими́трие, ми́лостивому Спа́су за ны моли́ся,/ воспева́ющия и превознося́щия Его́ во ве́ки.</p>
<p><red>Богоро́дичен:</red> Ра́дуйся, престо́ле Госпо́день огнезра́чный,/ ра́дуйся, две́ре невеще́ственнаго блиста́ния./ Ра́дуйся, о́блаче, Со́лнце возсия́вший Пра́ведное – Христа́ Спа́са на́шего,/ Его́же превозно́сим во ве́ки.</p>
<p><red>Песнь 9</red></p>
<p><red>Ирмо́с:</red> Безнача́льна Роди́теля Сын, Бог и Господь,/ вопло́щься от Де́вы, нам яви́ся/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</p>
<p>Пречестны́й Дими́трие,/ ны́не чи́сто услажда́яся и пи́щу прие́мля па́че у́мныя,/ иде́же собо́ри святы́х о́крест Го́спода лику́ют, блаже́нне,/ и́же тя ны́не чту́щия, хода́тайствуя, к себе́ привлецы́.</p>
<p>Преше́л еси́, ра́дуяся, жела́нием в рай,/ к еди́ному вои́стинну блаже́нству, к пребо́льшей добро́те,/ и к жи́зни вои́стинну нестаре́ющейся, и Све́ту Невече́рнему,/ Богоно́сне о́тче Дими́трие.</p>
<p>Я́ко Со́лнце просия́л еси́ в мона́шеских собо́рех,/ от млады́х ногте́й освяще́н был еси́,/ я́коже зарю́, испуща́я доброде́тели твоего́ жития́,/ пресла́дкий Дими́трие, Богоно́се о́тче преподо́бне.</p>
<p><red>Богоро́дичен:</red> Разуме́вше издале́ча прозорли́выма очи́ма, проро́цы/ Тя я́ве провозвести́ша, хотя́щую Ма́терь бы́ти Вседе́телю, Владыце всех,/ тем Тя, Всепе́тая, Богоро́дицу испове́дуем.</p>
<p>Ин</p>
<p><red>Ирмо́с:</red> Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</p>
<p>Явле́нием Боже́ственным сия́еши, о́тче Дими́трие преподо́бне,/ я́коже обеща́лся еси́, блаже́нне,/ моли́твою град твой сохрани́л еси́ от хотя́щих воева́ти без вины́ лю́ди твоя́, святе.</p>
<p>От Бо́га показа́лся еси́ нам цели́тель, неду́гующим в паде́ниих,/ очи́стник же, блаже́нне, и прогони́тель лука́вым ду́хом,/ тем тя вси велича́ем.</p>
<p>А́ще и преста́вился еси́ от нас, о́тче Дими́трие,/ в хра́мех Боже́ственных Святе́й Тро́ице предстоя́,/ храм Ду́ху Свято́му был еси́:/ моли́ся за вся христианы, и́ноки же и простцы́, тебе́ велича́ющия.</p>
<p><red>Богоро́дичен:</red> Вои́стинну, Богоро́дице, Тобо́ю спа́сшиися, испове́дуем Тя,/ Де́во Влады́чице,/ я́ко родила́ еси́ нам Бо́га Спаси́теля,/ Еди́наго от Тро́ицы Сы́на и Сло́ва, Кресто́м разо́ршаго смерть,/ Его́же о нас с преподо́бным Дими́трием моли́, Тебе́ велича́ющих.</p>
<p>Свети́лен.</p>
<p><red>Подо́бен:</red> Жены́, услы́шите:</p>
<p>Мирска́го пристра́стия я́ко от скве́рны уклони́лся еси́,/ и а́лчбою плоть увяди́л еси́, о́тче,/ и Небе́сною сла́вою со А́нгелы обогати́лся еси́./ Те́мже непреста́нно моли́ о нас Христа́ Бо́га, преподо́бне Дими́трие.</p>
<p><red>Сла́ва, и ны́не, Богоро́дичен:</red></p>
<p>Тя предста́тельницу и́мамы вси гре́шнии,/ о Пресвята́я Де́во!/ Ты благопреме́нна сотвори́ Сына Твоего́ Ма́терними Твои́ми моли́твами.</p>
<p>На хвали́тех стихи́ры, на 4, глас 5.</p>
<p><red>Подо́бен:</red> Преподо́бне о́тче:</p>
<p>Преподо́бне о́тче,/ ду́шу твою́ с те́лом очи́стив,/ и Свято́му Ду́ху прекра́сная оби́тель яви́ся,/ и сла́вна тя конце́м, преблаже́нне Дими́трие, соде́ла./ В чудесе́х же вели́каго свети́льника, просвети́вшаго су́щих во мра́це,/ я́ко наста́вника и́ноком, соше́дшеся, велему́дренно ублажи́м.</p>
<p>Яви́лся еси́, Богоблаже́нне,/ му́драя плени́ца, связу́я мно́гая враг ополче́ния,/ те́мже и венце́м увя́злся еси́ неувяда́ющим,/ весе́лие, и ра́дость и сла́ву ве́чную восприя́л еси́, Богому́дре Дими́трие./ Моли́ Христа́ Бо́га/ дарова́ти мир ми́рови и душа́м на́шим ве́лию ми́лость.</p>
<p>Преподо́бне о́тче,/ теле́сныя стра́сти зе́льным воздержа́нием/ и по́стническими моли́твами же и труды́,/ сле́зными пото́ки и поты́ у́глия сла́дости погаси́л еси́,/ и в чудесе́х сла́вна тя показа́ Госпо́дь росси́йским лю́дем,/ Дими́трие блаже́нне,/ и украси́ тя вы́шними дарова́нии,/ Ему́же служи́ши с Небе́сными си́лами,/ Иису́су Человеколю́бцу и Спа́су душ на́ших.</p>
<p><red>Сла́ва, глас 6:</red></p>
<p>Прииди́те, празднолю́бцы/ и по́стник сосло́вие,/ ве́рою соше́дшеся,/ и́стиннаго по́стника <red>Днесь</red> почита́юще:/ ра́дуйся, ше́ствовав по стопа́м Владыки Христа́ у́зкий путь и безстра́стно житие́,/ я́коже дре́вле Авраа́м пра́ведный,/ о́тче Дими́трие,/ страннолю́бие притяжа́в, пресели́лся еси́ от оте́чества твоего́/ до ме́ста, иде́же ны́не благоуха́ет исцеле́ния честно́е те́ло твое́ всем притека́ющим и вопию́щим:/ о всеблаже́нне и преподобне!/ По́стником похвало́ и собесе́дниче Безпло́тным,/ правове́рному во́инству на́шему на пога́ныя спосо́бниче/ и наста́вниче и́ноком,/ о нас моли́ся Христу́ Бо́гу спасти́ ду́ши на́ша.</p>
<p><red>И ны́не, Богоро́дичен.</red></p>
<p>Славосло́вие вели́кое и отпу́ст.</p>
<p>На литурги́и</p>
<p>Блаже́нны от кано́на 1-го песнь 3-я, и 2-го песнь 6-я.</p>
<p>Проки́мен, глас 7: Честна́ пред Господем/ смерть преподо́бных Его́.</p>
<p><red>Стих:</red> Что возда́м Господеви о всех,/ я́же воздаде́ ми?</p>
<p>Апо́стол к Гала́том, зача́ло 213. Аллилу́ия:
<red>Б</red>лаже́н муж, боя́йся Господа,/ в за́поведех Его́ восхо́щет зело́.
</p>
<p><red>Стих:</red> Си́льно на земли́ бу́дет се́мя его́.</p>
<p>Ева́нгелие от Луки́, зача́ло 24. Прича́стен: В па́мять ве́чную бу́дет пра́ведник:</p>
</section>
