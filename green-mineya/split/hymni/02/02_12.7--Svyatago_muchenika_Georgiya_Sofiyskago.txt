<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Гео́ргия Софи́йскаго</p>
</title>
<p>А́ще па́мять свята́го му́ченика Гео́ргия Софи́йскаго вне Вели́кия Четыредеся́тницы, на ма́лой вече́рни, хотя́й бде́ние сотвори́ти предстоя́тель, да пое́т стихи́ры свята́го священному́ченика Вла́сия.</p>
<p><red>На вели́цей вече́рни</red></p>
<p>Первыя кафи́смы пе́рвый антифо́н, Блаже́н муж:</p>
<p>На Го́споди, воззва́х:
<red>поста́вим стихо́в 8 и пое́м стихи́ры, глас 1.</red>
</p>
<p><red>Подо́бен:</red> Небе́сных чино́в:</p>
<p>Небе́сных красо́т возжела́л еси́,/ и вре́менную сла́ву, я́ко тле́нну, вмени́л еси́,/ и я́ко безпло́тен до́блественно претерпе́л еси́/ многоко́зненныя му́ки агаря́н,/ блаже́нне мучениче Георгие,/ ны́не же от Христа́ венчаем/ моли́ спастися душа́м на́шим.</p>
<p>На ка́мени ве́ры мысль утверди́в ,/ устремле́нии безбо́жных агаря́н ника́коже поколеба́лся еси́,/ па́че же о́ных нахожде́ния безде́льна показа́л еси́,/ си́ле Христо́вей тя укрепля́ющей,/ Богому́дре му́чениче Гео́ргие,/ моли́ спасти́ся ду́шам на́шим.</p>
<p>В Небе́сных черто́зех лику́я/ и во сла́ве Христо́вей ны́не веселя́ся,/ не забу́ди сро́дных твои́х никогда́,/ но вся́ческих Царя́ о нас при́сно моли́,/ всехва́льне му́чениче Георгие,/ улучи́ти нам ве́чнующее блаже́нство/ и спасти́ся душа́м на́шим.</p>
<p>И́ны стихи́ры, глас 4.</p>
<p><red>Подо́бен:</red> Я́ко до́бля:</p>
<p>Одоле́в сопротивобо́рца, страстоте́рпче Гео́ргие,/ я́ко во́ин непобеди́м/ ору́жием ве́ры мы́сленных враго́в тьму победи́л еси́/ и зако́нно по́двиг соверши́в,/ вене́ц от Бо́га прия́л еси́,/ <red>егоже</red> моли́ от тли и бед изба́витися/ ве́рою соверша́ющим всечестну́ю па́мять твою́.</p>
<p>В темни́це затворе́н, страстоте́рпче Гео́ргие,/ и Боже́ственным уче́нием укрепле́н,/ неве́рным ника́коже повину́лся еси́;/ темже иску́сом о́гненным ко Христу́ преше́л еси́, ра́дуяся,/ Его́же моли́ от тли и бед изба́витися/ ве́рою соверша́ющим всечестну́ю па́мять твою́.</p>
<p>Наше́ствие вражие, страстоте́рпче Гео́ргие,/ си́лою Христа́ разру́шил еси́,/ нечести́вых ве́рою посрами́л еси́,/ правосла́вных побе́дою обвесели́л еси́, я́же от Христа́ Бо́га на́шего,/ Его́же моли́ от тли и бед изба́витися/ ве́рою соверша́ющим всечестну́ю па́мять твою́.</p>
<p><red>Сла́ва, глас 6:</red></p>
<p>Страда́льческим му́жеством и благо́ю со́вестию/ благоче́стно вооружи́вся, непобеди́мый му́чениче Гео́ргие,/ Христо́ва веща́ния пред нечести́выми я́сно пропове́дал еси́./ Боже́ственною си́лою укрепля́ем,/ мучительское преще́ние не́мощно показа́л еси́./ Неради́в о огни́, вре́менно горя́щем,/ и Боже́ственным да́ром упова́ние возложи́в, не погреши́л еси́./ Ны́не же сподо́бився Небе́сных жили́щ водворе́ния и Влады́це всех предстоя́ния,/ моли́ изба́витися нам от вся́каго наве́та проти́внаго/ и в бу́дущей жи́зни десна́го стоя́ния сподо́битися.</p>
<p>И ны́не <red>Богоро́дичен:</red> Кто Тебе́ не ублажи́т:</p>
<p>Вход. Све́те ти́хий:</p>
<p>Проки́мен дне и чте́ния три му́ченическая (зри страни́цы 145 – 146).</p>
<p>На литии́ стихи́ры самогла́сны, глас 1:</p>
<p>Све́тлый му́ченик сла́вным страда́нием свои́м/ Го́рния си́лы возвесели́,/ нам же на земли́ пра́здник воздви́же своего́ преставле́ния,/ в не́мже по́двиги его́ прославля́юще,/ я́же за Христа́ да́же до сме́рти претерпе́,/ сице к нему́ возопии́м:/ моли́ о нас, святе Гео́ргие,/ получи́ти нам ра́йское вселе́ние и ве́лию ми́лость.</p>
<p>Глас 2:</p>
<p>Весели́ся о Го́споде, гра́де Софи́е!/ Радуйтеся, окре́стная вся,/ и похвала́ми воспо́йте новаго страда́льца Гео́ргия,/ в после́дния дни пострада́вшего/ и ра́вное дре́вним терпе́ние показа́вшаго./ Просла́вим у́бо Христа́, того́ укре́пльшаго,/ и побе́ду на сопроти́вныя дарова́вшаго,/ и венце́м све́тлым увенча́вшаго,/ и на земли́ моще́м его́ воню́ благоуха́ния дарова́вшаго,/ нам же того́ моли́твами подающаго ве́лию ми́лость.</p>
<p>Глас 3:</p>
<p>В по́двизе муче́ния себе́ до́бре уясни́л еси́,/ зна́меньми же Боже́ственными укрепи́вся, бесо́вскую си́лу разруши́л еси́./ Амираха́нския учи́тели посрами́л еси́,/ Сердики́йския лю́ди со окре́стными удиви́л еси́,/ А́нгельския же си́лы терпе́нием свои́м ужаси́л еси́,/ и му́ченический лик просла́вил еси́,/ с ни́ми же ны́не водворя́ешися,/ десни́цею Христо́вою венце́м нетле́ния увенча́вся,/ Его́же ра́ди любве́, блаже́нне, огню́ себе́ пре́дал еси́,/ моли́ся к Бо́гу о нас, великому́чениче Гео́ргие.</p>
<p>Глас 4:</p>
<p>До́блественным страда́нием удиви́л еси́ А́нгельская во́инства,/ зря́щая тя огня́ не боя́щася/ и в пла́мень Христа́ ра́ди тща́шася,/ я́коже трие́ отроцы в вавило́нскую пещь;/ с ни́миже ны́не водворя́яся, Гео́ргие,/ помина́й тя почита́ющих и покланя́ющихся ра́це моще́й твои́х.</p>
<p><red>Сла́ва, глас 5:</red></p>
<p>Стеце́мся лю́бовию, бра́тие,/ к настоя́щему торжеству́ сла́внаго му́ченика Гео́ргия./ Во́инства Небе́сная да веселя́тся/ и о́блацы сла́дость да кропя́т,/ я́коже в день честна́го его́ сожже́ния./ Земля́ да удиви́тся све́тлаго ю́ноши пресла́вным веща́нием:/ сокруша́йте биеньми и жжи́те плоть мою́ огне́м,/ но Христа́ моего́ не отве́ргуся аз во ве́ки:/ сла́дце па́че прие́млю му́ки,/ бо́льших благ духо́вных мя сподобляющия./ Кто не удиви́тся, кто не просла́вит/ и хвале́ния пе́сней не воспое́т ему́, глаго́ля:/ му́чениче Гео́ргие, моли́ Бо́га о нас,/ почита́ющих па́мять твою́ и ра́це моще́й твои́х покланя́ющихся,/ изба́витися нам вся́каго прило́га сопроти́внаго/ и спасти́ся душа́м на́шим.</p>
<p>И ны́не, <red>Богоро́дичен:</red> Храм и дверь еси́:</p>
<p>На стихо́вне стихи́ры, глас 6.</p>
<p><red>Подо́бен:</red> Все отложше:</p>
<p>Весь от ю́ности возложи́вся Влады́це,/ Сего́ вожделе́л еси́ и вся́кия стра́сти неприча́стен пребы́в,/ и скверносло́вия, велере́чия же, и глумле́ния, и непреподо́бнаго хожде́ния/ му́ченик яви́лся еси́ всеизря́ден,/ прило́ги муче́ния непрекло́нен си́лою Поже́ршагося на Кресте́,/ Его́же приле́жно моли́ о душа́х на́ших.</p>
<p><red>Стих:</red> Пра́ведник, я́ко фи́никс, процвете́т/ и я́ко кедр, и́же в Ливане, умно́жится.</p>
<p>Бие́нием сокруша́емо те́ло твое́,/ страстоте́рпче, Гео́ргие всеблаже́нне,/ ду́шу непрело́жну и ум некра́дом соблю́л еси́;/ в темни́це затворя́ем,/ в <red>нейже</red> и поуча́ем терпе́ти до́блественне,/ вся́кий вид мук наноси́мых поне́сл еси́/ за пострада́вшего на Кресте́ Спа́са на́шего,/ <red>егоже</red> приле́жно моли́ о душа́х на́ших.</p>
<p><red>Стих:</red> Насаждени в до́му Госпо́дни,/ во дво́рех Бо́га на́шего процвету́т.</p>
<p>Весе́лие ве́чное и пречи́стую сла́дость/ страда́нию возме́здие восприя́л еси́,/ му́чениче сла́вне Гео́ргие;/ во́инства бесо́вская и ополче́ния нечести́вых/ терпе́нием твои́м я́ве посрами́л еси́,/ благочести́вых же лик возвесели́л еси́/ и дерзнове́ние тем Христа́ ра́ди вдохну́л еси́,/ Его́же приле́жно моли́ о душа́х на́ших.</p>
<p>Сла́ва, самогла́сен, глас то́йже:</p>
<p>Весели́ся, гра́де Бо́лгарский, прему́дрости тезоимени́тый,/ я́ко в тебе́ страда́нием возсия́/ добропобе́дный му́ченик, Гео́ргий прекра́сный,/ все́ бо кова́рство мучи́теля врага́ му́жески попра́в,/ венец побе́ды досто́йно прия́т/ и всем лю́дем пропове́да покланя́тися че́стне в Тро́ице Еди́ному Бо́гу,/ Ему́же со дерзнове́нием и мы вопие́м/ умири́ти мир и спасти́ ду́ши на́ша.</p>
<p>И ны́не,</p>
<p><red>Богоро́дичен:</red> Творе́ц и Избави́тель мой:</p>
<p>И́ны стихи́ры на стихо́вне, глас 2.</p>
<p><red>Подо́бен:</red> До́ме Евфра́фов:</p>
<p>Гряди́те правосла́вных собо́ры,/ <red>Днесь</red> почти́м новаго страда́льца Гео́ргия,/ <red>егоже</red> Христо́с прослави, исповедавша Того́ пред мучи́тели.</p>
<p><red>Стих:</red> Пра́ведник, я́ко фи́никс, процвете́т,/ я́ко кедр, и́же в Ливане, умно́жится.</p>
<p>Ку́ю ти похвалу́ и честь принесе́м, о Гео́ргие,/ и́же зде́шних сла́вы и честь, я́ко уме́ты, оплева́в, презре́л еси́,/ получи́л же еси́ безсме́ртную сла́ву от Христа́ с му́ченики и му́дрыми де́вами.</p>
<p><red>Стих:</red> Насажде́ни в до́му Госпо́дни,/ во дво́рех Бо́га на́шего процвету́т.</p>
<p>У Христа́ предстои́ши ны́не со все́ми святы́ми,/ я́сно наслажда́яся Того́ све́тлости и красоты́ нетле́ния,/ помяни́, му́чениче, помина́ющих тя, Гео́ргие.</p>
<p><red>Сла́ва, глас 2:</red></p>
<p>Возсе́д, я́коже на колесни́цу о́гненную, свое́ю кро́вию/ и прите́кл еси́ нехода́тайственно, блаже́нне к Тро́ице,/ иде́же глас пра́зднующих и веселя́щихся, Гео́ргие.</p>
<p>И ны́не, <red>Богоро́дичен:</red></p>
<p>При́зри с высоты́, о Пречи́стая Влады́чице, на смире́ние рабо́в Твои́х/ и виждь возвыше́ние го́рдых на ста́до правосла́вное./ Го́рдых смири́, смире́нныя же моли́твами Твои́ми возвы́си, Богоро́дице.</p>
<p>Тропа́рь, глас 4:</p>
<p>В терпе́нии многоиску́снем, блаже́нне му́чениче Гео́ргие,/ огнеиску́сную смерть претерпе́л еси́/ и по кончи́не твое́й вене́ц от Христа́ нетле́нный/ с му́ченическими ли́ки прия́л еси́./ И ны́не, на земли́ кро́тких досто́йно водворя́яся,/ Христа́ Бо́га о нас непреста́нно моли́,/ и́же ве́рою покланя́ющихся ра́це моще́й твои́х.</p>
<p><red>На у́трени</red></p>
<p>На Бог Госпо́дь:
<red>тропа́рь му́ченика два́жды и</red>
</p>
<p><red>Богоро́дичен:</red> Е́же от ве́ка утае́нное:</p>
<p>По 1-м стихосло́вии седа́лен, глас 1,</p>
<p><red>Подо́бен:</red> Ка́мени запеча́тану от иуде́й:</p>
<p>Блаже́нство земно́е возненави́дев, мучениче сла́вне Гео́ргие,/ Небе́снаго жития вожделе́л еси́,/ <red>егоже</red> ра́ди вяза́ния претерпе́л еси́ и огне́м сожже́ние и ну́ждную смерть./ Темже <red>Днесь</red> святу́ю па́мять твою́ пра́зднующе, любо́вию вопием:/ сла́ва Да́вшему ти кре́пость,/ сла́ва Венча́вшему тя,/ сла́ва Дарова́вшему моще́м твои́м благоуха́ние и цельбы́ всем притека́ющим.</p>
<p>Сла́ва и ны́не, <red>Богоро́дичен:</red></p>
<p>Ру́це Твои́ Боже́ственныя, Де́во Пречи́стая,/ и́миже Бо́га понесла́ еси́, из Тебе́ воплоще́ннаго бла́гости ра́ди,/ просте́рши Того́ умоли́/ изба́витися нам напа́стей, восхваля́ющим Тя и любо́вию вопию́щим:/ Сла́ва Все́льшемуся в Тя,/ сла́ва Проше́дшему из Тебе́,/ сла́ва Свободи́вшему нас рождество́м Твои́м.</p>
<p>По 2-м стихосло́вии седа́лен, глас 4.</p>
<p><red>Подо́бен:</red> Удиви́ся Ио́сиф:</p>
<p>Удиви́шася, Гео́ргие, ли́цы А́нгельстии, зря́ще твое́ противле́ние, е́же к собо́рищу агаря́нскому:/ Ничто́же мя, – рек, – разлучити возмо́жет от любве Христа́ Спа́са моего́!/ Бе́си же устраши́шася, венцено́сца тя ю́ностна ви́дяще,/ И́же того́ тогда́ укрепи́вый све́тлым по́двигом,/ Христе́, просвети́ ду́ши на́ша.</p>
<p><red>Сла́ва, и ны́не, Богоро́дичен:</red></p>
<p>Удиви́ся Ио́сиф, е́же па́че естества́ зря, и внима́ше мы́слию,/ и́же на руно́ дождь, в безсе́меннем зача́тии Твое́м, Богоро́дице,/ купину́ огне́м неопали́мую, жезл Ааро́нов прозя́бший;/ и свиде́тельствуя обру́чник Твой и храни́тель, свяще́нником взыва́ше:/ Де́ва ражда́ет и по рождестве́ па́ки Де́вою пребыва́ет.</p>
<p>По полиеле́и седа́лен, глас 8.</p>
<p><red>Подо́бен:</red> Прему́дрость и Сло́во:</p>
<p>Болга́р благочести́вых прозябе́ние,/ оста́вль оте́чество Святы́м Ду́хом води́м,/ прише́л еси́ в Сердики́йский град,/ благоче́стием же и пра́вдою себе́ украша́я,/ но зави́ден быв от безбо́жных агаря́н,/ посрами́л еси́ тех на тя шата́ние словесы́ прему́дрыми./ Сего́ ра́ди огне́м скончал еси́ тече́ние, му́чениче Гео́ргие,/ моли́ Христа́ Бо́га согреше́ний оставле́ние дарова́ти/ чту́щим любовию честну́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Егда́ прии́дет всех Влады́ка суди́ти вселе́нней всей,/ тогда́ овца́м мя сопричти́ десны́м осужде́ннаго/ и кроме́шния тьмы мя исхити́, молю́ся,/ да благода́рственно велича́ю бога́тство бла́гости Твоея, Богоро́дице Всенепоро́чная,/ и да вопию Ти, ра́дуяся:/ моли́ Христа́ Бо́га согреше́ний оставле́ние дарова́ти,/ Тя бо и́мам наде́жду раб Твой.</p>
<p>Таже степе́нна, 1-й антифо́н 4-го гла́са.</p>
<p>Про́кимен, глас 4: Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p><red>Стих:</red> Насажде́ни в до́му Госпо́дни,/ во дво́рех Бо́га на́шего процвету́т
<red>.</red>
</p>
<p>Вся́кое дыха́ние:
<red>Ева́нгелие от Матфе́я, зача́ло 36.</red>
</p>
<p>По 50-м псалме́ стихи́ра, глас 6:</p>
<p>Прииди́те, правосла́вных собо́ри,/ му́ченика Гео́ргия поревну́им дерзнове́нию:/ те́ло все да сдробле́но бу́дет,/ и́мамы Зда́теля, то́е светле́йше па́ки соста́вити могу́щаго,/ то́кмо зва́ния да не отпаде́м Христо́ва,/ не су́щей бо воде́ всу́е и́мя исто́чнику;/ име́ний и чад да лиши́мся,/ то́кмо Го́спода своего́ да не отсту́пим,/ я́коже сей непобеди́мый, не слу́хом, но де́лы за́поведь Христо́ву соверши́вый/ и би́сер многоце́нный получи́ти своего́ те́ла не пощаде́вый!/ Темже досто́йно жи́тельствуим/ и на скрижа́лех се́рдца потщи́мся му́жество того́ изобрази́ти,/ Христу́ со дерзнове́нием вопию́ще:/ Го́споди, моли́твами Твоего́ му́ченика/ Небе́сных благи́х сподо́би нас, я́ко Человеколю́бец.</p>
<p>Кано́н святаго му́ченика, <red>егоже</red> краегране́сие:</p>
<p>Свяще́нник плете́т тебе́ похвалу́, Гео́ргие.
<red>Глас 1.</red>
</p>
<p><red>Песнь 1</red></p>
<p><red>Ирмо́с:</red> Твоя́ победи́тельная десни́ца/ Боголе́пно в кре́пости просла́вися,/ та бо, Безсме́ртне,/ я́ко всемогу́щая, проти́вныя сотре́,/ изра́ильтяном путь глубины́ новосоде́лавшая.</p>
<p>Сло́ве Бо́жий, во святы́х препросла́вленный,/ сло́во ми вдохни́ и ум просвети́/ воспе́ти по достоя́нию новаго му́ченика Гео́ргия/ и Тебе́, того́ укре́пльшаго.</p>
<p>Вем любо́вь твою́, му́чениче,/ и на тя наде́яся потща́хся принести́ тебе́ пе́ние;/ <red>Аще</red> и не по достоя́нию скудоу́мия ра́ди, но от усе́рдия приими́,/ я́коже и Христо́с вдови́цы две ле́пте.</p>
<p>Ят быв от нечести́вых, муче́ния по́прище преплы́л еси́/ и Еде́ма Небе́снаго приста́нище достигл еси́,/ в немже ны́не водворя́яся, Влады́це всех моли́ся/ душ на́ших помраче́ние отъяти,/ я́ко да досто́йно па́мять твою́ воспое́м.</p>
<p><red>Богоро́дичен:</red> Щедролюби́вый Бог Сло́во, сотвори́вый руко́ю Ада́ма/ и от ребра́ его́ Е́ву возсозда́вый,/ из Тебе́ воплоти́ся, Пречи́стая,/ на Кресте́ пригвозди́ся и в ре́бра прободе́ся,/ я́ко да тех поползнове́ние ми́лостивно испра́вит.</p>
<p><red>Песнь 3</red></p>
<p><red>Ирмо́с:</red> Еди́не ве́дый челове́ческаго естества́ не́мощь/ и ми́лостивно в не вообра́жься,/ препоя́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нныя славы Твоея, Человеколю́бче.</p>
<p>Еще́ в ю́ности ста́рческий ра́зум стяжа́в, сла́вне Гео́ргие,/ и вся све́рстники своя́ превозше́д му́дростию, незло́бием же и смире́нием,/ от всех ве́рных ублажа́ешися.</p>
<p>Но́вое был еси́ Правосла́вия утвержде́ние, сла́вне Гео́ргие,/ сте́пень же благоче́стия и чистоты́ снабде́ние ве́рным лю́дем,/ его́же ра́ди пе́сньми тя восхваля́ем.</p>
<p>Ны́не стяжа́ тя я́ко ве́лие сокро́вище и Це́ркве благоле́пие Сердики́йский град, блаже́нне Гео́ргие,/ но и вселе́нная вся слы́шавши твоя́ боре́ния/ весели́тся и по́двигу твоему́ дивя́щися, ублажа́ет тя.</p>
<p><red>Богоро́дичен:</red> Исцели́ся преслуша́ние Е́вы прама́тере послуша́нием Твои́м, Пречи́стая:/ глаго́лы бо Гаврии́ла послу́шавши, Ма́ти была́ еси́ Сы́на Божия,/ И́же то́я печа́ль Кресто́м в ра́дость преложи́.</p>
<p><red>Седа́лен, глас 3.</red></p>
<p><red>Подо́бен:</red> Красоте́ де́вства:</p>
<p>Красна́ тя лице́м Творе́ц показа́/ и душе́вною добро́тою внутрь снабде́,/ враг же не терпя́ сих, хотя́ща тя прельсти́ти и в снедь себе́ сотвори́ти./ Но Созда́тель Благи́й неви́димо тя укрепи́ и льстеца́ тобо́ю посрами́./ Темже ны́не на Небесе́х лику́я, свя́те Гео́ргие,/ моли́ся Го́сподеви о прославля́ющих тя.</p>
<p>Сла́ва, и ны́не, Богоро́дичен, глас 3.</p>
<p>Подо́бен то́йже:</p>
<p>Недомы́сленно и непостижи́мо есть, Влады́чице Богора́дованная,/ соде́ланное о Тебе́ стра́шное Бо́жие та́инство,/ необыме́ннаго бо заче́нши родила́ еси́,/ пло́тию обложе́нна от Пречи́стых крове́й Твои́х;/ Его́же всегда́, Пречи́стая, с му́ченики моли́/ спасти́ся душа́м на́шим.</p>
<p><red>Песнь 4</red></p>
<p><red>Ирмо́с:</red> Го́ру Тя благода́тию Бо́жиею приосене́нную/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</p>
<p>К бу́дущей сла́ве взира́я, страда́льче всече́стне,/ маловре́менную ни во чтоже вмени́л еси́;/ темже тя ничто́же возмо́же разлучи́ти от любве́ Христо́вы:/ ни темни́чная затворе́ния, ни судиина́ преще́ния, ни огня́ разгоре́ние,/ ниже́ па́ки тле́нныя сла́вы обеща́ние.</p>
<p>Претерпе́л еси́ му́ки до́блественно, любве́ Боже́ственныя испо́лнен сый,/ и Бо́гу себе́ от ю́ности возложи́в, умре́ти за Него́ не отве́рглся еси́,/ повеле́ния Того́ послу́шая и стопа́м спаси́тельным после́дуя.</p>
<p>Люде́й сро́дных оста́вив, в Сердики́йский град прише́л еси́;/ доброде́тель же в себе́ нося́, му́ченик Христо́в изря́ден показа́лся еси́:/ весть бо та честь даровати сугу́бую стяжа́вшим ю.</p>
<p><red>Богоро́дичен:</red> Е́вы прама́тере кля́тву упраздни́ла еси́ Рождество́м Твои́м, Богоблагода́тная;/ ми́рови же благослове́ние процвела́ еси́, цветонося́щи Христа́;/ темже́, ра́дующеся, Тя, Богоро́дицу, испове́дуем.</p>
<p><red>Песнь 5</red></p>
<p><red>Ирмо́с:</red> Просвети́вый сия́нием прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя.</p>
<p>Твои́ми до́блестьми попра́ся и в преиспо́дняя низложи́ся,/ и́же безме́рно дре́вле хваля́йся зе́млю и мо́ре погуби́ти;/ погуби́ его́ Христо́с Кресто́м Свои́м и побе́ду ве́рным дарова́.</p>
<p>Егда́ предумышля́хуся го́рдаго денни́цы служи́телие/ ле́стными словесы́ улови́ти до́бляго и к свое́й слу́жбе удобь привлещи́,/ тогда́ посрами́шася вселука́вии вку́пе с посла́вшим я.</p>
<p>Твою́ не стерпе́ укори́зну, млада́го ю́ноши, велича́вый бес и попра́ние,/ но пону́ди слуги́ своя́ к судии́ ити́, наде́яся стра́хом тебе́ одоле́ти:/ устраши́шася преиспо́днии, зря́ще тя ви́димых посра́мльшаго.</p>
<p><red>Богоро́дичен:</red> Та́инство провозгласи́ша несказа́ннаго Твоего́ зача́тия,/ е́же из Тебе́ Бо́жия Сло́ва, Всепе́тая Ма́ти Де́во,/ весь лик проро́ческий, Бо́гом я́ве науче́нный:/ Ты бо вои́стину Безнача́льный Свет породи́ла еси́, Богоблагода́тная.</p>
<p><red>Песнь 6</red></p>
<p><red>Ирмо́с:</red> Обы́де нас после́дняя бе́здна:/ несть избавля́яй./ Вмени́хомся я́ко о́вцы заколе́ния:/ спаси́ лю́ди Твоя́, Боже наш,/ Ты бо кре́пость немощству́ющих и исправле́ние.</p>
<p>Е́же на тя скрежета́ния зубо́в не у́боя́лся еси́, ниже́ устраши́лся еси́,/ став на суди́щи мучи́телей, я́ко а́гнец незло́бивый посреде́ волко́в./ Сего́ ра́ди тя ублажа́ем, помина́юще до́блесть твою́.</p>
<p>Блаже́нне Гео́ргие, разгара́шеся на тя я́ростию мучи́тель,/ зря тя непрекло́нна и повеле́ния его́ ни во что же вменя́юща,/ и желе́зы тя окова́в, в темни́цу вве́рже, устраши́ти тя хотя́,/ но яви́ся посра́млен.</p>
<p>Егда́ тя в темни́цу вверго́ша,/ бо́льшими к Бо́гу наде́ждами впери́лся еси́, блаже́нне,/ и наставля́ющаго тя к муче́нию послу́шав,/ словесы́ му́дрыми незатыка́емая уста́ го́рдых заткну́л еси́.</p>
<p><red>Богоро́дичен:</red> Прише́д с Небесе́ Архистрати́г, Чи́стая,/ я́ве Тебе́ ра́дость благовести́ рек:/ из Тебе́ произы́дет Бог пло́тию, Де́во Пречи́стая,/ во спасе́ние ве́рою пою́щих Тя.</p>
<p><red>Конда́к, глас 2.</red></p>
<p><red>Подо́бен:</red> Вы́шних ища́:</p>
<p>Вы́шния сла́вы жела́я, многострада́льне Гео́ргие,/ агаря́нскую пре́лесть поплева́в, попра́л еси́/ и побе́ды вене́ц прия́л еси́,/ А́нгелом ны́не свеселя́ся и му́чеником соводворя́яся,/ с ними́же Христу́ Бо́гу моли́ся непреста́нно о всех нас.</p>
<p><red>И́кос:</red></p>
<p>Со́лнце множа́е возсия́ моле́бное твое́ торжество́, блаже́нне Гео́ргие,/ ве́рныя лю́ди просвеща́я и бесо́в темнозра́чную си́лу отгоня́я./ Темже припа́даю и аз, окая́нный, к ра́це моще́й твои́х и молю́ся от боле́зненнаго се́рдца,/ да прииму́ печа́лем премене́ние и житию́ безмо́лвие,/ согреше́нием проще́ние и скве́рному уму́ моему́ исправле́ние,/ во е́же по достоя́нию пе́ти тя всегда́,/ я́ко су́ща ны́не на Небесе́х со А́нгелы и му́ченики,/ с ни́миже Христу́ Бо́гу моли́ся непреста́нно о всех нас.</p>
<p><red>Песнь 7</red></p>
<p><red>Ирмо́с:</red> Су́щим в пе́щи отроко́м Твои́м, Спа́се,/ не прикосну́ся, ни́же стужи́ огнь;/ тогда́ трие́, я́ко еди́неми усты́ поя́ху/ и благословля́ху, глаго́люще:/ благослове́н Бог оте́ц на́ших.</p>
<p>От вся́ких бед и напа́стей лю́тых всегда́ ны изба́вляй, блаже́нне му́чениче Гео́ргие,/ Боже́ственную благода́ть нам подава́я,/ мольбу́ тебе́ принося́щим и Христу́ воспева́ющим:/ благослове́н Бог оте́ц на́ших.</p>
<p>Христа́ Бо́га су́щаго и́стинно возлюби́в,/ есте́ственныя пло́ти отве́рглся еси́ и на огнь му́жески дерзну́л еси́;/ вене́ц же побе́ды прие́м, воспева́еши при́сно:/ благослове́н Бог оте́ц на́ших.</p>
<p>Возноше́ния го́рдых пламень угаси́л еси́,/ пла́менем огня́ земна́го опаля́ем, всеблаже́нне,/ и све́том ра́зума благочести́вых просвети́л еси́;/ тем, веселя́щеся, укре́пльшему тя Христу́ воспева́ем:/ благослове́н Бог оте́ц на́ших.</p>
<p><red>Богоро́дичен:</red> А́може Влады́ка, душе́, Горе́ взира́й,/ не к земли́ ни́чущи, я́ко безслове́сная:/ но воспряни́ от помраче́ния и уны́ния, вопию́щи:/ Го́споди, моли́твами Ро́ждшия Тя и му́ченика Твоего́ Гео́ргия сподо́би мя Ца́рствия Твоего́.</p>
<p><red>Песнь 8</red></p>
<p><red>Ирмо́с:</red> В пе́щи о́троцы Изра́илеви,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>Люде́й правосла́вных утвержде́ние, Церкве́й Божиих благоле́пие,/ прибега́ющих те́плое заступле́ние яви́лся еси́, всеблаже́нне Гео́ргие, воспева́ющих:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>У́мную мольбу́ приношу́ тебе́, Гео́ргие:/ от лю́тых мя бед изба́ви моли́твами твои́ми,/ и све́том Богоразу́мия просвети́, и к Боже́ственным стезя́м наста́ви, вопию́ща:/ благослови́те, вся дела́ Госпо́дня, Го́спода, по́йте и превозноси́те во вся ве́ки.</p>
<p>Град на горе́ и свет на све́щнице, сия́я, яви́лся еси́ вои́стину, му́чениче сла́вне,/ просвеща́я в нощи́ жития́ ходя́щих и на стезю́ спасе́ния наставля́я вопию́щих:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p><red>Богоро́дичен:</red> Ели́цы в пучи́не греха́ вла́емся,/ к небу́рному приста́нищу притеце́м Бо́жия Ма́тере,/ я́же Боже́ственною си́лою Сы́на Своего́ всех ко спасе́нию наставля́ет, зову́щих:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p><red>Песнь 9</red></p>
<p><red>Ирмо́с:</red> О́браз чи́стаго рождества́ Твоего́/ огнепали́мая купина́ показа́ неопа́льная./ И ны́не на нас напа́стей свирепе́ющую угаси́ти, мо́лимся, пещь,/ да Тя, Богоро́дице,/ непреста́нно велича́ем.</p>
<p>Окре́стнии вси Сердики́йскаго гра́да собира́ющеся,/ пе́сненными гла́сы благоле́пно свяще́нную твою́ па́мять прославля́ем:/ приими́ у́бо сия́, <red>Аще</red> и не по достоя́нию,/ иму́ще бо тя хода́тая ко Спа́су Христу́, песнь сию́ тебе́ принести́ потща́хомся.</p>
<p>Рабо́в твои́х моле́ния к Бо́гу напра́ви, му́чениче,/ я́же от жела́ния всея души́ тебе́ принесо́хом,/ и твою́ па́мять почита́ющих пресве́тлую от бед и напа́стей избавля́й твои́ми к Бо́гу моли́твами.</p>
<p>Горе́ние о́гненное благоду́шно претерпе́л еси́ Христа́ ра́ди,/ <red>егоже</red> любо́вию огради́вся,/ в се́рдцы твое́м утвержде́ние кре́пкое прия́л еси́ и Ца́рствие получи́л еси́./ Темже не забыва́й нас, тя любо́вию почита́ющих,/ венцено́сче Богому́дре Гео́ргие.</p>
<p>И́же му́дростию Бо́жия Ду́ха ага́рян посрами́вый/ и терпе́нием о́гненныя сме́рти Христа просла́вивый – и о оте́чествии свое́м при́сно Бо́гу моля́щийся, Гео́ргий му́ченик пресла́вный,/ пе́сньми Боже́ственными от нас да воспое́тся досто́йно.</p>
<p><red>Богоро́дичен:</red> <red>егоже</red> Оте́ц пре́жде денни́цы роди́/ и из Тебе́ напосле́док за ны, неблагода́рныя, воплощься/ я́ко Младе́нца на руку́ носи́ла еси́, Де́во Богоро́дице,/ Того́ с му́ченики моли́, о и́же ве́рою восхваля́ющих Тя.</p>
<p>Свети́лен, глас 2.</p>
<p><red>Подо́бен:</red> Со ученики́ взыщем:</p>
<p>Я́ко благово́нный цвет в удо́лиях/ и я́ко дре́во при исто́чницех вод,/ све́тло возсия́ доброде́тельми и страда́ньми му́ченик Гео́ргий./ Темже облагоуха́вшеся душею, све́тлым лицем к нему́ воззове́м:/ ра́дуйся, страда́льцев печа́ть и ве́рных заступле́ние.</p>
<p><red>Сла́ва, и ны́не, Богоро́дичен:</red></p>
<p>Тя Дании́л преднапису́ет го́ру несеко́мую,/ из нея́же пречестны́й ка́мень отсече́ся кроме́ рук челове́ческих/ и сокруши́ и́дольскую пре́лесть всю./ И приведо́шася вслед Тебе́ в воню́ ми́ра Твоего́ му́чеников ли́цы,/ с ними́же о нас молися, Пречи́стая Де́во, Ма́ти Мари́е.</p>
<p>На хвали́тех стихи́ры, глас 4.</p>
<p><red>Подо́бен:</red> Свы́ше зва́нный:</p>
<p>Свы́ше зван быв Вы́шним про́мыслом,/ егда́ тя Боже́ственное жела́ние распали́,/ тогда́ вся в житии́ сем презре́л еси́/ и Бо́га соверши́ти повеле́ния потща́лся еси́,/ не боя́ся преще́ния мучи́телей,/ ни прельща́яся сла́достию маловре́менных,/ но жела́я непрехо́дных благ,/ я́же и ра́дуяся восприя́л еси́ в Ца́рствии Христа́ Бо́га на́шего,/ <red>егоже</red> моли́ спасти́ и просвети́ти ду́ши на́ша.</p>
<p>Свы́ше укрепля́ем си́лою Ду́ха,/ егда́ тя беззако́ннии в темни́цу вверго́ша,/ тогда́ ты показа́лся еси́, я́ко адама́нт тве́рдый,/ гото́в терпе́ти му́ки до́блественне и мудре Христа́ пропове́дати/ и я́ко раб ве́рный наде́жду На ны возложи́ти, ея́же не погреши́л еси́,/ но восприя́л еси́ с му́ченическими ли́ки водворе́ние/ и увенча́лся еси́ от Христа́ Бо́га на́шего,/ <red>егоже</red> моли́ спасти́ и просвети́ти ду́ши на́ша.</p>
<p>Вы́шняго промышле́нием на суди́ще приведо́ша тя нечести́вии,/ многострада́льне Гео́ргие,/ и льсти́вными словесы́ улови́ти тя хотя́ху,/ ты же па́че пре́лесть их посрами́л еси́/ и Христо́во Ева́нгелие я́сно пропове́дал еси́,/ но Той тя укрепи́/ и от огня́ те́ло твое́ неврежде́нно сохрани́,/ ду́шу же твою́ в Ца́рствии Небе́снем всели́,/ Его́же моли́ спасти́ и просвети́ти ду́ши на́ша.</p>
<p>Вы́шняго промышле́ние, я́ко зла́то во огни́,/ искуси́ терпе́ние души́ твоея,/ и утвержде́ние ве́ры я́же в Бо́га/ и любо́вь же Боже́ственную цари́цу доброде́телей/ искова́ во украше́ние изря́дное Небе́снаго Ца́рствия;/ те́ло же твое́ сожже́нию не предаде́,/ но, я́ко сокро́вище многоце́нное, соблюде́ от огня́ неопа́льно/ и я́ко исто́чник благода́тей притека́ющим Христа́ Бо́га на́шего,/ <red>егоже</red> моли́ спасти́ и просвети́ти ду́ши на́ша.</p>
<p><red>Сла́ва, глас 8:</red></p>
<p>Прииди́те, ве́рнии,/ стеце́мся вси к честне́й па́мяти пресла́внаго страда́льца Гео́ргия,/ в Сердики́йстем гра́де просия́вшаго./ Се бо предлежа́т нам всечестны́я его́ мо́щи,/ благово́ния лучи́ испуща́юща и ве́ру на́шу прославля́юща;/ дух же его́, в преми́рных селениих водворя́яся,/ восприе́млет наслажде́ния благи́х, я́же угото́ва Бог Того́ возлю́бльшим./ В весе́лии же предстоя́ Влады́чнему Престо́лу,/ мо́лится о и́же ве́рою и любо́вию чту́щих всечестну́ю па́мять его́.</p>
<p>И ны́не, <red>Богоро́дичен:</red></p>
<p>Влады́чице, приими́ моли́твы раб Твои́х/ и изба́ви нас/ от всякия ну́жды и печа́ли
<red>.</red>
</p>
<p>Славосло́вие вели́кое и отпу́ст.</p>
<p>На литурги́и</p>
<p>Блаже́нны от кано́на му́ченика пе́сни 3-я и 6-я.</p>
<p>Проки́мен, глас 7: Возвесели́тся пра́ведник о Госпо́де и упова́ет на Него́.</p>
<p><red>Стих:</red> Услы́ши, Бо́же, глас мой, внегда́ молити ми ся к Тебе́.</p>
<p>Апо́стол к Тимофе́ю, зача́ло 292: Аллилу́ия
<red>, </red>
<red>глас 4.</red>
</p>
<p><red>Стих:</red> Святы́м, и́же суть на земли Его́, удиви́ Госпо́дь вся хоте́ния Своя́ в них.</p>
<p>Ева́нгелие от Иоа́нна, зача́ло 52.</p>
<p>Прича́стен: В па́мять ве́чную бу́дет пра́ведник:</p>
</section>
