<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Богоро́дице ра́ди чудотво́рныя ико́ны Ея́ И́верския</p>
</title>
<p>
<emphasis>Слу́жбу зри 13 октября́ или́ ину́ю ни́же</emphasis>
</p>
<p>Тропа́рь, глас 1:</p>
<p>
<strong>О</strong>т святы́я ико́ны Твое́й,/ о Влады́чице Богородице,/ исцеле́ния и цельбы́ подаю́тся оби́льно,/ с ве́рою и любо́вию приходя́щим к ней./ Та́ко и мою́ не́мощь посети́/ и ду́шу мою́ поми́луй, Блага́я,/ и те́ло исцели́ благода́тию Твое́ю, Пречи́стая.
</p>
<p>
<strong>
<red>Конда́к, глас 8:</red>
</strong>
</p>
<p>
<strong>А</strong>ще и в мо́ре вве́ржена бысть свята́я ико́на Твоя́, Богоро́дице,/ от вдови́цы, не могу́щия спасти́ сию́ от враго́в,/ но яви́лася есть Храни́тельница Афо́на/ и Вратарница оби́тели И́верския, враги́ устраша́ющая/ и в Правосла́вней Росси́йстей стране́/ чту́щия Тя от всех бед и напа́стей избавля́ющая.
</p>
<p>
<strong>
<red>И́кос:</red>
</strong>
</p>
<p>
<strong>В</strong> столпе́ о́гненне я́вльшуюся Богома́тере ико́ну ви́девше,/ возопи́ша по́стников и́верских ли́цы:/ о Влады́ко, сподо́би нас прия́ти ико́ну Ма́тере Твое́я во утеше́ние стра́нствия на́шего;/ ты же, Гаврии́ле, дерза́й и вни́ди в мо́ре,/ и приими́ во объя́тия твоя́ сокро́вище, нам явля́емое,/ да бу́дет нам страж неусы́пный, покро́в же, и ра́дость всем христиа́ном,/ и храни́тельница, от бед и напа́стей избавля́ющая.
</p>
</section>
