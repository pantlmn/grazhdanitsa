<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Меле́тия, архиепи́скопа Антиохи́и Вели́кия</p>
</title>
<p>На Го́споди, воззва́х: стихи́ры Окто́иха 3: и Меле́тия 3, глас 4.</p>
<p><red>Подо́бен:</red> Я́ко до́бля:</p>
<p>Пло́ти по Ипоста́си соедини́вшася Безпло́тнаго/ и Отцу́ Собезнача́льнаго Сло́ва, всему́дре,/ кроме́ преложе́ния и слия́ния му́дре научи́л еси́;/ де́йствующа же сугу́бо обои́ми естествы́,/ из ни́хже слежи́т и в ни́хже зри́тся,/ Еди́н Сый неразде́лен существо́м,/ в се́м и о́ном разумева́емый.</p>
<p>Поучи́вся, блаже́нне, святи́телю Меле́тие, в зако́не Госпо́дни,/ я́коже писа́ся, дре́во яви́лся еси́, на вода́х поще́ния стоя́щее/ и плоды́ доброде́телей предлага́ющее благода́тию/ просвети́вшаго святу́ю ду́шу твою́/ и вся́ческих прия́тельну соде́лавша духо́вных осия́ний.</p>
<p>Украси́шася, всему́дре, писа́тельне лани́ты твоя́,/ я́ко го́рлицы, лю́бящия воздержа́ние и пи́щу оплева́ющия,/ жела́нием, Меле́тие, пи́щи разу́мныя,/ ю́же тебе́ Христо́с да́рует, прие́м мно́гия твоя́ труды́/ и ре́вность разжже́нную, ю́же име́л еси́,/ предбе́дствуя ве́ры ра́ди.</p>
<p><red>Сла́ва, и ны́не, Богоро́дичен:</red></p>
<p>Я́ко моли́тву неусыпа́ющу/ и мольбу́ пребы́вающу иму́щи, Пречи́стая, ко Го́споду,/ напа́сти успи́, во́лны укроти́ окая́нныя моея́ души́/ и в ско́рби су́щей се́рдце мое́ уте́ши,/ Отрокови́це, молю́ Тя,/ и облагодати́ ум мой,/ я́ко да досто́йно Тя просла́влю.</p>
<p>Крестобогоро́дичен, глас и подо́бен тойже:</p>
<p>А́гнца и Па́стыря Тя на Дре́ве я́ко ви́де,/ Агница рождшая рыда́ше и ма́терски Тебе́ веща́ше:/ Сы́не возжеле́нне, ка́ко на Дре́ве Кре́стнем пове́шен еси́, Долготерпели́ве?/ ка́ко ру́це и но́зи Твои́, Сло́ве, пригвозди́шася от беззако́нных,/ и кро́вь Твою́ излия́л еси́, Владыко?</p>
<p>Тропа́рь, глас 4:</p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́,/ я́же веще́й и́стина,/ сего́ ра́ди стяжа́л есй смире́нием высо́кая,/ нището́ю бога́тая./ О́тче Меле́тие,/ моли́ Христа́ Бо́га/ спасти́ся ду́шам на́шим.</p>
<p>Кано́н, его́же краегране́сие: Твоя́ похвалы́ изъявля́ю, всеблаже́нне.</p>
<p>Глас 8.</p>
<p><red>Песнь 1</red></p>
<p><red>Ирмо́с:</red>
<strong/>
<emphasis>Колесницегони́теля фарао́ня погрузи́,/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же, беглеца́, пешехо́дца спа́се,/ песнь Бо́гови воспева́юща.</emphasis>
</p>
<p>Светода́вцу предстоя́ весь све́тел,/ све́том ра́зума омраче́нное о́ко души́ моея просвети́/ и мглу отжени́ страсте́й твои́ми моли́твами,/ я́ко святи́тель бо, преподо́бне, имаши дерзнове́ние, Меле́тие.</p>
<p>В не́дрех Отца́ седяй,/ Соприсносу́щное и Соесте́ственное Сло́во ро́ждшему,/ пропове́дника Своего́ Божества́ поставля́ет еди́н, я́ко апо́столом единонра́вна тя ны́не,/ о Богоявле́нее Меле́тие.</p>
<p>Боже́ственным просвети́вся сия́нием,/ от Безнача́льнаго Отца́ единоро́дна Сло́ва, несозда́нна, ве́чна, Богосло́вил еси́, преподо́бне,/ А́риевы же побо́рники единомы́сленныя разгна́л еси́,/ Бо́жественным всеору́жием огражда́емь.</p>
<p><red>Богоро́дичен:</red> Воплоще́ннаго, Пресвята́я, родила́ еси́, пре́жде безпло́тнаго, Богонача́льнаго Сло́ва:/ Еди́на бо от ве́ка луча́ми чистоты́,/ де́вства же добро́тою/ и всенепоро́чными дарова́нии была́ еси́ досто́йна, Всенепоро́чная.</p>
<p><red>Песнь 3</red></p>
<p><red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на во́дах основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Тверде́йшу ду́шу адама́нта имеяй,/ гнило́е ересе́й мне́ние ты, уче́ньми благоче́стия просве́щься, всеблаже́нне, оплева́л еси́./ Те́мже, вернии, тя вси пе́сньми, Богому́дре, почита́ем.</p>
<p>Уподо́бився доброде́тельми Христо́вым апо́столом,/ онех власть и престо́л насле́довал еси́ я́вственно, Меле́тие всесла́вне,/ правосла́вия столп и благоче́стия побо́рниче быв.</p>
<p>Всыновле́н Бо́гу,/ и́же от Бо́га Бо́га Сло́ва не низвел еси́ в тварь безу́мно,/ но просла́вил еси́, Отцу́ Собезнача́льна и Сопресто́льна,/ Соде́теля и Зижди́теля всех веко́в, Богоприя́тне.</p>
<p><red>Богоро́дичен:</red> В Твою́ святу́ю Бог утро́бу всели́вся,/ воплотися, я́коже весть, Богома́ти,/ и спасе́ нас живоно́сными Свои́ми страстьми́,/ Те́мже Тя спасе́ния дверь, Де́во, зна́ем.</p>
<p>Седа́лен, глас 8.</p>
<p><red>Подо́бен:</red> Прему́дрости:</p>
<p>Поучи́вся день же и нощь в зако́не Госпо́дни, о́тче му́дре,/ я́ко дре́во плодови́то, на во́дах духо́вных насажде́но, яви́лся ерй;/ Те́мже, свяще́нствовав Бо́гу непоро́чно,/ А́риева хуле́ния и Саве́ллиева злосла́внаго нра́ва я́ве возгнуша́вся,/ правосла́вною мы́слию, святи́телю Меле́тие,/ моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Пло́тским неду́гом многови́дным и душе́вным страсте́м многообра́зным/ исцеле́ние обре́т Тобо́ю, Пренепоро́чная,/ печа́лем же разреше́ние, бе́дам и ско́рбем премене́ние гото́во и ско́ро избавле́ние,/ ве́рою несомне́нною и те́плым се́рдцем испове́даю Твоя́ ми́лости, Влады́чице,/ сы́ном же челове́ческим мно́гая Твоя́ чудеса́;/ и молю́ся, кро́вом крил Твои́х при́сно соблюсти́ и сохрани́ти мя всегда́.</p>
<p>Крестобогоро́дичен:</p>
<p>А́гнца, и Па́стыря, и Изба́вителя/ А́гница зря́щи на Кресте́, восклица́ше, пла́чущи/ и, го́рько рыда́ющи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неизчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Песнь 4</red></p>
<p>
<strong><red>Ирмо́с:</red></strong>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оставлъ не́дра О́тча/ и на́шу нищету́ посети́в./ Тем с проро́ком Авва́кумом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Я́вственно, священнотаи́нниче, преизя́ществовав, Петра́ престо́л насле́довал еси́ верхо́внаго,/ от Христа́ рукоположе́ннаго,/ его́же и нра́ву поревнова́в,/ Сы́на Бо́га жива́го Спа́са просла́вил еси́,/ уче́нием О́наго после́дуя.</p>
<p>Всеразли́чными укра́шен дарова́ньми, единонача́лия пропове́дник был еси́,/ во Отце́ и Единоро́днем Сло́ве познава́емаго и Боже́ственнем Дусе, всему́дре,/ Едини́цу у́бо существо́м, в Тре́х Ли́цех су́шу,/ научи́л еси́, преподо́бне.</p>
<p>Воспита́вся добро́тами, Богоуче́нне, и заре́ю то́я вообража́емь,/ и просвети́вся Боже́ственными блиста́ньми по прича́стию,/ це́ркви свет вторы́й был еси́, Богоявле́нне,/ просвеще́ние благоче́стия явля́я ве́рою притека́ющим.</p>
<p><red>Богоро́дичен:</red> Да о́браз, погребе́нный страстьми́, взы́щеши бога́тством бла́гости,/ в Деви́ческую всели́лся еси́ утро́бу/ и из нея́же Ты, Прему́дрость Бо́жия, храм созда́л еси́,/ и́мже пожи́л еси́ с челове́ки, Ще́дре,/ и спасл еси́ ми́ра концы́.</p>
<p><red>Песнь 5</red></p>
<p>
<strong><red>Ирмо́с:</red></strong>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чу́ждая тьма, окая́ннаго?/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Жиру́юще безме́стно вся́кой е́реси, злоде́монстей,/ превше́л еси́, о́тче, благоро́дием души́,/ и све́тлостию, и всесвяты́м нра́вом, и тве́рдым благоче́стием,/ Богоявле́нне преблаже́нне Меле́тие.</p>
<p>Вся́ким усе́рдием А́риевы единому́дренники отвраща́я,/ Правосла́вною ве́рою, Богоно́се, держа́ву утверди́л еси́/ в Тро́ице Еди́наго Бо́га нам пропове́дуя,/ всеблаже́нне о́тче Меле́тие.</p>
<p>Пребоже́ственныя Тро́ицы таи́нник был еси́ всеи́стиннейший,/ Отцу́ Сло́во Единосу́щно честву́я и сопресто́льно/ и Боже́ственный Дух, единоесте́ствен Отцу́ и Сло́ву,/ всечестны́й о́тче Меле́тие.</p>
<p><red>Богоро́дичен:</red> Во́инства вы́шних, Всечи́стая, сил Тя ублажа́ют,/ ро́дове же вси челове́честии досто́йно сла́вят,/ Тебе́ бо ра́ди еди́ныя, су́щии на земли́, с Небе́сными совоку́пльшеся,/ пою́т, Де́во Рождество́ Твое́.</p>
<p><red>Песнь 6</red></p>
<p>
<strong><red>Ирмо́с:</red></strong>
<emphasis>Очи́сти мя, Спа́се,/ мно́га бо беззако́ния моя́/ и из глубины́ зол возведи́, молю́ся:/ к Тебе́ бо возопи́х, и услыши мя,/ Бо́же спасе́ния моего́.</emphasis>
</p>
<p>Изсуши́л еси́ пото́ки, Богому́дре, ерети́ческия,/ отверзл же еси́ исто́чники догма́тов пра́вости,/ непобеди́м побо́рник Правосла́вия быв, Богоблаже́нне.</p>
<p>Изсуши́в му́тный А́риев ток и безбо́жный,/ напои́л еси́ бога́тно благода́тными вода́ми ве́рных собо́ры/ и церко́вное благоле́пие украси́л еси́.</p>
<p>Живы́й подо́бно Боже́ственными начина́ньми,/ был еси́ пресве́тел, о́тче, де́латель,/ неукло́нно забра́ло благоче́стия и па́стырей наста́вник.</p>
<p><red>Богоро́дичен:</red> Просвеща́ют ду́ши правосла́вно пою́щих Тя рече́ния проро́ческая,/ Твое́ провозвеща́юще пречи́стое зача́тие/ и е́же вы́ше Сло́ва, Богоневе́сто, Твое́ Рождество́.</p>
<p><red>Конда́к, глас 6:</red></p>
<p>Духо́внаго твоего́ дерзнове́ния у́боявся,/ отсту́пник бе́гает Македо́нии,/ моли́твенное же служе́ние соверша́юще, твои́ раби́,/ любо́вию притека́ем,/ А́нгелом собесе́дниче, Меле́тие,/ о́гненный мечу́ Христа́ Бо́га на́шего,/ вся безбо́жныя закала́яй:/ воспева́ем тя, свети́льника, просвети́вшаго вся.</p>
<p><red>Песнь 7</red></p>
<p>
<strong><red>Ирмо́с:</red></strong>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пе́щи ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Святы́й тя собо́р первостоя́теля имя́ше, Богоприя́тне,/ его́же Святы́й Дух от коне́ц во еди́но собра́,/ песносло́вящия Того́ Божество́:/ благослове́н еси́, Бо́же оте́ц на́ших.</p>
<p>Равноче́стно получи́л еси́ председа́тельство апо́столов Христо́вых,/ и Боже́ственное сих уче́ние насле́довал еси́ и, житию́ подо́бяся, пел еси́:/ благослове́н еси́, Бо́же оте́ц на́ших.</p>
<p>Ум име́я остре́йш, к Боговиде́нию просте́рт,/ ерети́чествующих тупозре́нию поруга́лся еси́,/ благочести́выя же уча́, взыва́л еси́:/ благослове́н еси́, Бо́же оте́ц на́ших.</p>
<p><red>Богоро́дичен:</red> Я́ко зерца́ло чи́сто, Твое́я чистоты́ блиста́ющося благода́тию,/ Светороди́тельница, Де́во, и Богоро́дица Всечи́стая была́ еси́./ Те́мже согла́сно Рождеству́ Твоему́ пое́м:/ благослове́н еси́, Бо́же оте́ц на́ших.</p>
<p><red>Песнь 8</red></p>
<p>
<red>Ирмо́с:</red>
<emphasis> Седмери́цею пещь/ халде́йский мучи́тель,/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Пресве́тло научи́л еси́ Еди́но чти́ти Божество́, е́же во Отце́, и Сы́не, и Дусе,/ и си́лу безме́рну, и ца́рство еди́но я́ве/ сво́йством, кре́пко соблюда́емым ко́ейждо Ипоста́си./ Ему́же и поя́, вопия́л еси́: лю́дие, превозноси́те во вся ве́ки.</p>
<p>Святы́ни храм, святи́телю, быв,/ вся освяща́еши, твое́ и́мя нарица́ти тща́щияся,/ и о́браз, о́тче, твой, любовию я́же к тебе́ напису́ющия, блаже́нне, и ве́рою пою́щия:/ благослови́те, вся дела́ Госпо́дня, Го́спода,/ по́йте и превозноси́те Его́ во ве́ки.</p>
<p>Тайнонаставле́ньми изря́днейшее твое́ ста́до просвети́л еси́,/ ны́не же перворо́дных Це́рковь возрасти́л еси́,/ приложе́ние быв от ве́ка просия́вшим святи́тельскими и та́йными слу́жбами./ С ни́миже вопие́ши непреста́нно:/ свяще́ннии, по́йте, лю́дие, превозноси́те Го́спода во ве́ки.</p>
<p><red>Богоро́дичен:</red> Науча́еми, Всечи́стая, е́же на Тебе́ та́инством/ и бы́вшее Тобо́ю пожина́юще душа́м избавле́ние и спасе́ние,/ зове́м со Арха́нгелом Гаврии́лом Тебе́:/ ра́дуйся, — вопию́ще, — Богоро́дице, — и ве́рно песнопо́юще Тя,/ и превознося́ще, Чи́стая, во ве́ки.</p>
<p><red>Песнь 9</red></p>
<p>
<strong><red>Ирмо́с:</red></strong>
<strong/>
<emphasis>Ужасе́ся о се́м Не́бо,/ и земли́ удиви́шася концы́,/ я́ко Бог яви́ся челове́ком пло́тски и чре́во Твое́ быстъ простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Невеще́ственно невеще́ственному предстоя́,/ Его́же, и Зижди́теля всех и Го́спода, и О́тчее Сло́во, и Му́дрость,/ су́щественне и соесте́ственне су́ща, ты Богосло́вил еси́ све́тло,/ моля́, не преста́й спасти́/ и́же ве́рою тя, Богоглаго́ливе, хва́лящия.</p>
<p>Труды́ потя́щася духо́вными/ и усе́рдно еще́ борю́щася за него́ с духобо́рцы,/ тя зря Благи́й и Святы́й Дух, венча́в/ я́ко победи́теля, прия́т досто́йно,/ и с Вы́шними, всеблаже́нне, ликостоя́нии счисли́ тя.</p>
<p>По́двиги соверши́в благочести́вы,/ и тече́ние сконча́в добре́йшее,/ и пра́вей ве́ре научи́в всеблагоче́стно,/ пра́ведный вене́ц от всех Соде́теля прия́л еси́, Богоглаго́ливе,/ собо́ра учи́телей песнь от пе́сней предпосыла́я.</p>
<p><red>Богоро́дичен:</red> Удо́бно, Богоро́дице, преити́ жития́ пода́ждь ми бу́рю,/ напа́стей настоя́ния и страсте́й, я́ко блага́ укротя́щи/ и наставля́ющи к доброде́тели, и стези́ пра́вости,/ да я́ко Благоде́тельницу непреста́нно велича́ю Тя.</p>
</section>
