<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Меле́тия, архиепи́скопа Ха́рьковскаго и Ахты́рскаго</p>
</title>
<p><red>На ма́лой вече́рни</red></p>
<p>На Го́споди, воззва́х: стихи́ры на 4, глас 8:</p>
<p>Прииди́те, ве́рнии,/ святи́теля на́шего пе́сньми почти́м,/ сей бо благоче́стия и́стинный ревни́тель бысть,/ ста́ду же своему́ па́стырь всеусе́рднейший,/ ему́же со умиле́нием припа́дающе вопием:/ Меле́тие всеблаже́нне,/ услы́ши мольбы́ люде́й твои́х, на тя упова́ющих.</p>
<p>Прииди́те, ча́да церко́вная,/ <red>Днесь</red> бо подоба́ет песнь принести́ Влады́це,/ прия́л бо Всеще́дрый, его́ же возлюби́/ и со все́ми святы́ми к вели́чию сла́вы Свое́й приобщи́,/ его́ же ублажа́юще, возопии́м:/ святи́телю ми́лостивый, предстоя́ Святе́й Тро́ице,/ моли́ся во е́же спасти́ся нам.</p>
<p>Тро́ическое поклоне́ние принесе́м Влады́це и, припа́дающе, возопии́м:/ моли́твами святи́теля на́шего Меле́тия,/ Тебе́ ве́рно послужи́вшаго,/ изле́й на нас, люде́й Свои́х, мир и ве́лию ми́лость.</p>
<p><red>Сла́ва, глас то́йже:</red></p>
<p>Богому́дре о́тче наш Меле́тие,/ розго́ добропло́дная от Лозы́ Верхо́вныя Христа́ — Бо́га на́шего,/ блаже́н еси́ я́ко пра́вды добро́ту до конца́ возлюби́л/ и сего́ ра́ди си́рым и скорбя́щим, аки самому́ Го́споду, послужи́л,/ вся притека́ющия к тебе́ вся́чески удовли́л./ Тем же буди́ и нам, к тебе́ припа́дающим,/ тра́пеза благода́тно ве́рных насыща́ющая и ко Христу́ приобща́ющая.</p>
<p>И ны́не, Богоро́дичен, глас то́йже:</p>
<p>Небе́сную дверь и всех святы́х Святе́йшую/ похва́льными гла́сы священноле́пно воспое́м,/ из Тебе́ бо, Ма́ти Живота́ и Влады́чице,/ Боже́ственному А́гнцу плоть истка́ся,/ Же́ртва искупле́ния всему́ ми́ру бывше,/ от Не́я бо земноро́днии жизнь вкуси́хом и истле́ния свободи́хомся,/ кля́твы Ада́мовы изба́влени бы́хом./ Ему́же, первозда́нную добро́ту нам па́ки дарова́вшему, покланя́емся/ и Тебе́, Ма́терь Искупи́теля на́шего, сла́вяще, велича́ем.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>О́тче, всеблаже́нне Меле́тие,/ ты бо, ревну́я о Го́споде, ста́до Христо́во ве́рно возлюби́л еси́,/ не я́ко нае́мник, но я́ко па́стырь до́брый, Спа́су твоему́ подража́л еси́,/ кро́тость и смиренному́дрие стяжа́л еси́,/ тем же и дарова́ся тебе́ вене́ц неувяда́емый жи́зни Еде́мския.</p>
<p><red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Чи́стыя моли́твы златокова́нная тру́бо, Богому́дре о́тче Меле́тие,/ воструби́ за ны ко Го́споду/ и умоли́ Вседержи́теля не помяну́ти непра́вд и беззако́ний на́ших,/ но я́ко Всеще́дру дарова́ти ми́ру от зол избавле́ние/ и спасе́ние душа́м на́шим.</p>
<p><red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>О́тче, всеблаже́нне Меле́тие,/ апо́стольских уче́ний ве́рный подража́телю/ и Ева́нгельския и́стины всеусе́рднейший глаша́таю,/ ты бо моли́твою и ми́лованием Христу́ Бо́гу угоди́л еси́/ и Це́ркви Небе́сныя дости́гл еси́,/ не преста́й у́бо моля́ся о благостоя́нии земны́я/ и о лю́бящих благоле́пие ея́.</p>
<p><red>Сла́ва, глас 2:</red></p>
<p>Всеблаже́нне святи́телю Меле́тие,/ Це́ркви Христо́вы служи́телю преди́вный/ и ста́да твоего́ храни́телю неусы́пный,/ моли́ Го́спода Сла́вы на ка́мене ве́ры всем нам утверди́тися,/ во е́же твори́ти во́лю Его́ сладкопе́сненно,/ тебе́ в ве́ре подража́юще.</p>
<p>И ны́не, Богоро́дичен, глас то́йже:</p>
<p>Влады́чице Блага́я,/ святи́и Твои́ ру́це к Сы́ну Твоему́ воздежи́,/ душелюби́вому Соде́телю, уще́дрити рабы́ Твоя́.</p>
<p>Тропа́рь, глас 4:
<emphasis>зри на вели́цей вече́рни.</emphasis>
</p>
<p><red>На вели́цей вече́рни</red></p>
<p>Блаже́н муж: 1-й антифо́н. На Го́споди, воззва́х: стихи́ры свята́го на 6, глас 4.</p>
<p><red>Подо́бен:</red> Зва́нный свы́ше:</p>
<p>Уго́днику Божию и па́стырю Це́ркви Христо́вой Меле́тию достохва́льному/ прииди́те вси вене́ц сладкопе́вца в похвалу́ принесе́м;/ ра́дуйся, отце́в и подви́жников Це́ркви Правосла́вной подража́телю;/ ра́дуйся, Та́ин Бо́жиих ве́рный строи́телю;/ ра́дуйся, вдов и сиро́т неуста́нный попечи́телю./ Моли́ Христа́ Бо́га/ дарова́ти Це́ркви Святе́й единомы́слие, мир и ве́лию ми́лость.</p>
<p>Гроб и истле́ние упраздни́вшему,/ жизнь и воскресе́ние ми́ру дарова́вшему,/ Христу́ Жизнода́вцу прите́кл еси́,/ избра́нниче Бо́жий Меле́тие,/ от ю́ности вся су́етная ми́ра сего́ нивочто́же вмени́в/ и равноа́нгельское житие́ возлюби́в,/ па́стырем ста́да слове́снаго бы́ти сподо́бился еси́,/ Пастыренача́льнику труды́ твои́ми ве́рно послу́жив./ Его́же моли́, Богому́дре,/ дарова́ти Оте́честву на́шему и всей вселе́нней мир и ве́лию ми́лость.</p>
<p>О, преди́вне святи́телю Меле́тие,/ ты бо вся́кое злоче́стие му́дре посрами́л еси́,/ па́ству же свою́ от па́губных раско́лов и треволне́ний му́жественно огради́л еси́,/ си́це и нас от ко́зней и сете́й вра́жиих огради́,/ и непосты́дны Пра́ведному Судии́ приведи́./ Его́же моли́, всеблаже́нне,/ дарова́ти душа́м на́шим мир и ве́лию ми́лость.</p>
<p><red>Сла́ва, глас 6:</red></p>
<p><red>Днесь</red> ра́дости испо́лнишася вся́ческая,/ <red>Днесь</red> па́жить Ха́рьковская Богому́дрому па́стырю прино́сит похвалы́:/ ра́дуйся, нужда́вшихся косне́нием не утомля́вый/ и о по́мощи умоля́вших лица́ твоего́ не отвраща́вый;/ ра́дуйся, ди́вный кла́дезю благоче́стия и чистоты́;/ ра́дуйся, сосу́де, преиспо́лненный целому́дренной добро́ты,/ е́юже и на́ша сердца́ испо́лни,/ ми́лостивый па́стырю наш, Меле́тие.</p>
<p>И ны́не, догма́тик, глас 6: Кто Тебе́ не ублажи́т:</p>
<p>Вход. Проки́мен дне, и чте́ния три святи́тельская (зри страни́цы 413—415)</p>
<p>На литии́ стихи́ры свята́го, глас 5:</p>
<p>Избра́нниче Бо́жий и па́стырю ди́вный,/ пять ты́сящ пятию́ хле́бы Насы́тившему тепле́ подража́л еси́,/ о лю́дех милосе́рдствуя,/ хлеб неиму́щим в до́ме твое́м преизоби́льно подава́л еси́,/ моли́твы своя́, доброде́тельми украша́юще,/ бога́тство некра́домо у А́гнца, Взе́мшаго грехи́ ми́ра, обре́л еси́./ Моли́, иера́рше ми́лостивый Меле́тие,/ прича́стники Того́ бра́чныя ве́чери сотвори́тися тебе́ ве́рно моля́щимся.</p>
<p><red>Сла́ва, глас 6:</red></p>
<p>Ди́вен в по́двизех твои́х яви́лся еси́,/ чистото́ю душе́вною, я́ко багряни́цею, оде́ялся еси́,/ душе́вныя по́мыслы сла́достию ве́ры к Бо́гу утвержда́я,/ кро́тостию и пра́вдою в до́ме Бо́га на́шего процве́л еси́,/ моли́твою пла́мени о́гненнаго,/ А́нгельское дерзнове́ние пред Бо́гом стяжа́л еси́./ Моли́ Христа Бо́га спасти́ся ста́ду твоему́,/ Меле́тие, земли́ на́шея похвало́ и упова́ние.</p>
<p>И ны́не, Богоро́дичен, глас то́йже:</p>
<p>Ублажи́м, ве́рнии, го́рних сил Честне́йшую,/ Еди́ну Невмести́маго Вмести́вшую,/ Бо́га челове́ком пло́тию Рождшую — Пречи́стую Де́ву Богоро́дицу,/ Ю́же во́инства Небе́сная, я́ко Ма́терь Го́спода Своего́, непреста́нно велича́ют,/ челове́цы же, наде́жду непосты́дную иму́ще, уми́льно взыва́ют:/ ра́дуйся, Ро́ждшая Спа́са душ на́ших.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Бога́тства некра́домаго му́драго стяжа́теля,/ прииди́те христолю́бцы целому́дренно обогати́мся, я́коже и сей:/ боля́щия и в ско́рбех су́щия посети́м,/ а́лчущия и жа́ждущия пра́вды бра́тскою трапе́зою соуте́шим,/ я́же есть человеколю́бия торжество́,/ в не́м бо Сам Влады́ка Сла́вы добротолю́бие се́рдца на́шего вся́чески благослови́т,/ егда́ Богому́драго Меле́тия добро́ты порфи́рою обогати́мся братолю́бне.</p>
<p><red>Стих:</red> Восхва́лятся преподо́бнии во сла́ве,/ и возра́дуются на ло́жах свои́х.</p>
<p>От пло́ти и кро́ви челове́ческия роди́лся еси́, всеблаже́нне,/ и сия́ целому́дрием души́ твоея́ покори́л еси́,/ Богоуго́дное житие́ добре́ стяжа́л еси́, о́тче наш./ Де́ланием духо́вным, бде́нием всено́щным и и́ноческим воздержа́нием/ тве́рд ум Христу́ Бо́гу соблю́л еси́/ и доброде́тельми твои́ми, аки би́серми, укра́сился еси́./ Те́мже тя вси чтим и ублажа́ем, я́ко при́снаго о нас моли́твенника.</p>
<p><red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Житие́ твое́ пала́та кра́сная яви́ся, преподо́бне о́тче наш Меле́тие,/ в ней бо доброде́тель твоя́, я́ко мука́ и еле́й вдови́цы Саре́пты Сидо́нския не ума́лися,/ но я́ко алава́стр ми́ра благово́ннаго, благода́ти Бо́жией испо́лнися./ Сего́ ра́ди всем вся был еси́,/ вдов и сиро́т трапе́за неоскудева́емая,/ в ско́рбех и напа́стех су́щих — отра́да непрестае́мая./ Сицевы́я благода́ти не лиши́ и нас, тебе́ моля́щихся,/ во е́же дарова́тися нам ве́лией ми́лости.</p>
<p><red>Сла́ва, глас 6:</red></p>
<p>И́же вся ве́дый, я́ко Бог,/ Той тя предуве́де и предъизбра́,/ и я́ко свети́льника неме́ркнущия ве́ры тебе́ нам дарова́,/ Ты же, я́ко Илия́ сла́вный, ста́до твое́ от лжепроро́ков сохрани́л еси́,/ и сим вене́ц неувяда́емый стяжа́л еси́, всеблаже́нне,/ его́ же и нам сподо́битися моли́ Христа́ Бо́га,/ предста́телю наш те́плый, Меле́тие.</p>
<p>И ны́не, Богоро́дичен, глас то́йже:</p>
<p>Еди́ну Тя, ве́рнии, упова́ние непосты́дно има́мы, Влады́чице,/ Твои́ми моли́твами изба́ви нас от вся́ких враг, ви́димых и неви́димых,/ в беда́х и напа́стех буди́ нам избавле́ние непреодоле́нное,/ пред Бо́гом же предста́тельство Ма́терней любви́ преиспо́лненное./ Ты бо Рождество́м Твои́м мир спа́сшая,/ род челове́ческий с Бо́гом примири́ла еси́,/ вои́стину во успе́нии Твое́м нас не оставля́ющая.</p>
<p>На благослове́нии хлебов.</p>
<p>Тропа́рь свята́го два́жды, глас 4:</p>
<p>Ми́ра сего́ вре́менная, я́ко преходя́щая уразуме́л еси́,/ от ю́ности по́стническое и мно́готру́дное житие́ возлюби́л еси́, всеблаже́нне,/ иера́рхов сла́во и преподо́бных похвало́,/ Предве́чнаго Сло́ва усе́рдный благове́стниче,/ си́рых и неиму́щих кро́ве и прибе́жище./ Тем же в моли́твах пребыва́я, Христу́ у́треневати прилежа́л еси́/ и, Сего́ взыску́я, вене́ц неувяда́емый со все́ми свя́тыми стяжа́л еси́,/ о́тче наш, святи́телю Меле́тие,/ моли́ Христа́ Бо́га спасти́ся душа́м на́шим.</p>
<p>Богоро́дице Де́во, ра́дуйся: еди́ножды.</p>
<p><red>На у́трени</red></p>
<p>На Бог Госпо́дь: тропа́рь святаго два́жды. Сла́ва, и ны́не, Богоро́дичен, глас 4: Е́же от века:</p>
<p>По 1-м стихосло́вии, седа́лен, глас 5:</p>
<p>Ра́дуйтеся, лю́дие, и просла́вите Бо́га на́шего, ди́вно во святы́х Свои́х почива́ющаго,/ Его́же непреста́нно славосло́вят вся Небе́сная во́инства,/ Сей бо, я́ко Оте́ц щедро́т, воздви́же нам па́стыря верна́ и хода́тая пред Ним непосты́дна,/ в не́м бо благоволе́ние Бо́жие позна́хом.</p>
<p><red>Сла́ва, и ны́не, Богоро́дичен:</red></p>
<p>Всесвята́я Де́во, поми́луй нас, прибега́ющих с ве́рою к Тебе́, Благода́тней,/ и прося́щих те́плаго Твоего́ заступле́ния,/ мо́жеши бо всех спасти́, я́ко Блага́я су́щи Ма́ти Бо́га Вы́шняго,/ моли́твы Своя́ всемо́щныя при́сно вознося́щая, Благода́тная Мари́е.</p>
<p>По 2-м стихосло́вии седа́лен, глас 4:</p>
<p>Я́ко жезл Ааро́нов, в Це́ркви Христо́вой ди́вно процве́л еси́/ и красото́ю доброде́тели обле́клся еси́, благоче́стне Меле́тие,/ не пре́зри у́бо и нас, к тебе́ прибега́ющих,/ пред Бо́гом предста́тельства твоего́ и́щущих,/ моли́ Его́ во е́же спасти́ся нам.</p>
<p>Сла́ва, и ны́не, Богоро́дичен, глас 8:</p>
<p>Те́плая Предста́тельнице и непобеди́мая За́ступнице,/ упова́ние христиа́н непосты́дное, стено́ и покро́ве, и приста́нище, прибега́ющих к Тебе́,/ земны́х и Небе́сных Влады́чице,/ Сы́на Твоего́ и Бо́га на́шего моли́/ умире́ние да́ти ми́рови, и спасе́ние, и ве́лию ми́лость.</p>
<p>Велича́ние:</p>
<p>Велича́ем тя,/ святи́телю о́тче Меле́тие,/ и чтим святу́ю па́мять твою́,/ ты бо мо́лиши за нас/ Христа́ Бо́га на́шего.</p>
<p>По полиелеи, седа́лен, глас 8: Прииди́те, ча́да церко́вная:
<emphasis>(</emphasis><emphasis>зри на ма́лой вече́рни, на Г</emphasis>
<emphasis>о́споди, воззва́х: </emphasis>
<emphasis>страни́ца 442)</emphasis>
<emphasis/>
</p>
<p><red>Сла́ва, и ны́не, Богоро́дичен:</red> Небе́сную дверь:
<emphasis>(зри там же, страни́ца 443).</emphasis>
</p>
<p>Степе́нна, 1-й антифо́н 4-го гла́са. Проки́мен, глас 4: Честна́ пред Го́сподем/ смерть преподо́бных Его́. <red>Стих:</red> Что возда́м Го́сподеви о всех,/ я́же воздаде́ ми. Ева́нгелие от Иоа́нна, зача́ло 35, от полу́. По 50-м псалме́ стихи́ра, глас 4: Ди́вен в по́двизех твои́х яви́лся еси́:
<emphasis>(зри Сла́ва на литии́, страни́ца 445)</emphasis>
</p>
<p>Кано́н Богоро́дицы на 6 и святи́теля на 6.</p>
<p>Кано́н святи́теля, глас 7.</p>
<p><red>Песнь 1</red></p>
<p>
<strong><red>Ирмо́с:</red></strong>
<strong/>
<emphasis>Сокруши́вшему бра́ни мы́шцею Свое́ю,/и вса́дники триста́ты погрузи́вшему,/ пои́м Ему́, я́ко Изба́вителю на́шему Бо́гу,/ я́ко просла́вися.</emphasis>
</p>
<p>Из утро́бы ма́терния Бо́гом и́збран был еси́, святи́телю Меле́тие, пасти́ о́вцы Его́ слове́сныя,/ <red>ихже</red>, я́ко насле́дие Божие добре́ соблю́л еси́/ и Ца́рствию Небе́сному сочета́лся еси́, Богому́дре.</p>
<p>Тро́ическое поклоне́ние Еди́ному Бо́гу, в Трие́х Ипоста́сех пева́емому, от ю́ности твоея́ уразуме́л еси́,/ Го́рняго Иерусали́ма иска́л еси́,/ иде́же и дарова́ся ти вене́ц жи́зни, по́двига твоего́ украше́ние неувяда́емое.</p>
<p>К Нему́же те́пле прилепи́лся еси́, Богоблаже́нне,/ Ему́же день и нощь по́двигом благоразу́мным труди́лся еси́,/ Его́же возлюби́ душа́ твоя́,/ не преста́й и ны́не умоля́ти спасти́ся воспева́ющим тя.</p>
<p><red>Богоро́дичен:</red> Ле́ствица, ю́же Иа́ков ви́де,/ гора́ приосене́нная, всесве́тлый облак Боже́ственнаго све́та,/ дверь, еюже Бог еди́н про́йде, —/ Ты еси́ Благослове́нная в же́нах, Пренепоро́чная.</p>
<p><red>Песнь 3</red></p>
<p>
<strong><red>Ирмо́с:</red></strong>
<emphasis>В</emphasis>
<strong/>
<emphasis> нача́ле Небеса́ Всеси́льным Сло́вом Твои́м утвержде́й, Го́споди Спа́се,/ и Вседе́тельным и Бо́жиим Ду́хом всю си́лу их,/на недви́жимем мя ка́мени/ испове́дания Твоего́ утверди́.</emphasis>
</p>
<p>Ю́ности твоея́ де́вственную добро́ту скоропреходя́щей суете́ в же́ртву не повергл еси́,/ но я́коже Исаа́к, же́ртву живу́ю Бо́гу себе́ приве́л еси́,/ Его́же моли́, святи́телю о́тче Меле́тие,/ в же́ртву поро́чную не пожре́тися к тебе́ прибега́ющим.</p>
<p>Многотру́ден и многоско́рбен путь и́ноческаго по́двига/ в бде́нии, посте́ и моли́твах со слеза́ми неленостно прейти́ потща́лся еси́, о́тче Богому́дре,/ та́ко бо ху́ждшее покори́в лу́чшему и плоть поработи́в ду́ху,/ Богомы́слие стяжа́л еси́.</p>
<p>Егда́ испи́л еси́ от исто́чника Богосло́вия во́ду жи́ву,/ просвеща́ющую ра́зум и́стиною Боже́ственною,/ тогда́ я́ко лоза́ многопло́дная, вино́м премудрости сердца́ ю́ных чад твои́х укрепи́л еси́.</p>
<p><red>Богоро́дичен:</red> Лю́тыми грехми́ окруже́нии и напа́стей беда́ми потопля́еми/ и, под Боже́ственный покро́в Твой прибега́ем,/ Ма́ти Христа́ Бо́га, моли́ся, во е́же спасти́ся рабо́м Твои́м, Всепетая.</p>
<p>Седа́лен, глас 3:</p>
<p>Еле́й ве́ры непоро́чной и житие́ нескве́рное Бо́гу ве́рно стяжа́л еси́, святи́телю Меле́тие,/ имже но́вая свеща́ на све́щнице Це́ркви Христо́вой возжже́ся,/ всех ве́рных на путь спасе́ния наставля́юще,/ во е́же чи́стым се́рдцем творити во́лю Бо́жию,/ усе́рдием души́ ко Христу́ пламене́юще.</p>
<p>Сла́ва, и ны́не, Богоро́дичен, глас то́йже:</p>
<p>Ты кре́пость на́ша,/ Ты похвала́ и ра́дование, и храни́тельница нам еси́,/ и заступле́ние, и прибе́жище, и предста́тельница непобеди́мая,/ Пресвята́я Богоро́дице Де́во,/ Те́мже спаси́ рабы́ Твоя́.</p>
<p><red>Песнь 4</red></p>
<p>
<strong><red>Ирмо́с:</red></strong>
<strong/>
<emphasis>Покры́ла есть Небеса́, Христе́ Бо́же,/ смотре́нием Твои́м,/ доброде́тель неизрече́нныя му́дрости Твоея́, Человеколю́бче.</emphasis>
</p>
<p>Излия́ся благода́ть Божия на тя, и Ду́ха прему́дрости испо́лни тя,/ сего́ ра́ди пото́ки ересе́й ученьми твои́ми изсуши́л еси́,/ ду́ши же ве́рных струя́ми Ева́нгельской и́стины напои́л еси́,/ е́юже утоли́ жа́жду душ на́ших, Богому́дре.</p>
<p>Ю́ности пла́мень ве́ры и во́зраста житие́ непоро́чное Бо́гу чи́сте прине́сл еси́,/ дыха́нием моли́твы благода́тной пред Ним о лю́дех хода́тайствуя./ Та́ко и ны́не от бед изба́вится нам Го́спода умоли́, я́ко оте́ц лю́бящий ны.</p>
<p>Заре́ю доброде́телей просия́л еси́/ и ско́рый помо́щник в ско́рбех и боле́знех су́щим показа́лся еси́, многоми́лостиве./ Буди́ же всем призы́вающим тя изба́витель кре́пкий и покрови́тель неотсту́пный, святи́телю Меле́тие.</p>
<p><red>Богоро́дичен:</red> А́нгельстии язы́цы досто́йно Твоя́ хвалы́ воспе́ти не мо́гут, Чи́стая:/ мы же ны́не ра́бски взе́мшеся, ра́дование Гаврии́лово прино́сим Ти:/ ра́дуйся, Ма́ти Бо́га на́шего.</p>
<p><red>Песнь 5</red></p>
<p>
<strong><red>Ирмо́с:</red></strong>
<strong/>
<emphasis>Нощь не све́тла неве́рным, Христе́,/ ве́рным же просвеще́ние в сла́дости слове́с Твоих:/ сего́ ра́ди к Тебе́ у́тренюю,/ и воспева́ю Твое́ Божество́.</emphasis>
</p>
<p>Приста́нищу небу́рному и благооти́шному приведи́ нас, о́тче Богому́дре, прегреше́ньми обурева́емых,/ да пла́мене бу́дущаго, му́ки нестерпи́мыя и гне́ва Божия изба́вимся,/ на тя упова́ние возложи́вше.</p>
<p>Моли́тву те́плую, я́ко ми́ро благоуха́нное принеси́ за ны ко Го́споду, святи́телю Меле́тие,/ не има́мы бо покая́ния, ни жития́ непоро́чнаго, ниже́ моли́твы чи́стыя,/ сего́ ра́ди помози́ нам.</p>
<p>Святи́телю Христо́в Меле́тие, искорени́ зло́бу и по́хоть вре́дную серде́ц на́ших,/ да тля грехо́вная не растли́т и не помрачи́т ду́ши на́ша,/ на тя с ве́рою упова́ющих.</p>
<p><red>Богоро́дичен:</red> Тебе́, Де́во, еди́ну вси ве́рнии стяжа́хом Засту́пницу тве́рду,/ Ты бо Бо́га родила́ еси́,/ сего́ ра́ди хвала́ми, Чи́стая, Тя ублажа́ем, ро́ди земни́и, по глаго́лу Твоему́.</p>
<p><red>Песнь 6</red></p>
<p>
<strong><red>Ирмо́с:</red></strong>
<strong/>
<emphasis>Во глубину́ грехо́вную впа́дся, Бла́же,/ я́ко Ио́на от кита́ вопию́ Ти:/ возведи́ от тли живо́т мой,/ и спаси́ мя, Человеколю́бче.</emphasis>
</p>
<p>Воздохни́ и припади́ за ны ко Го́споду/ и уми́лостиви Его́, святи́телю Меле́тие,/ пре́жде да́же не предста́ти нам Судии́ Нелицеприя́тному,/ возда́ти коему́ждо по де́лом его́ досто́йная гряду́щему.</p>
<p>Услы́ши глас стена́ния на́шего и вопль пла́ча на́шего, о́тче наш Меле́тие,/ я́ко изсохо́ша во гресе́х сердца́ на́ша./ Росо́ю сле́зныя моли́твы твоея ускори́ погаси́ти пла́мень грехо́в на́ших,/ во ад влеку́щих ду́ши на́ша.</p>
<p>Хромы́я возста́вив и прокаже́нныя очи́стив,/ блудни́цы поми́ловав и разбо́йника благоразу́мнаго во еди́ном часе́ ра́еви сподо́бивый Человеколюбец Госпо́дь,/ Его́ же умоли́, Боговозлю́бленне, всепроща́ющей любо́вию просвети́ти убо́гия ду́ши на́ша и спасти́ нас.</p>
<p><red>Богоро́дичен:</red> Ада́м преступи́ у́бо за́поведь еди́ну Сы́на Твоего́, Де́во, и во изгна́ние впаде́:/ ка́ко же рыда́ем прегреше́ний на́ших бе́здну,/во мно́гия бе́ды впа́дшии.</p>
<p><red>Конда́к, глас 4:</red></p>
<p>Ревну́я, поревнова́л еси́ к Бо́гу, Его́же возлюби́л еси́/ и Его́же всем се́рдцем возжела́л еси́, о́тче наш Меле́тие,/ и Его́же ра́ди к и́ноческому по́двигу поте́кл еси́/ и закла́тися Христу́ Бо́гу сама́го себе́ приве́л еси́,/ я́ко па́стырь до́брый вруче́нное тебе́ ста́до ове́ц Христо́вых му́дре упа́сл еси́./ Моли́ о нас Христа́ Бо́га, святи́телю достохва́льне.</p>
<p><red>И́кос:</red></p>
<p>И́же в доброде́телех па́стырь Це́ркви Христо́вой преди́вный/ и, я́ко оте́ц чадолюби́вый, а́лчущим и жа́ждущим пра́вды сосу́д неистощи́мый,/ пред Бо́гом предста́телю наш ве́рный, в похвалу́ тебе́ зове́м:/ ра́дуйся, иера́рше Христо́в, Боже́ственныя благода́ти досто́йный носи́телю;/ ра́дуйся, за́поведей Божиих — глаго́лов жи́зни ве́чной — усе́рднейший исполни́телю;/ ра́дуйся, сокро́вище несокрове́нное, бога́тство твое́ неиму́щим добре́ расточи́вый;/ ра́дуйся, в труде́х, посте́ и бде́нии ве́рно Бо́гу послужи́вый./ Моли́ о нас Христа́ Бо́га, святи́телю достохва́льне.</p>
<p><red>Песнь 7</red></p>
<p>
<strong><red>Ирмо́с:</red></strong>
<strong/>
<emphasis>В пещь о́гненную вве́ржени преподо́бнии о́троцы,/ огнь в росу́ преложи́ша,/ воспева́нием сице вопию́ще:/ благослове́н еси́, Го́споди Бо́же оте́ц на́ших.</emphasis>
</p>
<p>Моли́твы твоя́ источи́ за ны ко Го́споду, о́тче преблаже́ннейший,/ и скве́рну сту́дных дел на́ших омы́й, во е́же чи́стым се́рдцем взыва́ти нам:/ благослове́н Госпо́дь, Бог оте́ц на́ших.</p>
<p>О́гнь моли́твы непоро́чный проле́й за всех нас к Бо́гу, святи́телю Меле́тие,/ да не пожре́т нас зло́ба грехо́вная,/ оба́че научи́ нас ве́рно взыва́ти:/ благослове́н Госпо́дь, Бог оте́ц на́ших.</p>
<p>Возше́л еси́ на высоту́ доброде́тели, па́стырю наш Меле́тие,/ е́юже, я́ко еле́ем благода́тным, горе́ние серде́ц на́ших воспламени́/ и мрак грехо́вный от душ на́ших отжени́, во е́же звати нам чи́сте:/ благослове́н Госпо́дь, Бог оте́ц на́ших.</p>
<p><red>Богоро́дичен:</red> Свята́я Богоро́дице, Пресвята́го Ро́ждшая пло́тию,/ уподо́битися восхоте́вшаго челове́ком,/ Небе́снаго Ца́рствия всех нас яви́ прича́стники моли́твами Твои́ми.</p>
<p><red>Песнь 8</red></p>
<p>
<strong><red>Ирмо́с:</red></strong>
<strong/>
<emphasis>Стра́шнаго Херуви́мом,/ и чу́днаго Серафи́мом, и ми́ру Творца́,/ свяще́нницы, и раби́, и ду́си пра́ведных,/ по́йте, благослови́те и превозноси́те Его́ во ве́ки.</emphasis>
</p>
<p>Ка́ко у́бо воспое́м вели́чие трудо́в твои́х,/ <red>Аще</red> не подража́ем смире́нию и терпе́нию твоему́, преподо́бне о́тче Меле́тие,/ и́мже вся́ка зло́ба упраздни́ся и Це́рковь Христо́ва украси́ся:/ благословя́ще и превознося́ще Го́спода во ве́ки.</p>
<p>Ума́ красото́ю ди́вно увенча́ Тя Госпо́дь, па́стырю наш Меле́тие,/ во е́же быти нам: в ве́ре утвержде́ние, в ле́ности же посрамле́ние, в служе́нии бли́жним поспеше́ние,/ благословя́ще и превознося́ще Бо́га во ве́ки.</p>
<p>Го́рняго Сио́на жи́тель показа́лся еси́, святи́телю Меле́тие,/ сего́ ра́ди со все́ми святы́ми мо́лиши Го́спода мир нам и ве́лию ми́лость дарова́ти,/ благословя́щим и превознося́щим Го́спода во ве́ки.</p>
<p><red>Богоро́дичен:</red> Я́ко Ма́терь Све́та,/ трапе́зу Хле́ба Жи́зненнаго и руно́ ороше́нное, и сла́дость ра́йскую почита́ем Тя, Чи́стая Де́во Ма́ти.</p>
<p><red>Песнь 9</red></p>
<p>
<strong><red>Ирмо́с:</red></strong>
<strong/>
<emphasis>Па́че естества́ Ма́терь/ и по естеству́ Де́ву,/ Еди́ну в жена́х Благослове́нную,/ пе́сньми, ве́рнии, Богоро́дицу велича́ем.</emphasis>
</p>
<p>Богопозна́нием утверди́л еси́ себе́ и слове́сное ста́до твое́, Богому́дре,/ сего́ ра́ди о́вцы па́жити твоея́, со умиле́нием вопиют тебе́:/ настави нас Бо́гу служи́ти усе́рдно.</p>
<p>Над мно́гими тя поста́ви Госпо́дь,/ о мале бо был еси́ ве́рен Ему́ от ю́ности твоея, святи́телю Ме́летие,/ дерзнове́ние к Нему́ име́я, моли́, да сотвори́т нас насле́дники Ца́рствия Своего́.</p>
<p>Престо́лу Ще́драго Бо́га предстоя́ще,/ не преста́й моли́тися, святи́телю Меле́тие,/ Це́рковь и страну́ на́шу огражда́ти ми́ром во вся ве́ки.</p>
<p><red>Богоро́дичен:</red> от <red>Тебе</red>́, Де́во Пречи́стая, воплоти́вшагося моли́ о спасе́нии на́шем,/ Емуже предстои́ши всегда́, я́ко Ма́терь Сы́ну.</p>
<p>Свети́лен, глас 8.</p>
<p><red>Подо́бен:</red> О, пресла́внаго чудесе́:</p>
<p>Свет стезя́м твои́м вои́стину зако́н Бо́га на́шего бысть, святи́телю Меле́тие,/ Его́же благода́ти струя́ми напое́н был еси́/ и нам Боже́ственный Свет испроси́,/ во е́же пра́во ходити пути́ Господни.</p>
<p>Сла́ва, и ны́не, Богоро́дичен, глас то́йже:</p>
<p>Де́вство некра́домо, Де́во, сохра́нше,/ Ма́терь яви́лася еси́ Сы́на Бо́жия вои́стинну,/ Отца́ благоволе́нием и Ду́ха Свята́го наше́ствием.</p>
<p>На хвали́тех стихи́ры на 6, глас 6:</p>
<p>И́збра́нному ста́да Христо́ва па́стырю преди́вну/ прииди́те вси, свети́льников ве́ры носи́телие,/ сиро́т пита́телю и вдов уте́шителю песнь принесе́м,/ сей бо ны́не усе́рдно за ны мо́лится ко Го́споду:/ Владыко! Вдови́цам предста́ни, си́рых защити́, плене́нныя изба́ви,/ неду́гующия исцели́ и вся лю́ди Твоя́ помяни́,/ всем подая́ я́же ко спасе́нию проше́ния, Го́споди Бо́же наш!</p>
<p>Мона́хом наста́вника и па́стырем красоту́/ и су́щим в ско́рбех и печа́лех неистощи́мую добро́ту/ в псалме́х, и пе́ниих, и пе́снех духо́вных досто́йно восхва́лим святи́теля Меле́тия,/ его́же в дни плене́ния гра́да Ха́рькова ве́рнии с ли́ком Засту́пницы Усе́рдной узре́ша,/ ско́рое избавле́ние от иноплеме́нников предре́кша./ Сим благоволе́ние Бо́жие к нам уразуме́ша,/ святи́телево предста́тельство благодари́в просла́виша,/ я́ко стра́жа гра́да на́шего в беда́х неотсту́пна.</p>
<p>А́нгела Це́ркви нашея,/ храни́теля неусы́пна и столпа́ непоколеби́ма,/ благоче́стия побо́рника и нече́стия искорени́теля,/ дея́нием и зре́нием ди́вно просия́вшаго/ и све́том ве́ры тварь просвети́вшего,/ прииди́те песнопе́ний цвета́ми увенча́ем святи́теля ми́лостиваго,/ христиа́нский кончи́ны и до́браго отве́та на Страшне́й Суди́щи Христо́ве нам умоля́ющаго,/ предста́теля за ны ко Го́споду Меле́тия преди́вна.</p>
<p>Ду́ха Всесвята́го жили́ще яви́лся еси́,/ Боголюби́ве о́тче наш Меле́тие,/ от ю́ности бо твоея́ возжела́л еси́ лу́чшее житие́,/ пло́ти тленныя вся́кое сладостра́стие умертви́в,/ ду́шу твою́ оживотвори́л еси́,/ и сию́ Боже́ственный орга́н Ду́ха Свята́го показа́в,/ Христу́ Бо́гу моли́ся непови́нным бы́ти нам,/ Пречи́стаго Те́ла и Честны́я Кро́ви Его́ недосто́йне причаща́ющимся.</p>
<p><red>Сла́ва, глас 6:</red></p>
<p>Же́ртву чи́стую и Богоприя́тную за лю́ди Бо́гу приноси́л еси́/ и, я́ко жезл Ааро́нов, житие́м непоро́чным ди́вно процве́л еси́,/ уго́дниче Бо́жий Меле́тие,/ избра́вшему тя всех Творцу́ и Бо́гу ны́не предстоя́,/ о ми́ре ми́ра и о соблюде́нии стада́ твоего́ от всех зол хода́тайствуеши приле́жно./ Мы же предста́тельством твои́м спаса́еми,/ Тро́ице Единосу́щней и Неразде́льней ве́рно вопие́м:/ Свят, Свят, Свят еси́, Го́споди Бо́же наш,/ поми́луй ны И́мени ра́ди свята́го Твоего́.</p>
<p>И ны́не, Богоро́дичен, глас то́йже:</p>
<p>Ра́дуйся, Це́ркве Святы́я красото́;/ ра́дуйся, Прему́дрости Бо́жией неизмери́мая глубино́,/ проро́ческаго сбытия́ надеждо непосты́дная,/ апо́стольския про́поведи тверды́ня непоколеби́мая./ Ра́дуйся, святе́йших Го́рних во́инств непостижи́мое ра́дование,/ святы́х Собо́ра и земноро́дных мно́жества непререка́емое упова́ние;/ ра́дуйся, Ма́ти А́гнца Бо́жия,/ сме́рти жа́ло попра́вшаго и су́щим во гробе́х живо́т дарова́вшаго./ Его́же моли́, Богоро́дице, в кни́зе живо́тней рабо́м Твои́м написа́тися,/ еси́ бо Ма́терь Све́та и ми́ра Вла́дычица.</p>
<p>Славосло́вие вели́кое.</p>
<p>На литурги́и</p>
<p>Блаже́нны от кано́на свята́го, пе́сни 3-я и 6-я. Проки́мен, глас 1: Уста́ моя́ возглаго́лют прему́дрость/ и поуче́ние се́рдца моего́ ра́зум. <red>Стих:</red> Услы́шите сия́ вси <red>язы ́цы</red>,/ внуши́те вси живу́щии по вселенней. Апо́стол ко Евре́ем, зачало 335. Аллилу́ия, глас 4: Воззва́ша праве́днии,/ и Госпо́дь услыша их. <red>Стих:</red> Многи ско́рби пра́ведным,/ и от всех их изба́вит я Госпо́дь. Ева́нгелие от Лу́ки, зача́ло 24. Прича́стен: В па́мять ве́чную бу́дет пра́ведник:</p>
</section>
