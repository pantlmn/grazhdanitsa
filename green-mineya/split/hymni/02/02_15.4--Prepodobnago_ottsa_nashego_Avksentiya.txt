<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Преподо́бнаго отца́ на́шего Авксе́нтия</red>
</p>
</title>
<p>На Го́споди, воззва́х:
<red>стихи́ры Окто́иха 3, и свята́го 3, глас 4.</red>
</p>
<p><red>Подо́бен:</red> Дал еси́ зна́мение:</p>
<p>Возраще́ние поще́ния показу́я, Авксе́нтие,/ дарова́ний прозябе́ние от Бо́га прия́л еси́:/ лечи́ти неду́ги,/ де́моны отгоня́ти,/ призыва́нием Христо́вым вве́рен/ и Ду́ха, всеблаже́нне, Боже́ственныя благода́ти/ испо́лнився и си́лы./ Ея́ ра́ди, я́ве окормля́емь,/ в приста́нище дости́гл еси́.</p>
<p>Благода́тию исцеле́ний и чуде́с обогати́лся еси́,/ очи́щься умо́м,/ страсте́й бо неду́ги, и пло́ти мрак,/ и треволне́ние оттря́сл еси́/ и све́тло душе́вное соде́лал еси́ устрое́ние./ Отону́дуже и возсия́л еси́ в мона́шеских ли́цех,/ моля́ Человеколю́бца о восхваля́ющих тя.</p>
<p>Возрасти́л еси́ тала́нт, вве́ренный тебе́, прему́дре,/ бога́тно де́лав и се́яв со слеза́ми,/ в ра́дости ны́не, о́тче, жне́ши,/ многосугу́бную ра́дость и утеше́ние и́стинно пожина́я./ Я́ко име́я дерзнове́ние у́бо ко Влады́це,/ моли́ся о пою́щих тя,/ Богоно́сне Авксе́нтие.</p>
<p><red>Сла́ва, глас 8:</red></p>
<p>Анато́лия: Чи́стая Ду́ха Свята́го му́дрость,/ все́льшаяся в чи́стое се́рдце твое́,/ всеблаже́нне Авксе́нтие, преподо́бне о́тче,/ на ду́хи лука́вствия стра́шна тя гони́теля показа́,/ и не то́кмо стра́шна, но и сокрове́нных неду́гов врача́./ Те́мже, дерзнове́ние стяжа́в к Человеколю́бцу Бо́гу,/ непреста́нною моли́твою твое́ю душе́вных страсте́й нас и теле́сных свободи́.</p>
<p>И ны́не, Богоро́дичен или́ Крестобогоро́дичен.</p>
<p><red>Подо́бен:</red> О, пресла́внаго чудесе́:</p>
<p>А́гница А́гнца я́ко ви́де,/ на Дре́ве просте́рта во́лею Кре́стнем,/ вопия́ше ма́терски,/ боле́знующи с пла́чем:/ Сы́не Мой, что стра́шное сие́ виде́ние?/ всем живо́т дая́й я́ко Госпо́дь,/ ка́ко умерщвля́ешися, Долготерпели́ве,/ земны́м подая́ воскресе́ние?/ Сла́влю Твое́ мно́гое, Бо́же мой, снизхожде́ние.</p>
<p>Тропа́рь, глас 1:</p>
<p>Пусты́нный жи́тель, и в телеси́ А́нгел,/ и чудотворе́ц яви́лся еси́, Богоно́се о́тче наш Авксе́нтие,/ посто́м, бде́нием, моли́твою Небе́сная дарова́ния прии́м,/ исцеля́еши неду́жныя и ду́ши ве́рою притека́ющих ти./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>Кано́н, его́же краегране́сие: Авксе́нтия Боже́ственнаго пою́ прему́дре.
<red>Творе́ние Феофа́ново. Глас 4.</red>
</p>
<p><red>Песнь 1</red></p>
<p><red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Возрасти́в ю́же к Бо́гу любо́вь твою́, о́тче Авксе́нтие,/ и мирску́ю любо́вь оста́вив, Богоно́се,/ сосу́д вмести́телен Ду́ха дарова́ний показа́лся еси́.</p>
<p>Подвше́л еси́ твои́ми хоте́ньми, о́тче Авксе́нтие, ты под и́го Госпо́дне благо́е/ и зе́млю новоде́лал еси́, доброде́телей слеза́ми умаща́я, досточу́дне.</p>
<p>Устрани́вся жите́йския молвы́,/ твою́ ду́шу и ум к Бо́гу сочета́в усе́рдно, кре́пкими поще́ньми/ на земли́ я́ко безпло́тен пожи́л еси́, всеблаже́нне.</p>
<p><red>Богоро́дичен:</red> В Тебе́ ны́не ви́деся, Влады́чице,/ непости́жное Богому́жное соше́ствие Христо́во,/ я́ко Бог бо и Челове́к из Тебе́, Чи́стая, роди́ся,/ обновля́я существо́ мое́.</p>
<p><red>Песнь 3</red></p>
<p><red>Ирмо́с:</red>
<emphasis> Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною му́дростию, Христе́:/ несть бо свят, па́че Тебе́, Человеколю́бче.</emphasis>
</p>
<p>Вжиля́емь Креста́ си́лою,/ упраздни́л еси́ де́монов стремле́ния и кова́рства разруши́л еси́,/ поще́нием побежда́я сих наше́ствие.</p>
<p>А́нгельское житие́ на земли́ подража́я,/ чи́стое в моли́твах, во бде́ниих благомо́щное,/ усе́рдно проше́л еси́, о́тче Авксе́нтие.</p>
<p>Яд сме́ртный, ду́шам происхода́тающ,/ Авксе́нтие, поразуме́в сла́дость,/ воздержа́нием умертви́л еси́ тоя́ движе́ния, Богому́дре преподо́бне.</p>
<p><red>Богоро́дичен:</red> Созда́вый в нача́лех от пе́рсти мя челове́ка,/ зи́ждется мене́ ра́ди во чре́ве Твое́м, Всенепоро́чная,/ дре́внее паде́ние исправля́я.</p>
<p>Седа́лен, глас 8.</p>
<p><red>Подо́бен:</red> Прему́дрости:</p>
<p>Земна́я вся оста́вив, и в ми́ре сый теле́сне,/ ду́хом был еси́ А́нгелом собесе́дник,/ су́щия бо стра́сти умертви́в теле́сныя,/ Тро́ицы показа́лся еси́ уго́дник, блаже́нне./ Те́мже неду́гующих исцеля́еши стра́сти/ и сло́вом ду́хи отго́ниши благода́тию, Богоно́се Авксе́нтие./ Моли́ Хри́ста Бо́га прегреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p>Со́лнца о́блаче разу́мнаго, Боже́ственнаго све́та свети́льниче златокова́нный,/ нескве́рная, небла́зная, Всенепоро́чная Влады́чице,/ омраче́нную ду́шу мою́ ослепле́нием страсте́й безстра́стия заре́ю просвети́, молю́ся,/ и оскверне́ное мое́ се́рдце омы́й пото́ки умиле́ния, покая́ния же слеза́ми,/ и от тиме́ния мя очи́сти дел мои́х, да любо́вию зову́ Ти:/ Богоро́дице Присноде́во, моли́ Христа́ Бо́га прегреше́ний оставле́ние пода́ти ми,/ Тебе́ бо име́ю наде́жду, раб Твой.</p>
<p>И́ли Крестобогоро́дичен.</p>
<p>Подо́бен то́йже:</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́ще Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и источни́че неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Песнь 4</red></p>
<p><red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Победи́тель на ду́хи лука́вствия,/ Свята́го Ду́ха, о́тче, соде́йством яви́лся еси́ и благода́тию,/ зовы́й, Авксе́нтие:/ сла́ва си́ле Твое́й, Го́споди.</p>
<p>От пото́ков, Богоно́сне, беззако́ния моли́твою, всеблаже́нне, себе́ утверди́в,/ убежа́л еси́ смуще́ния,/ сла́дости же пото́ка напи́лся еси́ досто́йно, всеблаже́нне.</p>
<p>Богоно́сец, ве́ру и любо́вь, ю́же к Бо́гу, возрасти́в,/ к Го́рней высоте́ Боже́ственнаго присвое́ния возвы́сился еси́, зовы́й:/ сла́ва си́ле Твое́й, Го́споди.</p>
<p><red>Богоро́дичен:</red> Бо́га Сло́ва Тя ро́ждшую, я́ве зна́юще теле́сно,/ вои́стинну Богоро́дицу, ве́рнии вси, имену́ем,/ зва́ние по коему́ждо естеству́ веще́й принося́ще.</p>
<p><red>Песнь 5</red></p>
<p><red>Ирмо́с:</red>
<emphasis>Ты, Го́споди, мой свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Близ су́щия твоего́ пути́, о́тче, собла́зны/ о́стрым умо́м невре́дно преше́л еси́ и душе́вною чистото́ю.</p>
<p>Житие́ твое́ све́тло, и ве́ра правосла́вна,/ воздержа́ние чу́дно,/ растворе́но сло́во благода́тию, Авксе́нтие.</p>
<p>Ра́вностию мы́слей жизнь преше́л еси́, привре́менная претека́я,/ ве́чным же, о́тче, при́сно прилага́яся.</p>
<p><red>Богоро́дичен:</red> Ум иму́ще прав, уче́ний испо́лнен,/ Тя, Пречи́стая, Богоро́дицу имену́ем вси/ и любо́вию ублажа́ем.</p>
<p><red>Песнь 6</red></p>
<p><red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Сы́на тя све́та и дне показа́ житие́ твое́, блаже́нне,/ благообра́зно вои́стинну ходя́ща/ и свети́льника в ми́ре жи́зни сло́во иму́ща.</p>
<p>Поуче́ние сме́рти житие́ твое́ положи́в,/ преизя́щно преде́л му́дрости, о́тче, поразуме́в,/ преложи́лся еси́ к Прему́дрости Ипоста́сней.</p>
<p><red>Богоро́дичен:</red> Храм Тя Бо́жий и черто́г зна́ем,/ ста́мну, и све́щник, и скрижа́ль, иму́щую внутрь напи́сано/ за милосе́рдие вопло́щшееся Сло́во, Всенепоро́чная.</p>
<p><red>Конда́к, глас 2.</red></p>
<p><red>Подо́бен:</red> В моли́твах:</p>
<p>Наслади́вся, Богому́дре, воздержа́ния/ и жела́ния пло́ти твоея́ обузда́в,/ яви́лся еси́, ве́рою сия́я,/ я́коже сад посреди́ рая́, процве́л еси́,/ Авксе́нтие о́тче свяще́нне.</p>
<p><red>И́кос:</red></p>
<p>Кто по́двиги твоя́ ны́не изрече́т или́ боле́зни твоя́, о́тче,/ и́хже подъя́л еси́ на земли́?/ за Боже́ственное наслажде́ние зако́ном Госпо́дним после́довав/ и повеле́нием Сего́ послужи́в, нов нам показа́лся еси́ И́ов боре́ньми;/ ми́рови яви́ся пришле́ц и земли́ всей, я́ко стра́нен,/ поще́нием ве́рою процве́л еси́,/ бде́ние и чистоту́ изобучи́л еси́,/ Авксе́нтие о́тче свяще́нне.</p>
<p><red>Песнь 7</red></p>
<p><red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди. </emphasis>
</p>
<p>Я́ко уя́звлен Влады́чнею, о́тче, Боже́ственною любо́вию,/ все к Нему́ неосла́бное жела́ние се́рдца твоего́ преложи́л еси́, зовы́й:/ благослове́н еси́ в хра́ме сла́вы Твое́й, Го́споди.</p>
<p>Просвеще́н Спа́совою заре́ю, всему́дре,/ тьмы предста́теля обличи́л еси́ терпели́вно,/ мироде́ржца же низложи́л еси́,/ благослове́н еси́, зовы́й, в хра́ме сла́вы Твое́й, Го́споди.</p>
<p><red>Богоро́дичен:</red> Истле́вшее дре́вле, е́же к лу́чшему возведе́нию,/ естество́ челове́ческое, Пречи́стая, восхоте́в обнови́ти,/ всели́ся Соде́тель Бог во утро́бу Твою́, Еди́на Всепе́тая.</p>
<p><red>Песнь 8</red></p>
<p><red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>Весь к Бо́гу преложе́н, оттря́сл еси́ плотско́е удобостра́стие/ и чуде́с прия́л еси́ де́йство, поя́:/ благослови́те, вся дела́ Госпо́дня, Го́спода.</p>
<p>Стра́шен яви́лся еси́ де́моном, Христа́ стяжа́в помо́щника,/ Его́же Крест взем, после́довал еси́, поя́:/ благослови́те, вся дела́ Госпо́дня, Го́спода.</p>
<p><red>Богоро́дичен:</red> Вити́йствует, я́влься, Арха́нгел/ и возвеща́ет Рождества́ Твоего́, Пречи́стая, е́же па́че сло́ва, зача́тие и спаси́тельное ми́ру:/ вся дела́, благослови́те, по́йте Го́спода.</p>
<p><red>Песнь 9</red></p>
<p><red>Ирмо́с:</red>
<emphasis>Ка́мень нерукосе́чный,/ от несеко́мыя горы́ Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Всему́ Божеству́, о́тче, креще́нием твои́м обеща́лся еси́/ и соблю́л еси́ чи́сте о́браза, блаже́нне, досто́инство,/ к Трисия́нней све́тлости с весе́лием вмести́лся еси́.</p>
<p>Ны́не не в гада́нии, о́тче, ниже́ в зерца́ле зри́ши Богонача́лия просвеще́ние,/ лице́м же, всему́дре, к лицу́,/ па́че ума́ све́тлости и Боговиде́ния сподобля́емь.</p>
<p>Я́ко име́я мно́го дерзнове́ние ко всех Царю́, о́тче,/ изба́витися моли́ся твою́ па́мять соверша́ющим ны́не от вся́каго обстоя́ния,/ да тя вси ублажа́ем.</p>
<p><red>Богоро́дичен:</red> Плени́цы мои́х прегреше́ний разреши́, Де́во Богоро́дице,/ я́же благоутро́бия исто́чник ро́ждши, Еди́на Богоблаже́нная,/ и утеше́ния испо́лни,/ я́ко да досто́йно Тя велича́ю.</p>
<p>Свети́лен.</p>
<p><red>Подо́бен:</red> Жены́, услы́шите:</p>
<p>Мирска́го благостра́стия, я́ко от скве́рны, уклони́лся еси́,/ и, неяде́нием плоть увяди́в,/ обнови́л еси́ душе́вную кре́пость, преподо́бне,/ и сла́вою обогати́лся еси́ Небе́сною, сла́вне./ Те́мже моля́ся не преста́й о всех нас Го́сподеви.</p>
<p>Богоро́дичен.</p>
<p>Подо́бен то́йже:</p>
<p>Соединя́ется по Ипоста́си пло́тию/ Пресу́щное Сло́во души́ посреде́ и мы́сленне и соверше́нне,/ и Еди́н от Двою́ прохо́дит из Тебе́ несме́сно, Пречи́стая,/ обожи́в, е́же прия́т./ Те́мже Тя прославля́ет, вои́стинну Богоро́дицу.</p>
</section>
