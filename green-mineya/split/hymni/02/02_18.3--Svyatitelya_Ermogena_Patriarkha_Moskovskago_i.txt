<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Ермоге́на, Патриа́рха Моско́вскаго и всея Руси</p>
</title>
<p><red>На ма́лой вече́рни</red></p>
<p>На Го́споди, воззва́х:
<red>стихи́ры на 4, глас 1.</red>
</p>
<p><red>Подо́бен:</red> Прехва́льнии му́ченицы:</p>
<p>Прехва́льный Ермоге́не му́чениче,/ тя ни темни́ца потаи́ла есть,/ но Ду́ха Бо́жия благода́ть прия́т тя,/ и испо́лнился еси́ ду́ха ра́зума,/ и внутрь тебе́ бы́вшее Бо́жие Ца́рство созерца́л еси́,/ Христу́ моли́ся дарова́ти ду́шам на́шим мир и ве́лию ми́лость.</p>
<p>Прехва́льный Ермоге́не му́чениче,/ тя ни темни́ца потаи́ла есть,/ возсе́л бо еси́ тамо, я́ко на престо́ле,/ и отверзо́шася уста́ твоя́,/ и, внутрь ея быв, всю Русь к ратобо́рству за ве́ру и Оте́чество призва́л еси́./ Христу́ моли́ся дарова́ти ду́шам на́шим мир и ве́лию ми́лость.</p>
<p>Прехва́льный Ермоге́не му́чениче,/ тя ни темни́ца изнури́ла есть,/ но велия ре́вность Бо́жия объя́т тя,/ и испо́лнился еси́ огня́, поя́сти хотя́щаго сопроти́вныя,/ и, внутрь темни́цы быв, я́ко свети́льник, пред Бо́гом сгора́л еси́./ Христу́ моли́ся дарова́ти ду́шам на́шим мир и ве́лию ми́лость.</p>
<p>Прехва́льный Ермоге́не му́чениче,/ тя ни земля́ потаи́ла есть,/ но Не́бо прият тя,/ и отверзо́шася ти ра́йския две́ри,/ и, внутрь быв, дре́ва живо́тнаго наслажда́ешися./ Христу́ моли́ся дарова́ти ду́шам на́шим мир и ве́лию ми́лость.</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p><red>Днесь</red> священному́ченик Ермоге́н/ предстои́т Бо́жией Ма́тери и неви́димо за ны мо́лится с на́ми:/ Засту́пнице Усе́рдная, заступи́, спаси́ и поми́луй Русь Правосла́вную/ и сохрани́ ю покро́вом Твое́й бла́гости.</p>
<p>На стихо́вне стихи́ры, глас 2.</p>
<p><red>Подо́бен:</red> До́ме Евфра́фов:</p>
<p>Гра́де Москва́, се́рдце Ру́си Правосла́вный,/ гра́де вели́ких святи́телей,/ красу́йся но́вым чудотво́рцем Ермоге́ном.</p>
<p><red>Стих:</red> Честна́ пред Го́сподем/ смерть преподо́бных Его́.</p>
<p>До́ме темни́чный, до́ме святый,/ в не́мже святи́тель скончася, весели́ся,/ обре́л бо еси́ благода́ть: престо́л Божия хра́ма.</p>
<p><red>Стих:</red> В па́мять ве́чную бу́дет пра́ведник,/ от слу́ха зла не у́бои́тся.</p>
<p>До́ме свяще́нный, гро́бе святы́й,/ правосла́вных сла́во,/ отве́рзися и буди́ исто́чник Жи́зни при́снотекущия.</p>
<p>Сла́ва, и ны́не.</p>
<p>Подо́бен то́йже:</p>
<p>Засту́пнице Усе́рдная, Ма́ти Бо́га на́шего/ и Предста́тельнице Чи́стая,/ со святи́телем моли́ Сы́на Твоего́ о Твои́х рабех.</p>
<p>Тропа́рь, глас 4 (зри на вели́цей вече́рни)</p>
<p><red>Сла́ва, и ны́не, Богоро́дичен:</red></p>
<p>Е́же от ве́ка утае́нное:</p>
<p><red>На вели́цей вече́рни</red></p>
<p>Блаже́н муж: 1
<red>-й антифо́н. </red>На Го́споди, воззва́х:
<red>стихи́ры на 8, глас 3:</red>
</p>
<p>Глас Святы́я Це́ркве Правосла́вный/ со умиле́нием любве́ взыва́ет:/ прииди́те, ча́да моя́, и́мижеболезную./ Прииди́те к святи́телю вели́кому,/ прииди́те к священному́ченику преди́вному,/ прииди́те к моли́твеннику за Русь неотсту́пному,/ припади́те и моли́теся из глубины́ души́:/ священному́чениче Ермоге́не, спаса́й и ны́не, ю́же возлюби́л еси́,/ Русь Правосла́вную моли́твами твои́ми.</p>
<p>Кто сей, коле́на телесе и души́ со умиле́нием преклони́вый?/ Кто сей, на лице́ свое́ падый?/ Кто сей, наде́ждею о́чи на не́бо возводя́й/ и со упова́нием нело́жным ру́це свои́ воздева́ли?/ Кто сей, пла́чай и рыда́яй?/ Ты еси́, священному́чениче Ермоге́не,/ ты еси́, печа́льниче земли́ на́шея,/ преложи́ плач ея на ра́дость.</p>
<p>Го́споди, <red>Аще</red> не бы́хом, свята́го Твоего́ священному́ченика Ермоге́на име́ли моли́твенника/ и благосты́ню Твою́, ми́лующую нас,/ ка́ко сме́ли, Спа́се, стоя́ти пред лице́м Твои́м/ во гресе́х на́ших да́же до сего́ дне?/ Ка́ко сме́ли бы́хом противуста́ти враго́м на́шим,/ и огради́ти ве́ру оте́ц на́ших, и утверди́ти страну́ правосла́вную?/ Но услы́шал еси́ моли́тву святи́теля вели́каго?/ Ермоге́на, священному́ченика преди́внаго,/ и собра́л еси́ под криле его́ Русь Правосла́вную,/ и побего́ша врази́ ея пред лице́м ея./ И ны́не моли́твами святи́теля пощади́ и спаси́ нас, Го́споди.</p>
<p>Жи́во сло́во Госпо́дне и де́йственно:/ не у́бойтеся от убива́ющих те́ло, души́ же не мо́гущих уби́ти,/ у́бойтеся же па́че могущаго и ду́шу и те́ло погуби́ти в гее́нне./ Потерпе́ душа́ твоя́ в сло́во сие́, священному́чениче Ермоге́не:/ Еди́наго бою́ся, Живу́щаго на Небесе́х, — рекл еси́ беззако́нным изме́нником, —/ Что ми есть заточе́ние? — сла́дость моли́твы уедине́нныя./ Что ми есть мраз и глад? — умира́ние жи́зни грехо́вныя./ Что ми есть смерть? — ра́дость отшествия ко Христу́./ Не бою́ся стра́ха сме́ртнаго,/ вся потерплю́ за Возлюби́вшаго ме́не, потерплю́ и не отвергу́ся,/ я́ко спасе́ние Ру́си от Це́ркве Правосла́вныя./ Сие́ разуме́йте и покаряйтеся,/ я́ко с на́ми от Свое́ю благода́тию.
</p>
<p>Разуме́йте, язы́цы, и покаря́йтеся,/ услы́шите до после́дних земли́,/ <red>Аще</red> бо па́ки возмо́жете и па́ки побежде́ни бу́дете,/ не дре́млют бо о́чи святи́теля Ермоге́на на стра́же Ру́си Правосла́вный,/ не умолка́ют уста́ во всеору́жии и́стины,/ се́рдце же бдит от стра́жи у́тренния до но́щи,/ упова́ющу ему́ на Го́спода и моля́щуся:/ да вознесе́т на Ру́си Це́рковь Правосла́вную/ и да укрепи́т на ве́ки страну́ Росси́йскую.</p>
<p>Постиго́ша Русь греси́ ея,/ пото́цы беззако́ния смято́ша ю,/ приложи́ бо беззако́ние к беззако́нию и погиба́ше за беззако́ние свое́,/ но обрати́ся ко Го́споду и спасе́ся, —/ святи́телю Ермоге́ну пропове́дующу, и к покая́нию зову́щу, и глаго́лющу:/ прииди́те, ча́да, послу́шайте ме́не,/ испове́дайте на ся грехи́ ва́ша и в беззако́ниях ва́ших смирм́теся:/ лю́бит бо Госпо́дь смире́нный се́рдцем и сокруше́нныя ду́хом прие́млет,/ я́ко у Го́спода ми́лость и мно́гое у Него́ избавле́ние.</p>
<p>Моли́твами святи́теля Ермоге́на/ прия́л есть Госпо́дь покая́ние рыда́ющих пред Ним/ и утверди́л есть Госпо́дь ми́лость Свою́ на боя́щихся Его́,/ и се на Ру́си Правосла́вней ра́дуются о Го́споде и веселя́тся о Дусе Святе,/ си́лою Христо́вою хва́лятся и сла́вою Святыя Це́ркве велича́ются,/ лю́дие Го́рняя му́дрствуют, и́щуще Небе́снаго Иерусали́ма,/ и́стина Правосла́вия наро́дом бла́говествуется во спасе́ние всея земли́./ Та́ко и́стина Госпо́дня пребыва́ет в ро́де на́шем,/ и ми́лость Его́ на нас утвержда́ется.</p>
<p><red>Сла́ва, и ны́не, Богоро́дичен:</red> Ка́ко не диви́мся: Вход. Проки́мен. Чте́ния три святи́тельская (зри страни́цы 413—415)</p>
<p>На ли́тии стихи́ры, глас 1, самогла́сны:</p>
<p>Что сие́ есть пра́зднество?/ Что есть ве́лий глас освяще́ннаго собо́ра?/ Что сие́ есть благохва́льное и кра́сное собра́ние?/ Свяще́нницы ра́дуются, лю́дие в весе́лие облека́ются,/ и вся Правосла́вная Русь торжеству́ет,/ святи́телю Ермоге́ну предлежа́щу,/ и всех от ра́ки моще́й свои́х благословля́ющу,/ и всех благода́тно утеша́ющу, и та́йно глаго́лющу:/ не бо́йся, ма́лое ста́до,/ не потопи́ти мо́рю жите́йскому корабля́ Иису́сова,/ не поги́бнет Русь Правосла́вная и Бо́гом люби́мая,/ я́ко бла́гоизволи Госпо́дь дати нам си́лу,/ на ќамени бо ве́ры и пра́вды стои́м.</p>
<p>Прииди́те, вси ве́рнии, святи́теля Ермоге́на восхва́лим,/ звезду́, от восто́к со́лнца возсия́вшую/ и за́пад со́лнца Правосла́вием ве́ры озари́вшую,/ и ны́не звезду́ но́ву, на сла́вных Небесе́х в со́нме священному́ченик явле́нную/ в по́мощь Це́ркви и оте́честву проти́ву враго́в на́ших/ и во утвержде́ние ве́ры отце́в на́ших./ Го́споди, моли́твами святи́теля/ мир Твой пода́ждь нам и ве́лию ми́лость.</p>
<p><red>Сла́ва, глас 8:</red></p>
<p>Что тя нарече́м, святи́телю Ермоге́не?/ А́нгела ли, зане́ я́ко храни́тель Правосла́вныя Ру́си был еси́,/ и́ли апо́стола, я́ко неверныя научи́л еси́,/ му́ченика ли, я́ко за Правосла́вную ве́ру ду́шу свою́ Христа́ ра́ди положи́л еси́./ Его́же моли́ поми́ловати ду́ши на́ша.</p>
<p>И ны́не, Богоро́дичен, глас то́йже:</p>
<p>Притеце́м ны́не к Ма́тери Го́спода Вы́шняго/ и вку́пе со святи́телем Ермоге́ном воспое́м Засту́пницу Усе́рдную:/ за всех мо́лит бо Сы́на Своего́, Христа́ Бо́га на́шего,/ и всем твори́т спасти́ся, в держа́вный Ея покро́в прибега́ющим.</p>
<p>На стихо́вне стихи́ры, глас 6.</p>
<p><red>Подо́бен:</red> Тридне́вен воскре́сл еси́:</p>
<p>Святи́телю Ермоге́не, мо́лим тя:/ при́зри на Русь и посети́ ю моли́твою:/ Го́споди, да исче́знут вра́зи Ру́си, я́ко дым,/ и, я́ко воск от лица́ огня́, да поги́бнут.</p>
<p><red>Стих:</red> Честна́ пред Господем/ смерть преподо́бных Его́.</p>
<p>Моли́тву твою́ пролиял еси́ ко Го́споду, святи́телю Ермоге́не,/ и Тому́ возвести́л еси́ печа́ли твоя́, глаго́ля:/ се аз ду́шу мою́ полага́ю за о́вцы моя́./ Го́споди, приими́ ю, я́ко кади́ло моли́твы о Ру́си Правосла́вней,/ да пребу́дет свята́ и правове́рна во ве́ки.</p>
<p><red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Облецы́ нас моли́твами твои́ми, святи́телю о́тче наш,/ и научи́ нас правосла́вно моли́тися:/ Го́споди, Го́споди, спаси́ нас,/ пре́жде да́же до конца́ не поги́бнем.</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p>Святи́телю Ермоге́ну предстоя́щу Бо́жией Ма́тери и моля́щуся о Ру́си,/ припаде́м и мы ко Пречисте́й:/ Пресвята́я Богоро́дице, помога́й нам.</p>
<p>На благослове́нии хле́бов тропа́рь, два́жды, и Богоро́дице Де́во:
<red>еди́ножды.</red>
</p>
<p>А идеже несть всено́щнаго бде́ния, на велицей вече́рни по Ны́не отпущаеши:
<red>глаго́лем тропа́рь еди́ножды. Сла́ва, и ны́не, Богоро́дичен воскре́сен.</red>
</p>
<p>Тропа́рь на преставле́ние, глас 4:</p>
<p>Росси́йский зе́мли первопресто́льниче/ и неусы́пный о ней к Бо́гу моли́твенниче!/ За ве́ру Христо́ву и па́ству твою́ ду́шу свою́ положи́в,/ страну́ на́шу от нече́стия изба́вил еси́./ Те́мже вопие́м ти:/ спаса́й нас моли́твами твои́ми,/ священному́чениче Ермоге́не, о́тче наш.</p>
<p>Тропа́рь на прославле́ние, глас 4;</p>
<p>Приспе́ день све́тлаго торжества́,/ град Москва́ ра́дуется,/ и с ним Русь Правосла́вная ли́ковствует/ пе́сньми и пе́ньми духо́вными:/ <red>Днесь</red> бо свяще́нное торжество́/ в явле́нии че́стных и многоцеле́бных моще́й/ святи́теля и чудотво́рца Ермоге́на,/ я́коже со́лнце незаходи́мое возсия́ светоза́рными луча́ми,/ разгоня́я тьму искуше́ний же и бед/ от вопию́щих ве́рно:/ спаса́й нас, я́ко предста́тель наш, вели́кий Ермоге́не.</p>
<p><red>На у́трени</red></p>
<p>На Бог Госпо́дь:
<red>тропа́рь святи́теля два́жды. <red>Сла́ва, и ны́не, Богоро́дичен:</red> </red>Е́же от века утае́нно́е:
</p>
<p>По 1-м стихосло́вии седа́льны, глас 4:</p>
<p><red>Подо́бен:</red> Яви́лся еси́:</p>
<p>Строи́теля земли́ на́шея во дни нестрое́ния,/ ве́рнии, соше́дшеся, восхва́лим,/ я́ко земле́ на́шей путь правосла́внаго строи́тельства пропове́да,/ и, самозва́нныя богопроти́вныя вла́сти обличи́в де́рзновение,/ в темни́це гла́дом заму́чен бысть,/ и ны́не со священному́ченики живы́й Христу́ мо́лится спасти́ся нам.</p>
<p>Сла́ва:</p>
<p>Све́тлую твою́ па́мять <red>Днесь</red> творя́ще,/ Спа́са и Го́спода моли́ти приле́жно тя мо́лим, свяще́нномучениче Ермоге́не,/ зако́ном да́ти правосла́вное утвержде́ние.</p>
<p><red>И ны́не:</red></p>
<p>Те́плое заступле́ние су́щим в бе́дах и Помо́щницу на́шу,/ Е́юже ра́бства инозе́мнаго изба́вихомся,/ Богоро́дицу, ве́рнии, ублажа́ем.</p>
<p>По 2-м стихосло́вии седа́льны, глас 4.</p>
<p>Подо́бен то́йже:</p>
<p>Яви́лся еси́ <red>Днесь</red> Ру́си Правосла́вней,/ и свет твоего́ благоволе́ния зна́менася на нас, в ра́зуме пою́щих тя:/ прише́л еси́ и яви́лся еси́ чудотво́рец пресла́вный.</p>
<p>Сла́ва:</p>
<p>Притеце́м, ве́рнии, к моще́м святи́теля Ермоге́на,/ и пролие́м пред ним печа́ль на́шу, и скорбь на́шу пред ним возвести́м,/ да обря́щем ве́лие утеше́ние:/ всяк бо ве́руяй не оты́дет тощ.</p>
<p><red>И ны́не:</red></p>
<p><red>Днесь</red> Влады́чица ми́ра ра́дуется,/ зря́щи святи́теля́ Ермоге́на, от Христа́ венча́ннаго си́лою мно́гою и при́сно о Правосла́вней Ру́си моля́щася./ <red>егоже</red> моли́твами, Ма́ти Бо́га Вы́шняго, покрый нас покро́вом Твоея бла́гости.</p>
<p>По полиелеи седа́льны, глас 4.</p>
<p>Подо́бен то́йже:</p>
<p>Прему́драго иера́рха восхва́лим,/ я́ко ко́рмчаго Ру́си Правосла́вныя, к Го́рнему Иерусали́му путево́дствующа,/ и на всяку пра́вду наставля́юща, и от вся́каго зла спаса́юща.</p>
<p>Сла́ва:</p>
<p>Прему́драго иера́рха восхва́лим,/ я́ко А́нгела храни́теля Ру́си Правосла́вныя,/ страну́ на́шу в Правосла́вней ве́ре утвержда́юща и Христа́ в ней вообража́юща.</p>
<p><red>И ны́не:</red></p>
<p>Ублажи́м Честне́йшую Го́рних во́инств:/ Та бо помогла́ есть святи́телю Ермоге́ну упоко́итися в Ве́чных оби́телях,/ Та бо спасе́т и нас, гре́шных.</p>
<p>По 50-м псалме́ стихи́ра, глас 4.</p>
<p><red>Подо́бен:</red> Яви́лся еси́:</p>
<p>Предста́тель тепле́йший наро́да правосла́внаго показа́лся еси́, Ермоге́не,/ и, иносла́вная уче́ния отверга́я со дерзнове́нием,/ пра́вило показа́лся еси́ всем Правосла́вия,/ о всех моля́ся, после́дующих твои́м Боже́ственным уче́нием и нака́занием.</p>
<p>Кано́н Богородицы, со ирмосом на 6, глас 8: Воду прошед:
<red>и святителя канон, на 8, глас 8, <red>егоже</red> краегране́сие: </red>Вонми́, земле́, гла́су святи́теля Ермоге́на: свята́я и Богом люби́мая Русь не поги́бнет.
</p>
<p><red>Песнь 1</red></p>
<p><red>Ирмо́с:</red> Песнь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще:/ пои́м Тебе́, Еди́ному Влады́це.</p>
<p>Веду́щий воскликнове́ние, по́йте и велича́йте святи́теля вели́каго/ и, взира́юще на кончи́ну его́, подража́йте ве́ре его́.</p>
<p>Оби́лие благода́ти обита́ет в раце моще́й твои́х, святи́телю Ермоге́не,/ ея́же ра́ди прославля́ем тя, я́ко новоя́вленна чудотво́рца, и про́сим исцеле́ний.</p>
<p>На́чало прему́дрости — страх Госпо́день, научи́вый и тя, святи́телю,/ рабо́тати Го́сподеви с тре́петом и ра́доватися пред лице́м Его́./ Даждь и нам по моли́тве твое́й положи́ти сие́ нача́ло благо́е.</p>
<p>Многи ско́рби пра́ведным, и от всех их изба́вит я Госпо́дь./ По словеси́ сему́ бысть житие́ твое́, святи́телю./ И се ны́не ра́дуешися на Небесе́х/ и ра́дувши всех, чту́щих па́мять твою́.</p>
<p>Испыта́ли свиде́ния Бо́жия был еси́, святи́телю,/ в зако́не бо Христо́ве поуча́лся еси́ день и нощь,/ и оправда́ния Госпо́дня пра́ва суть,/ в селе́ния бо пра́ведных всели́ тя Госпо́дь.</p>
<p>За́поведи Госпо́дни от ю́ности возлюби́л еси́/ и преда́ния святы́х оте́ц да́же до сме́рти соблю́л еси́, святи́телю,/ и ны́не с ни́ми сопрославля́еши Бо́га,/ <red>егоже</red> моли́, да спасе́т тобо́ю ду́ши на́ша.</p>
<p><red>егоже</red> возлюби́л еси́ и Ему́же ре́вностно порабо́тал еси́,/ ны́не с ли́ки святы́х воспева́вши и мо́лишися за ны.</p>
<p><red>Богоро́дичен:</red> Моли́твеннице те́плая, Засту́пнице ро́да христиа́нскаго,/ приими́ мольбы́ от нас, приле́жно призыва́ющих и моля́щихся Тебе́:/ покры́й страну́ на́шу Правосла́вную покро́вом Твое́я бла́гости.</p>
<p><red>Песнь 3</red></p>
<p><red>Ирмо́с:</red> Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</p>
<p>Ле́та дре́вняя помяну́х, и поучи́хся во всех де́лех твои́х, святи́телю,/ и обрето́х ве́дение, ка́ко жити в ми́ре сем,/ от святы́х оте́ц и от жити́й святы́х вразумля́лся.</p>
<p>Епи́скоп му́дрый лю́дем был еси́, святи́телю,/ уподо́бился еси́ му́жу, смотря́щу лице́ бытия стра́ны Правосла́вныя/ в ле́тописех дре́вних, я́коже в зерца́ле,/ поуча́ющуся прему́дрости Правосла́вия во днех дре́вних.</p>
<p>Го́споди, Госпо́дь наш, я́ко чу́дно И́мя Твое́ по всей Ру́си./ Госпо́дь посмее́тся враго́м на́шим./ Госпо́дь засту́пник наш./ Сию́ пра́вду живописа́л еси́, святи́телю,/ поуча́я ро́ды родо́в, я́ко летопи́сец Правосла́вный Ру́си.</p>
<p>Лю́дие, поучи́теся, лю́дие, умили́теся,/ вразумля́юще себе́ самех в пе́ниих и пе́снех духо́вных,/ ими́же просла́вил есть святи́тель Ермоге́н За́ступницу ро́да на́шего.</p>
<p><red>Аще</red> не Госпо́дь сози́ждет дом, всу́е труди́шася зи́ждущий./ Сию́ и́стину внуша́л еси́, святи́телю, стра́жем земли́ на́шея,/ да не осуетя́тся помышле́нии свои́ми и да не всу́е мяту́тся.</p>
<p>Свяще́нник це́ркве Святи́теля Никола́я был еси́, Ермоге́не,/ и, возгрева́я дар, живы́й в тебе́,/ ве́лию любо́вь Богома́тере стяжа́л еси́,/ Е́юже от сла́вы в сла́ву да́же до Небесе́ влеко́м был еси́/ и в селе́ниих пра́ведных всели́лся еси́.</p>
<p>Уподо́бился еси́ купцу́, многоце́нен би́сер обре́тшу,/ егда́ ико́ну Богома́тере от земли́ подъя́л еси́, я́ко сокро́вище благода́ти,/ ни́щия ду́хом обогаща́ющее.</p>
<p><red>Богоро́дичен:</red> Сказа́ние чуде́с Твои́х, Богоро́дице,/ е́же написа́ святи́тель Ермоге́н во сла́ву ико́ны Твое́я Каза́нския,/ воздвиза́ет всю Русь Правосла́вную при́сно прибега́ти к Тебе́ во всех обстоя́ниих и приле́жно моли́ти:/ Пресвята́я Богоро́дице, помога́й нам.</p>
<p>Седа́лен, глас 8.</p>
<p><red>Подо́бен:</red> Прему́дрости:</p>
<p>Возше́д на высоту́ Небе́сную и Боже́ственными отту́ду, о́тче, озари́вся сия́нии чуде́с,/ пресве́тел вои́стину яви́лся еси́ Правосла́вней Ру́си па́стырь, нам в напа́стех сый предста́тель непобеди́м./ Те́мже пресла́вно враги́ победи́в, лжу иносла́вия отгна́л еси́/ и страну́ Правосла́вную спасл еси́ от поги́бели, Ермоге́не./ Моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Святи́телю Ермоге́ну подража́юще,/ почти́м пресве́тлую ико́ну Богома́тере, я́ко исто́чник неисче́рпаемый исцеле́ний,/ и ублажи́м Ма́терь Бо́га Вы́шняго я́ко Де́ву и Еди́ну в же́нах, без семе́не ро́ждшую Бо́га пло́тию.</p>
<p><red>Песнь 4</red></p>
<p><red>Ирмо́с:</red> Услышах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Возвести́те <red>во языцех</red> дела́ Бо́жия,/ я́же яви́л нам есть Госпо́дь Вседержи́тель от ико́ны Свое́я Ма́тере, —/ рекл еси́, святи́телю, —/ да не реку́т язы́цы: где есть Бог их, в Него́же ве́руют?/ и да заградя́тся уста́ их.</p>
<p>Я́та бысть земле́ю, но не удержа́нна, ико́на Пречи́стыя,/ да бу́дет во утвержде́ние новопросвеще́нным, блужда́ющим же во тьме неве́дения, во открове́ние све́та И́стины,/ я́коже му́дрствует о сем святи́тель Ермоге́н.</p>
<p>Ты еси́ изря́дное пе́ние чуде́с Пренепоро́чныя,/ ты еси́ утвержде́ние немощствующих в ве́ре,/ ты еси́ просвеще́ние омраче́нных тьмо́ю неве́рия, и пое́т тя дух мой.</p>
<p>И́го благо́е и бре́мя ле́гкое подъя́л еси́, Ермоге́не,/ егда́ о́браз А́нгельский восприя́л еси́,/ да прииде́ши в во́зраст му́жа соверше́нна.</p>
<p>Тебе́, оде́ющагося моли́твою, я́ко ри́зою,/ добро́детелей подви́жника, Спа́сова оби́тель ви́дя, зело́ ра́довася:/ гряде́т бо священноархимандри́т обнови́ли оби́тель и утверди́ти благоче́стие.</p>
<p>Ермола́ю тезоимени́тый, усоверши́лся еси́,/ Ермоге́ну же, сожи́тельствуя, уподо́бился еси́/ и се, я́ко свети́льник немерца́яй, поставля́ешися на све́щнице Каза́нский це́ркве.</p>
<p>Лепо есть прему́дрому нему́дрыя просвеща́ти,/ си́льному о Го́споде не́мощный укрепля́ти,/ лепо есть святи́тельствовати Ермоге́ну, вся мо́гущему о Христе́ Иису́се.</p>
<p><red>Богоро́дичен:</red> Я́ко Госпожу́, Цари́цу и Влады́чицу,/ заступа́ющу всех нас, в держа́вный Твой покро́в прибега́ющих,/ пое́т Тя святы́й Ермоге́н,/ с ни́мже приими́ и на́ша моле́ния и спаси́ ду́ши на́ша.</p>
<p><red>Песнь 5</red></p>
<p><red>Ирмо́с:</red> У́тренююще вопие́м Ти:/ Го́споди, спаси́ ны,/ Ты бо еси́ Бог наш,/ра́зве Тебе́, ино́го не вемы.</p>
<p>Егда́ был еси́ в Каза́ни, неве́дущия и́стиннаго Бо́га просвеща́л еси́/ и рабо́тати Еди́ному Бо́гу науча́л еси́./ Сего́ ра́ди со апо́столы ра́дуешися, прие́мля награ́ду благове́стника Христо́ва.</p>
<p>Ре́вностию Бо́жиею по сла́ве ди́вных во святы́х Гу́рия, Варсоно́фия и Ге́рмана поревнова́л еси́, Ермоге́не,/ и, тех моли́твами вспомоществу́емый, в оби́тели святи́телей пресели́лся еси́,/ предстоя́ Еди́ному Пастыренача́льнику, Его́же моли́ спасти́ся всем нам.</p>
<p>Ми́луя, нака́зывал еси́ и, наказу́я, ми́ловал еси́, святи́телю,/ и се́ю му́дростию огражда́л еси́ от волко́в хи́щных/ новопросвеще́нная ча́да твоя́ и вся о́вцы твоя́.</p>
<p>Опло́том был еси́ Правосла́вию,/ немощны́я в ве́ре огражда́л еси́/ и к попече́нию о спасе́нии страны́ во Христе́ Иису́се царя́ Фео́дора призы́вал еси́,/ указу́я стране́ спаси́тельное преображе́ние.</p>
<p>Град Москва́ и с ним вся Русь пла́кася го́рько,/ самозва́нну повели́телю воцари́вшуся и в нече́стие обле́кшуся,/ ты же еди́н, я́ко кре́пкий побо́рник, сему́ нече́стию противоста́л еси́/ и ве́ру Правосла́вную со дерзнове́нием испове́дал еси́.</p>
<p>Ермоге́на испове́дника,/ и́же не у́боя́ся преще́ния сме́ртнаго и слове́с жесто́ких от нечести́ваго врага́,/ пе́сньми ублажа́ем.</p>
<p>На Него́же, ра́дующеся, взира́ют чини́ А́нгельстии и вси святи́и,/ Тому́ предстои́ши ны́не, Ермоге́не,/ и я́ко испове́дник хода́тайствуеши при́сно за Русь Правосла́вную.</p>
<p><red>Богоро́дичен:</red> Ада́мово воззва́ние, Пренепоро́чная Де́во,/ с Тобо́ю Госпо́дь и Тобо́ю с на́ми Бог,/ разуме́йте сие́, <red>язы ́цы</red>, и покаря́йтеся.</p>
<p><red>Песнь 6</red></p>
<p><red>Ирмо́с:</red> Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</p>
<p>Собо́ра освяще́ннаго избра́нием и Бо́жией во́лею/ возше́л еси́, святи́телю, на престо́л патриа́ршия вла́сти,/ да спасе́ши Русь, напа́стьми мно́гими обурева́ему.</p>
<p>Ве́ры нелицеме́рный испове́дание непоколеблемое/ начерта́л еси́, святи́телю, руко́ю твое́ю/ и сию́ ве́ру пред лицем всея Це́ркве в собо́ре Успе́ния Пречи́стыя испове́дал еси́,/ да узрит вся Русь ка́мень и́стинныя  ве́ры,/ на не́мже сози́ждется и утверди́тся в Правосла́вии.</p>
<p>Язы́к твой — трость кни́жника скоропи́сца,/ имже загради́шася уста́ гре́шнича и уста́ льстиваго,/ и усмири́ся мяте́ж нечести́вых.</p>
<p>Тьму лжи разгоня́я сло́вом и́стины/ и на борьбу́ с изме́нниками Правосла́вное во́инство благословля́я,/ изне́сл еси́ на сто́гна гра́да Москвы́ покро́в от чудото́чных моще́й царе́вича Дими́трия,/ да возвести́тся пра́вда Бо́жия, и да укрепи́тся страна́ Правосла́вная.</p>
<p><red>Аще</red> покаетеся, — рекл еси́, святи́телю, — спасе́ни бу́дете,/ и укрепи́тся си́лою Бо́жиею страна́ Российская.</p>
<p>Я́ко дре́во при исхо́дищих вод,/ был еси́ у Престо́ла благода́ти, святи́телю,/ осеня́я прохладою́ утеше́ния и многопло́дием пра́вды Правосла́вную Русь.</p>
<p>И пропове́дуеши, и облича́вши, и призыва́вши,/ и мо́лишися, и моли́тися во всех хра́мех повелева́вши, святи́телю,/ о спасе́нии и о умире́нии страны́ Правосла́вныя.</p>
<p><red>Богоро́дичен:</red> Богоро́дице Де́во, Упова́ние христиа́ном,/ покры́й, соблюди́, сохрани́ и спаси́ Русь,/ прибега́ющу ко Твоему́ заступле́нию.</p>
<p><red>Конда́к, глас 6:</red></p>
<p>Темни́цею и гла́дом изнуря́емь,/ да́же до сме́рти ве́рен пребы́л еси́, блаже́нне Ермоге́не,/ мало́душие от серде́ц люде́й твои́х отгоня́я/ и на о́бщий по́двиг вся призыва́я./ Те́мже и нечести́вых мяте́ж низложи́л еси́ и страну́ на́шу утверди́л еси́,/ да вси зове́м ти:/ ра́дуйся, засту́пниче Росси́йския земли́.</p>
<p><red>И́кос:</red></p>
<p>Прииди́те, правосла́внии людие,/ пе́сньми ублажи́м пресве́тла свети́льника Це́ркве Росси́йския,/ непоколеби́ма столпа́ ве́ры Православныя,/ тепла́ моли́твенника и предста́теля за зе́млю на́шу,/ крепка́ стоятеля проти́ву враго́в,/ стро́гаго обличи́теля на преда́телей и разори́телей Правосла́вный страны́,/ добраго па́стыря, ду́шу свою́ за о́вцы своя́ положи́вша/ и сего́ ра́ди ве́нцем сла́вы от Го́спода венча́нна,/ к нему́же припа́ем, ве́рою и любо́вию зову́ще си́це:/ ра́дуйся, вели́кий в иера́рсех Росси́йских святи́телю Христо́в о́тче наш Ермоге́не.</p>
<p><red>Песнь 7</red></p>
<p><red>Ирмо́с:</red> О́троцы Богочести́вии в Вавило́не/ о́бразу злато́му не поклони́шася,/ но посреде́ пе́щи о́гненный, ороша́еми,/ песнь воспева́ху, глаго́люще:/ превозноси́мый отце́в и нас Бо́же, благослове́н еси́.</p>
<p>Огне́м лю́тыя зло́бы опаля́ема,/ пе́щи о́гненней уподо́билася есть Правосла́вная Русь во дни разоре́ния и мятежа́ лю́таго,/ си́лою же слове́с твои́х, святи́телю, ороша́ема,/ и до <red>Днесь</red> пое́т правосла́вно:/ отце́в и нас Бо́же, благослове́н еси́.</p>
<p>Оте́ц всея Ру́си в дни ско́рби и обстоя́ний яви́ся святи́тель Бо́жий Ермоге́н,/ сего́ ра́ди призыва́йте его́ и по́йте с ним И́мени Всевы́шняго:/ отце́в и нас Бо́же, благослове́н еси́.</p>
<p>Моли́теся, и пости́теся, и измени́теся в но́ваго челове́ка,/ оде́яна в доброде́тели Боголю́бия и благоче́стия,/ да пода́ст всем нам Госпо́дь мир и любо́вь,/ земли́ на́шей кре́пкое едине́ние, стране́ побе́ду на враги́ и одоле́ние.</p>
<p>Любо́вию к оте́честву согрева́яйся и ре́вностию по ве́ре па́че огня́ разгора́яйся,/ попаля́л еси́, святи́телю, те́рния грехолюби́ваго мятежа́,/ обно́вляя и утвержда́я обветша́вшее житие́.</p>
<p>Юнцы́ ту́чнии, самозва́нцы мяте́жнии,/ ца́рие инозе́мнии и изме́нницы нечести́вии одержа́ша Русь,/ пред лице́м же твое́я пра́вды, святи́телю, исчезо́ша, я́ко дым от огня́,/ да весели́тся Пра́восла́вная Русь о Го́споде, и да торжеству́ет Пра́вославие.</p>
<p>Бо́гови рабо́тницы и тебе́ помо́щницы бы́ша святи́тели Христо́вы:/ Филаре́т Росто́вский, Ефре́м Каза́нский, Феокти́ст Тверски́й и Галактио́н Су́ждальский,/ и́миже во всю зе́млю изы́де сло́во твое́, Ермоге́не святи́телю, и в концы́ Ру́си ве́щание твое́.</p>
<p><red>Богоро́дичен:</red> И́же в напа́стех, и в ско́рбех, и в боле́знех, обремене́ннии грехи́ мно́гими,/ прииди́те к Засту́пнице Усе́рдней, Ма́тери Го́спода Вы́шнято,/ Та бо исцели́т вы, и уте́шит, и упоко́ит.</p>
<p><red>Песнь 8</red></p>
<p><red>Ирмо́с:</red> Богоглаго́ливии о́троцы в пе́щи,/ со огне́м пламень попира́юще, поя́ху:/ благослови́те, дела́ Госпо́дня, Го́спода.</p>
<p>Ми́лостыни мно́ги твори́л еси́ лю́дем, святи́телю,/ егда́ бога́тии обнища́ша ми́лостию и сребролю́бия ра́ди не внима́ху, е́же по́мощи неиму́щим,/ ты же рекл еси́ ке́ларю Се́ргиевой оби́тели Авраа́мию,/ и жи́тницы отверзо́шася, и а́лчущий насы́тищася, и благослови́ша Го́спода.</p>
<p>А́ще и пе́нится жите́йское мо́ре,/ <red>Аще</red> и бесну́ется, воздвиза́емо напа́стей бу́рею,/ не потопи́ти ему́ корабля́ Иису́сова:/ на ка́мени бо ве́ры и пра́вды стои́м./ Та́ко рекл еси́, святи́телю, и бысть та́ко,/ и се торжеству́ют правосла́внии и благословя́т Го́спода.</p>
<p>Я́ко до́брый ко́рмчий, приве́л еси́, святи́телю, кора́бль Росси́йский к ти́хой при́стани Правосла́вный Це́ркве,/ и се страна́ на́ша осоля́ется благода́тию Свята́го Ду́ха и благословля́ет Го́спода.</p>
<p>Рекл еси́, святи́телю, боя́щимся Го́спода:/ не бо́йся, ма́лое ста́до, я́ко благоизво́лил есть Оте́ц Небе́сный дарова́ти нам одоле́ние враго́в и мир./ Та́ко ве́ровал еси́ и та́ко по ве́ре восприял еси́./ И се Свята́я Це́рковь ра́дуется о правосла́вии страны́ на́шея и благословля́ет Го́спода.</p>
<p>Уничижи́ша тя возстаю́щии на тя,/ мета́юще прах и песо́к в лице́ твое́, да не преща́еши изме́нником и мяте́жником./ Ты же вся претерпе́л еси́ пра́вды ра́ди, благословля́я Го́спода.</p>
<p>Свята́я и Бо́гом люби́мая Русь не поги́бнет, —/ рекл еси́, святи́телю, изме́нником, и преда́телем, и всем враго́м на́шим:/ всу́е тружда́етеся, <red>Аще</red> не Госпо́дь созида́ет,/ пока́йтеся и благослови́те Го́спода.</p>
<p>Не ве́даем, ка́ко и нарещи́ вас,/ — рекл еси́, святи́телю, мяте́жником и изме́нником,/ отступи́ли бо есте́ от Бо́га, отпа́ли от Собо́рныя и Апо́стольския Це́ркве,/ забы́ли есте обе́ты Правосла́вныя ве́ры на́шея:/ стоя́ти до сме́рти за дом Пресвяты́я Богоро́дицы, за ве́ру Правосла́вную и Оте́чество./ Пока́йтеся, и обрати́теся, и благослови́те Го́спода.</p>
<p><red>Богоро́дичен:</red> Е́же о нас испо́лнив смотре́ние Бо́жие/ и я́же на земли́ соедини́в Небе́сным,/ носи́ла еси́ во чре́ве от Ду́ха Свята́, Пренепоро́чная, и родила́ еси́ нам всех Бо́га,/ Его́же, вся дела́ Госпо́дня, пою́т и превозно́сят во вся ве́ки.</p>
<p><red>Песнь 9</red></p>
<p><red>Ирмо́с:</red> Вои́стину Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</p>
<p>Пречи́стей Влады́чице вве́рил еси́, святи́телю, Правосла́вное во́инство,/ и стоя́ти за ве́ру неподви́жно да́же до сме́рти благослови́л еси́,/ и боя́тися Еди́наго, на Небес́х Живу́щаго, научи́л еси́,/ сего́ ра́ди со испове́дники правосла́вныя пра́вды ра́дуешися.</p>
<p>Окая́нныя изме́нники анафема́тствовал еси́,/ правосла́вным же во́ином и всем ревни́телем Правосла́вия/ ми́лость от Го́спода Бо́га и от своего́ смире́ния благослове́ние препода́л еси́, святи́телю,/ и́мже бысть побе́да и одоле́ние на враги́ и всея Ру́си спасе́ние,/ тебе́ же вене́ц от Бо́га, я́ко строи́телю святы́я жи́зни.</p>
<p>Глас о́гненныя ре́вности о спасе́нии Оте́чества не вя́жется,/ <red>Аще</red> и заключа́ется во хра́мине пусте, я́ко во гро́бе,/ сего́ ра́ди и запове́дал еси́ ученику́ твоему́, Диони́сию игу́мену,/ и и́ноком оби́тели свята́го Се́ргия огласи́ти всю Русь Правосла́вную,/ да воздви́жется спаси́тельная брань во сла́ву Святы́я Це́ркве/ и во утвержде́ние страны́ Росси́йския,/ ю́же возлюби́л еси́ и о <red>нейже</red> мо́лишися Бо́гу.</p>
<p>И первопресто́льник Апо́стольския Це́ркве, и испове́дник Правосла́вныя ве́ры,/ и вторы́й Златоу́ст во обличе́ние грехолюби́вых и мяте́жных,/ и строи́тель Правосла́вныя страны́ был еси́, святи́телю,/ и за сие́ произволе́ние темни́цею и гла́дом му́чим был еси́,/ и, прия́в от Бо́га неувяда́емый вене́ц, с му́ченики весели́шися.</p>
<p>Бо́гу на́шему тобо́ю сла́ва,/ Тебе́ же, священному́чениче Ермоге́не, довле́ет ра́доватися во све́те лица́ Его́/ и непреста́нно моли́тися, да не поги́бнет Русь Свята́я, но да бу́дет да́же до конца́/ свет во открове́ние языко́в Правосла́вныя пра́вды.</p>
<p>Нищ и боля́й есмь аз, святи́телю,/ и во смире́нии свое́м припада́ю к цельбоно́сным моще́м твои́м, исцеле́ния тре́буя.</p>
<p>Его́же возлюби́л еси́, Ему́же ду́шу пре́дал свою́ еси́,/ и ны́не предстои́ши со дерзнове́нием я́ко му́ченик./ Моли́ Бо́га о нас, сня́тый священному́чениче Ермоге́не.</p>
<p><red>Богоро́дичен:</red> Тя испове́дуем, я́ко Ма́терь Го́спода Вы́шняго,/ и, невозвра́тну наде́жду иму́ще на Тя,/ мо́лимся Тебе́ умиле́нною душею и сокруше́нным се́рдцем:/ всем поле́зная дару́й, и вся спаси́, Богоро́дице Де́во,/ Ты бо еси́ Боже́ственный покро́в рабо́м Твои́м.</p>
<p>Свети́лен.</p>
<p><red>Подо́бен:</red> Жены́, услы́шите:</p>
<p>Во све́те Правосла́вия, его́же ревни́тель был еси́, святи́телю Ермоге́не,/ зрим Свет И́стины, в немже полнота́ дарова́ний Ду́ха,/ ра́дуемся о Го́споде и велича́ем озари́вшаго тя Све́том присноживо́тным.</p>
<p><red>Сла́ва, и ны́не, Богоро́дичен:</red></p>
<p>Ма́терь Незаходи́маго Све́та,/ осиява́ющую Русь покро́вом Матерняго заступле́ния,/ пе́сньми велича́ем я́ко светле́йшую Го́рних во́инств.</p>
<p>На хвали́тех стихи́ры на 6, глас 7:</p>
<p>Сотвори́те в пе́снех суд напи́сан,/ сла́ва сия́ бу́дет вели́кому Ермоге́ну:/ той бо есть Правосла́вия ревни́тель/ и всея Ру́си храни́тель,/ я́ко оре́л, птенцы́ своя́ покрыва́ли.</p>
<p>Хвали́те Бо́га во святе́м Его́:/ той бо возвели́чил есть Его́/ и во всех де́лех Его́ оправда́л есть Его́/ утвержде́нием си́лы Его́.</p>
<p>Хвали́те свята́го в си́ле его́:/ вся бо мо́жет о укрепля́ющем Иису́се./ Хвали́те его́ по мно́жеству чуде́с его́:/ вся бо неду́жныя исцеля́ет о И́мени Госпо́днем.</p>
<p>Хвали́те свята́го во псалме́х и пе́снех,/ хвали́те его́ в пе́ниих духо́вных,/ велича́йте сла́ву оте́ц на́ших,/ воспева́йте утвержде́ние земли́ на́шея,/ ра́дуйтеся о не́м и весели́теся.</p>
<p>Хвали́те свята́го в собо́ре освяще́нных,/ похвали́те его́, вси лю́дие:/ той бо есть красота́ церко́вная,/ той бо есть доброта́ наро́дная,/ той бо есть ра́дость на́ша.</p>
<p>Хвали́те свята́го во святи́телех,/ похвали́те его́ во Святе́йших Патриа́рсех,/ ублажи́те его́ во испове́дницех/ и просла́вите его́ во свяще́нному́ченицех./ Хвали́те его́ во всех де́лех его́.</p>
<p><red>Сла́ва, глас то́йже:</red></p>
<p>Прииди́те, ублажи́м па́стыря до́браго земли́ на́шея,/ за ве́ру Ру́си вся претерпе́вшаго,/ и за Правосла́вие и Оте́чество ду́шу свою́ положи́вшаго,/ и ны́не ми́лостию Бо́жиею чудотво́рца,/ явле́ннаго во утвержде́ние ве́ры немощству́ющих,/ и во исцеле́ние всех неду́гующих,/ и во упокое́ние озло́бленных грехи́ мно́гими,/ да вси возра́дуемся и да пое́м ему́:/ ра́дуйся, лю́бы, нас согрева́ющая;/ ра́дуйся, сило́, нас исцеля́ющая;/ ра́дуйся, ра́зуме, всех просвеща́яй;/ ра́дуйся, стра́же, Правосла́вие на́ше охраня́яй;/ ра́дуйся, святи́телю Ермоге́не.</p>
<p>И ны́не, Богоро́дичен, глас то́йже:</p>
<p>Прииди́те, восхва́лим Прехва́льную,/ Славне́йшую всех земноро́дных и Честне́йшую Небе́сных во́инств,/ Ма́терь Го́спода Вы́шняго, Засту́пницу Усе́рдную.</p>
<p>Славосло́вие вели́кое и отпу́ст. Дае́тся же и еле́й братии от канди́ла свята́го, и час 1-й.</p>
<p>На литурги́и</p>
<p>Блаже́нны от кано́на свята́го, пе́сни 3-я и 6-я. Проки́мен, глас 7: Возвесели́тся пра́ведник о Го́споде/ и упова́ет на Него́.
<red>Стих: </red>Услы́ши, Бо́же, глас мой, внегда́ моли́тимися к Тебе́.
<red>Апостол к Евреем, зачало 335. Аллилуия, глас 4: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.
<red> Ева́нгелие от Иоа́нна, зача́ло 36. Прича́стен: </red>В па́мять ве́чную:
</p>
</section>
