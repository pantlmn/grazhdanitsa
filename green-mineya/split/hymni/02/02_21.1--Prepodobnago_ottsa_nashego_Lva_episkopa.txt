<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Льва, епи́скопа Ката́нскаго</p>
</title>
<p>На Го́споди, воззва́х:
<red> стихи́ры, глас 8.</red>
</p>
<p><red>Подо́бен:</red> Го́споди, а́ще и на суди́щи:</p>
<p>Го́споди, Ты святи́теля в ми́ре,/ апо́столов прее́мника, показа́л еси́,/ де́лы и словесы́ пра́вых уче́ний пропове́дника,/ и сего́ ра́ди наста́вника положи́л еси́ святи́телей/ и сла́вы соприча́стника нетле́нныя Твое́й.</p>
<p>Столп тя, Льве, Христо́ва Це́рковь жив/ и глаго́льника держа́щи/ пра́вых уче́ний Сло́ва,/ сего́ зрящи непоколеби́ма и́стины,/ при́сно пребыва́ет,/ сла́вящи Влады́ку всех и Го́спода,/ тя просла́вльшаго.</p>
<p>Го́споди, Ты святи́теля сло́во/ изощре́н показа́л еси́ меч на злоче́ствующих/ в Правосла́вную ве́ру Твою́/ и, тем посека́я ло́жная мудрова́ния,/ бла́гочестия в ми́ре умно́жил еси́ уче́ния, Влады́ко.</p>
<p><red>Сла́ва, и ны́не, Богоро́дичен.</red></p>
<p>Подо́бен то́йже:</p>
<p>Ви́ждь моего́ сокрушеннаго се́рдца стена́ния, Богоневе́стная,/ приими́, Де́во Мари́е,/ и не отри́ни, Всенепоро́чная,/ рук мои́х, Чи́стая, воздея́ние,/ я́ко благолюби́ва,/ да пою́ и велича́ю возвели́чившую род наш.</p>
<p>Крестобогоро́дичен, подо́бен то́йже:</p>
<p>А́гнца Тя,/ егда́ А́гница и Де́ва, к заколе́нию ведо́ма, узре́,/ со слеза́ми, Сло́ве, после́доваше/ взыва́ше:/ где тщи́шися, Ча́до Мое́?/ сше́ствую Тебе́, Сладча́йший,/ не терплю́ бо не зрети Тебе́,/ Иису́се Мой Многоми́лостиве.</p>
<p>Тропа́рь, глас 4:</p>
<p>Пра́вило ве́ры и о́браз кро́тости,/ воздержа́ния учи́теля,/ яви́ тя ста́ду твоему́,/ я́же веще́й и́стина,/ сего́ ра́ди стяжа́л еси́ смире́нием высо́кая,/ нището́ю бога́тая,/ о́тче Льве,/ моли́ Христа́ Бо́га/ спасти́ся ду́шам на́шим.</p>
<p>Кано́н, его́же краегране́сие: Льва, исто́чник сушь чуде́с, чту.
<red>Ио́сиф. Глас 8.</red>
</p>
<p><red>Песнь 1</red></p>
<p><red>Ирмо́с:</red> Во́ду проше́д, я́ко су́шу,/ и еги́петскаго зла избежа́в,/ израильтя́нин вопия́ше:/ Изба́вителю и Бо́гу на́шему пои́м.</p>
<p>Свети́льника тя Боже́ственна Христо́ва светла́/ Це́рковь стяжа́вши, Льве му́дре,/ доброде́телей твои́х сия́ньми и чуде́с бога́тно просвеща́ется.</p>
<p>От младе́нства возложи́л еси́ себе́ самаго всех Влады́це,/ и умерщвле́нием сласте́й жива́ Сего́ был еси́ же́ртва,/ закала́я себе́ без кро́ве, блаже́нне.</p>
<p>Житие́ твое́ сия́ет, доброде́тельми укра́шено/ и чуде́с блиста́ньми удо́брено, Богоно́се,/ проя́влена тя всем соде́ла.</p>
<p><red>Богоро́дичен:</red> Храм Ты была́ еси́ Бо́жий, Не́скверная Отрокови́це,/ все́льшемуся па́че ума́ в Тя, Богоро́дице,/ и лесть от душ челове́ческих отгна́вшему.</p>
<p><red>Песнь 3</red></p>
<p><red>Ирмо́с:</red> Небе́снаго кру́га Верхотво́рче, Го́споди,/ и Це́ркве Зижди́телю,/ Ты ме́не утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бие.</p>
<p>Спаси́тельна, о́тче, и благоче́стна уче́ния правосла́вия храня́ невре́дна,/ ста́до упасл еси́ на па́житех живоно́сных/ и в Небе́сную огра́ду вве́л еси́.</p>
<p>Возше́д на высоту́ доброде́телей, преподо́бие,/ пома́зание свяще́нно прия́л еси́/ и Превысо́каго, всему́дре, восхвали́л еси́ высоча́йшим седа́лищем,/ послужи́в благода́тию Тому́, я́ко А́нгел.</p>
<p>Напа́сти претерпе́в Христа́ ра́ди, преподо́бие,/ безсме́ртию причасти́лся еси́ обоже́ния;/ ми́ро же благово́нно непреста́нно источа́я,/ освяща́вши ве́рою к тебе́ притека́ющия.</p>
<p><red>Богоро́дичен:</red> Угля́ Боже́ственнаго и светозарна́го клеще́,/ купино́, огне́м не опали́вшися Бо́жества,/ хвра́стныя моя́ вся попа́ли стра́сти и огня́ исхити́ ве́чнующаго.</p>
<p>Седа́лен, глас 3</p>
<p><red>Подо́бен:</red> Боже́ственный ве́ры:</p>
<p>Вели́кое со́лнце, вселе́нней возсия́л еси́ доброде́телей твои́х еияньми,/ и чуде́с све́тлостию просвети́в ве́рных собо́ры,/ и отгна́в страсте́й омраче́ние, Льве преподо́бие,/ Христа́ Бо́га моли́ даровати нам ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Боже́ственнаго естества́ не отлу́чься,/ плоть быв во чре́ве Твое́м,/ но Бог, вочелове́чився, пребы́сть, И́же по Рождестве́ Ма́терь Тя Де́ву,/ я́ко пре́жде Рождества́, сохрани́в Всенепоро́чну, Еди́н Госпо́дь./ Того́ приле́жно моли́ дарова́ти нам ве́лию ми́лость.</p>
<p>Крестобогоро́дичен:</p>
<p>Нескве́рная Агница Сло́ва,/ нетле́нная Де́во Ма́ти,/ на Кресте́ зря́щи пове́шена из Не́я безболе́зни прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́,/ ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p><red>Песнь 4</red></p>
<p><red>Ирмо́с:</red> Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</p>
<p>Земледе́лав ни́ву твоего́ ра́зума, стокра́тный клас прине́сл еси́, пребога́те,/ доброде́телей Бо́жественных и исцеле́ний.</p>
<p>Свята́я твоя́, сла́вне, ра́ка вы́ну еле́й святы́й источа́ет,/ освяща́ющи ду́ши, ве́рою к тебе́ при́текающия.</p>
<p>Неду́гов очище́ние, лука́вых де́монов отгони́тель, святи́телю, был еси́/ и ве́рных челове́ков прибе́жище.</p>
<p><red>Богоро́дичен:</red> Всем Невмести́мый, Пречи́стая, вмеща́ется во утро́бе Твое́й,/ спаса́я мя бла́гостию, погруже́ннаго мно́гими грехи́.</p>
<p><red>Песнь 5</red></p>
<p><red>Ирмо́с:</red> Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чу́ждая тьма, окая́ннаго?/ но обрати́ мя и к све́ту за́поведей Твои́х/ пути́ моя́ напра́ви, молю́ся.</p>
<p>Умо́м чисте́йшим Ума́ всех Вино́внаго смотряя,/ от Него́ прия́л еси́ дарова́ний зарю́, Богодохнове́нне,/ исцеле́ний свяще́нная светоли́тия,/ и́миже разреша́вши страсте́й омраче́ние.</p>
<p>Пре́лестьми де́монскими вся ве́рующия Христу́ прельща́ющаго,/ о́гненному суду́ преда́л еси́ праведно, блаже́нне,/ и ду́ши изба́вил еси́ всегуби́тельнаго сего́ вреда́,/ я́ко па́стырь и́стинен и спаси́телен.</p>
<p>Разгоре́вшуся огню́ посреди́ стал еси́, неопали́м, пресла́вне,/ Боже́ственная бо роса́ Свята́го окру́жи тя Ду́ха,/ я́ко священнотаи́нника,/ я́ко служи́теля́ Боже́ственный сла́вы,/ я́ко Вы́шния светло́сти прича́стника.</p>
<p><red>Богоро́дичен:</red> Ви́девше дре́вле Боже́ственнейше, Богора́дованная,/ честни́и проро́цы та́инства глубину́ неизрече́нную честна́го Рождества́ Твоего́, Пречи́стая,/ разли́чными о́бразы, я́ко вмести́ша, Сего́ провозвести́ша.</p>
<p><red>Песнь 6</red></p>
<p><red>Ирмо́с:</red> Моли́тву проли́т ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>Слепи́и моли́твами твои́ми, о́тче, прия́ша прозре́ние, Богому́дре:/ Христа́ бо соде́йственника име́я и к Нему́ души́ твое́й о́чи стяжа́в вы́ну,/ проше́ния бога́тно прия́л еси́.</p>
<p>Был еси́ царю́, чу́дне, стра́шен,/ внегда́ идый во дворы́ его́, носи́л еси́ оде́ждою у́глие горя́щее:/ прославля́ше бо тя Бог,/ Его́же житие́м твои́м, Льве, просла́вил еси́.</p>
<p>Благоуха́ет ра́ка моще́й твои́х и излива́ет присно, всеблаже́нне,/ я́коже исто́чник чист и бла́говонный, еле́й Боже́ственный,/ и́мже отгоня́ются неду́зи от ве́рных и здра́вие тре́бующим дару́ется.</p>
<p><red>Богоро́дичен:</red> Освяти́ ду́шу мою́, Де́во, Свято́е ро́ждшая Сло́во,/ вои́стинну во святы́х я́ко пречи́сто почива́ющаго Еди́наго Бо́га на́шего,/ и дару́й ми, я́ко ми́лостива, умиле́ния ту́чу, Всенепоро́чная.</p>
<p><red>Конда́к, глас 8.</red></p>
<p><red>Подо́бен:</red> Я́ко нача́тки:</p>
<p>Я́коже свети́льника превели́ка, Це́рковь и́мать, всеблаженне,/ тебе́, па́че со́лнца сия́юща,/ ю́же твои́ми моли́твами сохрани́, блаже́нне,/ непобеди́му, и непоколеби́му от е́реси вся́кий, и нескве́рну,/ я́ко приснопа́мятный.</p>
<p><red>Песнь 7</red></p>
<p><red>Ирмо́с:</red> О́троцы евре́йстии в пещи́/ попра́ша пла́мень дерзнове́нно/ и на росу́ огнь преложи́ша, вопию́ще:/ благослове́н еси́, Го́споди Бо́же, во ве́ки.</p>
<p>Чи́ном Боже́ственным безпло́тным с пло́тию подо́бяся, Богому́дре,/ служи́л еси́ Бо́гу, непреста́нно воспева́я:/ благослове́н еси́, Го́споди Бо́же, во ве́ки.</p>
<p>У́ши глухи́я, всеблаже́нне, моли́твами твои́ми отве́рзл еси́ Боже́ственными/ и хромы́м я́вственно пода́л благотече́ние,/ благослове́н еси́, вопия́, Го́споди Бо́же, во ве́ки.</p>
<p>Ма́нием Боже́ственным Влады́ки неопале́н пре́был еси́, вшед, посреди́ огня́;/ неприча́стный же Сего́, судо́м пра́ведным опаля́ется Илиодо́р,/ молитво́ю твое́ю.</p>
<p><red>Богоро́дичен:</red> Твоего́ чре́ва не опали́ Божества́ Огнь, Де́во Ма́ти,/ воплоща́ется из Тебе́, концы́ ороша́я Боже́ственными светлостьми́./ Сего́ ра́ди Тя пое́м.</p>
<p><red>Песнь 8</red></p>
<p><red>Ирмо́с:</red> Победи́тели мучи́теля и пла́мене/ бла́годатию Твое́ю бы́вше,/ за́поведем Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</p>
<p>Излия́ся благода́ть, о́тче, во устна́х твои́х, священнотаи́нниче,/ сего́ ра́ди тя, Льве, Бог пома́за, святи́теля, лю́дем, вопию́щим:/ благослови́те, вся дела́ Госпо́дня, Го́спода.</p>
<p>Царю́, всеблаже́нне, Преве́чнующему благоугоди́л еси́,/ земно́му, Льве, царю́ предста́л еси́, у́глие нося́/ и сего́, о́тче, ужаса́я мысль чудоде́йствы, зело́ пресла́вными.</p>
<p>Я́ко масли́на, о́тче, насаждена́ быв плодови́та в до́му Госпо́дни,/ плод приноша́еши по кончи́не, от Боже́ственнаго те́ла твоего́ еле́й Боже́ственный,/ ве́рных всяк неду́г отгоня́я всегда́, к тебе́ с любо́вию, му́дре, притека́ющих.</p>
<p><red>Богоро́дичен:</red> Хоте́нием вся соверша́яй, Всенепоро́чная, Благослове́нная,/ восхоте́в, во чре́во Твое́ всели́ся, и пло́тию яви́ся,/ и обожи́ мя, истле́вша пре́жде льсти́ваго злым сове́том.</p>
<p><red>Песнь 9</red></p>
<p><red>Ирмо́с:</red> Устраши́ся всяк слух/ неизрече́нна Божий снизхожде́ния,/ я́ко Вы́шний во́лею сни́де да́лее и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</p>
<p>Да тя Боже́ственными гла́сы блажи́м, преподобно пожи́вша,/ и на Небеса́ возше́дша, и ра́дующася:/ от страсте́й, и скорбе́й нас моли́твами твои́ми спаса́й, и от обстоя́ний,/ святи́телю и па́стырю досточу́дне.</p>
<p>Я́ко ро́зга виногра́да и́стиннаго быв, о́тче,/ прозябл еси́ доброде́тельны гре́зны, чуде́с сладость иска́пающия,/ от ни́хже пию́ще ве́рно, здра́вие прие́млют и ра́дость хваля́щий тя при́сно,/ Льве всему́дре.</p>
<p>Те́ло твое́ бысть храм Свята́го и честна́го, о́тче, Ду́ха/ и ны́не лежи́т внутрь Боже́ственнаго хра́ма,/ его́же созда́л еси́ в сла́ву, Льве, и честь Луки́и му́ченицы,/ чуде́с источа́я нам ре́ки, благоче́стно тя почита́ющим.</p>
<p>Я́коже со́лнце светоза́рно, доброде́тельными свеща́ми концы́ озаря́я при́сно,/ и ны́не к Све́ту преми́нул еси́ незаходи́мому./ Темже светоно́сную твою́ па́мять пра́зднующия, Льве пребога́те,/ омраче́ний вселю́тых изба́ви.</p>
<p><red>Богоро́дичен:</red> Страшу́ся Твоего́, Еди́не Царю́, втора́го прише́ствия/ и у́бояхся, безме́рно согреши́в Тебе́/ и по ра́зуме не утве́рждься;/ но я́ко сый Благ,/ обрати́ и спаси́ мя ро́ждшия Тя благоприя́тными, Иису́се, моли́твами.</p>
</section>
