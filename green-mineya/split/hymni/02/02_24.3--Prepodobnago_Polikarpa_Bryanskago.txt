<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Преподо́бнаго Полика́рпа Бря́нскаго</red>
</p>
</title>
<p>Тропа́рь, глас 1:</p>
<p>Ве́трилом креста́ душе́вный кора́бль окорми́в,/ жите́йская кра́сная остави́л еси́,/ и от мирска́го мяте́жа изше́д,/ плотски́я по́хоти воздержа́нием мно́гим, о́тче, умертви́л еси́,/ поще́нием и слеза́ми, моли́твами и пе́сньми непреста́нно прилепля́яся Бо́гу:/ те́мже и жи́лище досто́йно Ду́ха Пресвята́го показа́лся еси́./ Мо́ли, Полика́рпе преподо́бие, Христа́ Бо́га/ оставле́ние прегреше́ний дарова́ти нам и ве́лию ми́лость.</p>
<p><red>Конда́к, глас 4:</red></p>
<p>Якоже оте́ц духо́вно, князь чу́вственно,/ лю́дем Росси́йским яви́лся еси́, преподо́бие Полика́рпе:/ мудрова́ние бо и сла́ву мирску́ю презре́в,/ Боже́ственным зако́ном после́довал еси́,/ мона́хом же был тве́рдое укрепле́ние и свети́льник све́тел,/ те́мже восхваля́юще честну́ю па́мять твою́, зове́м ти:/ моли́ Христа́ спасти́ и просвети́ти ду́ши на́ша.</p>
<p>Моли́тва</p>
<p>О, па́стырю до́брый, наста́вниче неусы́пный, преподо́бие о́тче Полика́рпе, ты от мяте́жа ми́ра сего́ изше́д, отверже́нием благ преходя́щих ева́нгельски Христу́ после́довал еси́, и равноа́нгельное житие пожи́в, Безпло́тных по́чести сподо́бился</p>
<p>еси; того́ ра́ди па́мятуя, любо́вь твою к лю́дем ти сро́дным, яко ча́да ко отцу́, к тебе́ прибега́ем и мо́лимтися со умиле́нием: бу́ди щит несокруши́м. Святе́й Це́ркви Правосла́вней и оте́честву на́шему, во́инству, яко сора́тник, споспешеству́й в побе́дах над супоста́ты. Изба́ви, о преподо́бне уго́дниче Бо́жий, от вся́каго наве́та вра́жия гра́ды и ве́си  страны́ Росси́йския и не оста́ви заступле́нием твоим нас немощны́х, грехи́ и скорбьми́ мно́гими обремене́нных: умоли́ благость Христа́ Бо́га нашего дарова́ти нам по́мыслов мир, от па́губных страсте́й и вся́кия скве́рны воздержа́ние, братолю́бие и́скреннее, благоче́стие нелицеме́рное и да не во зло обрати́м блага́я, нам свы́ше вы́ну посыла́емая. Оза́ри, преблаже́нне, ум наш све́том лица́ Бо́жия, и́же ныне осиявает тя; укрепи́ благода́тиею Госпо́днею произволе́ние на́ше, да утверди́вшеся в зако́не Христо́ве неле́ностно тече́м по пути́ за́поведей святы́х; осени́ го́рним твои́м благослове́нием нас и всех в ско́рбех су́щих, бе́ды и боле́зньми душе́вными и теле́сными обдержи́мых, исцеле́ние, утеше́ние и избавле́ние им дару́я; над все́ми же си́ми испроси́ свы́ше рабо́м твоим дух кро́тости и смире́ния, дух терпе́ния и покая́ния, да про́чее время живота́ на́шего иждиве́м в ве́ре и сокруше́нии серде́чней и та́ко в час сконча́ния и разреше́ния от уз пло́ти благода́рне восхва́лим просла́вльшаго тя Го́спода, Безначальна́го Отца́, Единоро́днаго Его Сы́на и Единосу́щного Всеблага́го Ду́ха, Тро́ицу Неразде́льную во веки веко́в.
</p>
</section>
