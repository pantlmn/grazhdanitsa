<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца на́шего и испове́дника Васи́лия, спо́стника свята́го Проко́пия</p>
</title>
<p>На Господи, воззва́х: стихиры, глас 4.</p>
<p><red>Подо́бен:</red> Дал еси́ зна́мение:</p>
<p>Блаже́нства су́щаго па́че ума жела́я,/ вмени́л еси́, чу́дне,/ пи́щу воздержа́ние,/ нищету бога́тство,/ нестяжа́ние име́ние оби́льно/ и благосла́вие смире́ние./ Те́мже и жела́ние,/ е́же по ра́зуму, получи́л еси́,/ в ски́ниих водворя́яся святы́х, Васи́лие.</p>
<p>Тече́ние воздержа́ния/ непрело́жно соверши́л еси́/ и ве́ру соблю́л еси́./ Те́мже и венце́м украси́лся еси́, о́тче, пра́вды,/ Его́же тебе́ угото́ва Христос,/ по достоян́ию подава́яй возмез́дия,/ и по́чести да́руя, и боле́зней воздаяния./ Его́же моли́, Богодухнове́нне,/ спасти́ души на́ша.</p>
<p>Вся́кое сладостра́стие,/ порабоща́я тело твое, отвергл еси́, Богому́дре,/ огорчева́я чувство воздержания болезньми/ и жестокопребыва́ньми,/ терпе́нием же напа́стей/ и пожда́нием обстоя́ний,/ и́ми́же безко́нечное прие́млеши наслажде́ние,/ и сла́дость непрее́мную,/ и ра́дость неизглаго́ланную.</p>
<p>Сла́ва, и ны́не, Богоро́дичен, глас 4.</p>
<p>Подо́бен то́йже:</p>
<p>Де́монскими преклоне́на прило́ги/и в ров погибели вве́ржена/ уще́дри, Владычице,/ и утверди́ мя на ка́мени доброде́телей,/ и, наве́ты вра́жия разори́вши,/ сподо́би мя творити повеления/ Твоего Сына и Бога нашего,/ я́ко да улучу́/ оставле́ние в День Суда́.</p>
<p>Крестобогоро́дичен.</p>
<p>Подо́бен то́йже:</p>
<p>Распина́ема Христа Человеколю́бца/ ви́дящи, Пречистая,/ и ре́бра ископова́ема копие́м,/ пла́чущи, вопия́ше:/ что́ сие, Сыне Мой?/ Что́ Ти безблагода́тнии лю́дие возда́ша,/ за я́же сотворил еси́ до́брая им?/ И тщи́шися безча́дствовати Мя, вселюбе́знейший,/ удивляю́ся, Благо́утробне, Твоему во́льному распя́тию.</p>
<p>Тропарь, глас 1:</p>
<p>Пусты́нный житель, и в телеси́ Ангел,/ и чудотво́рец я́вился еси́, Бого́носе, о́тче наш Ва́силие,/ посто́м, бдением, молитвою́ Небесная дарова́ния приим,/ исцеля́еши недужныя и ду́ши верою притека́ющих ти./ Сла́ва Да́вшему ти крепость,/ сла́ва Венча́вшему тя,/ сла́ва Де́йствующему тобою всем исцеле́ния.</p>
<p>Кано́н, <red>егоже</red> краегране́сие: Веры основание тя знаю, отче. Творение Феофа́ново. Глас 4.</p>
<p><red>Песнь 1</red></p>
<p><red>Ирмо́с:</red> Моря чермну́ю пучин́у/ невлажными стопа́ми/ древний пешеше́ствовав Израиль,/ крестообра́зныма Моисе́овыма рука́ма/ Амали́кову силу в пусты́ни победи́л есть.</p>
<p>Восхожде́ние на ка́мени положи́в, о́тче, веры,/ напа́стей не убоя́лся еси́ стремле́ния,/ но непоколеби́м пребыл еси́, я́ко доброде́тели побо́рник/ и я́ко царствия тезоимени́т.</p>
<p>Благода́ть Пресвятаго Духа тя укрепи́вши,/ боле́зненныя ра́ны претерпе́ти утверди́/ и победоно́сца показа́ на мучи́теля суему́дреннаго.</p>
<p>Сострада́льца и своина му́дра, о́тче, получи́л еси́, доброде́тельми преспева́юща присно,/ с ни́мже, ра́дуяся, пребога́те, по́двиг страда́ния проше́л еси́ мучением.</p>
<p><red>Богородичен:</red> Предстата́льницу, и спасе́ния Хода́таицу, и сте́ну необориму,/ Тя предлагаю моея жизни, Богородице Всепе́тая,/ Бога ро́ждшую, Благоде́теля всея́ твари.</p>
<p><red>Песнь 3</red></p>
<p><red>Ирмо́с:</red> Весели́тся о Тебе Церковь Твоя, Христе, зову́щи:/ Ты моя кре́пость, Господи,/ и прибе́жище, и утвержде́ние.</p>
<p>Напра́вил еси́ усердно твое́ сердце к Богу, преподо́бне,/ постною благода́тию и испове́данием просия́л еси́.</p>
<p>Во́инство восприи́м и всеору́жие Креста́,/ победи́л еси́ мы́сленнаго змия и чувственнаго, о́тче, льва.</p>
<p>Соблю́дше благочести́ве, еже по образу души́, преподо́бнии,/ Христов пречистый чтуще образ, пострада́сте.</p>
<p><red>Богородичен:</red> Благослови́ся Тобою пе́рвая клятва,/ и тле́нием держи́мое естество́ наше, Чистая, нетле́ние прия́т.</p>
<p><red>Седа́лен, глас 3.</red></p>
<p><red>Подо́бен:</red> Красоте́ де́вства:</p>
<p>Бо́гатство тле́нное и славу теку́щую оста́вив,/ Небесное бога́тство восприя́л еси́/ и славу, о́тче, вои́стинну, блаже́нне, вечную./ Те́мже блажи́м свято́е твое успе́ние/ и, торжествующе, в нем вопие́м ти:/ помина́й нас, к Богу име́я дерзнове́ние, Васи́лие.</p>
<p>Сла́ва, и ны́не, <red>Богородичен:</red></p>
<p>Недомы́сленно и непостижи́мо есть, Владычице Богора́дованная,/ е́же соде́ланное о Тебе́ стра́шное Божие та́инство,/ ибо, необыме́ннаго заче́нши, родила́ еси́/ пло́тию обложе́нна от пречистых крове́й Твоих./ <red>егоже</red> всегда, Чистая, я́ко Сына Твоего́ моли́/ спасти́ся душам на́шим.</p>
<p>Крестобогоро́дичен:</p>
<p>Неискусобра́чная Чистая и Ма́ти Твоя, Христе,/ ви́дящи Тя, ме́ртва ви́сяща на Кресте, матерски пла́чущи, глаго́лаше:/ что́ Тебе воздаде́ еврейский беззако́нный собор и неблагода́рный,/ и́же многих и вели́ких Твоих, Сыне Мой, даро́в наслади́выйся?/ Пою Твое Божественное снизхожде́ние.</p>
<p><red>Песнь 4</red></p>
<p><red>Ирмо́с:</red> Вознесе́на Тя ви́девши Церковь на Кресте,/ Солнце Пра́ведное,/ ста в чи́не своем,/ досто́йно взыва́ющи:/ сла́ва си́ле Твоей, Господи.</p>
<p>Яко красно́ твое, всеблаже́нне, терпе́ние,/ в</p>
<p>ста́рости ю́ностную показу́я, преподо́бне, тве́рдость,/ в не́йже взыва́л еси́:/ сла́ва силе Твоей, Господи.</p>
<p>Соедине́н любовию твоему́ Владыце и Того по́мощию оде́явся,/ боле́зни не чу́вствовал еси́ плотски́я,/ взыва́я же, пел еси́:/ слава силе Твоей, Господи.</p>
<p>Ца́рства я́ко тезоимени́т Небеснаго, иже к нему веду́щим путем ше́ствовал еси́,/ спу́тника обрет Проко́пия, зовуща:/ сла́ва силе Твоей, Господи.</p>
<p><red>Богородичен:</red> Неискусобра́чно родила́ еси́, о Дево,/ и по Рождестве́ яви́лася еси́ девствующи па́ки./ Те́мже немо́лчными гласы, — радуйся,— Тебе, Владычице,/ ве́рою несумне́нною зове́м.</p>
<p><red>Песнь 5</red></p>
<p>Ирмос: Ты, Господи, мо́й Свет,/ в мир прише́л еси́,/ Свет Святы́и, обраща́яй из мра́чна неве́дения/ верою воспева́ющий Тя.</p>
<p>Ты, преподо́бне, све́тло подвиза́лся еси́, Васи́лие,/ льво́ву укори́в неукроти́мую де́рзость, и нрав неразу́мный.</p>
<p>Равномо́щна обре́т Проко́пия в труде́х,/ соверша́еши страда́ние пре́спеянии многообра́зными,/ Божественне венча́емь.</p>
<p>Ны́не ви́диши мы́сленно Христа, Его́же возжела́л еси́/ и Его́же издалеча явле́ния де́йственно видел еси́,/ преблаже́нне свяще́ннейше.</p>
<p><red>Богородичен:</red> Тя, ору́жие непобеди́мое на враги предлага́ем,/ Тя, утвержде́ние и надежду нашего спасе́ния, Богоневесто, стяжа́хом.</p>
<p><red>Песнь 6</red></p>
<p><red>Ирмо́с:</red> Пожру́ Ти со гласом хвале́ния, Господи,/Церковь вопие́т Ти,/ от бесо́вския крове очи́щшися/ ради ми́лости от ре́бр Твоих/ исте́кшею Кровию.</p>
<p>Раче́нием Царствие Вы́шнее восприе́м,/ земна́го царя несмы́сленный нрав, и повеле́ния, и заповеди, Богоно́се,/ до́блественне пренебре́гл еси́.</p>
<p>Наг убо су́щих на земли́, му́дростне подвиза́лся еси́,/ оде́ян же Боже́ственною силою,/ яви́лся еси́ венцено́сец,/ я́ко победи́в безбо́жных мучи́телей противле́ние.</p>
<p><red>Богоро́дичен:</red> Се ны́не проро́ков исполня́ются пропове́дания/ Тебе́, Деве, ро́ждшей проро́ки дре́вле пропове́даннаго/ и исполня́ющаго прорече́нная Духа благода́тию.</p>
<p><red>Конда́к, глас 2.</red></p>
<p><red>Подо́бен:</red> Вышни́х ища́:</p>
<p>Свысоты́ прии́м Боже́ственное открове́ние,/ изше́л еси́, му́дре, от среды́ молв/ и, мона́шествовав преподобно,/ чуде́с прия́л еси́ де́йство/ и неду́ги исцеля́ти благода́тию,/ Васи́лие всеблаже́нне свяще́ннейший.</p>
<p><red>Песнь 7</red></p>
<p><red>Ирмо́с:</red> В пещи́ Авраамстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в храме славы Твое́я, Господи.</p>
<p>Укрепле́н Боже́ственною си́лою, о́тче,/ обличи́л еси́ вся, честна́го образа Христо́ва отмета́ющияся, я́ко пребезу́мны,/ благослове́н еси́, вопия, в храме славы Твоея, Господи.</p>
<p>Возделанна и очищена воздержанием, о́тче,/ и пощением возсиявша терпеливно, Христос тя прият,/ благословен еси́, зовуща, в храме славы Твоея, Господи.</p>
<p><red>Богоро́дичен:</red> Яко Богородицу и Царицу всея́ тва́ри, вси ве́рнии, поем Тя, Чи́стую,/ и —еже радуйся,— Тебе́ взываем:/ благослове́на Ты в жена́х еси́, Всенепоро́чная Владычице.</p>
<p><red>Песнь 8</red></p>
<p><red>Ирмо́с:</red> Ру́це распросте́р, Дании́л/ львов зия́ния в рове затче́:/ о́гненную же силу угаси́ша,/ доброде́телию препоя́савшеся, I благоче́стия рачи́тели, о́троцы, взыва́юще:/ благослови́те, вся дела Господня, Господа.</p>
<p>Те́ло, Богоно́се, и ум во всепло́дие Христу прине́сл еси́,/ я́ко всесожже́ние соверше́но огне́м сведе́ния, и пла́менем ран всесожега́емь, и зовы́й:/ благослови́те, вся дела Господня, Господа.</p>
<p>Погна́в твоя́ враги́ и гони́м, отче, низложил еси́/ и попра́л еси́, преподобне, безу́мие высокому́дреннаго,/ неукроти́мы ви́дя тебе́ му́чащия, взыва́я:/ благослови́те, вся дела Господня, Господа.</p>
<p>Я́коже не́кий худо́жник, нам уче́ньми изря́ден яви́лся еси́, пребога́те:/ пе́рвее бо воздержа́ние к страда́нием му́жественнейше предложи́л еси́,/ сострада́льца име́я ученика́ Проко́пия, и вопию́ща:/ благослови́те, вся дела Господня, Господа.</p>
<p><red>Богородичен:</red> Две́рь светоно́сну Небесную Тя имену́ем,/ е́юже про́йде Бог и воплоти́ся, Пречи́стая, безпло́тный пе́рвее,/ я́ко Бог и Отцу Сый Единосу́щен,/ Ему́же вопи́ем:/ благослови́те, вся дела Господня, Господа.</p>
<p><red>Песнь 9</red></p>
<p><red>Ирмо́с:</red> Камень нерукосе́чный/ от несеко́мыя горы́ Тебе, Дево, I краеуго́льный отсече́ся,/ Христос, совокупи́вый разстоя́щаяся естества́./ Тем, веселя́щеся, Тя, Богородице, велича́ем.</p>
<p>Вся́ко чу́вство, отче, ныне превозше́д, ко Владыце, радуяся, преше́л еси́ любо́вию,/ твоих подвиго́в бога́тство обра́в,/ а́нгельскую красоту и рая́ сладость непреста́нную,</p>
<p>С твои́м ученико́м и сострада́льцем восприе́мля, Богоно́се,/ блаже́нных наде́жду и ве́чнующее весе́лие,/ ва́ше торжество́ творя́щих назира́йте.</p>
<p>От земли́ к Небе́сному наслажде́нию, венцено́сцы, преста́вльшеся,/ иде́же святы́х собо́ри, и Ангел Боже́ственная во́инства,/ учени́к сосло́вие ва́шими моли́твами спаса́йте.</p>
<p><red> Богоро́дичен:</red> Расто́ргни плени́цы прегреше́ний Тя поющих, Богома́ти,/ уста́ви стремле́ния напа́стей, греховную ути́ши молву́,/ бу́рю сокруши́ бед, Мати Дево.</p>
<p>Был иноком. Он пострадал в царствование иконоборца Льва Исаврянина (716 –741). Когда началось гонение на почитателей святых икон, святой Василий вместе с преподобным Прокопием (память 27 февраля) был предан многим истязаниям: их терзали железными крючьями, заключили в темницу, где оба мученика томились долгое время, до самой смерти нечестивого императора. Когда преподобных Василия и Прокопия освободили вместе с другими почитателями святых икон, они снова стали подвизаться в иноческих подвигах, наставляя многих в православной вере и добродетельной жизни. В 750 году преподобный Василий мирно отошел ко Господу.</p>
<p><red>Свята́го блаже́ннаго Никола́я Са́ллоса, Христа ра́ди юро́диваго, Пско́вскаго</red></p>
<p>Тропа́рь, глас 4:</p>
<p>Слове́нска язы́ка, Пско́вския земли́/ плотски в юро́дстве быв,/ юро́дства притворе́нием Го́рняго Иерусали́ма граждани́н яви́ся,/ Ангелом, славне, свесели́шися,/ мироточи́ваго святи́теля Никола́я зва́ние восприи́м,/ с ни́мже всегда Христа́ Бо́га моли́/ дарова́ти нам ве́лию ми́лость.</p>
<p><red>Конда́к, глас 8:</red></p>
<p>Чудотво́рец яви́ся, Нико́лае,/ ца́рску держа́ву и смы́сла свире́пство на ми́лость обрати́в,/ и сего́ ра́ди своему́ оте́честву тепл моле́бник показа́ся,/ и ны́не мо́лим тя, свя́те,/ пребу́ди в нас еще, защити́ от кова́рств вра́жиих,/ ты бо еси гра́ду Пско́ву и всем христолюби́вым лю́дем похвала́ и утвержде́ние.</p>
</section>
