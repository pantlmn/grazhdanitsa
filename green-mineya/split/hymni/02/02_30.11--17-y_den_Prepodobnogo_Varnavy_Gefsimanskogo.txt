<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>17-й день Преподо́бного Варна́вы Гефсима́нского, Ра́донежского</p>
</title>
<p>
<strong>
<red><red>На вели́цей вече́рни</red></red>
</strong>
</p>
<p>На Го́споди, воззва́х:
<red> стихи́ры, глас 1. </red>
</p>
<p>
<red>Подобен:</red> Небе́сных чино́в:
</p>
<p>Позна́им, ве́рнии,/ промышле́ние в Тро́ице сла́вимого Бо́га,/ Иже лю́дем, в уны́нии и печа́лех су́щим,/ дарова́ му́жа ми́лостивого,/ сы́на утеше́ния, Варна́ву преподо́бного,/ моли́твенника о душа́х на́ших.
</p>
<p>Позна́им, ве́рнии,/ любо́вь и попече́ние Го́спода,/ Иже явля́ше сия́ Варна́ве преподо́бному/ от дней младе́нчества того́/ во вся́ких ну́ждах и напа́стех,/ я́ко предызбра́нному моли́твеннику о душа́х на́ших.
</p>
<p>Просла́вим, ве́рнии,/ милосе́рдие Го́спода,/ Иже посла́ Варна́ве, о́троку су́щу,/ Ангела све́тла и ми́рна,/ от тя́жкия боле́зни и сме́рти того́ избавля́я,/ я́ко предызбра́нного цели́теля душ и теле́с на́ших.
</p>
<p>Воспои́м, ве́рнии,/ Отца́ на́шего Небе́сного,/ Иже сохрани́ во благоче́стии/ роди́тели благослове́нного Варна́вы,/ воспита́вшия того́ от младе́нчества,/ я́ко предызбра́нного служи́теля олтаря́ Госпо́дня.
</p>
<p>
<red>Слава,   глас 5:</red>
</p>
<p>Прииди́те, ве́рнии,/ просла́вим Всеблага́го Бо́га,/ преподо́бного Варна́ву на ра́дость нам дарова́вшего,/ и́же на пути́ спаси́тельнем утвержде́н бысть,/ во оби́тель Пресвяты́я Тро́ицы прии́де,/ и благослове́нием а́ввы Анто́ния и богому́дрых ста́рцев/ в ски́те Гефсима́нстем подвиза́ся,/ и уте́шитель изря́дный лю́дем яви́ся,/ ны́не же дерзнове́нно мо́лится ко Спа́су о душа́х на́ших.
</p>
<p>
<red>И ны́не,   Богоро́дичен, глас то́йже: </red>В Чермне́м мо́ри:
</p>
<p>
<red>На литии   стихиры, глас 3:</red>
</p>
<p>Любо́вию Христо́вою уязви́вся,   преподо́бие,/ се́рдце ми́лующее к лю́дем стяжа́л   еси./ Сего́ ра́ди яви́лся еси́ па́стырь до́брый   и попечи́тель душ скорбя́щих./ Моли́ся, о́тче   Варна́во преподо́бие,/ о чту́щих любо́вию па́мять   твою́.</p>
<p>Позна́ша тя лю́дие росси́йстии/ уте́шителя в ско́рбех, о́тче Варна́во,/ те́мже во мно́жестве притека́ху к тебе́/ и ра́дости неизрече́нный исполня́хуся./ Нас же, чад твои́х, скорбя́щих и боле́знующиху/ по́мощию твое́ю не забу́ди.
</p>
<p>
<red>Слава,   глас 6:</red>
</p>
<p>Благодаре́ние и хвала́ Бо́гу на́шему,/ яви́вшему нам Варна́ву Гефсима́нского/ я́ко моли́твенника и засту́пника,/ к нему́же с любо́вию возопии́м:/ о́тче преподо́бие Варна́во,/ лю́ди земна́го Оте́чества твоего́/ в дни печа́ли и ско́рби/ снабдева́й по́мощию твое́ю/ и в любви́ ко Христу́ укрепля́й и утвержда́й при́сно.
</p>
<p>
<red>И ны́не,   Богоро́дичен, глас то́йже: </red>Творе́ц и Изба́витель:
</p>
<p>
<red>На стихо́вне   стихи́ры, глас 2.</red>
</p>
<p>
<red>Подо́бен:</red> До́ме   Евфра́фов:
</p>
<p>От ю́ности твоея́/ Бо́га возлюби́в, о́тче,/ во оби́тель Зоси́мы блаже́нного прите́кл еси́,/ в не́йже обре́т отца́ духо́вного,/ наста́влен был еси́ ко спасе́нию.
</p>
<p>
<red>Стих:</red> Честна́ пред Го́сподем/ смерть преподо́бных Его́.
</p>
<p>Возлюби́в уедине́ние,/ в скит пусты́нный прише́л еси́, о́тче преподо́бие,/ иде́же труды́ мно́гия/ и моли́твы усе́рдныя/ Бо́гу приноси́л еси́.
</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>В ке́ллии пусты́нней/ по́двигу послуша́ния и своея́ во́ли отсече́нию/ навыка́л еси́, о́тче Варна́во,/ и с моли́твою усе́рдною/ к Бо́гу прибега́л еси́.
</p>
<p>
<red>Слава,   глас 8:</red>
</p>
<p>Благослове́ние отца́ духо́вного,/ лю́ди а́лчущия пита́ти сло́вом и хле́бом,/ в се́рдце твое́м со смире́нием полага́я,/ пои́стине уте́шительный оте́ц и до́брый пита́тель/ яви́лся еси́ всем прибега́ющим к тебе́.
</p>
<p>
<red>И ныне,   Богорбдичен, глас тойже: </red>Безневе́стная Де́во:
</p>
<p>
<red>Тропарь,   глас 5:</red>
</p>
<p>Измла́да Христа́ Бо́га чи́сте возлюби́в,/ сын утеше́ния был еси,/ преподо́бие о́тче Варна́во./ По и́мени и житие́ твое́ бысть:/ коему́ждо стра́ждущему, и ни́щу и царю́,/ па́стырь кро́ток, уте́шитель и цели́тель яви́лся еси́./ Помина́й нас, благода́тный о́тче,/ да моли́твами те́плыми твои́ми/ Жизнода́вец Бог да́рует нам/ утеше́ние и ве́лию ми́лость.
</p>
<p>
<strong>
<red><red>На у́трени</red></red>
</strong>
</p>
<p>
<red>На </red>Бог Госпо́дь:
<red> тропа́рь свята́го два́жды.   <red>Сла́ва, и ны́не, Богоро́дичен.</red></red>
</p>
<p>
<red>По 1-м   стихоело́вии седа́лен, глас 1:</red>
</p>
<p>Позна́л еси́, о́тче преподо́бие Варна́во,/ кра́ткость жития́ челове́ческого,/ сего́ ра́ди, от ю́ности по́двигом до́брым подвиза́вся,/ к Бо́гу ми́рне изше́л еси́.
</p>
<p>
<red>Сла́ва,   и ны́не, <red>Богоро́дичен:</red></red>
</p>
<p>Ма́ти Де́во,/ преблагослове́нная Богоро́дице,/ сохрани́ в ми́ре лю́ди, чту́щия Тя.
</p>
<p>
<red>По 2-м   стихосло́вии седален, глас 4:</red>
</p>
<p>Кончи́ну жития́ твоего́ предуве́дев,/ преподо́бие о́тче наш Варна́во,/ ника́коже во уны́ние прише́д,/ но в труде́х свята́го послуша́ния пребыва́я,/ житие́ твое́ свя́то сконча́л еси́.
</p>
<p>
<red>Сла́ва,   и ны́не, <red>Богоро́дичен:</red></red>
</p>
<p>Наде́ждо всех скорбя́щих и по́моще подвиза́ющихся,/ Ма́ти Бо́жия Пречи́стая,/ путь живота́ ве́чного возлюби́вшим Тя да́руй.
</p>
<p>
<red>По   полиеле́и седа́лен, глас 4:</red>
</p>
<p>Во всем житии́ твое́м, преподо́бие Варна́во,/ яви́ себе́ послу́шника рачи́тельна,/ попечи́теля и уте́шителя лю́дем твои́м,/ в неду́зех и ско́рбех мно́зех к тебе́ прибега́ющим/ и блажа́щим па́мять твою́, о́тче достосла́вне.
</p>
<p>
<red>Слава, и   ныне, <red>Богоро́дичен:</red></red>
</p>
<p>Да возра́дуется се́рдце на́ше о попече́нии твое́м, Богоро́дице,/ е́же оби́льно явля́вши на лю́дех печа́льных,/ к Тебе́ притека́ющих.
</p>
<p>
<red>Та́же   степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.
<red> <red>Стих:</red> Что </red>возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло   43.</red>
</p>
<p>
<red>По 50-м   псалме́ стихира́, глас 6:</red>
</p>
<p>Любо́вь ве́лию и по́мощь мно́гу/ стра́ждущим простира́л еси́,/ о́тче преподо́бие Варна́во,/ во <red>вся</red> дни жития́ твоего́/ и сим Бо́гу угоди́л еси́,/ те́мже по кончи́не твое́й/ почита́ющих тя по́мощию не оставля́вши,/ мир и утеше́ние им да́руеши.
</p>
<p>
<red>Канон,   глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red> Твоя́ победи́тельная десни́ца/ боголе́пно в кре́пости просла́вися:/ та бо, Бессме́ртне,/ я́ко всемогу́щая, проти́вныя сотре́,/ изра́ильтяном путь глубины́ новосоде́лавшая.
</p>
<p>Благода́тную по́мощь Твою́, Го́споди, ниспосли́ нам,/ воспе́ти уго́дника Твоего́, Варна́ву Гефсима́нского,/ благоче́стия подви́жника и оби́тели Се́ргиевы украше́ние.
</p>
<p>Ча́до ми́лости Госпо́дни роди́телем твои́м был еси́, свя́те./ Те́мже и лю́ди, о́крест су́щий, ви́дяще сие́,/ зело́ ра́довахуся, благодаря́ще Бога.
</p>
<p><red>Аще</red> и на́йде на тя боле́знь тя́жкая во ю́ности твое́й, о́тче,/ оба́че десни́цею Госпо́днею охраня́ем, я́ко избра́нник Бо́жий,/ здрав яви́лся еси́.
</p>
<p>
<red>Богоро́дичен:</red> Ма́ти Де́во, Всеми́лостивая Вла́дычице,/ ве́дущая на́ша не́мощи душе́вныя и теле́сныя,/ сохрани́ нас под кро́вом Твои́м.
</p>
<p>
<red>Песнь 3</red>
</p>
<p>
<red>Ирмос: </red>Еди́не ве́дый   челове́ческого существа́ не́мощь/ и ми́лостивно в не   вообра́жься,/ препоя́ши мя с высоты́ си́лою,/ е́же   вопи́ти Тебе́, Святы́й:/ одушевле́нный Хра́ме   неизрече́нный сла́вы Твоея́, Человеколю́бче.
</p>
<p>Призва́ние ко и́ночеству предзре́ся в   тебе́, блаже́нне, еще́ о́троку су́щу,/ егда́ пе́рвее   у гро́ба преподо́бного Се́ргия моли́лся еси́.</p>
<p>Жела́ние послужи́ти Бо́гу име́я, о́тче,/   во оби́тель Святы́я Тро́ицы прише́л еси́,/ иде́же   нача́ло спасе́ния твоего́ положи́.</p>
<p>Ви́дяще любо́вь твою́ к уедине́нному   житию́, преподо́бие,/ и предзря́ще служе́ние твое́   наро́ду Бо́жию,/ а́вва Анто́ний со ста́рцы посла́ша   тя во оби́тель Пресвяты́я Богоро́дицы,/ Гефсима́ния   нарица́емую.</p>
<p>
<red>Богоро́дичен:</red> О Пресвята́я   Де́во, Путеводи́тельнице ве́рных!/ Ко стези́ покая́ния   нас напра́ви/ и спаси́ ду́ши на́ша.
</p>
<p>
<red>Седален,   глас 2:</red>
</p>
<p>Любо́вь Христо́ву ве́лиим смире́нием   стяжа́л еси́,/ преподо́бие о́тче Варна́во,/ тече́ние   живота́ твоего́ Бо́гу вверя́я/ и при́сно смотре́нию   Госпо́дню ра́дуяся.</p>
<p>
<red>Слава, и   ныне, <red>Богоро́дичен:</red></red>
</p>
<p>Ма́ти Бо́жия, благослове́нная Мари́е,/   лю́ди Твоя́, во ско́рби су́щия,/ ми́лостию Твое́ю   не оста́ви.</p>
<p>
<red>Песнь 4</red>
</p>
<p>
<red>Ирмос: </red>Го́ру Тя,   благода́тию Бо́жиею приосене́нную,/ прозорли́выма Авваку́м   усмотри́в очи́ма,/ из Тебе́ изы́ти Изра́илеву   провозглаша́ше Свято́му/ во спасе́ние на́ше и обновле́ние.
</p>
<p>В ми́ре ско́рбни бу́дете, но дерза́йте,   я́ко Аз победи́х мир,/ рекл еси́, Го́споди, Твои́м   ученико́м./ Сего́ ра́ди скорбя́щим уте́шители ди́вныя   от избра́нных твои́х да́руеши.</p>
<p>Ско́рби наро́да Бо́жия позна́в,/   уте́шитель при́сный и ско́рый лю́дем яви́лся еси́,/   о́тче Варна́во преми́лостиве,/ те́мже тя любо́вию   ублажа́ем.</p>
<p>Мно́го боле́зновал еси́ о приходя́щих   к тебе́, преподо́бие о́тче,/ те́мже и сих призыва́л   еси́ непра́вды и прегреше́ния своя́ слеза́ми покая́ния   омыва́ти/ и во вся́цем благоче́стии и чистоте́ пребыва́ти.</p>
<p>
<red>Богоро́дичен:</red> Ма́ти   Пречи́стая, Огнь Боже́ственный во чре́ве прии́мшая   несказа́нно,/ непра́вды и прегреше́ния на́ша попали́   благода́тию Сы́на Твоего́.
</p>
<p>
<red>Песнь 5</red>
</p>
<p>
<red>Ирмос: </red>Твой мир даждь нам,   Сы́не Бо́жий,/ ино́го бо, ра́зве Тебе́, бо́га   не зна́ем,/ и́мя Твое́ имену́ем,/ я́ко Бог живы́х   и ме́ртвых еси́.
</p>
<p>Ева́нгельская словеса́ о до́бром па́стыре   в се́рдце твое́м слага́я, преподо́бие,/ мно́гое   попече́ние о приходя́щих к тебе́ име́л еси́/ и, я́ко   чадолюби́вый оте́ц, сих утеша́л еси́. </p>
<p>Си́рых, боле́знуюшкх и о гресе́х свои́х   скорбя́щих/ во мно́жестве привле́кл еси́, о́тче   пресла́вне Варна́во,/ и сих сло́вом кро́тким твои́м   врачева́л еси́.</p>
<p>Та́йная челове́ков прозрева́л еси́,   о́тче преподо́бие,/ и я́звы грехо́вныя цели́л еси́   да́нною тебе́ благода́тию,/ та́же, бу́дущая прови́дя,   лю́ди ко и́стине направля́л еси́.</p>
<p>
<red>Богоро́дичен:</red> Ско́рби   и печа́ли челове́ков ве́си, Ма́ти Пресвята́я,/ те́мже   и Небе́сною любо́вию Твое́ю ве́рно сия́ врачу́еши.
</p>
<p>
<red>Песнь 6</red>
</p>
<p>
<red>Ирмос: </red>Обы́де нас   после́дняя бе́здна,/ несть избавля́яй,/ вмени́хомся я́ко   о́вцы заколе́ния./ Спаси́ лю́ди Твоя́, Бо́же   наш,/ Ты бо Кре́пость немотству́ющих и исправле́ние.
</p>
<p>Обы́дет бе́здна беззако́ния Росси́йскую   зе́млю,/ несть избавля́яй и мно́зи ве́рнии вменя́тся   я́ко о́вцы заколе́ния,/ оба́че даст Госпо́дь кре́пость   немощству́ющим и избавле́ние, —/ проро́чески   рекл еси, преподо́бие.</p>
<p>Дни́е гряду́т, егда́ напа́стьми   тьмы безбо́жия Це́рковь Росси́йская обурева́ема   бу́дет,/ но, Сама́го Христа́ иму́щи Ко́рмчого,/   ти́хое приста́нище обря́щет, возсия́вшу со́лнцу   ве́ры, —/ проро́чески утеша́л еси́ ве́рныя, блаже́нне   Варна́во.</p>
<p>Гряду́щее губи́тельство Це́ркве   Христо́вы преста́нет, —/ веща́л еси́, о́тче, —/ ме́рзость и   запусте́ние во хра́мех Бо́жиих истоща́тся,/ го́ре и   мрак в сердца́х люде́й, я́ко дым, исче́знут,/ егда́   ти́и к Бо́гу с покая́нием обратя́тся,/ зане́   Госпо́дь, Кре́пость немощству́ющих, да́рует им   избавле́ние.</p>
<p>
<red>Богоро́дичен:</red> Це́рковь   на́шу во дни го́нений/ и страну́ Росси́йскую во дни   нестрое́ний/ держа́вою Твое́ю сохрани́ла еси, Ма́ти   Де́во./ Сего́ ра́ди и на бу́дущее вре́мя от враг ви́димых   и неви́димых/ бу́ди нам при́сная Засту́пница.
</p>
<p>
<red>Кондак,   глас 2:</red>
</p>
<p>Печа́льнику земли́ Росси́йский, преподо́бному   Се́ргию,/ от ю́ности после́довал еси́, свя́те Варна́во,/   и заве́т ста́рца твоего́, си́це ре́кшего:/ тако хо́щет   Бог:/ сло́вом и хле́бом пита́й а́лчущих, —/ пои́стине до конца́ испо́лнил еси́./   Сего́ ра́ди и ны́не мо́лим тя,/ не оста́ви нас, уте́шительный   о́тче,/ Небе́сною любо́вию твое́ю.</p>
<p>
<red>Икос:</red>
</p>
<p>Возлюби́в, преподо́бие, Христо́вы Боже́ственныя   за́поведи/ и возненави́дев ми́ра сего́ наслажде́ние,/   прише́л еси́ усе́рдно к Тому́/ и был еси свети́льник,   просвеща́я концы́ блиста́нием духо́вным./ Тем припа́дая   молю́ тя:/ просвети́ мои́ о́чи душе́вней/ воспе́ти   твоя́ по́двиги, поще́ние, и бде́ние, и сле́зы, боле́зни,   и изможде́ние те́ла,/ блаже́нныя ра́ди бу́дущия жи́зни,/   ея́же ны́не наслажда́ешися;/ моли́ непреста́нно о   всех нас.</p>
<p>
<red>Песнь 7</red>
</p>
<p>
<red>Ирмос: </red>Тебе́ у́мную,   Богоро́дице, пещь рассмотря́ем ве́рнии:/ я́коже бо о́троки   спасе́ три Превозноси́мый,/ мир обнови́ во чре́ве Твое́м   всеце́л/ хва́льный отце́в Бог и препросла́влен.
</p>
<p>Ду́хом кро́тости врачу́я душе́вныя   неду́ги, преподо́бие,/ приходя́щия к тебе́ приводи́л   еси́ к покая́нию/ и ева́нгельским за́поведем науча́л   еси́.</p>
<p>Словесе́м твои́м и наставле́нием после́дующе,   преподо́бие о́тче Варна́во,/ ве́рнии лю́дие Оте́чества   твоего́ мир мног стяжава́ху/ и та́ко житие́ свое́ во   сла́ву Бо́жию устроя́ху.</p>
<p>Да́ром врачева́ния обогати́ тя Госпо́дь,   преподо́бие о́тче Варна́во,/ те́мже и сло́вом твои́м   смире́нным во сла́ву Бо́жию неду́жныя цели́л еси́.</p>
<p>
<red>Богоро́дичен:</red> Боле́зни   на́ша душе́вныя и теле́сныя заступле́нием Твои́м   уврачу́й, Пречи́стая,/ и от сме́рти духо́вныя изба́ви   нас.
</p>
<p>
<red>Песнь 8</red>
</p>
<p>
<red>Ирмос: </red>В пещи́ о́троцы   Изра́илевы,/ я́коже в горни́ле,/ добро́тою благоче́стия   чисте́е зла́та блеща́хуся, глаго́люще:/ благослови́те,   вся дела́ Госпо́дня, Го́спода,/ по́йте и превозноси́те   во вся ве́ки.
</p>
<p>Ве́ра кре́пкая, любы́ нелице́мерная   и упова́ние тве́рдое/ чисте́е зла́та блеща́хуся в   тебе́, преподо́бие о́тче./ Сего́ ра́ди от Бо́га   дар рассужде́ния и прозре́ния прия́ти сподо́бился еси́./   Те́мже мно́зи, взыску́ющий во́лю Бо́жию, к тебе́   притека́ху.</p>
<p>Печа́льник и наста́вник был еси́,   преподо́бие о́тче,/ не то́чию просты́м, но и во вла́сти   су́щим./ Те́мже и Вели́кого Госуда́ря Всеросси́йского   в ке́ллии твое́й духо́вне утеша́л еси́,/ гряду́щая   страда́ния и смерть му́ченическую того́ предузрева́я.</p>
<p>Помаза́ннику Бо́жию проре́кл еси́,   преподо́бие Варна́во,/ претерпе́ти страда́ния во сла́ву   Бо́жию:/ той бо яви́ся же́ртва за грехи́ на́ша,/   посрамле́ние губи́телей земли́ Росси́йския и сла́ва   Це́ркве.</p>
<p>
<red>Богоро́дичен:</red> Оби́тели   мно́ги, во и́мя Твое́, Пречи́стая, на Святе́й Руси́   воздви́гнутыя,/ оба́че за грехи́ на́ша от безбо́жных   поруга́нныя,/ ны́не же со усе́рдием ве́рными восставля́емыя,/   ми́лостию Твое́ю не оста́ви/ и в них живу́щия от вся́ческих   напа́стей и злых обстоя́ний сохрани́.
</p>
<p>
<red>Песнь 9</red>
</p>
<p>
<red>Ирмос: </red>О́браз чи́стого   Рождества́ Твоего́/ огнепали́мая купина́ показа́   неопа́льная;/ и ны́не на нас напа́стей свире́пеющую угаси́ти   мо́лимся пещь,/ да Тя, Богоро́дице,/ непреста́нно велича́ем.
</p>
<p>Веле́ние ста́рца, е́же пита́ти ча́да   Бо́жия хле́бом и сло́вом,/ да́же до часа́ сме́ртного   со тща́нием соблюда́я,/ во́лю Бо́жию испо́лнил еси,   о́тче Варна́во./ Те́мже и сподо́бися у олтаря́ ми́рне   дух твой Го́споду преда́ти.</p>
<p>За́поведь Христо́ву, — да лю́бите   друг дру́га, —/ потща́лся еси́ испо́лнити до конца́,   преподо́бие Варна́во,/ и сего́ ра́ди в черто́ги Небе́сныя   я́ко возлю́бленный и благослове́нный Бо́гом возше́л   еси́.</p>
<p>Живя́ во сла́ву Бо́жию, моли́твою я́ко   Серафи́м, дея́нием я́ко Херуви́м,/ служе́нием же я́ко   А́нгел был еси́, преподо́бие о́тче Варна́во./ Сего́   ра́ди и ны́не с ли́ки Небе́сными Бо́га ра́достне   прославля́вши.</p>
<p>
<red>Богоро́дичен:</red> Строи́теля   оби́тели И́верския, преподо́бного Варна́ву,/ хода́тая   пред Тобо́ю и́мамы, Пречи́стая Ма́ти Де́во,/ с ни́мже   сподо́би и нас досто́йно взыва́ти Тебе́:/ ра́дуйся,   Блага́я Врата́рнице, две́ри ра́йския ве́рным отверза́ющая.
</p>
<p>
<red>Светилен:</red>
</p>
<p>Свети́льника ве́ры и о́браз благоче́стия   яви́л еси́ нам, Го́споди, Варна́ву преподо́бного./   Сей бо, пра́ведно пожи́в, мно́гия лю́ди к покая́нию   приведе́/ и све́том ева́нгельским просвети́./ Его́же   моли́твами, Христе́ Бо́же, да́руй нам ве́лию ми́лость.</p>
<p>
<red>Слава, и   ныне, <red>Богоро́дичен:</red></red>
</p>
<p>Просвети́ нас све́том Сы́на Твоего́,   благослове́нная Влады́чице,/ к не́мощем на́шим милосе́рдна   бу́ди,/ про́чее вре́мя живота́ на́шего в ми́ре   и покая́нии сподо́би сконча́ти/ и на Стра́шнем Суди́щи   Христо́ве Хода́таица неотсту́пна яви́ся.</p>
<p>
<red>Стихи́ры на хвали́тех, глас 2.</red>
</p>
<p>
<red>Подо́бен: </red>До́ме Евфра́фов:
</p>
<p>О́тче преподо́бие,/ Варна́во преди́вный,/   наста́вниче прему́дрый,/ научи́ и нас/ путе́м Христо́вым   неле́ностно ше́ствовати.</p>
<p>О́тче преподо́бие,/ Варна́во пречу́дный,/   уте́шителю кро́ткий,/ помози́ нам, в печа́ли су́щим,/   во благоду́шии пребыва́ти.</p>
<p>О́тче преподо́бие,/ Варна́во пресла́вный,/   избра́нниче Бо́жий,/ моли́ся ко Го́споду/ душа́м на́шим   спасти́ся.</p>
<p>
<red>Слава,   глас 8:</red>
</p>
<p>Ублажа́ем тя, преподо́бие о́тче Варна́во,/   ду́шу бо твою́ о лю́дех боле́знующих полага́л еси́,/   та́же сло́вом ми́лостивым и уте́шительным сих наставля́л   еси́,/ еще́ же неду́гующих и немощству́ющих врачева́л   еси́ о Христе́ Иису́се,/ Его́же моли́ спасти́   ду́ши на́ша.</p>
<p>
<red>И ны́не, Богоро́дичен, глас то́йже:</red> Влады́чице, приими́:
</p>
<p>
<red>На   Литурги́и слу́жба преподо́бническая.</red>
</p>
<p>
<red>Моли́тва</red>
</p>
<p>О преподо́бне о́тче Варна́во, па́стырю   наш кро́ткий и уте́шительный, ми́лостивый помо́щниче и те́плый   о нас моли́твенниче! Ты, измла́да ча́до благослове́ния   Бо́жия быв, о́браз послуша́ния роди́телем, повинове́ния   господе́м и служе́ния бли́жним показа́л еси. За́поведи   Госпо́дни возлюби́в, в Ла́вру преподо́бного Се́ргия   прите́кл еси́ и того́ ве́рный учени́к яви́лся   еси́. Во оби́тели же Бо́жия Ма́тере повеле́нием   настоя́теля а́ввы Анто́ния пребыва́я, дух смиренному́дрия,   кро́тости и терпе́ния стяжа́л еси́ и дар рассужде́ния   и прозре́ния помышле́ний душе́вных от Бо́га прия́л   еси. Сего́ ра́ди мона́шествующим духо́вный наста́вник,   и́нокиням созида́тель оби́тели И́верския на Вы́ксе   реце́ и всем стра́ждущим и боле́знующим цели́тель и   попечи́тель ми́лостивый да́же до часа́ сме́ртного   был еси́. По преставле́нии же твое́м Бог мно́гия ми́лости   почита́ющим па́мять твою́ яви́ и и́ноком учи́теля   тя ве́рна дарова́. Те́мже мо́лим тя, пра́ведный о́тче,   я́коже и пре́жде, хода́тайствуй пред Бо́гом моли́твами   твои́ми всем лю́дем во вся́цем зва́нии дух уте́шительный   стяжа́ти и коему́ждо потре́бная обрести́: ю́ным — послуша́ние и целому́дрие стра́хом Бо́жиим   сохрани́ти; в во́зрасте су́щим — любо́вь Бо́жию и согла́сие стяжа́ти; а́лчущим   — не то́кмо хле́бом насу́щным,   но и наипа́че сло́вом Бо́жиим насы́титися; пла́чущим   — уте́шитися; изгна́нником и стра́нником   — приста́нище обрести́; в темни́це   су́щим — от уз свободи́тися;   благочести́вым — в Ду́се Бо́жием   возраста́ти и смиренному́дрия дости́гнути. Сше́ствуй нам   во всех путе́х жи́зни на́шея, па́че же умоли́ Го́спода   на́шего о проще́нии прегреше́ний и непра́вд на́ших и   к све́ту за́поведей Бо́жиих стопы́ на́ша напра́ви,   да еди́ным се́рдцем и усты́ сла́вим Пресвяту́ю Тро́ицу,   Отца́ и Сы́на и Свята́го Ду́ха, во ве́ки веко́в.   Ами́нь.</p>
</section>
