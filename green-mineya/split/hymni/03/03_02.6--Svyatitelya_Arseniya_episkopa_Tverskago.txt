<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святи́теля Арсе́ния, епи́скопа Тверска́го</p>
</title>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х:
<red>стихи́ры, глас 6</red>.
</p>
<p>
<red>Подо́бен:</red> Всю отложи́вше:
</p>
<p>Ве́сь освяще́н,/ Богоно́сец показа́лся еси́,/ ма́стию Боже́ственною свято́ю/ Святы́м Ду́хом пома́зан,/ и све́тло всегда́ лику́я, святи́телю,/ во свята́я святы́х входя́,/ и лю́ди твоя́, я́ко священнотаи́нник,/ небе́сным та́йнам научи́л еси́,/ я́ко вои́стинну учи́тель избра́нен,/ о́тче Арсе́ние Богоно́се,/ со дерзнове́нием моля́ся/ о душа́х на́ших.</p>
<p>Ве́сь от ю́ности облиста́л еси́/ жития́ доброде́телей луче́ю,/ всеблаже́нне святи́телю,/ и лю́ди твоя́ просвети́л еси́,/ и храм Пречи́стыя воздви́гл еси́ пречу́ден./ И ны́не всели́лся еси́, иде́же Свет невече́рний,/ иде́же ликостоя́ния А́нгел,/ с ни́миже предстоя́, преподо́бне,/ помина́й нас, святи́телю Арсе́ние,/ твою́ па́мять соверша́ющих,/ со дерзнове́нием моля́ся/ о душа́х на́ших.</p>
<p>Святи́тель Богоприя́тен/ и па́стырь и́стинен,/ столп непревра́тен,/ основа́ние ве́ры недви́жимо,/ благоче́стия степе́нь непоколеби́мый,/ забра́ло Це́ркве неруши́мое,/ святи́телей добро́та/ и чуде́с исто́чник,/ Арсе́ние, был еси́./ Тем тя ублажа́ем благочести́вно/ пе́ньми и пе́сньми духо́вными/ и всесвяще́нную соверша́ем па́мять твою́.</p>
<p>Со́лнца светле́йши/ просия́ нам па́мять твоя́,/ святи́телю Арсе́ние,/ вседо́блий о́тче свяще́нне,/ сего́ ра́ди тя ублажа́ем, Богому́дре,/ и моле́бно воспева́ем,/ я́ко показа́лся еси́ земли́ на́шей чудотво́рец,/ и моле́бник, и предста́тель тепле́йший./ Тем моли́ся Христу́ Бо́гу/ изба́витися ста́ду твоему́ от наве́та вра́жия,/ е́же стяжа́л еси́, му́дре,/ моли́твами твои́ми.</p>
<p>
<red>Сла́ва, глас 6. Самогла́сен:</red>
</p>
<p>Прииди́те, вси Росси́йския митропо́лии,/ вся́ко оте́чество, гра́дове и страны́,/ архиере́е, иере́е, и мона́си,/ и вси лю́дие, и всяк язы́к,/ стеце́мся к честне́й па́мяти святи́теля пресла́вно на́шея земли́,/ дне́сь в пе́снех и пе́ниих восхва́лим вели́каго па́стыря и учи́теля,/ Арсе́ния Богому́драго,/ сей бо измла́да жела́ние Боже́ственно прии́м в се́рдцы свое́м/ и возлюби́в Христа́ и Пречи́стую Его́ Ма́терь,/ Е́йже и оби́тель сотвори́,/ и храм че́стен созда́,/ и вельми́ украси́, и мно́жества мона́хов собра́./ Те́мже твое́ пра́зднуем успе́ние,/ вси ве́рнии, о́крест стоя́ще твоея́ ра́ки,/ моле́бно к тебе́ ру́це простира́ем,/ святи́телю Арсе́ние:/ моли́ся Христу́ Бо́гу о ча́дех твои́х/ и о всех, любо́вию пра́зднующих/ честну́ю па́мять твою́.</p>
<p>
<red>И ны́не, Богоро́дичен:</red> Кто Тебе́ не ублажи́т:
</p>
<p>
<red>Вход. Проки́мен дне. И чте́ния.</red>
</p>
<p>При́тчей чте́ние
<red>(главы́ 10, 3 и 8):</red>
</p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти,/ не́жели зла́та и сребра́ сокро́вища./ Честне́йшая же е́сть ка́мений многоце́нных,/ все же честно́е недосто́йно ея́ е́сть./ Долгота́ бо дней и ле́та живота́ в десни́це ея́,/ в шу́йце же ея́ бога́тство и сла́ва./ От уст ея́ исхо́дит пра́вда,/ зако́н же и ми́лость на язы́це но́сит./ Послу́шайте у́бо мене́, о ча́да,/ честна́я бо реку́,/ и блаже́н челове́к, и́же пути́ моя́ сохрани́т:/ исхо́ди бо мои́ — исхо́ди живота́,/ и уготовля́ется хоте́ние от Го́спода./ Сего́ ра́ди молю́ вас/ и предлага́ю мой глас сыново́м челове́ческим,/ я́ко аз, прему́дрость, устро́их сове́т/ и ра́зум, и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящий люблю́,/ и́щущии же мене́ обря́щут благода́ть./ Разуме́йте у́бо, незло́бивии, кова́рство,/ ненака́занный же, прилага́йте се́рдца./ Послу́шайте мене́ и па́ки, честна́я бо реку́,/ и отве́рзу от усте́н пра́вая,/ я́ко и́стине поучи́тся горта́нь мой,/ ме́рзки же предо мно́ю устны́ лжи́выя./ С пра́вдою вси глаго́лы уст мои́х:/ ничто́же в них стро́потно, ниже́ развраще́нно./ Вся пра́ва су́ть разумева́ющим/ и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>При́тчей чте́ние
<red>(главы́ 10 и 11):</red>
</p>
<p>Уста́ пра́веднаго ка́плют прему́дрость,/ язы́к же непра́веднаго поги́бнет./ Устне́ муже́й пра́ведных ка́плют благода́ти,/ уста́ же нечести́вых развраща́ются./ Ме́рила льсти́вая — ме́рзость пред Го́сподем,/ вес же пра́ведный прия́тен Ему́./ Иде́же а́ще вни́дет досажде́ние, та́мо и безче́стие,/ уста́ же смире́нных поуча́ются прему́дрости./ Соверше́ние пра́вых наста́вит их,/ и поползнове́ние отрица́ющихся упасе́т их./ Не по́льзуют име́ния в де́нь я́рости,/ пра́вда же изба́вит от сме́рти./ У́мер пра́ведный, оста́ви раска́яние,/ нару́чна же быва́ет и посмея́тельна нечести́вых па́губа./ Пра́вда непоро́чнаго исправля́ет пути́,/ в нече́стие же па́дает непра́вда./ Пра́вда муже́й пра́вых изба́вит их,/ безсове́тием же пленя́ются беззако́нию./ Сконча́вшуся му́жу пра́ведну, не поги́бнет наде́жда,/ похвала́ же нечести́вых поги́бнет./ Пра́ведник от ло́ва убе́гнет,/ в него́же ме́сто предае́тся нечести́вый./ Во усте́х нечести́вых се́ть гра́жданом,/ чу́вство же пра́ведных благоспе́шное./ Во благи́х пра́ведных испра́вится град,/ и в поги́бели нечести́вых ра́дование./ Во благослове́нии пра́вых возвы́сится град,/ усты́ же нечести́вых раскопа́ется./ Руга́ется гра́жданом лише́нный ра́зума,/ муж же му́дрый безмо́лвие во́дит.</p>
<p>Прему́дрости Соломо́ни чте́ние
<red>(глава́ 4):</red>
</p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многол́етна,/ ниже́ в числе́ лет исчита́ется./ Седи́на же е́сть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бы́сть/ и живы́й посреде́ гре́шник преста́влен бы́сть./ Восхище́н бы́сть, да не зло́ба измени́т ра́зума его́/ или́ ле́сть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ры, глас 2, самогла́сны:</red>
</p>
<p>Ум преподо́бен, я́ко при́сно к Бо́гу внима́ющ,/ свобо́ден же и самоизво́лен, я́ко страстьми́ непорабоще́н,/ ду́шу чи́сту име́я,/ се́рдце ми́лостивно и слеза́ми умиле́нно,/ те́ло же моли́твами к Бо́гу служе́бно,/ притяжа́л еси́, Арсе́ние святи́телю,/ сло́во му́дростно и смире́нно./ Ве́сь от ю́ности благонра́вием Христу́ усво́ися,/ от Него́же святи́тельства досто́инство прия́л еси́,/ и лю́ди твоя́ упа́сл еси́,/ и Правосла́вием обогати́л еси́./ Ны́не я́ко предстоя́ Христу́ Бо́гу,/ от вся́ких нас бед изба́ви/ и спаси́ души́ на́ша.</p>
<p>
<red>Глас 4</red>: Ева́нгельских исто́чник словесы́ твои́ми, святи́телю,/ люде́й твои́х сердца́ напои́л еси́,/ и се́мя благоче́стия в них моли́твами твои́ми возрасти́л еси́,/ и сих прине́сл еси́ Христу́ плод изря́ден./ И ны́не я́ко предстоя́ у Него́ с ли́ки апо́стол и святи́тель,/ помина́й нас к Нему́ моли́твами твои́ми/ и сохрани́ нас от вся́каго озлобле́ния,/ соверша́ющих ве́рою па́мять твою́.
</p>
<p>Апо́стольскаго престо́ла сподо́бился еси́,/ святи́тельство прии́м, святи́телю Арсе́ние,/ ты бо украси́л еси́ це́рковь Ма́тере Госпо́дни/ и уго́дников Ея́, Анто́ния и Феодо́сия./ В ню́же мы ны́не, ча́да твоя́, притека́юще/ и ли́ки составля́юще,/ тебе́ восхваля́ем, я́ко отца́ чадолюби́ва,/ и моле́бне к тебе́ ру́це простира́ем:/ моли́ся о нас Христу́ Бо́гу/ и Пречи́стей Его́ Ма́тери,/ о и́же ве́рою и любо́вию тебе́ почита́ющих.</p>
<p>
<red>Сла́ва, глас 8:</red>
</p>
<p>Всяк язы́к да почуди́тся ны́не/ о пресла́вных вели́чиих Бо́га на́шего,/ и вся́ка уста́ да подви́жутся на похвале́ние/ и да воспою́т Христа́ Бо́га,/ я́ко в после́дняя времена́ и ро́ды/ такова́ нам произведе́ свети́льника вели́каго,/ святи́теля присноблаже́ннаго Арсе́ния./ Те́мже вопие́м ему́:/ ра́дуйся, упасы́й Це́рковь Христо́ву и лю́ди твоя́,/ сего́ ра́ди ны́не на Небесе́х в селе́нии водворя́ешися;/ ра́дуйся и ты, Богохрани́мый гра́де Тве́рь,/ я́ко такова́ име́я в себе́ пожи́вша святи́теля,/ весели́теся и вы, лю́дие сего́ гра́да,/ я́ко такова́ святи́теля и учи́теля сподо́бистеся прия́ти;/ ра́дуйся и весели́ся, Бо́жия Ма́тере це́рковь,/ я́ко люби́мый тобо́ю в тебе́ почи́л е́сть/ Богому́дрый Арсе́ний./ Но, о Богоблаже́нный о́тче!/ не преста́й моля́ся/ о и́же ве́рою чту́щих всечестно́е твое́ преставле́ние.</p>
<p>
<red>И ны́не, Богоро́дичен:</red> Влады́чице, приими́ моли́тву раб Твои́х:
</p>
<p>
<red>На стихо́вне стихи́ры, глас 8</red>.
</p>
<p>
<red>Подо́бен:</red> О, пресла́внаго чудесе́:
</p>
<p>О́тче святи́телю Арсе́ние,/ окрили́в ум к Бо́гу ве́рою,/ мирска́го смеше́ния/ возгнуша́лся еси́ неуста́внаго,/ и, крест твой взем,/ Всеви́дцу после́довал еси́,/ и люби́тель мона́хов был еси́ изря́ден./ Сего́ ра́ди святи́тельскаго престо́ла прия́ти сподо́бился еси́,/ тем не преста́й моля́ся о душа́х на́ших.</p>
<p>
<red>Стих: </red>Честна́ пред Го́сподем/ сме́рть преподо́бных Его́.
</p>
<p>О́тче святи́телю Арсе́ние,/ ты от утро́бы к Бо́гу/ прибли́жил еси́ твой ум/ и весьма́ прилежа́л еси́ Царю́ Вседержи́телю,/ плоды́ досто́йны принося́ Ему́/ от твои́х по́двиг, святи́телю,/ соукраша́емь доброде́тельными венцы́./ Тем благи́х обре́л еси́/ восприя́тие, досточу́дне.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>О́тче святи́телю Арсе́ние,/ ты мона́хом наказа́тель/ и Росси́йстей земли́ звезда́ пресве́тлая,/ осиява́я чудесы́ всю сию́ страну́,/ тя бо избра́ Бог от ю́ности, о́тче,/ па́стыря овца́м слове́сным и учи́теля./ Тем моли́ся о нас/ с ли́ки святи́телей/ и проси́ ста́ду твоему́ грехо́в оставле́ния.</p>
<p>
<red>Сла́ва, глас 6:</red>
</p>
<p>Я́ко всечестны́й коне́ц успе́ния твоего́/ и е́же отше́ствие твое́ ко Го́споду/ уве́девше благочести́вии кня́зи,/ и священномона́си, и вси лю́дие,/ взе́мше честно́е те́ло твое́,/ принесо́ша тобо́ю в Богозда́нную це́рковь Пречи́стыя Бо́жия Ма́тере./ Сия́ ви́девше, мона́си твоея́ оби́тели,/ люби́мая тобо́ю ча́да, прите́кше/ и узре́вше тебе́ ме́ртва на одре́,/ пла́чущеся го́рько и, одр слеза́ми облива́юще,/ велегла́сно тебе́ вопия́ху:/ увы́ нам, па́стырю наш до́брый!/ к кому́ уже́ прибе́гнем?/ кто нас посети́т?/ кто на́шу нищету́ удовли́т?/ кто бо тако́в бы́сть, я́коже ты, любе́зен мона́хом?/ кому́ нас оставля́еши, люби́мый наш о́тче Арсе́ние?/ А́ще и те́лом отше́л еси́ от нас,/ но ду́хом пребыва́й с на́ми, посеща́я нас,/ и моли́ся за ны ко Го́споду и Пречи́стей Его́ Ма́тери,/ ве́рою и любо́вию па́мять твою́ почита́ющия.</p>
<p>
<red>И ны́не, Богоро́дичен:</red> Богоро́дице, Ты еси́ лоза́ и́стинная:
</p>
<p>
<red>Тропа́рь,</red>
<red>глас 8</red>:
</p>
<p>Благоче́стно пожи́в во святи́тельстве,/ лю́ди просвети́л еси́ уче́нием твои́м,/ и о хра́ме Пречи́стыя вельми́ подвиза́вся,/ и люби́тель мона́хов быв,/ сего́ ра́ди от Христа́ па́ствы твоея́ вене́ц прия́л еси́./ Те́мже, я́ко апо́стольскаго престо́ла наме́стника/ и святи́теля вели́каго чту́ще тя, мо́лим, ча́да твоя́, блаже́нне:/ от всех бед изба́ви нас я́же ко Христу́ моли́твами твои́ми,/ святи́телю Христо́в Арсе́ние, о́тче наш.</p>
<p>
<red>Сла́ва, и ны́не,</red>
<red>Богоро́дичен:</red> И́же нас ра́ди рожде́йся от Де́вы:
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен.</red>
</p>
<p>
<red>По 1-й стихоло́гии седа́лен, глас 8:</red>
</p>
<p>Ле́сть ми́ра, и бога́тства све́тлость,/ и высо́кую любо́вь роди́телей преоби́дев,/ смире́нием же к нищете́ уча́щему Влады́це Христу́ после́довал еси́,/ от Него́же поще́нием и моли́твами и́стинное бога́тство,/ и су́щую све́тлость, и Ца́рство недви́жимо, святи́телю Арсе́ние, насле́довал еси́./ К Нему́же ны́не моли́ся/ грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Да Свой па́ки сози́ждеши о́браз, Спа́се, истле́вший страстьми́,/ Небе́сных утаи́вся суще́ств, воплоти́лся еси́ от Де́вы,/ Е́йже со стра́хом вопие́м: ра́дуйся, Обра́дованная, Госпо́дь с Тобо́ю.</p>
<p>
<red>По 2-й стихоло́гии седа́лен, глас 3:</red>
</p>
<p>Доброде́телей де́ланием це́ркви возсия́л еси́ вели́кое со́лнце/ и уче́нием слове́с твои́х просвети́ лю́ди твоя́./ Те́мже и по успе́нии несконча́ему благода́ть прия́л еси́,/ святи́телю Арсе́ние, моли́ Христа́ Бо́га/ дарова́ти нам ве́лию ми́лость.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Я́ко невозде́ланная, Де́во, лоза́, красне́йший Грозд прозябла́ еси́,/ источа́ющ нам вино́ спасе́ния, всех веселя́щее души́ же и телеса́./ Те́мже, я́ко вину́ Тя до́брых блажа́ще при́сно,/ со А́нгелом вопие́м Ти:/ ра́дуйся, Благода́тная.</p>
<p>
<red>По полиеле́и седа́лен, глас 8:</red>
</p>
<p>Ми́лостивому Христо́ву уго́днику, незло́бивому и кро́ткому,/ вси тебе́ приле́жно мо́лимся/ и любо́вию зове́м:/ ра́дуйся, святи́телю Арсе́ние,/ украси́вый храм Бо́жия Ма́тере/ и уго́дников Ея́ Анто́ния и Феодо́сия./ С ни́миже моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Егда́ прии́дет суди́ти всей земли́ всех Влады́ка и Творе́ц,/ овца́м мя причти десны́м, осужде́ннаго,/ и кроме́шния тьмы́ и вся́каго муче́ния/ Твоего́ непотре́бнаго раба́ исхити́, молю́ся,/ да благода́рно велича́ю бога́тство Твоея́ бла́гости, Богоро́дице Всенепоро́чная,/ и вопию́ Ти, ра́дуяся:/ моли́ся Христу́ Бо́гу прегреше́ний оставле́ние да́ти мне,/ Тебе́ бо и́мам наде́жду, раб Твой.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.
<red>Стих: </red>Помяни́, Го́споди, Дави́да и всю кро́тость его́. Вся́кое дыха́ние:
<red>Ева́нгелие от Иоа́нна, зача́ло 36.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Ду́ха Свята́го благода́ть/ в твои́х устна́х излия́ся, о́тче,/ и был еси́ па́стырь Христо́вы Це́ркве,/ уча́ слове́сныя о́вцы/ ве́ровати в Тро́ицу Единосу́щную,/ во Еди́но Божество́.</p>
<p>
<red>Кано́н святи́теля Арсе́ния, его́же краегране́сие:</red> Свята́го Христо́ва святи́теля Арсе́ния похвали́ти ра́зум, Бо́же мой, да́руй ми.
<red>Глас 2</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Све́те от Све́та, Христе́ Бо́же, от Отца́ пре́жде век рожде́йся/ и искони́ Сый со Отце́м и Ду́хом,/ мрак души́ моея́ отгна́в, озари́ ум мой, молю́ся,/ я́ко да возмогу́ пе́ти Твоего́ уго́дника, Арсе́ния свяще́ннаго.</p>
<p>А́ще и челове́к еси́ естество́м, о́тче,/ но а́нгельски на земли́ пожи́л еси́,/ десна́го пути́ от ю́ности е́мься
<a type="note" xlink:href="#note13">13</a>, целому́дрия рачи́тель быв,/ Ду́ха Свята́го честно́е оби́телище, Арсе́ние свяще́нне, яви́лся еси́.
</p>
<p>Му́дрости глави́зну, страх Бо́жий возлюби́в/ и за́поведей Его́ при́сно поуча́яся,/ дре́во насади́ся при исхо́дищах вод духо́вных,/ от ни́хже, о́тче, напоя́емь, плод Христу́, Арсе́ние, прине́слся еси́.</p>
<p>
<red>Богоро́дичен:</red> Услы́ша Е́ва прама́ти, Чи́стая:/ в печа́лех роди́ши ча́да./ Ты же, Де́во, услы́шала еси́:/ Госпо́дь с Тобо́ю, ра́дуйся,/ и ра́дованным гла́сом, Богоневе́сто, печа́ль прама́тере потре́бльши.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ не́сть свят, я́коже Бог наш,/ и не́сть пра́веден, па́че Тебе́, Го́споди.</emphasis>
</p>
<p>Презре́в ни́жняя, я́ко попира́ема,/ и любо́вь роди́телей преоби́дев, Христа́ взыска́л еси́,/ Его́же любо́вию ду́шу твою́ уязви́л еси́,/ Того́ любя́ и Того́ ища́ красоты́.</p>
<p>Свети́льник сый, твою́ ду́шу украша́я слеза́ми,/ ра́но ко Христу́ у́тренюя,/ ру́ку же просте́ртием в моли́твах, Амали́ка те́ло умертви́л еси́/ и на го́ру безстра́стия возше́л еси́.</p>
<p>Благоро́дием высо́к и благоду́шием изя́щен,/ ра́зума му́дростию удивле́н был еси́,/ цвет я́ко прекра́сный, чистото́ю сия́я,/ и све́тлым смире́нием, Арсе́ние о́тче, украси́лся еси́.</p>
<p>
<red>Богоро́дичен:</red> Ма́ти Бо́жия, Пречи́стая, Благослове́нная и Пренепоро́чная,/ души́ моея́ стру́пы исцели́ и стра́сти плотски́я умертви́,/ умири́ ум мой, от вся́каго вре́да/ и вра́жия напа́сти изми́ мя, Влады́чице.
</p>
<p>
<red>Седа́лен,</red>
<red>глас 4</red>:
</p>
<p>Вели́кий Христо́в святи́тель да воспое́тся,/ столп све́тлый, просвеща́яй нас чуде́с светлостьми́,/ Богоно́сный о́тче наш Арсе́ние,/ па́стырю и учи́телю земли́ на́шея,/ Христа́ моли́ о ста́де твое́м/ и о всех, ве́рою и любо́вию чту́щих святу́ю па́мять твою́.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Пое́м Тя, Богоневе́сто, Ма́ти Христа́ Бо́га, сла́вяще рождество́ Твое́ непостижи́мое,/ и́мже изба́вихомся от ле́сти диа́воли и вся́кия беды́, Богоро́дице Влады́чице, и ве́рно вопие́м:/ поми́луй ста́до Твое́, Еди́на Всепе́тая.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Пою́ Тя, слу́хом бо, Го́споди, услы́шах и ужасо́хся:/ до мене́ бо и́деши, мене́ ища́, заблу́ждшаго./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Вельми́ украси́л еси́ престо́л твой, святи́телю Арсе́ние,/ вели́кими бо чудесы́ преспе́л еси́ и житие́м све́тлым,/ сего́ ра́ди превели́кий Бог наш вельми́ тя просла́ви.</p>
<p>Ми́лости Пода́теля Го́спода ве́дый, блаже́нне,/ те́пле Его́ умоли́л еси́/ на исцеле́ние и спасе́ние мно́гим, с ве́рою к тебе́ притека́ющим/ и в по́мощь тя призыва́ющим.</p>
<p>Врача́ изря́дна разли́чно неду́гующим/ и наставле́ние всем, прельще́ным злым сове́том,/ Христо́с тя дарова́, чудотво́рца земли́ на́шей, святи́теля Арсе́ния,/ те́мже тя ублажа́ем.</p>
<p>
<red>Богоро́дичен:</red> Исцели́ла еси́ сокруше́ние, Всенепоро́чная, дре́вняго окая́нства землены́х,/ поро́ждшая Го́спода и Царя́ Христа́, поне́сшаго неду́ги на́ша/ за благосе́рдие неизглаго́ланное, Де́во Ма́ти.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Просвеще́ние во тьме́ лежа́щих,/ спасе́ние отча́янных,/ Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.</emphasis>
</p>
<p>Сла́вный па́стырь,/ неистощи́мый исто́чник исцеле́ния,/ церко́вный столп, ве́рных утвержде́ние,/ вели́кий свети́льник многосве́тлый, святи́телю Арсе́ние.</p>
<p>Я́ко светоза́рно житие́, я́ко зело́ чу́дно,/ я́ко красни́ тру́дове твои́,/ я́ко вели́ка благода́ть свы́ше дана́ ти, му́дре,/ сего́ ра́ди ве́рою почита́ем тя, святи́телю Арсе́ние.</p>
<p>Пресве́тлая твоя́ па́мять простира́ется в ми́ре/ и просвеща́ет челове́ческия души́ све́том благода́ти;/ ю́же соверша́ющих любо́вию,/ от бед нас изба́ви, мо́лимся, святи́телю Арсе́ние.</p>
<p>
<red>Богоро́дичен:</red> Се одр Соломо́нов, его́же обстоя́т си́льнии,/ Богодухнове́нных писа́ний ны́не прорица́ния,/ на не́мже Христо́с Бог воплоще́нием почи́л е́сть,/ Благослове́нная и Обра́дованная.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Свети́льника тя су́щии во тьме́ пре́лести,/ неле́стно наставля́юща, обре́тше, к путе́м живота́, Богоблаже́нне Арсе́ние./ И ны́не по сме́рти врач яви́лся еси́ боля́щим/ Ду́ха Боже́ственною благода́тию.</p>
<p>Зако́ном повину́яся Влады́чним, заблу́ждшия взыска́л еси́/ и во огра́ду покая́ния приве́л еси́,/ я́ко па́стырь и́стинен показа́вся ста́ду твоему́,/ о́тче святи́телю Арсе́ние.</p>
<p>Свяще́ния храм, о́тче, Боже́ственнаго Ду́ха ве́рою быв,/ созда́л еси́ храм Пречи́стыя Ма́тере Бо́жия и Ея́ уго́дников, Анто́ния и Феодо́сия,/ и оби́тель пречу́дну сотвори́л и украси́л еси́,/ в не́йже те́ло твое́ положе́но бы́сть.</p>
<p>
<red>Богоро́дичен:</red> Зако́ни о Тебе́ пресла́вно, Де́во, обновля́ются:/ ражда́еши бо без се́мене Бо́га Спа́са/ и пребыва́еши, де́вствующи па́ки, стра́нно чу́до./ Тем Тя, Ма́терь Емману́илеву, благоче́стно испове́дуем.
</p>
<p>
<red>Конда́к, глас 8</red>:
</p>
<p>Восприе́мши ра́достно честны́я твоя́ мо́щи пречи́стая це́рковь,/ в ню́же че́стно вноси́мы мно́жеством священномона́хов и кня́зи благове́рными,/ и я́же прие́мши, я́ко сокро́вище многоце́нное./ Те́мже и мы ны́не, твоея́ огра́ды слове́сныя о́вцы,/ о́крест ра́ки твоея́ предстоя́ще,/ любе́зно вопие́м ти:/ не забу́ди чад твои́х, о́тче,/ и́хже му́дре собра́л и возлюби́л еси́,/ я́ко да зове́м ти:/ ра́дуйся, святи́телю Арсе́ние, па́стырю и учи́телю наш.</p>
<p>
<red>И́кос:</red>
</p>
<p>От скве́рных усте́н, от нечи́ста се́рдца,/ ка́ко ти принесу́ хвале́ния, окая́нный?/ Ужаса́юся и трепе́щу,/ но, наде́яся на твой благосе́рдный нрав, о́тче,/ хвалу́ ти прино́сим, глаго́люще:/ ра́дуйся, па́стырю наш до́брый, святи́телю Арсе́ние,/ упасы́й ста́до Христо́во;/ ра́дуйся, ди́вный чудотво́рче,/ притека́ющим к тебе́ с ве́рою неоску́дно исцеле́ние подава́я;/ ра́дуйся, це́рквам воздви́жение и и́ноков люби́телю,/ си́рым и ни́щим пода́телю;/ ра́дуйся и ты, Богохрани́мый гра́де Тве́рь,/ я́ко такова́ име́ в себе́ пожи́вша святи́теля;/ ра́дуйся и весели́ся, Бо́жия Ма́тере це́рковь,/ я́ко люби́мый Тобо́ю в тебе́ почи́л е́сть Богому́дрый Арсе́ний./ Но, о Богоблаже́нне о́тче!/ А́ще и те́лом преше́л еси́ от нас,/ но ду́хом пребыва́я с на́ми,/ и моли́ся за ны Христу́ и Пречи́стей Его́ Ма́тери/ с Ея́ уго́дники, Анто́нием и Феодо́сием,/ и спаса́й пою́щих тя, да зове́м ти:/ ра́дуйся, святи́телю Арсе́ние, па́стырю и учи́телю наш.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ е́сть;/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Вы́шний Царю́ и Вседержи́телю,/ моли́твами Твоего́ уго́дника жи́знь умири́ всем, Сло́ве, христиа́ном,/ посо́бствуя на ва́рвары благове́рным,/ да Тебе́, Христе́, зове́м:/ благослове́н Бог оте́ц на́ших.</p>
<p>Престо́лу предстоя́ Бо́жию, святи́телю Христо́в Арсе́ние,/ моли́ти приле́жно не преста́й о нас, твои́х рабе́х,/ да огня́ ве́чнаго изба́вимся/ и вся́каго озлобле́ния, от враг находя́щаго, твои́ми моли́твами.</p>
<p>Исцеле́ния подава́еши всю́ду ве́рою к тебе́ притека́ющим, святи́телю Арсе́ние./ Те́мже мо́лим тя, твои́ раби́:/ печа́ль на́шу в ра́дость преложи́/ и от вся́кия изба́ви ско́рби твои́ми моли́твами.</p>
<p>
<red>Богоро́дичен:</red> Стра́сти моего́ се́рдца исцели́ ми́лостию Твое́ю, Всепе́тая,/ ум мой умири́, и ду́шу мою́ просвети́,/ и ходи́ти мя напра́ви на стезю́ спаси́тельную,/ я́ко да пою́ Тя, Препе́тая.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Устро́ив твою́ жи́знь боголе́пно, святи́телю Арсе́ние,/ строи́тель изря́ден показа́лся еси́ твое́й оби́тели/ и све́тло прия́телище Бо́жие.</p>
<p>Чуде́с глубина́ и исцеле́ний река́,/ исто́чник непреста́нен, струя́, ника́коже оскудева́ема,/ твоя́ ра́ка показа́ся, о́тче.</p>
<p>И́же к Бо́гу моли́твами твои́ми те́плыми/ очи́сти нас от вся́кия скве́рны, и скорбе́й, и боле́зней/ и вся́кия ну́жды, святи́телю Арсе́ние, изба́ви.</p>
<p>
<red>Богоро́дичен:</red> Пресвята́я Де́во, Ты мя спаси́/ и не́мощи мое́й бу́ди по́мощь,/ скорбе́й мно́гих и лю́тых мя изба́ви,/ да Тя сла́влю, Еди́ну Богоро́дицу.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Чудеса́ бо твоя́ мно́га и исцеле́ния безчи́сленна/ незави́стно подава́еши с те́плою ве́рою приходя́щим,/ Арсе́ние святи́телю, похвала́ земли́ на́шей.</p>
<p>Поста́ви тебе́ Христо́с Ма́тере Своея́ це́ркве/ столпа́ кре́пка и неподви́жима,/ соблюда́юща и назира́юща град твой неподви́жим/ и святу́ю оби́тель Свою́.</p>
<p>Святи́тели у́бо и кня́зи благочести́вии,/ свяще́нницы и и́ноцы и вси лю́дие,/ му́жи и жены́, и ста́рцы со младе́нцы,/ и всяк во́зраст, и вся́ко состоя́ние,/ святи́телю на́шему Арсе́нию све́тло пра́зднуем.</p>
<p>
<red>Богоро́дичен:</red> Моли́ Твоего́ Сы́на, Госпоже́ Пречи́стая Богоро́дице,/ изба́вити мя в де́нь стра́шнаго осужде́ния,/ да, ра́дуяся, пе́сньми велича́ю Тя.
</p>
<p>
<red>Свети́лен:</red>
</p>
<p>Восхва́лим дне́сь пе́сньми вели́каго па́стыря и учи́теля, Арсе́ния Богому́драго:/ сей бо измла́да возлюби́ Христа́ и Пречи́стую Его́ Ма́терь,/ с Не́юже ны́не мо́лит Христа́ Бо́га поми́ловати ду́ши на́ша.</p>
<p>
<red>Богоро́дичен:</red>
</p>
<p>И́же от Бо́га ми́ру по́даным благи́м Ты вина́ была́ еси́, Богоро́дице,/ но и ны́не ми́лостива сотвори́ о о́бщем спасе́нии благопреме́ннаго Бо́га.</p>
<p>
<red>На хвали́тех стихи́ры, глас 2</red>.
</p>
<p>
<red>Подо́бен:</red> Ки́ими похва́льными:
</p>
<p>Ки́ими похва́льными венцы́/ увязе́м святи́теля?/ благоче́стия управле́ние, целому́дрия рачи́теля,/ све́тлое Це́ркве украше́ние,/ исто́чника Боже́ственных исцеле́ний,/ проли́тие дарова́ний духо́вных,/ реку́ мно́гих чуде́с,/ зе́млю на́шу веселя́щу,/ ди́внаго чудотво́рца Арсе́ния,/ предста́теля на́шего и храни́теля.</p>
<p>Ки́ими духо́вными пе́сньми/ похва́лим Арсе́ния свяще́ннаго?/ ди́внаго в чудесе́х и Безпло́тным сожи́теля,/ освяще́ннаго от пеле́н, столпа́ Це́ркви неподви́жима,/ весе́лие земли́ на́шей,/ и́ноком люби́теля,/ я́ко вои́стинну отца́ чадолюби́ва/ и больны́м врача́ безме́здна.</p>
<p>Ки́ими пе́сненными добро́тами/ ублажи́м Арсе́ния досточу́днаго?/ печа́льным утеше́ние, отча́янным засту́пника,/ и́ноком утвержде́ние,/ похвалу́ земли́ на́шей,/ святи́телем украше́ние,/ реку́ ми́лости вои́стинну,/ Боже́ственнаго Христо́ва смире́ния ревни́теля,/ подаю́щаго ми́рови ве́лию ми́лость.</p>
<p>
<red>Сла́ва, глас 8. Самогла́сен:</red>
</p>
<p>Прииди́те, стеце́мся вси к Боже́ственней па́мяти отца́ на́шего,/ изря́днаго чудотво́рца Арсе́ния,/ сей бо, от ю́ности жела́ние Боже́ственное в се́рдцы свое́м прии́м/ и возлюби́в Христа́ и Пречи́стую Его́ Ма́терь,/ Е́йже и оби́тель сотвори́, и вельми́ украси́,/ и мно́жество мона́хов собра́./ Тем быв христолюби́вым князе́м учи́тель пра́вый ве́ры,/ вельмо́жам тве́рдое защище́ние,/ си́рым я́ко оте́ц милосе́рд,/ вдови́цам те́плое заступле́ние,/ скорбя́щим утеше́ние, боля́щим исцеле́ние./ Ра́дуйся и весели́ся, Бо́жия Ма́тере це́рковь,/ я́ко люби́мый тобо́ю в тебе́ почи́л е́сть, Богому́дрый Арсе́ний./ Но, о Богоблаже́нный о́тче!/ не преста́й моля́ся о ста́де твое́м/ и о всех, ве́рою чту́щих всечестно́е успе́ние твое́.</p>
<p>
<red>И ны́не, Богоро́дичен:</red> Влады́чице, приими́ моли́твы раб Твои́х:
</p>
<p>
<red>Славосло́вие вели́кое. Ектении́. И отпу́ст. Час пе́рвый.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны, от кано́на свята́го, пе́сни 3-я и 6-я. Проки́мен, глас 7:</red> Честна́ пред Го́сподем/ сме́рть преподо́бных Его́.
<red>Стих: </red>Что возда́м Го́сподеви о всех, я́же воздаде́ ми?
<red>Апо́стол ко Евре́ем, зача́ло 311 от полу́.</red> Аллилу
<red>́</red>ия,
<red>Глас 2</red>: Свяще́нницы Твои́ облеку́тся в пра́вду,/ и преподо́бнии Твои́ возра́дуются.
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
<red>Ева́нгелие от Матфе́я, зача́ло 11. Прича́стен:</red> В па́мять ве́чную бу́дет пра́ведник:
</p>
<p>
<red>Моли́тва</red>
</p>
<p>При́зри от Го́рних высо́т, святи́телю о́тче Арсе́ние, на нас, смире́нных и гре́шных, во умиле́нии душ и серде́ц к тебе́ прибега́ющих, ве́рою кре́пкою на тя упова́ющих, любо́вию нелицеме́рною прося́щих у <red>тебе</red>́ заступле́ния. Тебе́ бо моли́твенника благоприя́тнаго ве́мы ко Всеми́лостивому Бо́гу. Проле́й о нас твоя́ святы́я моли́твы и умоли́ Человеколю́бца Го́спода не погуби́ти нас со беззако́нии на́шими, но обрати́ти нас к покая́нию и исправле́нию, да про́чее вре́мя жития́ на́шего земна́го не в рабо́те греху́ и страсте́м, но в де́лании за́поведей Его́ святы́х и в благоче́стии провожда́ем и со благо́ю наде́ждою дости́гнем кончи́ны на́шея. В час же сме́ртный наипа́че яви́ся нам, о́тче, засту́пник благи́й, ускори́ тогда́ на моли́тву о нас, безпомо́щных, и помози́ нам со прича́стием Та́инств Боже́ственных ми́рную и благу́ю кончи́ну улучи́ти, гро́зныя мыта́рства возду́шныя безбе́дно прейти́ и унасле́довати Го́рнее Ца́рство. Ей, святи́телю Бо́жий, не пре́зри нас и не посрами́ упова́ния на́шего, но бу́ди о нас предста́тель немо́лчный к Бо́гу. Па́стырю наш до́брый, упаси́ нас бо́дренными твои́ми моли́твами и сохрани́ ненаве́тны от вся́каго зла, да сла́вим неизрече́нное человеколю́бие Бо́га на́шего, Отца́ и Сы́на и Свята́го Ду́ха, и твое́ оте́ческое заступле́ние, во ве́ки веко́в. Ами́нь.</p>
</section>
