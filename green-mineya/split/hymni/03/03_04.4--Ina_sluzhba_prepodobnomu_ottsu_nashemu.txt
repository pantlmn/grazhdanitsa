<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́на слу́жба преподо́бному отцу́ на́шему Дании́лу, Моско́вскому чудотво́рцу, и́же бы́сть в Москве́ вели́кий кня́зь</p>
</title>
<p>
<red>Творе́ние иеромона́ха Карио</red>́
<red>на Исто</red>́
<red>мина.</red>
</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1</red>.
</p>
<p>
<red>Подо́бен:</red> Небе́сных чино́в:
</p>
<p>Небе́сным любве́ Бо́жия пла́менем возгоре́вся,/ све́том Боже́ственный благода́ти возсия́л еси́,/ престо́л твой великоро́сский украси́в благоче́стием и доброразсужде́нием твои́м,/ благоразсу́дный миротво́рец мно́гим/ и защи́тник был еси́ своея́ держа́вы кре́пкий,/ и ны́не, о́тче, умиротвори́ ны Христу́ Бо́гу,/ во е́же с Ним в Небе́сных селе́ниих нам водвори́тися.</p>
<p>Му́дрость Бо́жию Ипоста́сную,/ первонача́льную Главу́ Церко́вную,/ Преве́чное Сло́во Бо́жие, Христа́ Бо́га воплоще́нна,/ соблю́л еси́, Богому́дре Дании́ле, благотща́тельством,/ Ю́же в благода́тное человекосостоя́ние име́ти сотвори́,/ мо́лимся, моли́твами твои́ми.</p>
<p>Благоро́дием твои́м душе́вным/ проразсуди́в, тезоиме́нне Дании́ле, суд Бо́жий,/ я́ко от Бо́га Всетворца́ в бы́тность зде приидо́хом,/ и теле́сным благоро́дием в духо́внаго челове́ка ста́лся еси́,/ соедини́вся Го́споду Иису́су, я́ко уд благочести́вый,/ удесе́м нам те́ла Христо́ва бы́ти, помоли́ся.</p>
<p>
<red>Сла́ва, Глас 6:</red>
</p>
<p>Благознамени́то боголюби́вым душа́м/ дне́сь ра́доватися подоба́ет/ и ликовствова́ти торже́ственне,/ созыва́ет бо вся благочести́выя наро́ды,/ Богоуго́дный вели́кий кня́зь Москворо́сский,/ ангелови́дный схимона́х оте́ц Дании́л/ па́мятию возше́ствия своего́ на высоту́ Небе́сную,/ иде́же Боже́ственнаго Триипоста́снаго зре́ния сподо́бися./ Зде же оста́ви честны́я и святы́я своя́ мо́щи/ во изря́дную притека́ющим, ви́дящим и лобыза́ющим ты́я по́льзу,/ во врачева́ние душе́вных страсте́й и теле́сных./ Те́мже, вси, прииди́те/ и богохрани́мое сокро́вище — чудотвори́выя мо́щи во оби́тели его́ святе́й ви́дите./ Наслади́вшеся же о́ных лобза́нием,/ богому́дренне восхвали́те Всеблага́го Влады́ку Бо́га/ и Пречи́стую Де́ву Богоро́дицу Мари́ю,/ да свята́го сего́ моли́твами/ спасе́т души́ и телеса́ повсю́ду благочести́вых.</p>
<p>
<red>И ны́не, Богоро́дичен:</red>
</p>
<p>О́ко се́рдца моего́ воспуща́ю к Тебе́, Влады́чице:/ не пре́зри ма́лаго моего́ воздыха́ния,/ в час, егда́ прии́дет суди́ти Сын Твой ми́ру,/ бу́ди ми Покро́в и Помо́щница.</p>
<p>
<red>На стихо́вне стихи́ры, глас 2</red>.
</p>
<p>
<red>Подо́бен:</red> До́ме Евфра́фов:
</p>
<p>Ева́нгельское зва́ние услы́шав,/ на ве́черю Небе́сную поте́кл еси́,/ блаже́нне Дании́ле,/ наслажда́яся же та́мо,/ моли́ Христа́ и нам тоя́ сподо́битися.</p>
<p>
<red>Стих: </red>Честна́ пред Го́сподем/ сме́рть преподо́бных Его́.
</p>
<p>Доброде́телей разли́чных/ оде́жду истка́л еси́ себе́,/ оде́явся Ду́ха Бо́жия благода́тию, о́тче,/ одея́й ны, боле́зненныя,/ согре́янием цельбоно́сных твои́х дарова́ний.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Пе́снь но́ву пое́ши/ Пречи́стому А́гнцу, Христу́ Спа́су,/ с ликочи́нством Небе́сным, после́дуя,/ ра́дуяся, умоля́й Его́ та́мо,/ богоправи́тельством Его́ в Не́бо руководи́тися нам.</p>
<p>
<red>Сла́ва, Глас 8</red>:
</p>
<p>Преве́чный Сын Бо́жий,/ Сын из Чи́стыя Де́вы Ма́тере челове́ческ быв,/ сотвори́ тя сы́на Бо́жия по благода́ти,/ досточу́дне Дании́ле о́тче./ Ра́ди твои́х по́стнических исправле́ний/ и боголюби́вых в моли́твах богомы́сленне Иису́су Христу́ соедине́нии,/ прия́л еси́ дарова́ния Небе́сная,/ и́ми же исцеля́еши скорбьми́ и напа́стьми содержи́мыя,/ тем и скорбе́й на́ших уврачева́ние да́руй,/ да сотвори́т нас Христо́с Госпо́дь сы́ны благода́тныя/ человеколю́бными твои́ми и богоприя́тными мольба́ми.</p>
<p>
<red>И ны́не, Богоро́дичен:</red>
</p>
<p>Небе́сная пою́т Тя, Обра́дованная Ма́ти Безневе́стная,/ и мы славосло́вим/ неизсле́дованное Твое́ Рождество́, Богоро́дице,/ моли́ спасти́ся душа́м на́шим.</p>
<p>
<red>Тропа́рь,</red>
<red>глас 5</red>:
</p>
<p>Благодатноро́дный сын Твой,/ Всетвори́телю Го́споди Бо́же наш,/ щедрототво́рством христоподража́тельный оте́ц Дании́л/ в ева́нгельском запове́дании и благоразу́мном свое́м житии́/ чудесодарова́ния и Небе́сная со святы́ми пребыва́ния восприя́т/ от <red>Тебе</red>́, Спаси́теля на́шего Христа́ Иису́са./ Возыме́в бо Твое́ Боже́ственное посо́бие,/ суетномирски́я и плотоо́гненныя стра́сти упраздни́/ и враги́ де́моны, неви́димыя и ви́димыя злотво́рны/ и разори́тели своего́ великокня́жескаго насле́дия, победи́./ Того́ моли́твами спаси́ вся,/ зову́щия Тебе́: Аллилу́ия.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 8</red>.
</p>
<p>
<red>Подо́бен:</red> О, пресла́внаго чудесе́:
</p>
<p>Всетворя́щий Царю́, Бо́же наш,/ прему́дростию Твое́ю мир стро́иши,/ и благоутро́бием лю́ди вся спаса́еши,/ спасл бо еси́ Твоего́ уго́дника,/ преподо́бнаго отца́ на́шего Дании́ла,/ и́же из ю́ности возлюби́ Тя,/ стра́сти ми́ра сего́ преоби́дев,/ пре́йде к Тебе́, Влады́ко,/ за нас моли́тися.</p>
<p>Ди́вен еси́, Христе́ Иису́се,/ ди́вно де́ло сотвори́л еси́/ не то́кмо Росси́йстей стране́,/ но и во вся концы́ земли́ правове́рующим в Тя лю́дем,/ я́вль вели́каго кня́зя Дании́ла,/ в жи́зни самоде́ржца ру́сска доброде́тельна/ и в чи́не а́нгельском бы́вша мона́ха соверше́нна,/ его́же моли́твами, Го́споди,/ спаси́ вся благочести́выя.</p>
<p>Ве́лие милосе́рдие Твое́, Го́споди,/ су́щее в Росси́йстей стране́,/ благоволи́л бо еси́ показа́ти ве́рных ева́нгельских Твои́х рабо́в,/ и́же де́лаша при́сно в духо́вном виногра́де Твое́м,/ плоды́ доброжи́зни и чудотворе́ния/ во сла́ву Твою́ сотвори́ша./ В них же и всечестны́й оте́ц Дании́л,/ просла́влен Твое́ю благода́тию,/ мо́лится спасти́ся нам.</p>
<p>
<red>И́ны стихи́ры, глас 1</red>.
</p>
<p>
<red>Подо́бен:</red> Всехва́льнии му́ченицы:
</p>
<p>Благода́рно воспева́ем Тя, Го́споди Человеколю́бче,/ я́ко благочести́ваго и ве́рнаго Твоего́ раба́/ сподо́бил еси́ и в княже́нии богоуго́дно пожи́ти/ и мона́шеским о́бразом и доброде́тельми украси́ти./ И ны́не в Го́рнем ликостоя́нии/ оте́ц Дании́л мо́лит Тя/ милосе́рдие дарова́ти душа́м на́шим,/ мир и ве́лию ми́лость.</p>
<p>Стра́шный суд Твой, Го́споди,/ по и́мени своему́ преподо́бный оте́ц Дании́л/ при́сно в се́рдце свое́м помышля́я,/ горькоро́дную грехо́в мглу всеконе́чно прогна́л е́сть,/ и́бо невече́рним Твои́м све́том/ Всеблаже́нныя Тро́ицы Боже́ственный озари́вся,/ мо́лится непреста́нно дарова́ти нам/ мир и ве́лию ми́лость.</p>
<p>Бо́же, в Трие́х Ипоста́сех Еди́ный,/ благоволи́л еси́ на росси́йский наро́д ми́лостивно призре́ти/ и пода́ти в Моско́вском сем кня́жестве/ благоразу́мна и оте́чественна прави́теля,/ богому́дрыми словесы́ и богоподо́бными де́лы учи́теля,/ вели́каго кня́зя и Богоблаже́нна отца́ Дании́ла,/ и́же Тя мо́лит дарова́ти благочести́вым лю́дем/ мир и ве́лию ми́лость.</p>
<p>
<red>Сла́ва, глас 8</red>:
</p>
<p>Дне́сь Боже́ственным манове́нием/ во храм Бо́жий сте́кшеся,/ благове́рнии вси лю́дие,/ восхва́лим богозда́нный Ду́ха Свята́го храм,/ досточу́днаго свята́го на́шего отца́ Дании́ла,/ и́же в первонача́льстве кня́жескаго насле́дия своего́,/ я́ко сосу́д Бо́жий сый,/ себе́ сама́го и вся лю́ди/ богозапове́данне и благоразсу́дне суди́в,/ в мона́шеском жити́и соверше́нно/ преста́вися в Небе́сныя оби́тели,/ оста́ви нам зде чудотвори́выя своя́ мо́щи,/ я́же в честне́й его́ ра́це/ в благоду́шие и в безме́здное врачевство́ всем предлежа́т,/ и́хже, я́ко богохрани́мое многоле́тне сокро́вище, зря́ще,/ и вселюбе́зне честву́юще, и лобыза́юще,/ возопие́м Небе́снаго Ца́рствия насле́днику:/ ра́дуйся, всеблаже́нне о́тче Дании́ле,/ Пресвяту́ю во Еди́ном Существе́ Тро́ицу покланя́емую несре́дственне зря,/ и моли́ Ону́, е́же святотвори́тельною Ду́ха Всесвята́го благода́тию/ боголюби́вым и ве́рно притека́ющим во оби́тель твою́,/ освяти́тися душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>Та́же вход. Проки́мен дне.</red>
</p>
<p>
<red>И чте́ния три преподо́бническая
<emphasis>(зри выше).</emphasis>
</red>
</p>
<p>
<red>На лити́и стихи́ры самогла́сны, глас 3:</red>
</p>
<p>Богоизбра́нная степеннороссийская о́трасль/ и насле́дник держа́внаго престо́ла был еси́,/ Богому́дре кня́же и Богозри́тельне о́тче Дании́ле,/ на земли́ бо живя́, небозри́тельная очеса́ твоя́ воздвиза́л еси́/ к живу́щему в Небесе́х Неботво́рцу Бо́гу./ Ны́не водвори́вшися с весе́лием во двор Небе́сный,/ блаже́нныя души́ твоея́ у́мную зе́ницу обраща́й на зе́млю/ и призира́й Це́рковь Ру́сскую, страну́ и град Москву́/ и оби́тель твою́ святу́ю,/ в ней же цельбоно́сныя мо́щи твоя́ святы́я,/ Христо́вою благода́тию су́ть храни́мы.</p>
<p>Блаже́нныя души́ твоея́ богозда́нный храм, многоце́нным благоле́пых доброде́телей ка́мением украси́в,/ покори́в ху́ждшее теломудрова́ние/ лу́чшей богообра́зней душе́ твое́й, о́тче преподо́бне,/ в светоза́рный град Го́рний Иерусали́м всели́лся еси́,/ в не́мже, ясносия́тельною ве́чнаго блаже́нства луче́й облиста́нный,/ со а́нгельскими ликовству́еши ли́ки./ Моли́, свя́те, Всебоже́ственную Тро́ицу/ спасти́ вся страны́ правохристиа́нския,/ благове́рно честву́ющий па́мять твою́,/ и селе́ния пра́ведных сподо́бити.</p>
<p>Смире́ннаго се́рдцем Учи́теля,/ Бо́га воплоще́нна, возлюби́в,/ из боголюби́ваго се́рдца твоего́/ злора́дное истерза́л еси́ вредоно́снаго киче́ния те́рние/ и, небоводи́тельным смире́ния путе́м ше́ствовав,/ оста́вя кня́жескую вла́сть/ и многотру́дное су́етное мирско́е житие́,/ всели́лся еси́ в монасты́рь/ богоуго́днаго мона́шескаго обуче́ния,/ пресла́вне о́тче и чудотво́рче Дании́ле,/ в не́мже благи́й послу́шник быв благопослу́шлив,/ богопоспе́шно смиренному́дрием/ на Небе́сную возше́л еси́ го́ру ве́чныя жи́зни,/ ея́же и нам сподо́битися/ Спаси́телю Христу́ Иису́су помоли́ся.</p>
<p>
<red>Сла́ва, глас 5</red>:
</p>
<p>Прииди́те, правосла́вновернии,/ воздади́м сла́ву Бо́гу,/ творя́щему ди́вная чудеса́ во святы́х Свои́х:/ я́ко бо проро́к Дании́л, муж жела́ний,/ в Росси́йской земли́ яви́ся,/ в ца́рственном гра́де Москве́/ преподо́бный оте́ц Дании́л,/ жела́ний Небе́сных не край, но Сама́го Христа́ Го́спода пости́г/ и чуде́с благода́ть прие́мь;/ я́ко Он, Всетворе́ц наш Бог, благоизво́ли,/ благоподража́тельным бо житие́м ева́нгельски соверши́вся,/ бы́сть досто́ин спасе́ния ве́чнаго,/ жела́ния во благо восполня́ет всем,/ и мо́лит Всесвяту́ю Богонача́льную Тро́ицу/ и Пречи́стую Де́ву Мари́ю Богоро́дицу/ за вся благочести́выя лю́ди,/ и просвеща́ет чудесы́ притека́ющия к святы́м его́ моще́м/ и призыва́ющия его́ с ве́рою,/ подава́я кому́ждо в боле́знех и ско́рбех/ цельбу́ всем изоби́льную./ Те́мже в па́мяти его́/ и всегда́ в тре́бовании жела́нне возопие́м:/ Свя́те святы́х, чудотвори́вый Го́споди,/ спаси́ лю́ди Твоя́ от враг ви́димых и неви́димых/ и да́руй нам Твой мир и ми́лость/ моли́твами свята́го Твоего́ уго́дника.</p>
<p>
<red>И ны́не, Богоро́дичен:</red>
</p>
<p>Храм и две́рь еси́,/ пала́та и престо́л Царе́в, Де́во Всечестна́я,/ Е́юже Изба́витель мой Христо́с Госпо́дь/ во тьме́ спя́щим яви́ся,/ Со́лнце Сый Пра́вды,/ просвети́ти хотя́, я́же созда́ по о́бразу Своему́ руко́ю Свое́ю./ Те́мже, Всепе́тая, я́ко ма́терые дерзнове́ние к Нему́ стяжа́вшая,/ непреста́нно моли́ спасти́ся душа́м на́шим.</p>
<p>
<red>На стихо́вне стихи́ры, глас 4</red>.
</p>
<p>
<red>Подо́бен:</red> Дал еси́ зна́мение:
</p>
<p>Зва́нию Влады́ки твоего́ Христа́,/ И́же рече́: гряди́ в след Мене́, —/ усе́рдно после́довал еси́, о́тче всече́стне Дании́ле:/ взем бо крест — непобеди́мое ору́жие,/ на стра́сти па́губныя му́жески укрепи́вся,/ победи́л еси́ враго́в по́лчища — неви́димых де́монов,/ победи́л и враго́в ви́димых — во́инство тата́ров,/ и, пожи́в богоуго́дне,/ ны́не в Небесе́х почива́еши свобо́дне.</p>
<p>
<red>Стих: </red>Я́ко Ты еси́ терпе́ние мое́, Го́споди, Го́споди,/ упова́ние мое́ от ю́ности моея́.
</p>
<p>Терпе́ние мно́гое стяжа́в/ от зави́ствующих на твое́ оте́чественное насле́дие,/ премога́я еси́ вся приключи́вшияся обурева́емый напа́сти,/ благове́рный схимона́ше Дании́ле,/ благомо́щным бо посто́м и благоприя́тною моли́твою/ Небе́сная дарова́ния от Иису́са Боговоплоще́нна прие́м,/ врачева́в и врачу́ющий во вся́ких су́щих боле́знех,/ да́руй нам в по́двиг терпе́ние/ и от вся́ких бед свобожде́ние.</p>
<p>
<red>Стих: </red>Я́ко чу́до бых мно́гим,/ и Ты, Го́споди, Помо́щник мой кре́пок.
</p>
<p>Богому́дренным смы́слом в за́поведех Бо́жиих/ и в церко́вных апо́стольских и оте́ческих установле́ниях/ пребы́л еси́ тверд Правосла́вною ве́рою,/ соблю́д кре́пце оправда́ния Госпо́дня,/ о́тче Дании́ле Богоблаже́нне,/ удиви́л еси́ вся концы́ земны́я/ в княже́нии всевозде́ржным жития́ целому́дрием/ и в схимона́шестве богозре́нными моли́твами,/ чудя́щимся же тебе́ и нам/ испроси́ у Христа́ кре́пкую по́мощь.</p>
<p>
<red>Сла́ва, Глас 2</red>:
</p>
<p>Возсия́ дне́сь ра́достна па́мять/ всем богочести́вым лю́дем,/ па́че же великоца́рствующему гра́ду Москве́,/ в не́мже лежа́т мо́щи святы́я и чудотвори́выя/ отца́ всеблаже́ннаго Дании́ла,/ вели́каго кня́зя благоро́дна из ко́рене оте́чественнаго/ и правосла́вна ве́рою Бо́жиею/ и изря́дными доброде́тельми./ Он бо озаря́ет благоу́мныя,/ исцеля́ет немощны́я,/ благотеку́щим благи́й сове́т подае́т,/ вра́жия наве́ты разоря́ет,/ оте́честву устроя́ет мир/ и о благоде́нстве наро́дов христиа́нских непреста́нно мо́лит Всеблага́го Бо́га/ и Пречи́стую Де́ву Богоро́дицу Мари́ю,/ да от вся́ких бед и напа́стей зде спасе́мся/ и получи́м вси моли́твами его́ Ца́рство Небе́сное.</p>
<p>И ны́не, Богоро́дичен.</p>
<p>
<red>И ны</red>́
<red>не, Богоро</red>́
<red>дичен</red>
</p>
<p>
<red>Тропа́рь,</red>
<red>Глас 5</red>:
</p>
<p>Благосла́вная похвало́ и благосве́тлый ве́нче/ ца́рствующаго гра́да Москвы́,/ всеблаже́нне Дании́ле, о́тче наш./ По́двигом бо до́брым подвиза́вся,/ богоуго́дное тече́ние соверши́л еси́,/ всера́достныя неконча́емыя жи́зни сподо́блься,/ зри́ши Го́спода Бо́га,/ Ему́же моли́ся,/ благочеству́ющим тя и лобыза́ющим богохрани́мыя твоя́ и чудесото́чныя мо́щи/ спасе́ние и насле́дие Ца́рства Небе́снаго дарова́ти.</p>
<p>
<red>Ин тропа́рь,</red>
<red>глас то́йже:</red>
</p>
<p>Благодатноро́дный сын Твой,/ Всетвори́телю Го́споди Бо́же наш,/ щедрототво́рством христоподража́тельный оте́ц Дании́л/ в ева́нгельском запове́дании и благоразу́мном свое́м житии́/ чудесодарова́ния и Небе́сная со святы́ми пребыва́ния восприя́т/ от <red>Тебе</red>́, Спаси́теля на́шего Христа́ Иису́са./ Возыме́в бо Твое́ Боже́ственное посо́бие,/ суетномирски́я и плотоо́гненныя стра́сти упраздни́/ и враги́ де́моны, неви́димыя и ви́димыя злотво́рцы/ и разори́тели своего́ великокня́жескаго насле́дия, победи́./ Того́ моли́твами спаси́ вся,/ зову́щия Тебе́: Аллилу́ия.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии Седа́лен,</red>
<red>глас 5</red>.
</p>
<p>
<red>Подо́бен:</red> Собезнача́льное Сло́во:
</p>
<p>Благи́й яре́м и ле́гкое ева́нгельское за́поведей Бо́жиих бре́мя/ богому́дренне возжела́л еси́ носи́ти, досточу́дне о́тче Дании́ле./ В пра́вду у́бо в таково́м трудопребытии́ велиа́рова злоко́знства попра́в,/ не обремени́лся еси́ греха́ми пагубоно́сныя троеро́жицы:/ сластолю́бием, сребролю́бием и славолю́бием./ Те́мже легко́ прише́л еси́ в небесозва́нныя Христо́вы оби́тели.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Тебе́, Небе́сную Цари́цу,/ Ма́терь, Де́ву Мари́ю Богоро́дицу, вси ро́ди, блажи́м,/ Ты бо еди́на кре́пкая и те́плая Предста́тельница ро́ду челове́ческому./ Непреста́нно моли́, Его́же родила́ еси́ па́че естества́ — Бо́га Сло́ва,/ да грехостра́стнаго тя́жка бре́мене, от диа́вола нам налага́емаго,/ вся христиа́нския ду́ши свободи́т,/ в легкозако́нном же Свое́м бремененоше́нии устро́ив,/ сподо́бит ны Ца́рствия Своего́.</p>
<p>
<red>По 2-м стихосло́вии Седа́лен,</red>
<red>глас 4</red>.
</p>
<p>
<red>Подо́бен:</red> Удиви́ся Ио́сиф:
</p>
<p>По о́бразу Бо́жию благоро́дие боготво́рныя твоея́ души́ име́я,/ о́тче преподо́бне и чудотво́рче Дании́ле,/ непреста́нно во всем твое́м житии́ к боготворя́щей всех су́щих Вине́ —/ Тро́ическому в Божестве́ Еди́нству воспере́н благомы́сленне и добротво́рне был еси́./ Те́мже и по подо́бию вся́ким достодо́лжнством богоче́стия/ благоукраси́лся еси́ соверше́нне./ Моли́ Творца́ на́шего Го́спода, да и в нас о́браз Свой спасе́т/ и по подо́бию жи́ти ны сотвори́т.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Удиви́шася вся Небе́сная чинонача́лия/ и на земли́ живу́щий временобы́тницы/ о Тебе́, Богома́ти Влады́чице,/ я́ко сподо́билася еси́ преесте́ственно роди́ти пло́тию/ вои́стинну Ипоста́сное Бо́га Отца́ Сло́во,/ и, я́ко мы́сленный киво́т,/ содержа́вший в себе́ не Моисе́евы Богоперстопи́санныя скрижа́ли,/ но Саму́ю Ипоста́сь Тро́ичныя Зари́,/ Законода́теля Ве́тхаго и Но́ваго Заве́та, —/ Иису́са Христа́, Го́спода на́шего,/ Его́ всемо́ществом прешла́ еси́ с пло́тию в Го́рняя небеса́,/ Его́же, Пречи́стая Де́во, моли́ спасти́ души́ на́ша.</p>
<p>
<red>По</red> Хвали́те И́мя Госпо́дне:
<red>свято́му ублажение си́це:</red>
</p>
<p>Ублажа́ем тя,/ преподо́бне о́тче Дании́ле,/ и чтим святу́ю па́мять твою́,/ ты бо мо́лиши о нас/ Христа́ Бо́га на́шего.</p>
<p>
<red>По по́лиеле́й седа́льны, глас 8.</red>
</p>
<p>
<red>Подо́бен:</red> Прему́дрости:
</p>
<p>Благоче́стно и свя́то житие́ твое́ соверши́в,/ благоро́ден и вели́к насле́дник всеру́сскаго Моско́вскаго кня́жества был еси́./ Престо́л вла́сти твоея́ управля́я благозако́нне и в Бо́га и́стиннаго ве́рою/ от всех враго́в Це́рковь Святу́ю и вся лю́ди христиа́нския/ я́ко и́стинный па́стырь защища́я,/ непобеди́м яви́лся еси́, Дании́ле, приснопа́мятне о́тче наш./ Благоудобри́вся же мона́шеским житие́м,/ а́нгельски во оби́тели целому́дрствуя,/ на верх доброде́телей возше́д, прекра́снаго рая́ насле́дие прие́мь,/ моли́ Христа́ Го́спода дарова́ти нам прегреше́ний оставле́ние и в Не́бе селе́ние,/ чту́щим святу́ю па́мять твою́.</p>
<p>
<red>Сла́ва:</red> Сотво́рший и содержа́щий Небеса́ и зе́млю и вся, я́же на них,/ Триипоста́сный Бо́же Еди́ный,/ благоволи́л еси́ дарова́ти земли́ Росси́йской па́стыря вели́каго — кня́зя Дании́ла,/ пра́востию и по за́поведем Твои́м всем правове́рным в благоче́стие прави́теля,/ и́же, непреста́нно Тебе́, Всетворца́ Го́спода, поя́,/ в поклоне́ние и служе́ние Тебе́ вся страны́ науча́ше,/ и в схимонахоа́нгельском о́бразе Твоему́ всемона́шеству благоугоди́,/ и ны́не в Го́рнем Сио́не Твои́м благоволе́нием лику́ет со святы́ми,/ его́же дне́сь па́мять пра́зднующе, мо́лим Тя, жи́зни Пода́теля:/ да́руй нам мир Твой и Небе́сная блага́я.
</p>
<p>
<red>И ны́не, Богоро́дичен:</red>
</p>
<p>Ра́дуйся, Богоро́дице Де́во Всеблага́я,/ Ма́ти Всечи́стая предрага́я,/ ума́ христиа́н правосла́вных ра́досте и сла́досте серде́чная,/ непоро́чное ве́чныя жи́зни зерца́ло,/ Бо́га Отца́ благоволе́ние,/ Бо́га Сы́на жили́ще, Бо́га Ду́ха Свята́го де́йство,/ Еди́наго Триипоста́снаго Божества́/ благоукраше́нная и соверше́нная чистоты́ оби́тель./ Ра́дуйся, Цари́це, Иису́са Богочелове́ка оде́жда нескве́рная,/ драгостро́йная катапета́сма./ Ра́дуйся, Госпоже́, ключи́ Ца́рства Небе́снаго отверза́ющая вход всем,/ к Тебе́ притека́ющим и зову́щим Тебе́:/ ра́дуйся, Влады́чице, пода́ждь всем здра́вое, ми́рное зде и благовре́менное пребыва́ние/ и ве́чна рая́ со святы́ми все́ми наслажде́ние.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра самогла́сна, глас 6:</red>
</p>
<p>Мно́гое благодаре́ние всегда́ воздава́ти/ подоба́ет Влады́це Бо́гу на́шему,/ прославля́ющему Своя́ уго́дники,/ и́же, в сем житии́ бы́вше,/ ева́нгельски пожи́ша./ Вся́ким благотворе́нием са́ми себе́ о́браз во угожде́ние Созда́вшему нас подава́ху/ и сла́вляху вели́кое И́мя Всесвяты́я Тро́ицы./ В ни́хже бы́сть таковы́й благоро́дный вели́кий кня́зь/ и блаже́нный схимона́х оте́ц Дании́л./ Его́же пресла́дкий Иису́с Христо́с призва́в, избра́/ и блаже́нство ему́ в ве́чности Небе́сней дарова́,/ мо́щи же его́ оста́ви нам зре́ти во оби́тели его́/ и после́довати его́ жи́зни благоуго́дным воспомина́нием./ Те́мже, Христе́ Царю́, благода́тию Твое́ю/ и предста́тельством Де́вы Богоро́дицы Мари́и, Твоея́ Ма́тере,/ и за моли́твы уго́дника Твоего́ Дании́ла, отца́ на́шего,/ пода́ждь нам мир и ве́лию ми́лость.</p>
<p>
<red>Кано́н преподо́бному, глас 5.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Коня́ и вса́дника в мо́ре Чермно́е/ сокруша́яй бра́ни мы́шцею высо́кою/ Христо́с истрясе́, Изра́иля же спасе́,/ побе́дную пе́снь пою́ща.</emphasis>
</p>
<p>А́гнче непоро́чный, Иису́се Бо́же,/ в Твое́й си́ле кре́пкой победи́в душетли́тельныя стра́сти,/ блаже́нный уго́дник Твой оте́ц Дании́л,/ спа́сшеся же от грехопото́пнаго мо́ря,/ в Небе́сней су́ши ве́село пое́т Тебе́ пе́снь побе́дную.</p>
<p>Ревнова́в Богому́дрым отце́м в доброде́телех,/ Ева́нгельское се́мя — Бо́жия словеса́ кре́пце вперси́л еси́,/ преподо́бне о́тче Дании́ле,/ богоуго́ден Влады́це Христу́ быв, пое́ши пе́снь побе́дную.</p>
<p>Иерихо́н стра́стных помысло́в/ и вся́кое вра́жие кова́рство разори́в, о́тче всече́стне,/ немо́кренно жития́ сего́ волну́емое су́етное мо́ре проше́д,/ дости́гл еси́ тишины́ ве́чныя жи́зни,/ поя́ пе́сни побе́дныя.</p>
<p>О Ца́рстве Небе́снем всегда́ помышля́я,/ все твое́ жела́ние воспери́л еси́ ко Христу́ Го́споду,/ непреста́нно в моли́тве, и посте́ и в вели́цем воздержа́нии/ вопия́ богоуго́дныя пе́сни.</p>
<p>
<red>Богоро́дичен:</red> Нетле́нная Отрокови́це, Богома́ти Влады́чице,/ при́зри на рабы́ Твоя́, притека́ющия под кров Твой,/ и от вся́ких бед изба́ви нас,/ да в благоду́шии Сы́ну Твоему́ и Бо́гу на́шему Иису́су/ благода́рныя пе́сни воспое́м.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Над язы́ки Бог воцари́ся,/ Бог седи́т на Престо́ле Святе́м Свое́м,/ и пое́м Ему́ разу́мно,/ я́ко Царю́ и Бо́гу.</emphasis>
</p>
<p>Име́ющему престо́л Не́бо,/ ты, о́тче всече́стне,/ себе́ сама́го в седе́ние царю́ющему все́ми Бо́гу предста́вил еси́,/ благоразу́мие угожда́я и при́сно поя́:/ свят еси́, Го́споди.</p>
<p>Щито́м облеки́йся ве́ры, благоче́стие содержа́в,/ был еси́, блаже́нне, о́браз лю́дем Госпо́дним/ в добронача́льстве княже́ния и в мона́шеском пребыва́нии,/ тем вси пою́т Царя́ и Бо́га.</p>
<p>Иису́с, Бог воплоще́нный,/ ви́дя твое́, о́тче, благо́е произволе́ние и равноа́нгельное житие́,/ подаде́ тебе́ че́сть и сла́ву,/ на земли́ бо чудесы́, и в Не́бе пое́ши ро́ждшагося Царя́ и Бо́га.</p>
<p>
<red>Богоро́дичен:</red> Иму́щи, Всецари́це, Пречи́стая Де́во,/ дерзнове́ние ко Христу́ Го́споду,/ моли́ Его́, Человеколю́бца, ми́лостивно в нас ца́рствовати,/ да на земли́ и в Не́бе всежела́нне пое́м Его́, Царя́ и Бо́га.
</p>
<p>
<red>Седа́лен,</red>
<red>глас 3</red>.
</p>
<p>
<red>Подо́бен:</red> Красоте́ де́вства:
</p>
<p>Вре́менное великонача́льство и бога́тство тле́нное/ и сла́ву мимотеку́щую оста́вив,/ Небе́сное бога́тство и сла́ву, и́стинно ве́чнующую,/ о́тче блаже́нне, восприя́л еси́./ Те́мже блажи́м свято́е твое́ успе́ние/ и, торжеству́юще в нем, вопие́м тебе́:/ помяни́ нас ко Го́споду, Дании́ле,/ спасти́ и в Не́бо всели́ти души́ на́ша.</p>
<p>
<red>Сла́ва:</red> Блаже́н еси́, о́тче Дании́ле,/ и добро́ тебе́ бы́сть от Христа́ Го́спода./ Бо́дрствуя бо де́нь и но́щь,/ на ни́ща и убо́га и на подвла́стныя твоя́ лю́ди/ призира́л еси́ ми́лостию и благоразсу́дством./ Не́нависти же и вражды́ и похище́ния чужа́го насле́дия весьма́ оша́явся
<a type="note" xlink:href="#note14">14</a>,/ в любо́вь и смире́ние вся враждотво́рцы и злове́рники приклони́в,/ богоуго́дне пожи́л еси́./ Тем моли́ Го́спода, да пода́ст душа́м на́шим мир и ве́лию ми́лость.
</p>
<p>
<red>И ны́не, Богоро́дичен:</red>
</p>
<p>Арха́нгел Гаврии́л, красоте́ де́вства Твоего́ и пресве́тлой чистоте́ удиви́вся,/ Всенепоро́чная Де́во Мари́е, возопи́ ве́село:/ ра́дуйся, Благода́тная, Госпо́дь с Тобо́ю,/ из Тебе́ бо пло́ть прие́мшаго Емману́ила, Ипоста́сное Сло́во Бо́га Отца́,/ и Небе́сныя чи́ни узре́ша я́вственне./ Мы же, ве́дуще Тя и́стинную Богома́терь всежела́нне про́сим:/ зре́ния Иису́са Христа́ сподо́би рабы́ Твоя́ предста́тельством Твои́м.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Дела́ смотре́ния Твоего́, Го́споди,/ ужаси́ша проро́ка Авваку́ма,/ изше́л бо еси́ на спасе́ние люде́й Твои́х,/ спасти́ пома́занныя Твоя́ прише́л еси́.</emphasis>
</p>
<p>Моли́твенная твоя́ вопие́ния внидо́ша во у́ши Го́спода Савао́фа, о́тче досточу́дне,/ пома́заннаго бо тя благове́рнаго кня́зя/ смотри́тельне Госпо́дь спасти́ прише́л е́сть.</p>
<p>Огне́м любве́ Бо́жия непреста́нно содержа́вся,/ оста́вль мир, во оби́тели мона́шествовати изво́лил еси́, всече́стне./ Дарова́ньми бо Ду́ха Бо́жия пома́зався,/ чудоде́лием лю́ди спаса́еши.</p>
<p>На Христа́ Го́спода возложи́в наде́жду, Дании́ле о́тче,/ не убоя́лся еси́ вра́жиих наве́тов, отвсю́ду напа́дающих на тя:/ изше́л бо Христо́с и спасе́ние христиа́нскому ро́ду дарова́.</p>
<p>А́лчуща и жа́ждуща Христа́ пра́вды,/ воспита́ тя Небе́сныя Трапе́зы Хле́бом/ и напои́ Пречи́стыя Кро́ве вино́м в та́инстве святе́м,/ в сем спа́сшеся, ве́чно ублажи́лся еси́.</p>
<p>
<red>Богоро́дичен:</red> Христа́ ро́ждшая, Де́во Влады́чице,/ смотре́нием Его́, по духопрови́дению проро́ка,/ моли́ Го́спода, да изы́дет спасти́ ны,/ де́ло рук Свои́х, Влады́ка Госпо́дь, я́коже благоизво́ли.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Све́те И́стинный,/ Христе́ Бо́же,/ к Тебе́ у́тренюет дух мой от но́щи,/ яви́ на мя лице́ Твое́.</emphasis>
</p>
<p>Свет Триипоста́снаго Божества́ осия́ тя, о́тче Дании́ле:/ у́треневав бо Богому́дрием, но́щь грехо́в отгна́в,/ сподо́бился еси́ зре́ния лица́ Христо́ва.</p>
<p>Свет зако́на Бо́жия богомы́сленне прие́мь,/ испра́вил еси́, всече́стне, пути́ твоя́ пред Бо́гом./ Ему́же моли́ся, да освяти́т ны ми́лостивным явле́нием лица́ Своего́.</p>
<p>Све́том озаренным бы́ти Богонача́лия Тро́ическаго/ испроси́ нам, Богоблаже́нне, у Христа́,/ да к Нему́ у́тренююще, безнощие всера́достне восприи́мем.</p>
<p>
<red>Богоро́дичен:</red> Свет ро́ждшая — Иису́са Го́спода,/ просвеща́ющий вся́каго челове́ка, Де́во Богома́ти,/ вся пою́щия Тя изба́ви грехоно́шества/ и сподо́би ве́чныя све́тлости лица́ Его́.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Я́коже проро́ка от зве́ря изба́вил еси́, Го́споди,/ и мене́ из глубины́ несодержи́мых страсте́й/ возведи́, молю́ся,/ да приложу́ призре́ти ми ко хра́му свято́му Твоему́.</emphasis>
</p>
<p>Я́коже проро́к от тьмомра́чнаго зве́ря а́дскаго/ всемо́ществом Всетворца́ Бо́га изба́влься,/ невреди́вся бо глубиностра́стием, в небесора́йском хра́ме обита́еши,/ о́тче Дании́ле блаже́нне.</p>
<p>Возведи́, мо́лимся Тебе́, Вседержа́вный Го́споди,/ от душепотопля́ющаго мо́ря жития́,/ и в приста́нище небу́рное Небе́снаго Твоего́ хра́ма/ моли́твами досточу́днаго отца́ Дании́ла всели́ ны,/ и зре́ти Тя при́сно сотвори́.</p>
<p>В духоправи́тельство Христа́ Го́спода/ вда́лся еси́ вози́тися во всей твое́й жи́зни, о́тче преподо́бне,/ те́мже волне́нии непра́вды боготво́рнаго тя корабля́ вся́чески не потопи́ша,/ в Небе́снем ны́не хра́ме моли́ Го́спода ви́дети нам.</p>
<p>
<red>Богоро́дичен:</red> Храм Богоприя́тный Ты еси́, Пречи́стая Богома́ти,/ изба́ви нас от трегла́внаго вредоно́сных страсте́й потопле́ния,/ созерца́ти же храм святы́й приложи́ нам/ и наслади́тися в нем Боже́ственныя ра́дости да́руй.
</p>
<p>
<red>Конда́к, глас 8</red>.
</p>
<p>
<red>Подо́бен:</red> Взбра́нной:
</p>
<p>Я́ко Богонасажде́нное и Богоразу́мное дре́во в Росси́и возра́сл еси́/ и многопло́дием Богоподо́бных доброде́телей твои́х утучня́еши сердца́ благочести́вых./ Те́мже в кре́пости по́мощи твоея́, преблаже́нне Дании́ле,/ от вся́ких нас бед свободи́,/ да пое́м при́сно: Аллилу́ия.</p>
<p>
<red>И́кос:</red>
</p>
<p>А́нгел на земли́ показа́лся еси́,/ сла́вя непреста́нно Не́ба и земли́ Творца́ Го́спода Бо́га,/ вся́ким бо о́бразом во́лю Его́ во всей твое́й жи́зни испо́лните потща́лся еси́,/ всем благотворя́, прия́л еси́ от Христа́, я́ко апо́стол,/ благода́ть вся́кия бедоско́рбныя неду́ги и боле́зни цели́ти./ Те́мже вопие́м ти:/ ра́дуйся, о́тче, от младе́нчества Бо́гом избра́нный;/ ра́дуйся, Дании́ле, в гражда́нство Небе́сное зва́нный;/ ра́дуйся, Тро́ичным Све́том от купе́ли святы́я просвети́вся;/ ра́дуйся, ева́нгельский христоподража́тель и́стинне яви́вся;/ ра́дуйся, оте́чественнаго всеру́сска престо́ла насле́дник бы́вый;/ ра́дуйся, держа́ву вла́сти твоея́ благоче́стием и пра́вдою украси́вый;/ ра́дуйся, на враги́ злове́рцы и на враждотво́рцы от Бо́га получи́в побе́ды;/ ра́дуйся, оста́вль мир преле́стный и восприя́в отце́в святы́х следы́;/ ра́дуйся, в мона́шестве испо́лнився поста́, моли́тв, воздержа́ния;/ ра́дуйся, сподо́бився от Христа́ благода́ти чуде́с дарова́ния;/ ра́дуйся, я́ко в Не́бе со святы́ми Богонача́льную Тро́ицу зри́ши;/ ра́дуйся, оста́вль твоя́ мо́щи, по́мощь всем твори́ши./ Ра́дуйся, мы тебе́ принося́ще, пое́м Бо́гу: Аллилу́ия.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Огня́ гаси́лище — отроко́в моли́твы,/ ороша́ющая пе́щь, пропове́дница чудесе́,/ не опаля́ющи, ниже́ сожига́ющи/ песносло́вцы Бо́га оте́ц на́ших.</emphasis>
</p>
<p>О́гнь юновеще́ственныя пло́ти твоея́/ невеще́ственным пла́менем Бо́жия любве́, в моли́твах бо́дрствуя, погаси́л еси́, о́тче всече́стне./ Моли́ и нам не опали́тися огнестра́стием,/ да песносло́вим Бо́га оте́ц на́ших.</p>
<p>О́гнь присногоря́щия ве́ры ты, досточу́дне, в се́рдце твое́м содержа́в,/ восте́кл еси́ на высоту́ доброде́телей./ В пещи́ жегобе́дства мирска́го ороси́ нас благода́тию Христо́вою,/ песносло́вити Бо́га оте́ц на́ших.</p>
<p>Огня́ свере́пство ви́димых враго́в и неви́димых, востаю́щих на град и насле́дие твое́,/ богоприя́тных твои́х моли́тв, Дании́ле блаже́нне, зале́й вода́ми,/ да, спа́сшеся от них, воспесносло́вим Бо́га оте́ц на́ших.</p>
<p>
<red>Богоро́дичен:</red> О́гнь Боже́ственный во чре́ве Твое́м прие́мши, Всечи́стая Де́во,/ родила́ еси́ всему́ ми́ру жи́зни Исто́чника — Христа́ Иису́са./ Моли́, е́же небото́чными благода́ти Бо́жия вода́ми/ огнепа́льному угаси́тися пла́мени прегреше́ний на́ших.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>А́нгелов сонм, челове́ков собо́р,/ Царя́ и Зижди́теля всех,/ свяще́нницы, по́йте, благослови́те, леви́ти,/ лю́дие, превозноси́те во вся ве́ки.</emphasis>
</p>
<p>А́нгелы святы́я, во́лю Го́спода Бо́га сотворя́ющия, подража́я,/ схимона́шеский вели́кий о́браз восприе́м, о́тче Дании́ле,/ а́нгельски пожи́л еси́ во оби́тели святе́й,/ благохвали́ти вся лю́ди научи́в Го́спода во вся ве́ки.</p>
<p>А́нгелом небе́сным богомы́сленный собесе́дниче,/ боговенча́нный а́дских а́нгелов победи́телю, всеблаже́нне Дании́ле,/ удосто́ивыйся зре́ти Всецаря́ Иису́са,/ удосто́и нас зре́ти и хвали́ти Его́ во вся ве́ки.</p>
<p>А́нгела Сове́та Вели́каго, Бо́га воплоще́нна,/ пропове́дал еси́ богочести́вым твои́м житие́м, о́тче, в концы́ земли́./ И ны́не твоя́ святы́я мо́щи, су́ще в созерца́нии,/ воздви́жут ве́рныя вся лю́ди воспева́ти Го́спода во ве́ки.</p>
<p>
<red>Богоро́дичен:</red> А́нгела Гаврии́ла глас ра́дованен услы́шавши, Де́во Боговлады́чице,/ ве́сь род челове́ческий обра́довала еси́ рождество́м Твои́м,/ изба́вльши нас от грехо́в на́ших, сподо́би ра́достне хвали́ти Го́спода во ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Велича́ем, Христе́,/ Твою́ Всенепоро́чную Ма́терь Чи́стую,/ я́ко роди́ Тя преесте́ственно пло́тию,/ от вся́кия льсти́ и тли нас избавля́яй.</emphasis>
</p>
<p>Иерусали́м Го́рний,/ иде́же девятогу́бая иера́рхия святы́х А́нгелов богозри́тельне торжеству́ет,/ насле́довав, Богоблаже́нне Дании́ле о́тче,/ моли́ся, да, изба́вльшеся ле́сти и тли,/ Христа́ и Ма́терь Его́ Мари́ю ве́чно возвелича́ем.</p>
<p>Еди́но Божество́ в Трие́х Ипоста́сех,/ Богонача́льную и Всетворя́щую Вину́, при́сно велича́л еси́,/ ясносия́тельным Боготро́ическим Све́том облиста́я,/ испроси́ нам, о́тче, богомы́сленне Боготро́ицу велича́ти.</p>
<p>Ре́вность ве́лию показа́л еси́ в Богоче́стии, Дании́ле блаже́нне,/ преизря́ден ре́снотив
<a type="note" xlink:href="#note15">15</a> о́браз быв лю́дем твои́м,/ и во ангелочи́нстве бо схимона́шества благове́рне учи́л еси́ вся/ Бо́га и Богома́терь велича́ти.
</p>
<p>Ели́ко вели́к в православнокня́жестве, Богому́дре о́тче, быв,/ наипа́че смири́л еси́ себе́ схимонахогове́инством,/ те́мже Всеблаги́й Бог тя превознесе́/ и дарова́ тебе́ Небе́сное насле́дие и чуде́с благода́ть,/ е́юже исцеля́й души́ и телеса́ от вся́ких скорбе́й/ Иису́са и Мари́ю Де́ву велича́ющих.</p>
<p>
<red>Богоро́дичен:</red> Избавле́ние от тли и вся́кия ле́сти —/ Плотоно́сца Христа́ — родила́ еси́ нам, Всенепоро́чная Де́во./ Моли́ Его́ изба́вити нас от прегреше́ний/ и прекра́снаго рая́ сподо́бити насле́дства,/ да Тя при́сно велича́ем.
</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:
</p>
<p>Благоле́пною удо́бренный простото́ю,/ мы́сленный оре́л, небопа́рными доброде́телей кри́лы/ в Небе́сное возлете́л еси́ жили́ще,/ в не́мже, преподо́бне Дании́ле, жи́знию блаже́нною живя́й,/ Триипоста́сна Всеблага́го Жизнода́вца Бо́га мо́лиши/ жи́знь нетле́нную нам дарова́ти,/ тя всеусе́рдно блажа́щим.</p>
<p>
<red>Сла́ва:</red> Богонача́льныя Всебоже́ственныя Тро́ицы све́том осия́вся,/ свет добротосия́ющий и чудоде́ющий благода́тию Иису́с Христо́вою,/ Дании́ле о́тче, всему́ ми́ру яви́лся еси́./ Осия́тися нам Пребоже́ственным Све́том в неконча́емую жи́знь всера́достную святы́х сподо́би,/ да глаго́лем непреста́нно:/ сла́ва Бо́гу, нас сотво́ршему.
</p>
<p>
<red>И ны́не, Богоро́дичен:</red>
</p>
<p>Всея́ прему́дрости дом, Ду́ха Всесвята́го седмодарова́ньми утвержде́нный,/ Богоблаже́нная Цари́це, Де́во Мари́е Влады́чице,/ сла́вою в пресветлонебесове́чности почте́на,/ богоуго́ждшему отцу́ Дании́лу по́мощь в блаже́нство ева́нгельское пода́вшая,/ сотвори́ ны до́мы на вселе́ние Боже́ственное,/ во е́же его́ Всеправи́теля и Тя, Богома́терь,/ на земли́ и на Небеси́ сла́вити непреста́нно.</p>
<p>
<red>На хвали́тех стихи́ры, глас 6</red>.
</p>
<p>
<red>Подо́бен:</red> Все отло́жше:
</p>
<p>Премно́гое Твое́ милосе́рдие,/ Иису́се, Боговоплоще́нный Челове́че, сла́вим/ и бла́гость, су́щую на нас,/ я́ко си́лою Креста́ Твоего́ честна́го/ святи́и Твои́ упраздни́ша де́монскую пре́лесть./ И, в телеси́ зде живу́ще,/ в след у́бо благово́ннаго ева́нгельскаго пропове́дания ми́ра потече́/ достоблаже́нный кня́зь и оте́ц Дании́л/ и пости́же Тя, Спаси́теля на́шего, богому́дренне,/ в Твои́х селе́ниях водворя́яся./ Его́же к Тебе́ умоле́ньми/ вся душе́вныя и теле́сныя на́ша боле́зни/ исцели́, Го́споди Человеколю́бче.</p>
<p>Трудолю́бный Богосажде́ннаго са́да де́латель,/ досточу́дных исправле́ний великокня́жескаго нача́льства,/ доброуха́нную касси́ю насади́вый/ и благора́сленную по́стническаго воздержа́ния/ в схимонахоа́нгельском пребыва́нии сми́рну/ в Боголюби́вом се́рдце твое́м вкорени́вый,/ свя́те Дании́ле,/ возра́сл еси́ в прекрасного́рний Иерусали́мов град./ Всецаря́, царю́ющаго все́ми,/ со а́нгельскими чи́ны и с собо́ром святы́х всех прославля́я,/ небото́чную защище́ния твоего́ ста́кту
<a type="note" xlink:href="#note16">16</a>/ изли́й на лю́бящия тя сердца́ на́ша,/ в Его́ с ва́ми прославле́ние.
</p>
<p>Бо́га в Тро́ице правосла́вящих во вселе́нней красото́,/ кро́тости со все́ми миропребыва́ния/ и грехоотчужде́нныя чистоты́ пе́рии преудо́бренный,/ скоропа́рными смиренному́драго Богомы́слия кри́лы/ к вопло́щшемуся Христу́ Спа́су возлете́в,/ вогнезди́лся еси́ в небесодво́рии богозри́тельства,/ о́тче наш Дании́ле чудоде́телю,/ моли́ седя́щаго на премирноразу́мных престо́лех Бо́га,/ удосто́итися нам, тя блажа́щим, в Ца́рствии Небе́снем/ предста́ти Боже́ственному Его́ Престо́лу во всера́дование.</p>
<p>Боголюби́в и нищелюби́в вои́стинну соверше́нно,/ о́тче преподо́бне Дании́ле, яви́лся еси́,/ плотеобле́кшагося Богочелове́ка Иису́са зва́ние внедри́в/ во у́мном твое́м зерца́ле,/ оста́вль бо великокня́жеский дом, жену́ же и ча́да/ и са́мое Моско́вское всеросси́йское княже́ние,/ чествова́ние и вели́кую сла́ву преходя́щую,/ всели́лся еси́ благохо́тне в сопребыва́ние мона́шествующих./ Схимоа́нгельное же безмо́лвное житие́ в молитвобо́дрстве стяжа́в,/ отгна́л еси́ по́лчища де́монская,/ сподо́бився же безстра́стия от собла́зн вся́ческих./ Ны́не испроси́ у Христа́ Го́спода/ ева́нгельское житие́ и блаже́нство получи́ти нам.</p>
<p>
<red>Сла́ва, глас 5:</red>
</p>
<p>Блаже́нную блаже́ннаго великокня́зя/ и чудотвори́ваго отца́ Дании́ла/ дне́сь пра́зднующе па́мять,/ с духо́вным похваля́юще весе́лием,/ слове́сную похвалу́ с те́плою моли́твою благоусе́рдно воскли́кнем:/ о Богоизбра́нный, Небе́снаго гра́да Иерусали́ма граждани́не,/ очище́нный Ду́хом Святы́м у́ме,/ златови́дная душе́, чи́стый хра́ме целому́дрия,/ богопи́санный досточу́днаго терпе́ния о́бразе,/ богохрани́мое Ду́ха Свята́го жили́ще,/ до́блественный Христо́в во́ине,/ Правосла́вия щи́те./ Страну́ на́шу от вся́ких бед защити́/ и Святе́йшему Патриа́рху со архиере́и/ в благоле́пое церкве́й Бо́жиих благострое́ние/ да́ждь свы́ше Небе́сную по́мощь./ Да вси, честву́ющий тя, отца́ на́шего,/ и чудотвори́выя твоя́ мо́щи,/ люторабо́тных скорбе́й и печа́лей свободи́мся,/ и всено́щными твои́ми моли́твами ко Христу́ Го́споду/ и Пречи́стей Де́ве Богоро́дице Мари́и/ сподо́би в ми́ре Го́рнем воспокое́ния.</p>
<p>
<red>И ны́не, Богоро́дичен:</red>
</p>
<p>Обра́дованная, хода́тайствуй Твои́ми моли́твами/ и испроси́ душа́м на́шим мно́жество щедро́т/ и очище́ние мно́гих прегреше́ний, мо́лимся.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 5:</red> Блаже́н муж, боя́йся Го́спода,/ в за́поведех Его́ восхо́щет зело́.
<red>Стих: </red>Си́льно на земли́ бу́дет се́мя его́,/ род пра́вых благослови́тся.
<red>Апо́стол к Колосса́ем, зача́ло 258.</red> Аллилу́ия,
<red>Глас 8</red>: Терпя́, потерпе́х Го́спода, и внят ми,/ и услы́ша моли́тву мою́.
<red>Стих: </red>Блаже́н муж, ему́же е́сть И́мя Госпо́дне упова́ние его́.
<red>Ева́нгелие от Иоа́нна, зача́ло 51. Прича́стен:</red> В па́мять ве́чную:
</p>
<p>
<red>Моли́твы</red>
</p>
<p>
<red>1</red>
</p>
<p>Це́ркве Христо́вы похвало́ высо́кая, гра́да Москвы́ стено́ необори́мая, держа́вы Росси́йския Боже́ственное утвержде́ние, преподо́бне кня́же Дании́ле. К ра́це моще́й твои́х притека́юще, усе́рдно мо́лим тя: при́зри на нас, па́мять твою́ воспева́ющих и с ве́рою под кров моли́тв твои́х прибега́ющих. Проле́й те́плое твое́ хода́тайство ко Спа́су всех, я́ко да утверди́т ми́ром страну́ на́шу, гра́ды и ве́си ея́ и оби́тель сию́ до́бре да сохрани́т, благоче́стие и любо́вь в лю́дех твои́х насажда́я, зло́бу же, междоусо́бие и нра́вов развраще́ние искореня́я; всем же нам вся блага́я ко вре́менному животу́ и ве́чному спасе́нию да́руй моли́твами твои́ми, я́ко да прославля́ем ди́внаго во святы́х Свои́х Христа́ Бо́га на́шего во ве́ки веко́в. Ами́нь.</p>
<p>
<red>2</red>
</p>
<p>О уго́дниче Бо́жий, святы́й благове́рный кня́же Дании́ле, са́да Христо́ва благово́нный цве́те, не́ба церко́внаго кро́ткая звездо́, земли́ на́шея небе́сный у́ме, гра́да Москвы́ и держа́вы на́шея му́дрый зда́телю. Те́плый к Бо́гу моли́твенниче, ско́рый в по́мощи, ми́лостивый в ну́ждах, к тебе́ припа́даем и тебе́ мо́лимся: бу́ди предста́тель наш пред Престо́лом Бо́жией сла́вы неусы́пный. Собери́ нас друг ко дру́гу, да печа́ли бли́жняго своего́ ки́йждо любо́вию нелицеме́рною приобща́ется. Онебеси́ ум наш, да, и́го тя́жкое земны́х попече́ний отве́ргше, бре́мя ле́гкое Христо́ва Ева́нгелия возлю́бим. Откры́й о́чи на́ши, да у́зрим нетле́нную красоту́ Госпо́дню и да не отчужде́ни бу́дем жи́зни Бо́жией. Ти́хость Ду́ха Бо́жия да соблюде́т се́рдце на́ше. Весна́ покая́ния да укра́сит дела́ на́ша.</p>
<p>Кня́же ми́лостивый и ще́дрый, сохрани́ страну́ на́шу, град твой и зде моля́щихся тебе́ от вся́кия напа́сти, от враг ви́димых и неви́димых, от губи́тельства и гла́да, от междоусо́бныя ра́спри и внеза́пныя сме́рти. Отве́рзи нам две́ри милосе́рдия Бо́жия и изба́ви нас от вся́каго зла. Под кре́пкий покро́в благосты́ни твоея́ прибега́юще, мо́лим: бу́ди нам ти́хое приста́нище в ско́рбех. Остени́ нас моли́твами твои́ми. Соблюди́ нас от паде́ний грехо́вных и заблужде́ний, да се́рдцем сокруше́нным, ду́хом смире́нным в печа́ли и ра́дости вы́ну зове́м: Го́споди, предста́тельством преподо́бнаго Твоего́ поми́луй нас. Ами́нь.</p>
</section>
