<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Ко́нона</p>
</title>
<p>
<red>Стихи́ры, глас 8</red>.
</p>
<p>
<red>Подо́бен:</red> О, пресла́внаго чудесе́:
</p>
<p>О, неле́стныя и Боже́ственныя зари́,/ за́поведей Бо́жиих светлоно́сное осия́ние/ и му́чеников преизя́щный страстоте́рпче приснопа́мятне!/ Ты тьмы́ мглу отгна́л еси́,/ я́ко светоно́сица звезда́, блаже́нне./ О до́брое приноше́ние/ и же́ртва непоро́чная!/ Те́мже Христу́/ спасти́ ду́ши на́ша непреста́нно моли́ся.</p>
<p>О и́стины пропове́дниче!/ Нече́стия показа́вся/ мечено́сный сопротивобори́телю,/ враго́в отсе́кл еси́ страда́нием главы́, прему́дре,/ и Боже́ственное веле́ние я́сно пропове́дал еси́,/ лю́дем ненака́занным глаго́ля лу́чшая./ О, Ко́ноне, сожи́тельниче му́чеников!/ Моли́ся Изба́вителю/ изба́вити рабы́ твоя́ от страсте́й, пою́щия тя.</p>
<p>О, до́браго измене́ния/ десни́цею Вы́шняго,/ я́же на тебе́ соде́я отце́в Госпо́дь,/ страстоте́рпче всесла́вне,/ от неве́рнаго ко́рене плод благоцвету́щ,/ Ко́ноне всеблаже́нне и прехва́льне, ты яви́лся еси́/ и де́монов полки́,/ име́я Христа́ изря́днейша Чинонача́льника,/ победи́л еси́ держа́вно.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Ра́дуйся, Све́та Боже́ственнаго носи́ло,/ светле́йшая звездо́ и се́нь свяще́ния./ Свет нам возсия́ из Пречи́стых чресл Твои́х,/ просвеща́я ми́ра концы́/ и освеща́я Свое́ю благода́тию./ Ра́дуйся, нача́ло спасе́ния, Пречи́стая;/ ра́дуйся, ужа́сное слы́шание и глаго́лание/ наде́ющимся на Тя.</p>
<p>
<red>Крестобогоро́дичен. Подо́бен то́йже:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко, —/ увы́ Мне, — вопия́ше, —/ Ча́до сла́дкое,/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли вся изба́вивый милосе́рдием Твои́м?</p>
<p>
<red>Тропа́рь,</red>
<red>глас 4</red>:
</p>
<p>Я́ко де́вственника преди́вна/ и му́ченика непоколеби́ма,/ блаже́ннаго страда́льца,/ на бе́сы вла́сть прие́мшаго,/ Ко́нона пе́сньми восхва́лим и к нему́ возопии́м:/ моли́ Христа́ Бо́га,/ да спасе́т души́ на́ша.</p>
<p>
<red>Кано́н, его́же краегране́сие: </red>Пою́ Ко́нона, му́ченика венцено́снаго.
<red>Глас 6</red>.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь пои́м, вопия́ше.</emphasis>
</p>
<p>Песносло́вии тя Боже́ственными Христо́ва похвали́ти му́ченика и тве́рдаго подви́жника,/ мое́ помышле́ние све́том,/ и́же в тебе́ прея́вственно, му́чениче, озари́.</p>
<p>Науче́н Боже́ственным, А́нгельским, блаже́нне, наказа́нием,/ я́коже А́нгел на земли́ вои́стинну преизя́ществовал еси́ пло́тию,/ по́хоти обуздова́я и удобря́яся.</p>
<p>Зако́ны Боже́ственныя соблю́д,/ е́ллинскаго беззако́ния, преподо́бне, возгнуша́лся еси́ проявле́нно/ и мно́ги приве́л еси́ к Бо́гу уче́ньми/ и свяще́нными уве́рив чудесы́.</p>
<p>
<red>Богоро́дичен:</red> Украси́вшися добро́тою доброде́телей,/ Кра́снаго родила́ еси́ па́че всех челове́ков,/ Свои́ми, Всенепоро́чная, нас красота́ми му́дре украша́ющаго.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Украси́в Боже́ственными доброде́тельми, преподо́бне, ду́шу твою́,/ жили́ще сию́ Отца́, и Сы́на, и Ду́ха, вои́стинну Свята́го, му́чениче, соверши́л еси́.</p>
<p>И́же дре́вле пре́лести во глубину́ впа́дшии окая́нне, в явле́нную высоту́/ высо́кими твои́ми уче́нии возво́дятся далечесия́тельно,/ му́чениче Ко́ноне, воспева́юще тя.</p>
<p>Храм быв Бо́жий,/ призыва́нии Боже́ственными низложи́л еси́, всеблаже́нне,/ предста́в во хра́ме истука́ннаго,/ наставля́я заблу́ждшия к Боже́ственному разуме́нию.</p>
<p>
<red>Богоро́дичен:</red> Еди́н Святы́й из Тебе́ ражда́ется, Пресвята́я,/ па́че ума́ же и сло́ва, освяща́я земна́я,/ скве́рным врага́ сове́том страсте́м рабо́тающия.
</p>
<p>
<red>Седа́лен,</red>
<red>глас 8</red>.
</p>
<p>
<red>Подо́бен:</red> Прему́дрости:
</p>
<p>Христо́вым всеору́жием вооружи́вся, де́монов яви́лся еси́ всегуби́тель/ и был еси́ же́ртва ве́рных неразру́шна,/ непристу́пен име́я столп ве́ры,/ к высоте́ взима́еши нас чуде́с твои́х./ Отню́дуже и побе́ды от Бо́га венцы́ досто́йно прия́л еси́,/ му́чениче Ко́ноне многострада́льне./ Сего́ ра́ди вопие́м ти:/ моли́ Христа́ Бо́га прегреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ воплоще́нному безсе́менно/ моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p>Хра́мы низложи́л еси́ безбо́жных, свя́те,/ и бо́ги поги́бели коне́чней, му́чениче, пре́дал еси́,/ чудоде́йствуя и соверша́я досточу́дная зна́мения.</p>
<p>Свя́то, преподо́бне, ше́ствующу тебе́,/ де́монский род Бо́жие Сло́во покори́ тебе́/ и тя чуде́с мно́гими показа́ньми просла́ви.</p>
<p>Вельми́ любя́ тя Преблаги́й,/ Михаи́ла тебе́, вели́каго наказа́теля, даде́,/ науча́юща тя, велича́йший Ко́ноне, я́ве превели́ким та́йнам.</p>
<p>
<red>Богоро́дичен:</red> Свята́я Влады́чице, Всесвято́е воплоти́вшая Сло́во,/ освяще́ние души́ мое́й да́руй,/ руководя́щи мой ум, безпу́тиями порева́емый.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бли́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Тече́нием крове́й твои́х свяще́нных/ хлами́ду тебе́ самому́ му́ченическую прея́вственно обагри́в, му́чениче доблему́дренне,/ и живе́ши, ра́дуяся, в Вы́шних жили́щах и све́тлостех.</p>
<p>Просте́р тя, блаже́нне, злоу́мный,/ ве́сь просте́рт к Бо́гу ум, приснопа́мятне, иму́щаго, ра́нами ссеца́ет,/ призыва́ющаго И́мя вели́кое Вседержи́теля.</p>
<p>Благода́тно вжи́лився, терпе́л еси́ ка́пли я́звенныя,/ му́ченически украша́яся, и безбо́жие, Ко́ноне, побежда́я,/ и безсме́ртия сподобля́емь.</p>
<p>
<red>Богоро́дичен:</red> Изба́вльшеся вся́кия прароди́тельныя, Пречи́стая, кля́твы,/ Тобо́ю благослове́ние получи́хом./ Те́мже благослови́м, и велича́ем,/ и любо́вию Тя чтим, и ублажа́ем.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis>
</p>
<p>Облиста́в, я́ко со́лнце, светолу́чными доброде́тельми и пресла́вными чудесы́,/ терпе́нием же страда́ний вельми́ украша́яся,/ просвеща́еши концы́, великоимени́тый му́чениче, хва́лящия тя.</p>
<p>Ран добро́тами красне́йший показа́вся, чудоде́йствуеши изря́дная,/ и у́мер, па́ки по погребе́нии прогоня́я неду́ги/ и отгоня́ пре́лести, блаже́нне, ду́хи.</p>
<p>Стра́сти уврачу́й душ на́ших, му́дре,/ и пло́ти отжени́ неможе́ния,/ изря́днейший врач нам, чту́щим тя, от Бо́га дан еси́, Ко́ноне сла́вне.</p>
<p>
<red>Богоро́дичен:</red> Призре́ Госпо́дь на Тя/ и Тобо́ю посеще́ние соде́ла уда́льшимся, Пречи́стая, от Него́./ Те́мже, я́коже рекла́ еси́, ро́ди спаса́емых ублажа́ют Тя.
</p>
<p>
<red>Конда́к, глас 3</red>:
</p>
<p>Чистото́ю я́ко А́нгел на земли́ пожи́в,/ отону́дуже собесе́дник А́нгелом бы́ти сподо́бился еси́,/ и роди́тели ко Христо́ву позна́нию приве́л еси́,/ и, еди́наго Бо́га в Тро́ице испове́дав,/ пострада́л еси́ до кро́ве,/ му́чениче Ко́ноне,/ моли́ Его́ непреста́нно о всех нас.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Росода́тельну у́бо пе́щь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Свет тебе́ незаходи́мый возсия́, возненави́девшему страсте́й тьму́, преподо́бне,/ весе́лие же прия́т тя, до́брый по́двиг сконча́вша тща́нием./ Те́мже помина́й нас, предстоя́ Христу́.</p>
<p>Се́рдце твое́ кро́тко и мудрова́ние смире́нно яви́ся, преподо́бне,/ и́мже погуби́л еси́ возноше́ния вся врага́,/ возвыша́емь Боже́ственными доброде́тельми/ и чудесы́ стра́шными, Ко́ноне, му́чеников основа́ние.</p>
<p>Стра́шен всем де́моном был еси́,/ сим повелева́я повинова́тися твои́м свяще́нным, Богому́дре, веле́нием,/ Бо́гу тя просла́вльшу,/ Того́ де́лы до́брыми на земли́, Ко́ноне, просла́вльшаго.</p>
<p>
<red>Богоро́дичен:</red> Во́лею вся соде́ловаяй,/ во Твою́ восхоте́в всели́тися пренепоро́чную, Богоро́дице, утро́бу вои́стинну,/ еди́н во святы́х сове́тех прославля́емый Бог,/ я́ко вели́кий и стра́шный.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́,/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
</p>
<p>Тве́рдо сопроти́вился еси́ суему́дренному, мня́щу тебе́ повину́ти,/ че́сти чужди́м принести́, страда́льче, о́нем ме́рзостным./ Тем, я́ко зако́нно пострада́в, просла́вился еси́.</p>
<p>Де́монскими уязви́вшиися прило́ги уче́нии Боже́ственными твои́ми исцелева́ются/ и ско́рбных избавле́ние прие́млют,/ воспева́юще благода́ть твою́, Богому́дре.</p>
<p>Неду́гов вся́ких здра́вие почерпи́те, к ра́це преподо́бнаго ве́рою приступа́ющии,/ источа́ет бо я́ве Ду́ха благода́тию и пото́ки страсте́й изсуша́ет.</p>
<p>
<red>Богоро́дичен:</red> Мольбу́ Зижди́телю Бо́гу принеси́ ду́ши на́ша спасти́, Богора́дованная,/ и страсте́й одержа́ния нас изба́вити/ и злоде́йственных челове́к искуше́ния.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Бо́га челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и/ Тя ублажа́ем.</emphasis>
</p>
<p>Я́ко кора́бль, ви́ден был еси́,/ препла́вающ мирску́ю немо́кренно, Богоно́се, бу́рю,/ до́брых бре́мя спаса́ющ к кра́сным приста́нищем поко́я,/ и Ца́рствия Бо́жия, и све́тлости.</p>
<p>Кресто́м, я́ко броня́ми, оде́явся,/ вра́жия, всеблаже́нне, обнажи́л еси́ полки́/ и нога́м твои́м кра́сным порабо́тил еси́,/ раб же Влады́це и́скренний быв,/ порабоще́нныя враго́м избавля́я.</p>
<p>О нас, любо́вию восхваля́ющих тя, па́мять сотвори́,/ Христу́, венцено́сец, предстоя́ с Вы́шними безчи́сленными си́лами,/ я́ко да моли́твами твои́ми обря́щем ми́лость/ и злолю́тых измене́ние, Ко́ноне всехва́льне.</p>
<p>
<red>Богоро́дичен:</red> Све́том Твои́м мя, Де́во, просвети́, но́щию при́сно уны́ния одержи́ма,/ и к земли́ погорбле́на,/ и де́юща всяк грех ра́зума развраще́нием,/ я́ко да, Тобо́ю спаса́емь, пою́ Тя, Многопе́тую.
</p>
</section>
