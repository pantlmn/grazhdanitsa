<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х священному́ченик, в Херсо́не епи́скопствовавших, Васи́лия, Ефре́ма, Капи́тона, Евге́ния, Ефе́рия и про́чих</p>
</title>
<p>
<red>На</red> Го́споди, воззва́х:
<red>стихи́ры, глас 4</red>.
</p>
<p>
<red>Подо́бен:</red> Дал еси́ зна́мение:
</p>
<p>Му́ченицы непобеди́мии,/ и иера́рси всехва́льнии,/ и свети́льницы всеми́рнии,/ столпи́ непревра́тнии Боже́ственныя Це́ркве,/ и степе́нь догма́тов,/ и наста́вницы благочести́вых,/ и потреби́телие ле́сти бы́сте, отцы́ небому́дреннии,/ световоди́телие душ на́ших,/ А́нгелов соо́бщницы,/ Тро́ицы побо́рницы.</p>
<p>Ефре́м сла́вный,/ и Васи́лий Богому́дрый,/ и Капи́тон вели́кий,/ Боже́ственный Агафодо́р/ со Елпи́дием, и Ефе́рием,/ и Евге́нием сла́вным/ словесы́ Боже́ственными да ублажа́тся,/ преподо́бие бо пожи́вше и свяще́нно пострада́вше,/ Ца́рствия яви́шася Небе́снаго жи́телие.</p>
<p>Умертви́в мудрова́ние плотско́е по́двиги,/ Васи́лий сла́вный мертвеца́ воскреси́/ призыва́нием Боже́ственным;/ Капи́тон же па́ки, свяще́ннейший па́стырь,/ посреди́ пла́мене стоя́, ра́дуяся,/ ви́ден бы́сть неопали́мь./ Тех моли́твами, Человеколю́бче,/ умилостивле́ние нам да́руй/ и ве́лию Твою́ ми́лость.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Скве́рну отмы́й стра́стнаго се́рдца моего́,/ Богоро́дице Всепе́тая,/ и вся я́звы и гное́ния сего́,/ я́же от греха́, очи́сти, Чи́стая,/ и ума́ моего́ уста́ви непостоя́ние,/ я́ко да си́лу Твою́ и вели́кое заступле́ние/ велича́ю, окая́нный/ и непотре́бный раб Твой.</p>
<p>
<red>Крестобогоро́дичен. Подо́бен то́йже:</red>
</p>
<p>Распина́ема Христа́ Человеколю́бца/ ви́дящи Пречи́стая/ и ре́бра ископава́ема копие́м,/ пла́чущи, вопия́ше:/ что сие́, Сы́не Мой?/ Что Ти безблагода́тнии лю́дие возда́ша,/ за я́же сотвори́л еси́ до́брая им?/ И тщи́шися безча́дствовати Мя, Вселюбе́знейший./ Удивля́юся, Благоутро́бне,/ Твоему́ во́льному распя́тию.</p>
<p>
<red>Кано́н, его́же краегране́сие: </red>Седмочи́сленный па́стырей лик почита́ю.
<red> Ио́сиф. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis>
</p>
<p>Боже́ственными светоли́тии му́ченицы облива́еми,/ светоно́сный сей и све́тлый пра́здник ваш всегда́ благоче́стно хва́лящия/ страсте́й мглы изба́вите.</p>
<p>Сло́во Бо́жие, вопло́щся, вас показа́, всеблагосла́вныя па́стыри,/ Того́ возвести́ти Божество́ заблу́ждшим, преподо́бнии,/ и неве́дением бе́дствующим.</p>
<p>Вод животво́рных Ду́ха исполня́еми,/ иста́явшия зно́ем лю́тым безбо́жия напои́сте/ и к воде́, сла́внии, спасе́ния наста́висте.</p>
<p>
<red>Богоро́дичен:</red> Разреши́ся пра́отцев, Чи́стая, запреще́ние,/ па́че ума́ Рождество́м Твои́м, Пречи́стая,/ и пе́рвый восприя́ша рая́ вход, велегла́сно восхваля́юще Тя.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Огне́м Боже́ственным ум разже́г, Васи́лие всему́дре,/ я́коже па́стырь изря́днейший, ве́щь безбо́жия попали́л еси́.</p>
<p>Ду́ха све́том су́щия во тьме́ лю́тых, сла́вне,/ к просвеще́нию привле́кл еси́ свята́го креще́ния.</p>
<p>Стези́ твоя́ к Бо́гу испра́вишася, Васи́лие,/ вся от преле́стнаго пути́ благода́тию к Богоразу́мию обрати́ша.</p>
<p>
<red>Богоро́дичен:</red> Избавля́ющаго челове́ки от наси́лия вра́жия,/ родила́ еси́ си́льнаго Го́спода,/ Пречи́стая Де́во Всепе́тая.
</p>
<p>
<red>Седа́лен,</red>
<red>глас 3</red>.
</p>
<p>
<red>Подо́бен:</red> Красоте́ де́вства:
</p>
<p>Ми́ром пома́зания освяти́вшеся,/ па́стырие яви́стеся лю́дем Богому́дрым,/ и, я́ко а́гнцы чи́сти, поже́ршеся, принесо́стеся Сло́ву Началопа́стырю,/ поже́ршемуся, я́ко овча́ти,/ му́ченицы всехва́льнии и свети́льницы всеми́рнии./ Те́мже торжеству́ем вси любо́вию Боже́ственную па́мять ва́шу.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Я́ко невозде́ланная, Де́во, лоза́,/ красне́йший Грозд прозябла́ еси́, источа́ющ нам вино́ спасе́ния,/ всех веселя́щее ду́ши же и телеса́./ Те́мже, я́ко вину́ Тя до́брых блажа́ще при́сно, со А́нгелом вопие́м Ти:/ ра́дуйся, Благода́тная.</p>
<p>
<red>Крестобогоро́дичен:</red>
</p>
<p>Неискусобра́чная Чи́стая и Ма́ти Твоя́, Христе́,/ ви́дящи Тя ме́ртва ви́сяща на Кресте́, ма́терски пла́чущи, глаго́лаше:/ что Тебе́ воздаде́ евре́йский беззако́нный собо́р и неблагода́рный,/ и́же мно́гих и вели́ких Твои́х, Сы́не Мой, даро́в наслади́выйся?/ Пою́ Твое́ Боже́ственное снизхожде́ние.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Свяще́ннейших му́ченик лик да пое́тся,/ свяще́нства благода́тию и муче́ния озаря́емь,/ и пое́т, веселя́ся:/ сла́ва си́ле Твое́й, Го́споди.</p>
<p>Богоно́снии ко́рмчии Це́ркве,/ Ефре́м и Агафодо́р, Васи́лий и Капи́тон,/ Ефе́рий, Евге́ний и Боже́ственный Елпи́дий,/ Ду́хом Святы́м яви́шася.</p>
<p>Научи́вшеся Боже́ственным, отцы́ Боже́ственнии,/ лю́ди в преподо́бии и пра́вде и́стинно упасо́сте/ и коне́ц блаже́нный муче́нием прия́сте.</p>
<p>Уме́ршии неве́рием уме́ршаго воста́нием получи́ша жи́знь ве́чную,/ тобо́ю ве́ровавше Христу́ Бо́гу на́шему, му́чениче свяще́ннейший Васи́лие.</p>
<p>
<red>Богоро́дичен:</red> Умерщвле́нныя оживи́ла еси́ челове́ки,/ Жи́знь Ипоста́сную ро́ждши, Де́во, па́че вся́кия мы́сли, Христа́, Бо́га на́шего,/ Челове́ка за милосе́рдие бы́вша.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Ча́шу честна́го муче́ния испи́сте,/ И́мя Госпо́дне, Богоно́снии отцы́, ве́рно призыва́юще.</p>
<p>Еди́н, ме́ртвым вдыха́яй воскресе́ние,/ моли́твою твое́ю уме́ршаго, Васи́лие, воздвиза́ет,/ уясня́я твое́ пропове́дание.</p>
<p>Равноче́стна Отцу́ Сы́на пропове́дающе,/ многобо́жное мучи́тельство идолонеи́стовства, отцы́, отгна́сте.</p>
<p>
<red>Богоро́дичен:</red> Блаже́ни су́ть лю́дие,/ ве́дущии Тя, Всенепоро́чная, Влады́ки всех Ма́терь/ и любо́вию ублажа́ющий Тя.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</emphasis>
</p>
<p>Похвала́ми Агафодо́ра же, и Евге́ния,/ и Васи́лия вели́каго, и му́драго Елпи́дия увенча́ем,/ иера́рхи и до́блия су́щия му́ченики.</p>
<p>Зако́нными воспита́нии ду́ха, всему́дрии,/ беззако́ннующим зако́ны спаси́тельныя предложи́вше,/ благоче́стия к просвеще́нию ты́я привлеко́сте.</p>
<p>Яви́стеся от разли́чных град овча́та,/ еди́нех же люде́й па́стырие и Боже́ственнаго гра́да насле́дницы,/ в не́мже обита́ют Бо́гу угоди́вший му́ченицы.</p>
<p>
<red>Богоро́дичен:</red> Зако́на Тя се́ни, проро́ков же гада́ния прообража́ху, Де́во,/ неизрече́нным сло́вом Рождество́ име́вшую, спаса́ющее мир, Всенепоро́чная.
</p>
<p>
<red>Конда́к, глас 2</red>.
</p>
<p>
<red>Подо́бен:</red> В вы́шних живы́й:
</p>
<p>Светоно́сный де́нь наста́/ па́стырей, епи́скопствовавщих све́тло в Херсо́не,/ и́хже воспева́ем пра́здник,/ пострада́вших за Христо́вы о́вцы./ Священному́ченицы, моли́те Пастыренача́льника Христа́/ и нас причести́ десна́го ове́ц стоя́ния,/ да вопие́м вам:/ ра́дуйтеся, свяще́ннии отцы́,/ за Христа́ кро́вь свою́ излия́вшии.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Ра́дуяся, вшел еси́, о́тче Капи́тоне, в пе́щь,/ пребы́л же еси́ неопали́м, я́коже о́троцы трие́,/ неве́рныя изыма́я огня́ бу́дущаго,/ ве́ровавшия Боже́ственным твои́м чудесе́м.</p>
<p>Не устраши́вся, не убоя́вся повеле́ния, о́тче свяще́нный Капи́тоне,/ в свяще́нную ри́зу обле́клся еси́,/ в не́йже у́глие о́гненное нося́, блаже́нне.</p>
<p>Пу́ть загради́л еси́ неразу́мия Боже́ственными словесы́ твои́ми,/ ра́зум благоче́стия всем вложи́в,/ во глубину́ попо́лзшимся идолонеи́стовства,/ священноде́телю Капи́тоне Богоприя́тне.</p>
<p>
<red>Богоро́дичен:</red> Созда́вый руко́ю Е́ву, Сло́во Бо́жие, Отрокови́це,/ назда́ти вся восхоте́в, из чре́ва Твоего́ зи́ждется,/ нача́ло прие́мля, Отцу́ и Ду́ху сопресто́льный.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Руце́ распросте́р, Дании́л/ льво́в зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Умертви́вше боле́зньми пло́ть,/ жи́знь безсме́ртную исхода́таисте, отцы́ преподо́бнии,/ всем, ме́ртвым бого́м служа́щим,/ и́же и, спа́сшеся, с ва́ми при́сно зову́т:/ благослови́те, вся дела́ Госпо́дня, Го́спода.</p>
<p>Согла́сно Евге́ния, ве́рнии, и Агафодо́ра,/ Ефре́ма и Елпи́дия с Ефе́рием воспои́м,/ Васи́лия же и Капи́тона, я́ко низложи́тели врага́ и иера́рхи Христо́вы,/ Ему́же вопие́м:/ вся дела́, благослови́те Госпо́дня Го́спода.</p>
<p>Возвесели́л еси́ лю́ди, о́тче Ефре́ме, твои́ми уче́ньми/ и ны́не преше́л еси́ к невече́рнему сия́нию и к весе́лию присносу́щному,/ твои́х трудо́в воздая́ния прие́мля и взыва́я:/ вся дела́, благослови́те Госпо́дня Го́спода.</p>
<p>Пожи́в, всеблаже́нне Васи́лие, на земли́, я́ко А́нгел,/ над страстьми́ плотски́ми ты ца́рствовал еси́ благода́тною/ и преше́л еси́ к Ца́рством Небе́сным,/ Христу́ Царю́ предстоя́ и взыва́я:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Ви́ден бы́сть я́ко челове́к из Тебе́ ражда́емь Пресу́щественный,/ сугу́б естество́м, Пречи́стая, де́йствы, и хоте́нии,/ и́мже уподо́бися, изво́лив явля́яся,/ Ему́же вопие́м:/ вся дела́, благослови́те Госпо́дня Го́спода.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя го́ры, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем веселя́щеся, Тя, Богоро́дице, велича́ем.</emphasis>
</p>
<p>Священному́чеников святы́х свяще́нную соверша́юще па́мять,/ пе́сньми свяще́нными, прииди́те вси, велегла́сно тех почти́м,/ о нас моля́щияся Всеще́дрому Бо́гу на́шему.</p>
<p>Яви́стеся, я́ко честно́е ка́мение,/ по земли́ от безбо́жных, му́ченицы, влачи́ми, Боже́ственнии,/ и пре́лести утвержде́ния си́лою Бо́жиею сокруша́юще:/ сего́ ра́ди досто́йно ублажа́етеся.</p>
<p>Дне́сь град Херсо́н ва́шу па́мять пра́зднует:/ сему́ бо яви́стеся столпи́, и Боже́ственна забра́ла, и утвержде́ния,/ па́стырие, и учи́телие, и моли́твенницы, Богоблаже́ннии.</p>
<p>Уже́ лико́м А́нгельским лик оте́ц сочи́слися:/ со Евге́нием Ефре́м и Капи́тон, Елпи́дий же и Ефе́рий,/ и Васи́лий сла́вный, и Богому́дрый Агафодо́р.</p>
<p>
<red>Богоро́дичен:</red> Нося́щи Христа́ на объя́тиих, руко́ю нося́щаго вся, Богоблагода́тная Отрокови́ца,/ дивя́щися, вопия́ше, глаго́лющи:/ ка́ко и Сы́на познава́ю Тя и Творца́ Моего́ непостижи́маго?
</p>
</section>
