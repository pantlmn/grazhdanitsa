<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Кодра́та и дружи́ны его́</p>
</title>
<p>
<red>На</red> Го́споди, воззва́х:
<red>стихи́ры, глас 1</red>.
</p>
<p>
<red>Подо́бен:</red> Небе́сных чино́в:
</p>
<p>С прехва́льным Кодра́том/ да воспое́тся све́тло/ Киприа́н вели́кий,/ Диони́сия два и Ане́кт досто́йно,/ Криск вку́пе и сла́вный Па́вел ве́рно,/ я́ко страда́льцы Госпо́дни Боговенча́нны/ и моли́твенницы на́ши тепле́йший.</p>
<p>Священнопобе́дных му́чеников и победоно́сных/ лик дне́сь други́й яви́ся,/ озаря́ющ собо́р Боже́ственных страстоте́рпец,/ тве́рдое число́, избра́нное во́инство,/ ему́же нача́льствует Кодра́т,/ благосла́вный победи́тель проявля́емь.</p>
<p>Ри́торския у́бо му́дрости многопи́санная плете́ния/ сечи́тельным твои́м сло́вом/ разори́л еси́, я́ко мглу,/ прехва́льный Кодра́те,/ науча́еши ве́рно и стра́ждеши терпели́вно за Христа́,/ во обои́х благоукраша́яся/ и вку́пе со страстоте́рпцы венча́емь.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Одержи́мы прегреше́нии ненаде́жными, Чи́стая,/ Тя Предста́тельницу еди́ну стяжа́вше, Де́во,/ вопие́м благода́рственно:/ очи́сти ны, Пресвята́я Богоневе́сто,/ Ты бо еси́ ми́ра прибе́жище/ и заступле́ние ро́да на́шего.</p>
<p>
<red>Крестобогоро́дичен. Подо́бен то́йже:</red>
</p>
<p>Воздви́жена я́ко ви́де на Кресте́ А́гнца/ непоро́чная Де́ва, пла́чущи, вопия́ше:/ сла́дкое Мое́ Ча́до,/ что но́вое и пресла́вное виде́ние?/ ка́ко содержа́й вся́ческая го́рстию,/ на дре́ве пригвожда́ешися пло́тию?</p>
<p>
<red>Кано́н. Кир Ио́сифа. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
</p>
<p>Му́чеников свяще́нных, свяще́нно страда́вших,/ свяще́нный и чу́дный наста́ пра́здник,/ светозаре́нием Ду́ха вся световодя́щи,/ соше́дшеся, празднолю́бцы, по до́лгу сих ублажи́м.</p>
<p>Я́ко со́лнце све́тлое,/ доброде́телей светоно́сием возсия́л еси́ нам, Кодра́те страда́льче,/ светолу́чными твои́ми сия́нии тьму́ многобо́жия отгоня́, блаже́нне,/ и просвеща́я ве́рных составле́ния.</p>
<p>Ка́мень жи́зни Иису́са Спа́са возвеща́юще Бо́га, пострада́сте тве́рдо,/ и исто́чник свяще́ния, ка́мень, прие́мшии,/ крове́й тече́ния соде́ласте, му́ченицы сла́внии.</p>
<p>
<red>Богоро́дичен:</red> От тиме́ния страсте́й, помышле́ний треволне́ния, от стрел вра́жиих,/ от вся́каго прило́га сопроти́вна спаси́, Чи́стая Богороди́тельнице,/ души́ пою́щих Твое́ несказа́нное Рождество́, Всенепоро́чная.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Я́ко непло́ды роди́ от язы́к Це́рковь,/ и мно́гое в ча́дех изнемо́же со́нмище,/ чу́дному Бо́гу на́шему возопии́м:/ Свят еси́, Го́споди.</emphasis>
</p>
<p>Тве́рдии адама́нти, убива́емии мече́м/ и боле́зней ви́дом приобща́ющеся терпели́вно,/ чу́дному Бо́гу на́шему взыва́ху:/ Свят еси́, Го́споди.</p>
<p>Прему́дростию Кодра́т Богода́нною/ упраздни́ е́ллинскую му́дрость, любопре́ния стражда́,/ и свои́ми кровьми́,/ Ду́хом Боже́ственным удобря́яся.</p>
<p>С Кодра́том Ане́кта и с Па́влом Криске́нта,/ Киприа́на Боже́ственнаго и Диони́сия, ве́рнии, благочестному́дренно пе́сньми венча́ем,/ ве́рою пострада́вших.</p>
<p>
<red>Богоро́дичен:</red> Ниже́ Небе́сный ум па́че ума́ Рождества́ Твоего́ мо́жет сказа́ти, Отрокови́це,/ Ума́ бо пе́рваго во утро́бе Сло́во, Чи́стая, зачала́ еси́,/ вся́ческая сло́вом соста́вльшаго.
</p>
<p>
<red>Седа́лен,</red>
<red>глас 4</red>.
</p>
<p>
<red>Подо́бен:</red> Вознесы́йся:
</p>
<p>Терпе́нием лю́тых умертви́л еси́ го́рдаго врага́, страстоте́рпче,/ ме́чную сме́рть претерпе́л еси́/ вку́пе со стра́ждущими с тобо́ю всему́дрыми, Кодра́те./ Те́мже пра́зднуем честну́ю ва́шу па́мять, вопию́ще:/ помяни́те нас ко Влады́це, непобеди́мии му́ченицы.</p>
<p>
<red>Сла́ва, и ны́не,</red>
<red>Богоро́дичен:</red>
</p>
<p>Нечи́стых помысло́в мои́х мно́жество и безме́стных мы́слей обурева́ния/ кто изрещи́ мо́жет, Всенепоро́чная?/ Настоя́ния же безпло́тных враг мои́х кто испове́сть и сих зло́бу?/ Но Твое́ю мольбо́ю, Блага́я, сих мне всех избавле́ние да́руй.</p>
<p>
<red>Крестобогоро́дичен:</red>
</p>
<p>И́же от Безнача́льнаго Отца́ рожде́ннаго/ напосле́док Тя пло́тию ро́ждшая,/ на Кресте́ ви́сяща зря́щи, Христе́,/ увы́ Мне, любе́знейший Иису́се, вопия́ше:/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Седя́й в сла́ве на престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спа́се зову́щия:/ сла́ва, Христе́, си́ле Твое́й.</emphasis>
</p>
<p>Му́дростию твои́х слове́с нему́дрыя посрами́л еси́/ и, наказа́нием богови́дных уче́ний твои́х, му́чениче Кодра́те,/ улови́в Боже́ственнаго Ане́кта,/ Влады́це твоему́ приво́диши терпели́ва му́ченика.</p>
<p>От пеле́н присво́ился еси́ вся Сотво́ршему,/ изде́тска соверше́нна му́жа смысл избра́в и прему́дрости возжеле́в,/ ве́сь был еси́ чисте́йшее, му́чениче, Христо́во оби́телище.</p>
<p>Шестосве́тлый све́щник му́чеников Твои́х, Го́споди,/ та́йным елее́м напои́вся, отгна́ многобо́жия но́щь/ и озари́ зову́шия:/ сла́ва, Христе́, си́ле Твое́й.</p>
<p>
<red>Богоро́дичен:</red> Свята́я Богоро́дица, в Не́йже всели́тися благоволи́,/ я́ко благово́нен храм, Сло́во О́тчее единосу́щное,/ не опали́ ложе́сн, не боле́знова,/ и́бо ро́ди Емману́ила, Бо́га и Челове́ка.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Просвеще́ние Твое́, Го́споди, низпосли́ нам/ и от мглы прегреше́ний разреши́ ны, Бла́же,/ Твой мир да́руяй.</emphasis>
</p>
<p>Просвеще́нием ра́зума неразу́мия мглу отгоня́,/ Го́сподеви приво́диши собо́р страда́лец, му́дре Кодра́те,/ с ни́ми венча́емь.</p>
<p>По́стнически пе́рвее победи́в страсте́й привозста́ния,/ второ́е погуби́л еси́ держа́ву злочести́вых, Кодра́те му́чениче,/ пострада́в крепча́йше.</p>
<p>Исполня́ется невла́жный ка́мень пролия́ньми честны́х твои́х крове́й/ и струи́ све́тлы дае́т ве́рным,/ освяща́я Боже́ственными манове́ньми.</p>
<p>
<red>Богоро́дичен:</red> Созда́вый, Пречи́стая, Е́ву от ребра́/ из Твоея́ чи́стыя утро́бы зи́ждется,/ спасти́ Ада́ма за благоутро́бие восхоте́в, я́ко Человеколю́бец.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis>
</p>
<p>Шесточи́сленный страстоте́рпец лик нам возсия́,/ я́коже зве́зды на церко́вней честне́й тве́рди,/ ве́рныя просвеща́яй и пре́лести тьму́ разгоня́яй.</p>
<p>Пучи́ну мук преидо́сте, му́ченицы, нево́лненно/ и Вы́шнюю тишину́ получи́сте,/ ве́рных приста́нище бы́вше и моли́твенницы тепле́йшии.</p>
<p>Да похва́лим со Ане́ктом Кодра́та сла́внаго/ и с Па́влом Диони́сия, Криске́нта, Киприа́на,/ Христо́ва виногра́да добропло́дныя ро́зги.</p>
<p>
<red>Богоро́дичен:</red> Онебеси́ла еси́ озе́мствованное естество́, Всенепоро́чная, челове́ков/ и истле́вшее сие́ новосоде́лала еси́,/ сего́ ра́ди, Отрокови́це, вси немо́лчными гла́сы Тя сла́вим.
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Спасы́й во огни́ авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди, Бо́же оте́ц на́ших, благослове́н еси́.</emphasis>
</p>
<p>Во огни́ муче́ний свы́ше прие́млюще ро́су терпе́ния,/ со о́троки до́блии взыва́ху му́ченицы:/ препе́тый Го́споди, Бо́же оте́ц на́ших, благослове́н еси́.</p>
<p>Одожде́нием честны́я кро́ве ва́шея, страстоте́рпцы,/ ка́мень невла́жный пре́жде испо́лнися,/ струи́ пролива́ющ исцеле́ний пою́щим:/ Бо́же оте́ц, благослове́н еси́.</p>
<p>Я́ко мирополо́жница мы́сленная,/ ми́ро врачева́ний, Кодра́те, моще́й твои́х ра́ка источа́ет,/ страсте́й отгоня́щи злосмра́дие/ и опаля́ющи де́монов ополче́ния си́лою Боже́ственною.</p>
<p>
<red>Богоро́дичен:</red> Благослове́н Плод благослове́нныя утро́бы Твоея́,/ Его́же благословя́т Небе́сныя си́лы и челове́честии собо́ри,/ нас изба́вльшаго от кля́твы дре́вния, Благослове́нная.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавшия,/ низше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>Просве́щся страда́ний све́тлостию,/ венцено́сец Го́споду предстои́ши со страда́вшими с тобо́ю, сла́вне, воспева́я, Кодра́те:/ вся дела́, благослови́те, по́йте Го́спода.</p>
<p>Доброде́телей све́том удобря́емь,/ при кончи́не му́ченическую све́тлость насле́довал еси́, всему́дре, воспева́я, Кодра́те:/ вся дела́, благослови́те, по́йте Го́спода.</p>
<p>Предогражде́ния Кори́нф стяжа́, святы́х честны́я мо́щи,/ и врачева́ние безме́здно храм,/ иде́же ве́рою всяк притека́яй боле́зней и страсте́й изменя́ется.</p>
<p>
<red>Богоро́дичен:</red> Изба́вльшеся кля́твы прама́терния Тобо́ю, Чи́стая Богома́ти,/ благослове́нная Влады́чице, благослови́м Тя ве́рою/ и песносло́вим, Пресвята́я Де́во Богоневе́сто.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла е́сть;/ Ты же, Де́во Богоро́дице,/ прозябе́нием чревоноше́ния у ми́рови благослове́ние процвела́ еси́./ Тем Тя вси велича́ем.</emphasis>
</p>
<p>Гное́ния ва́ша му́ченическая испуща́ют благово́ние, по́лно благода́ти,/ кро́ви сих целе́б излива́ют то́ки Боже́ственным Ду́хом/ и стра́сти душетле́нныя исцеля́ют,/ я́же досто́йно ублажи́м.</p>
<p>Красе́н язв добро́тами быв, А́нгелом уподо́бился еси́,/ кро́вию же излия́нною, Кодра́те, всед, я́ко на колесни́цу,/ возлете́л еси́ к Вы́шним Ца́рством, по́чести боле́зней прие́мля.</p>
<p>Источа́я Боже́ственную сла́дость из уст,/ страда́льческий собо́р увеща́л еси́, му́чениче Кодра́те, страда́ти с тобо́ю,/ Ане́кта, и Па́вла, и Криске́нта, Киприа́на же и Боже́ственнаго Дионисия,/ с ни́миже лику́еши, досточу́дне.</p>
<p>Де́нь пра́здника ва́шего страда́ния, страстоте́рпцы, вси почита́ем,/ в сей бо, вене́ц нетле́ния взе́мше, сы́нове бы́сте све́та же и дне,/ лику́юще о́крест престо́ла Всецаря́.</p>
<p>
<red>Богоро́дичен:</red> Я́вльшися всех Творца́ Роди́тельница па́че вся́каго ума́, Всенепоро́чная,/ Небе́с вы́шши показа́лася еси́ и все́ми влады́чествующи, Де́во Богороди́тельнице нескве́рная,/ тем Тя вси непреста́нно велича́ем.
</p>
</section>
