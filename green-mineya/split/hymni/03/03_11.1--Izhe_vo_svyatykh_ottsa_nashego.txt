<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Софро́ния, Патриа́рха Иерусали́мскаго</p>
</title>
<p>
<red>На</red> Го́споди, воззва́х:
<red>стихи́ры Софро́ния, глас 4.</red>
</p>
<p>
<red>Подо́бен:</red> Я́ко до́бля:
</p>
<p>Целому́дрия тезоимени́т,/ от Боже́ственнаго проразуме́ния/ прозва́н быв, Софро́ние,/ целому́др был еси́ в де́лех и пра́веден,/ му́жествен и разу́мен,/ доброде́тельми родны́ми до́бле венча́емь,/ и пребы́л еси́, процвета́я во обои́х,/ душе́ю же и те́лом/ я́коже строи́тель изря́днейший.</p>
<p>Из уст Богослове́сных/ богосло́вна возгреме́л еси́ уче́ния,/ Софро́ние всеблаже́нне,/ богосло́вив ясне́йше Отца́ Безнача́льна,/ и Собезнача́льна Сы́на,/ и Ду́ха Свята́го Соприсносу́щна,/ во Еди́нице Тро́ицу/ и Еди́ницу в Тро́ице,/ Бо́га Еди́наго суще́ственным то́ждеством.</p>
<p>Пло́ти по ипоста́си/ соединшася безпло́тнаго/ и Отцу́ Собезнача́льнаго Сло́ва, всему́дре,/ кроме́ преложе́ния и слия́ния,/ му́дре научи́л еси́,/ де́йствующа же сугу́бо/ обои́ми естествы́,/ из ни́хже слежит и в ни́хже зри́тся,/ Еди́н Сый, неразде́лен Существо́м,/ в сем и о́ном разумева́емый.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Ту́чами Ду́ха Пресвята́го, Пречи́стая,/ мою́ мы́сль ороси́,/ я́же ка́плю ро́ждшая — Христа́, неизче́тно/ безме́рная беззако́ния челове́ков/ щедро́тами измы́вшую,/ изсуши́ исто́чник страсте́й мои́х/ и пото́ка мя сподо́би/ пи́щи живы́я при́сно/ моли́твами Твои́ми.</p>
<p>
<red>Крестобогоро́дичен.</red>
<red>Подо́бен то́йже:</red>
</p>
<p>На Кресте́ Тя я́ко узре́/ пригвожде́на, Го́споди,/ А́гница и Ма́ти Твоя́ дивля́шеся/ и — то виде́ние сие́? — взыва́ше, —/ Сы́не вожделе́ние,/ сия́ Ти непокори́вый собо́р воздаде́ беззако́нный,/ и́же мно́гих Твои́х чуде́с наслади́выйся./ Но Сла́ва неизглаго́ланному соше́ствию Твоему́, Влады́ко.</p>
<p>
<red>Кано́н, его́же краегране́сие: Целому́дрия пою́ тезоимени́таго искрению же́ртву. Кир Феофа́на. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Целому́дренно преплы́л еси́ целому́дрия пучи́ну,/ ве́тры духо́вными направля́емь,/ и собра́л еси́ мно́го бога́тства,/ му́дрости дарова́ния, о́тче Софро́ние.</p>
<p>Я́ко А́нгел был еси́ Христо́ва воскресе́ния/ и председа́тель Боже́ствен, Боже́ственнаго гро́ба,/ обогати́вшаго исто́чником безсме́ртия, Христа́,/ воздви́гшаго паде́ние ро́да на́шего.</p>
<p>Све́тлостию слове́с твои́х и ума́ острото́ю мир уясни́л еси́,/ богосло́вив я́сно Триипоста́снаго Божества́ Существо́,/ Еди́ницу Тричи́сленную, о́тче Софро́ние.</p>
<p>Глаго́л веща́ние твое́ и уче́ний благознамени́тая гу́сль протече́ земны́я концы́,/ та́инству строе́ния сло́ва учащая, о́тче Софро́ние.</p>
<p>
<red>Богоро́дичен: </red>Сый естество́м несозда́нен, и Отцу́ соприсносу́щен,/ и време́н превы́шший, и преве́чный,/ из Тебе́, Влады́чице, зиждемь,/ и под ле́том я́ко Челове́к быва́ет, спаса́я челове́ка.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Не му́дростию, и си́лою,/ и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ не́сть бо свят, па́че Тебе́, Человеколю́бче.</emphasis>
</p>
<p>Утвержда́ема па́лицею слове́с твои́х, преподо́бне,/ стремле́ния злочести́вых и богобо́рных ересе́й/ отража́ет, отгоня́щи, Це́рковь Христо́ва.</p>
<p>Поборствовав по честне́м, Богоно́се, пропове́дании,/ показа́лся еси́ победи́тель по́мощию Ду́ха,/ му́дре укрепля́емь, о́тче Софро́ние.</p>
<p>Умертви́в все тле́емое пло́ти сладостра́стие,/ нетле́нную ду́шу благоче́стием оживи́л еси́/ и сию́ показа́л еси́ Боже́ственный орга́н.</p>
<p>Богосло́вный, и кра́сный, и мед отечный язы́к твой/ сло́ва ре́ки источа́ет, богоприя́тне,/ Боже́ственная уче́ния всем излива́я.</p>
<p>
<red>Богоро́дичен: </red>Тя, ро́ждшую Бо́га, Богоро́дицу сла́вим,/ Рождеству́ Твоему́ именова́нием сличествующе/ и зва́ния по обоему́, Пречи́стая Влады́чице.
</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:
</p>
<p>Словесы́ украси́л еси́ Це́рковь Христо́ву,/ де́лы соблю́д е́же по о́бразу Бо́жию, Софро́ние преподо́бне,/ просия́ бо в ми́ре, е́же в тебе́ целому́дрие,/ благода́ть уче́ний облиста́ющая всем,/ любо́вию пра́зднующим, о́тче, па́мять твою́.</p>
<p>
<red>Сла́ва</red>,
<red>и ны́не,</red>
<red>Богоро́дичен</red>:
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p>
<red>Крестобогоро́дичен:</red>
</p>
<p>На Кресте́ Тя возвы́шена я́ко узре́ Пречи́стая Ма́ти Твоя́, Сло́ве Бо́жий,/ ма́терски рыда́ющи, веща́ше:/ что но́вое и стра́нное сие́ чу́до, Сы́не Мой?/ ка́ко, Жи́знь всех, вкуша́еши сме́рти,/ оживи́ти уме́ршия хотя́, я́ко Благоутро́бен?</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Седя́й в сла́ве на престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спа́се зову́щия:/ Сла́ва, Христе́, си́ле Твое́й.</emphasis>
</p>
<p>Еди́но Безнача́льное Существо́ в Трех Ипоста́сех/ сво́йствы соверше́нными ты, о́тче, му́дре пропове́дал еси́,/ разделя́емое непресеко́мо, совокупляемо же неслия́нно/ во́лею еди́ною и Божество́м.</p>
<p>Име́я целомудренну мы́сль и ум целомудрейший,/ не смеше́ние мудровал еси́, о́тче, ни преложе́ние,/ ниже́ слия́ние соедине́нных непрело́жно/ двои́х есте́ств во еди́ном Христе́ Единоро́днем, всеблаже́нне.</p>
<p>Просвеща́емь Боже́ственне просвеще́нием Ду́ха,/ лю́тое неи́стовство Несто́риево разори́л еси́/ то́южде во́лею и ра́зумом/ и́же соедине́ние пропове́давшаго Христо́ву обою́ естеству́.</p>
<p>Пи́рра попали́л еси́, Богому́дре, огне́м уче́ний твои́х,/ отметающа два бы́ти Христо́ва хоте́ния/ разли́чными существы́, я́же по себе́,/ де́йства же вку́пе сугу́ба, о́тче преподо́бне.</p>
<p>
<red>Богоро́дичен: </red>Украси́лася еси́ па́че всего́ А́нгельскаго благоле́пия,/ я́ко ро́ждши сих, Отрокови́це,/ Творца́ же и Го́спода, от Твои́х пречи́стых крове́й воплоща́ема,/ избавляющего вся, Того́ сла́вящия.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Нечести́вии не у́зрят сла́вы Твое́й, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis>
</p>
<p>Честно́е воскресе́ние и Гроб жи́зни неукло́нною любо́вию зря,/ Боговиде́ния поче́рпл еси́ тайноуче́ния/ и ве́рным препо́дал еси́, святи́телю, сия́ния.</p>
<p>Вся́чески возлюби́л еси́ еди́наго Блага́го, разже́гся заре́ю мы́сленною,/ и исто́чник возлюби́л еси́ нетле́ния,/ виде́ньми, всему́дре, к Нему́ простира́яся.</p>
<p>Храм жив и одушевле́н был еси́ Бо́жий,/ умертви́вся всем, су́щим на земли́,/ сло́ва трапе́зу оби́льную стяжа́в, преподо́бне, и свети́льник ве́ры.</p>
<p>
<red>Богоро́дичен: </red>Во двою́ разумева́ема существу́, Христа́,/ Сы́на Единоро́днаго Бо́жия, Безнача́льнаго пло́ть бы́вша,/ па́че сло́ва родила́ еси́, Богома́ти Присноде́во.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</emphasis>
</p>
<p>Бога́тно излия́ся благода́ть Ду́ха Всесвята́го, Богому́дре, во устна́х твои́х,/ те́мже веща́ние твои́х слове́с ре́чным подо́бится тече́нием.</p>
<p>Я́ко фи́никс, в До́му Госпо́дни процве́л еси́, благопло́дием слове́с/ и чи́стым житие́м наслажда́я се́рдца, святи́телю, ве́рно чту́щих тя.</p>
<p>Умерщвля́ется живи́тельным ору́жием слове́с твои́х ерети́ческий собо́р/ и сверепое ополче́ние богобо́рец, закалаемо,/ умерщвля́ется уче́ний твои́х мечи́.</p>
<p>
<red>Богоро́дичен: </red>Пое́м, Богоро́дице, чи́стое рождество́ Твое́,/ и́мже спаса́емся вси сме́рти сете́й и лю́таго греха́/ и уз а́довых избавля́емся.
</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:
</p>
<p>И́же Боже́ственною ре́вностию подви́гся/ и и́стинных повеле́ний устне́ распросте́р,/ церко́вная основа́ния благоузако́нив/ и та́мо су́щим мона́шеским соста́вом преда́в,/ прему́дрый в Патриа́рсех Иерусали́мский Софро́ние,/ всему́драя словеса́ во свет изве́л еси́,/ и́миже наставля́еми, зове́м ти:/ ра́дуйся, све́тлая правосла́вных похвало́.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Спасы́й во огни́ авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди, Бо́же оте́ц на́ших, благослове́н еси́.</emphasis>
</p>
<p>Свы́ше манове́нием, ерети́ческим языкобо́лием противля́яся, му́дре,/ победоно́сец быв, вопия́л еси́, веселя́ся:/ препе́тый Го́споди, Бо́же оте́ц, благослове́н еси́.</p>
<p>Весь возложе́н Бо́гу, по́стных садоде́лательства прелетая, му́дре,/ цветни́к твои́ми насади́л еси́ доброде́телей поуче́ньми,/ Бо́гу, Су́щему в Вы́шних, освяти́в.</p>
<p>Зако́ну повину́йся Христо́ву,/ твоего́ худо́жества бога́тство тре́бующим/ благоче́стно, Богому́дре, разда́л еси́, воспева́я:/ препе́тый Го́споди, Бо́же оте́ц, благослове́н еси́.</p>
<p>
<red>Богоро́дичен: </red>Освяти́вши ду́шу и предочистивши те́ло,/ наи́тием на Тя Свята́го Ду́ха, Всенепоро́чная,/ Вы́шняго Си́лу во утро́бе Твое́й заче́нши, родила́ еси́ безсе́менно.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Иера́ршескаго священноде́йства ми́ром освяти́лся еси́ благода́ти,/ иде́же яви́ся ми́ра спасе́ние,/ архиерействовав, всему́дре о́тче Софро́ние, зовы́й:/ Го́спода по́йте, дела́, и превозноси́те Его́ во вся ве́ки.</p>
<p>Прему́дрость почита́я лу́чшую, венце́м благода́тей венча́лся еси́,/ сла́ву неувяда́ему и бога́тство неотъе́млемо,/ прему́дрости, сла́вне, дар прие́м/ и, Го́спода по́йте, — зовы́й, — и превозноси́те Его́ во вся ве́ки.</p>
<p>Священноле́пно, священнотайнниче, в Боже́ственную пра́вду оде́явся,/ упра́вил еси́, всеблаже́нне о́тче, праведнейшими Влады́чне ста́до словесы́ и дея́нии,/ Го́спода по́йте, — науча́я, — и превозноси́те Его́ во вся ве́ки.</p>
<p>Великоле́пно и па́че сло́ва/ Сло́во, Отцу́, о́тче, Собезнача́льно, сло́во тебе́ дарова́,/ словеса́ развращающо, и языкобо́лия слабящо ересе́й,/ Го́спода по́йте, вопия́, и превозноси́те Его́ во вся ве́ки.</p>
<p>
<red>Богоро́дичен: </red>Святолепный показа́лася еси́ храм Сло́ва,/ всю тва́рь освяща́ющаго, гора́ ту́чная свята́я,/ гора́ пресве́тлая, Благослове́нная Влады́чице, еди́на всепе́тая./ Тем Тя, Богома́ти, пое́м и превозно́сим во вся ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя го́ры Тебе́, Де́во,/ краеуго́льный отсече́ся,/ Христо́с, совокупивши разстоя́щаяся естества́,/ тем веселя́щеся, Тя, Богоро́дице, велича́ем.</emphasis>
</p>
<p>Рече́ния, из усте́н твои́х Боже́ственных происхо́дят, Богоглаго́ливе,/ благочести́вых мы́сли услажда́ют благода́тию,/ я́коже сот, ка́плющий разуме́ний благоле́пие.</p>
<p>Вну́трь Небе́сных незаходи́мых живе́ши, Богоглаго́ливе, у всех Влады́ки и Царя́,/ иде́же лику́ют А́нгельский све́тлости и святы́х во́инства, Жи́знь проходя́, о́тче, на земли́ А́нгельскую,/ А́нгельскаго на Небесе́х сподо́бился еси́ блаже́нства,/ иде́же Христа́ моли́ спасти́ся всем, пою́щим тя.</p>
<p>Я́коже ароматами фиа́лы,/ лани́те твой, Богому́дре, на́рда пистикии многоце́нны,/ прему́дрости испо́лнь яви́ся алава́стр,/ Те́ло Христо́во честно́е ароматствуя твои́ми уче́нии.</p>
<p>
<red>Богоро́дичен: </red>О́блак Тя лего́к, Де́во, Иса́ия зря́ше:/ на Тя бо Госпо́дь наше́д, низложи́ вся рукотворе́нная/ и Свое́ разуме́ние Тя пою́щим яви́л е́сть.
</p>
</section>
