<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобнаго отца нашего Венедикта</p>
</title>
<p>
<red>На</red> Го́споди, воззва́х:
<red>стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:
</p>
<p>Ве́рою и любо́вию и́стинною,/ ми́ра отре́кся, о́тче,/ от младе́нства, преподо́бне,/ ра́дуяся, после́довал еси́ распе́ншемуся Христу́/ и, мно́гими по́двиги пло́ть умертви́в,/ благода́ть исцеле́ний бога́тно прия́л еси́/ утоля́ти не́мощи разли́чныя/ и лука́выя отгоня́ти ду́хи, вельми́ удивля́емь.</p>
<p>Красота́ мона́шествующих быв,/ собра́л еси́ неизче́тное мно́жество пе́ти Го́спода,/ преподо́бне Венеди́кте,/ и к Небе́сней вся стези́ наста́вил еси́,/ до́бре после́дующия Боже́ственным твои́м уче́нием/ и подо́бящияся твоему́ житию́ доброде́тельному, о́тче./ С ни́миже тя почита́ем свяще́нно,/ в преставле́нии твое́м ра́дующеся.</p>
<p>Я́коже дре́вле Илия́, до́ждь, о́тче,/ с Небе́с моли́твою Боже́ственною низве́л еси́,/ точи́ти же еле́й сосу́д сотвори́л еси́,/ и мертвеца́ воскреси́л еси́,/ и ина́я премно́гая чудеса́ сотвори́л еси́/ в сла́ву, преподо́бне, всех Спа́са и Бо́га./ Те́мже твою́ сла́вную па́мять/ любо́вию пра́зднуем, Венеди́кте.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Всех скорбя́щих ра́досте,/ и оби́димых Предста́тельнице,/ и убо́гих Пита́тельнице,/ стра́нных же утеше́ние/ и же́зле слепы́х,/ немощны́х посеще́ние,/ тружда́ющихся покро́ве и засту́пнице/ и си́рых помо́щнице,/ Ма́ти Бо́га Вы́шняго/ Ты еси́, Пречи́стая,/ потщи́ся, мо́лимся,/ спасти́ся рабо́м Твои́м.</p>
<p>
<red>Крестобогоро́дичен.</red>
<red>Подо́бен то́йже:</red>
</p>
<p>Доса́ды претерпе́вшаго мно́ги/ и на Крест вознесе́наго вся́ческих Творца́/ ви́девши, Пречи́стая, стеня́ше, глаго́лющи:/ препе́тый Го́споди, Сы́не и Бо́же Мой,/ ка́ко по́чести хотя́ созда́ние Твое́, Влады́ко,/ терпи́ши пло́тию безче́стие?/ Сла́ва мно́гому милосе́рдию и соше́ствию Твоему́, Человеколю́бче.</p>
<p>
<red>Кано́н, его́же краегране́сие: </red>Пе́снь принесу́ му́дрому Венедикту.
<red>Творе́ние Ио́сифа.</red>
<red>Глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Песносло́вити достохва́льную па́мять твою́ усе́рдствующему, преподо́бне,/ благода́ть да́ти мне моли́ся, Венеди́кте,/ и всех прегреше́ний избавле́ние.</p>
<p>Мона́шески, твой от младе́нства взем крест,/ после́довал еси́ Вседержи́телю/ и, умертви́в пло́ть, жи́зни сподо́бился еси́, преблаже́нне.</p>
<p>Зако́ну Бо́жию повину́вся, досточу́дне,/ и страсте́й взыгра́ния увяди́л еси́ воздержа́ния по́двиги,/ и безстра́стия благода́тию обогати́лся еси́.</p>
<p>
<red>Богоро́дичен: </red>И́же Тебе́ ра́ди нетле́нием обога́щшеся, Богороди́тельнице Всечи́стая,/ ра́дуйся, вопие́м Ти, обра́дованней,/ преподо́бных и пра́ведных удобре́ние.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в се́рдца нас, пою́щих Тя.</emphasis>
</p>
<p>Вод живо́тных Боже́ственнаго Ду́ха испо́лнившися, Богоно́се,/ душа́ твоя́ ре́ки чуде́с источи́,/ неду́гов изсуша́ющия тече́ние.</p>
<p>К широте́ ра́йстей пресели́лся еси́, всеблаже́нне, те́сную ше́ствовав стезю́,/ и де́монов кова́рствия,/ и ше́ствия безчи́нная утесни́л еси́.</p>
<p>Тече́нии твои́х слез напая́емь, я́ко дре́во, Венеди́кте, плодоно́сно,/ благопло́дие Боже́ственно прине́сл еси́ доброде́телей/ и чуде́с Боже́ственною благода́тию.</p>
<p>
<red>Богоро́дичен: </red>Еди́н Благи́й Твою́, воплоща́емь, про́йде, Пренепоро́чная, утро́бу/ и Челове́к ви́ден бы́сть соверше́н,/ Его́же моли́ спасти́ пою́щия Тя.
</p>
<p>
<red>Ин конда́к, глас 4:</red>
</p>
<p>Возгоре́вся раче́нием Го́рним и Святы́м Ду́хом,/ вся просвети́л еси́, о́тче преподо́бне Венеди́кте свяще́нне,/ непреста́нно моли́ Христа́ Бо́га, преблаже́нне, о всех нас.</p>
<p>
<red>Седа́лен, глас 1.</red>
</p>
<p>
<red>Подо́бен:</red> Ка́мени запеча́тану:
</p>
<p>Мона́шествовав богоуго́дно, доброде́тельно пожи́л еси́/ и благода́ть исцеле́ний прия́л еси́, Венеди́кте, чудеса́ соверши́в стра́шна,/ оби́тель же совоку́пль свяще́нну, приве́л еси́ Го́споду спаса́емых мно́жества, пребога́те./ Сла́ва Бо́гу, просвети́вшему тя,/ Сла́ва венча́вшему тя,/ Сла́ва святу́ю твою́ па́мять просла́вльшему.</p>
<p>
<red>Сла́ва, и ны́не,</red>
<red>Богоро́дичен</red>:
</p>
<p>Ру́це Твои́ Боже́ственныя,/ и́миже Созда́теля понесла́ еси́, Де́во Пресвята́я, вопло́щшагося благосты́нею,/ просте́рши, умоли́ Его́ изба́вите нас от искуше́ний, и страсте́й, и бед,/ хва́лящих Тя любо́вию и вопию́щих:/ Сла́ва Все́льшемуся в Тя,/ Сла́ва Проше́дшему из Тебе́,/ Сла́ва Изба́вльшему нас рождество́м Твои́м.</p>
<p>
<red>Крестобогоро́дичен:</red>
</p>
<p>На Кресте́ Тебе́ распе́ншуся от беззако́нных и от во́ин, Спа́се,/ копие́м ре́бром Твои́м прободе́нным, Пречи́стая рыда́ше го́рько/ и, мно́гому Твоему́ и стра́шному терпе́нию ужаса́ющися, вопия́ше:/ Сла́ва к челове́ком Твое́й любви́,/ Сла́ва Твое́й бла́гости,/ Сла́ва сме́ртию Твое́ю челове́ки обезсме́ртившему.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Пою́ Тя, слу́хом бо, Го́споди, услы́шах и ужасо́хся:/ до мене́ бо и́деши, мене́ ища́, заблу́ждшаго./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Распе́н себе́ сама́го страсте́м и ми́ру, Богому́дре о́тче,/ на Кресте́ просте́ршему во́лею дла́ни Христу́ угоди́л еси́, Венеди́кте./ Его́же моли́ спасти́ ду́ши на́ша.</p>
<p>По́двиги воздержа́ния, преподо́бне, плотски́я умертви́л еси́ у́ды,/ ме́ртвыя же моли́твою возста́вил еси́,/ и разсла́бленным благотече́ние, ве́рно чудим, дарова́л еси́,/ и всяк неду́г, о́тче, исцели́л еси́.</p>
<p>Сухи́я же и невла́жныя, преподо́бне,/ соде́лал еси́ ду́ши ро́дны живи́тельным сло́вом твои́м,/ плодо́в духо́вных и Боже́ственных, му́дре,/ богопрови́ден быв и мона́шествующих красота́, свяще́ннейший.</p>
<p>
<red>Богоро́дичен: </red>Я́ко до́ждь на руно́, Чи́стая,/ в честно́е чре́во Твое́ Сло́во сни́де, воплоща́емо,/ и уста́ви многобо́жия я́ве одожде́ния, Всенепоро́чная,/ и го́рькую зи́му разорило е́сть.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis>
</p>
<p>Су́щаго в ми́лости Бо́га моля́, о́тче преподо́бне,/ напо́лнил еси́, я́коже Илия́ чва́нец еле́я, сосу́д вели́к,/ от зря́щих ве́рно удивля́емь.</p>
<p>Я́ко чист душе́ю, ты, во изступле́нии быв,/ ви́дел еси́ всю зе́млю, я́ко под заре́ю сия́ющу еди́ною,/ Бо́гу тя почита́ющу, всеблаже́нне Венеди́кте.</p>
<p>Чудоде́йствуя о Христе́,/ воде́ истещи́ моли́твою, преподо́бне, мо́лиши Подвигополо́жника,/ я́же пребыва́ет, возпропове́дающи чудеса́, Венеди́кте.</p>
<p>
<red>Богоро́дичен: </red>Живы́й на Небесе́х, хотя́й всели́ся в ложесна́ Твоя́, Чи́стая,/ я́ко да нас до́мы Тро́ице сотвори́т,/ Тя, Богоро́дицу, пропове́дающих, Чи́стая.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Светозаре́ньми просвеща́емь Ду́ха,/ тьму́ лука́вых де́монов отгна́л еси́, чудотво́рче Венеди́кте,/ мона́шествующих свети́льниче светле́йший.</p>
<p>Я́ко пресла́вно, блаже́нне, житие́ твое́,/ я́ко пресве́тло честно́е жи́тельство твое́,/ и́мже ста́да привле́кл еси́ мона́шествующих к ра́зуму спаси́тельному.</p>
<p>Ца́рствия жи́тель быв Небе́снаго, Богому́дре Венеди́кте,/ сего́ улучи́ти моли́ ве́рно тя при́сно блажа́щим.</p>
<p>
<red>Богоро́дичен: </red>Из утро́бы Твоея́ святы́я/ возсия́ Пра́вды невече́рнее Со́лнце/ и ве́рныя просвети́, Богоро́дице Де́во Всепе́тая.
</p>
<p>
<red>Конда́к, глас 6:</red>
</p>
<p>Благода́тию Бо́жиею обогати́лся еси́,/ де́лы же извести́л еси́ зва́ние,/ и яви́лся еси́, Венеди́кте, уго́дниче Христа́ Бо́га,/ в моли́твах и посте́х дарова́ний Бо́жия Ду́ха испо́лнен,/ и был еси́ неду́жным исцели́тель,/ и прогони́тель враго́м,/ и засту́пник ско́рый душа́м на́шим.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Вети́и яви́шася о́троцы/ любому́дрейшии дре́вле,/ от богоприя́тныя бо души́, богосло́вяще устна́ми, поя́ху:/ Пребоже́ственный отце́в и наш Бо́же, благослове́н еси́.</emphasis>
</p>
<p>Ме́ртвость живоно́сну стяжа́л еси́ сласте́й отложе́нием./ Те́мже ме́ртвыя возставля́ти сподо́бился еси́, блаже́нне Венеди́кте, вопия́:/ Пребоже́ственный отце́в и наш Бо́же, благослове́н еси́.</p>
<p>Удивля́емь от мно́жества ве́рных,/ я́ко Илия́ вели́кий, соде́лал еси́ преподо́бными твои́ми труды́ огра́ду, водрузи́в, мона́хом,/ я́же при́сно пребыва́ет, остеняема моли́твами твои́ми, блаже́нне.</p>
<p>Непщева́вше умори́ти без ума́ чарова́ньми, о́тче, лука́вными/ тя, блюдо́маго Боже́ственною Вседе́теля дла́нию,/ несмы́сленнии постыде́шася, обличе́ни бы́вше/ су́щим в тебе́, Венеди́кте, проразуме́нием.</p>
<p>
<red>Богоро́дичен: </red>Исцели́ души́ моея́ стра́сти/ безстра́стия исто́чника заче́ншая несказа́нно, Де́во,/ и умиле́ния ту́чу пода́ждь ми,/ хода́тайствующую ми утеше́ние та́мо, Свята́я Богоро́дице.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Над страстьми́ тлетво́рными ца́рствовал о Христе́, Богому́дре о́тче,/ в Небе́снем Ца́рствии сподо́бился еси́ жи́ти со все́ми, до́бре пожи́вшими/ и Всеви́дца Бо́га возлюбившими.</p>
<p>Твоя́ святы́я моли́твы прие́мля, Бог/ су́щим во оскуде́нии тобо́ю подава́ше я́же к Житию́ Вины́,/ вельми́ на земли́ прославля́я тя чудоде́йствы, Венеди́кте треблаже́нне.</p>
<p>Украси́вся добро́тами Боже́ственных доброде́телей,/ к кра́сным черто́гам преста́вился еси́, о́тче, пребыва́ти с Бо́гом/ и сего́ Боже́ственныя красоты́ в безконе́чныя ве́ки наслажда́тися.</p>
<p>
<red>Богоро́дичен: </red>Се роди́ся из Тебе́, я́коже вопие́т Иса́ия, Чи́стая, Отроча́, Сын Вы́шняго/ и Твой зрим е́сть Сын, Де́во,/ сы́ны сотворя́я Небе́снаго Отца́, Тя почита́ющия.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
</p>
<p>Яви́лся еси́, я́ко со́лнце вели́кое,/ озаря́я зда́ние зна́меньми, Богоно́се, стра́шными и доброде́телей сия́нии,/ сего́ ра́ди, соверша́юще па́мять твою́, пои́стинне светоза́рную,/ просвеща́емся, о́тче, серде́чными чу́вствы.</p>
<p>Тя мона́шествующих ста́да, тобо́ю собранна, де́нь восхваля́ют и но́щь,/ посреди́ те́ло твое́ иму́ще, источа́ющее бога́тно чуде́с ре́ки, о́тче му́дре,/ и просветя́ще сих непреста́нно стопы́.</p>
<p>Па́че со́лнечных луч облиста́л еси́, о́тче, испо́лнив Бо́жия за́поведи,/ и к Све́ту невече́рнему преста́вился еси́,/ моля́ пода́тися оставле́нию грехо́в ве́рно тя чту́щим,/ приснопа́мятне Венеди́кте.</p>
<p>
<red>Богоро́дичен: </red>Светороди́тельнице Де́во, души́ моея́ стра́сти отжени́/ и да́ждь чи́сто зре́ти, Влады́чице,/ спаси́тельную добро́ту возсия́вшаго неизрече́нно из Твое́й пречи́стыя утро́бы/ во свет язы́ков, Всепе́тая.
</p>
</section>
