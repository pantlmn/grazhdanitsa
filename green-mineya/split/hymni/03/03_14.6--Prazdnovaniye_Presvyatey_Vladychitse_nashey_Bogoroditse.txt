<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице в че́сть ико́ны Ея́ Себежския, нарица́емыя «Умиле́ние»</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>  Го́споди, воззва́х:
<red>стихи́ры на 8, глас 1.</red>
</p>
<p>
<red>Подо́бен:</red> Прехва́льнии му́ченицы:
</p>
<p>Пала́то одушевле́нная Христо́ва,/ уми́льно вопие́м Ти, Влады́чице:/ честну́ю ико́ну о́браза Твоего́,/ в це́ркви Бо́жией предстоя́щу,/ да́руй, ве́рным держа́ву и сте́ну необори́мую,/ от нея́же зна́мение ужа́сно ви́девше:/ сле́зы из обою́ о́ку точа́щи./ Сего́ ра́ди мо́лим Тя:/ град Твой, Богома́ти, спаси́,/ воспева́ющий держа́ву Твою́.</p>
<p>Храм Преображе́ния Спа́сова,/ Твою́, Влады́чице, чудотво́рную ико́ну име́я в себе́,/ всегда́ освяща́ет вся,/ ве́рою притека́ющия и Тя по до́лгу ублажа́ющия,/ всем вы́ну Ты еси́ упова́ние/ и душа́м на́шим тве́рдый покро́в и держа́ва.</p>
<p>Мног наро́д гра́да Опо́чки,/ почита́ющий Тя и по до́лгу сла́вящий,/ огражда́еши, Всепе́тая,/ от безбо́жных, Чи́стая, иноплеме́нник,/ от гла́да же, и тру́са, и напра́сныя сме́рти,/ и междоусо́бныя бра́ни, всегда́,/ Де́во Неискусобра́чная,/ сего́ ра́ди сла́вим Тя, Пречи́стая Богоневе́сто,/ челове́ком Помо́щнице.</p>
<p>О́браз зра́ка Твоего́, Пречи́стая Влады́чице,/ благода́ть дарова́ и бога́тство неотъе́млемо,/ покро́в же, и сла́ву, и необори́мую сте́ну,/ исцеле́нием сокро́вище бы́сть,/ чудесе́м исто́чник при́сно теку́щ/ и приста́нище спаси́тельное обурева́емым всегда́,/ сего́ ра́ди пое́м Тя, Препе́тая.</p>
<p>Почерпи́те, челове́цы, спасе́нное душа́м здра́вие/ от о́браза Присноде́вы,/ честны́м источа́юща чуде́с струи́,/ омыва́юща серде́ц омраче́ние и страсте́й скверне́ние/ и ду́ши освяща́юща/ Боже́ственною благода́тию.</p>
<p>Добро́ту Тя Иа́ковлю и ле́ствицу Небе́сную ве́мы,/ по Ней же сни́де Госпо́дь на зе́млю/ и тогда́ прообрази́ Твою́ че́сть и сла́ву,/ Ты бо, Влады́чице, породи́ Бо́га всех,/ Тя блажа́т Небе́снии А́нгели и земни́и челове́цы,/ я́ко за ве́сь мир мо́лишися/ и покрыва́еши ми́лостию/ и́же Твой честны́й соверша́ющих зна́мения пра́здник.</p>
<p>Злата́я кади́льнице,/ ру́чко и же́зле,/ свети́льниче светоза́рный,/ сви́тче Боже́ственный,/ в не́мже пе́рстом Бо́жиим написа́ся Сло́во,/ спаси́ Тебе́ велича́ющих.</p>
<p>
<red>Сла́ва, и ны́не,</red>
<red>глас 8</red>:
</p>
<p>Ужасо́шася вся разу́мная чинонача́лия,/ духо́вно совокупи́вше лик,/ и недоумева́хуся с на́ми ду́си пра́ведных/ бы́вшу виде́нию преужа́сному и зна́мению преди́вну,/ от о́браза Цари́цы всех,/ ви́дяще Ю, из о́чию сле́зы испуща́ющу,/ Свои́ пречестны́я дла́ни просте́ршу к Ро́ждшемуся из Нея́,/ вообрази́вшу
<a type="note" xlink:href="#note35">35</a> гнев, подвиза́ющийся на ны,/ и прося́щу ми́ру смире́ние,/ и святи́телем кре́пости и утвержде́ния,/ и Бо́жиим це́рквам благостоя́ние,/ и спасе́ние душа́м на́шим.
</p>
<p>
<red>Вход. Проки́мен дне и чте́ния 3
<emphasis>(зри выше)</emphasis>
</red>
</p>
<p>
<red>На лити́и стихи́ры, глас 4.</red>
</p>
<p>
<red>Подо́бен:</red> Я́ко до́бля:
</p>
<p>Я́ко светоно́сная пала́та и одр всезлаты́й,/ Ты еси́, Богоро́дице Влады́чице,/ Ты бо Сло́во Бо́жие во Свои́х ложесна́х вмести́ла еси́,/ и, ро́ждши нам Со́лнце Незаходи́мое, Свет Невече́рний,/ на́ша пре́жде неразуме́нием омраче́нная се́рдца/ благоразу́мием освети́ла еси́,/ и ле́сти тьму́ разори́ла еси́.</p>
<p>Твои́м рождество́м а́дова кре́пость разори́ся/ и все челове́чество спасе́но бы́сть,/ ны́не же Твои́ми моли́твами враго́в на́ших шата́ния низложи́,/ и кре́пость их сокруши́,/ и лю́дем Твои́м побе́ды на враги́ да́руй,/ да посра́мятся вси, явля́ющии рабо́м Твои́м зла́я.</p>
<p>Богоро́дице Влады́чице,/ Держа́вная Помо́щнице,/ укрепи́ сла́вящия Тя на враги́,/ да я́коже дре́вле спасла́ еси́ Ца́рский град
<a type="note" xlink:href="#note36">36</a> от нахожде́ния пога́ных,/ та́ко и ны́не спаси́ страну́ Росси́йскую от нахожде́ния вра́жия,/ от междоусо́бныя ра́ти,/ от гла́да же и тру́са,/ Де́во Неискусобра́чная,/ сего́ ра́ди Тя сла́вит страна́ Росси́йская,/ челове́ком Помо́щницу.
</p>
<p>Ны́не страна́ Росси́йская/ о Тебе́ хва́лится и весели́тся,/ име́ющи Тя Засту́пницу непосты́дную/ и сте́ну неруши́му,/ гра́ду на́шему непоколеби́мое основа́ние,/ стра́жа неусы́пна земли́ Росси́йския,/ не преста́й ны́не Твои́ми, Госпоже́, моли́твами/ избавля́ти Твой град и лю́ди от всех бед.</p>
<p>Тебе́ припа́дают, Госпоже́,/ святи́телей сосло́вие и свяще́нников собо́ри,/ мона́хов совокупле́ние и ве́сь наро́д,/ уми́льно моля́щеся, Тебе́ ны́не кла́няются/ и, любе́зно целу́юще Твой о́браз, глаго́лют:/ чту́щий Тя град/ всегда́ спаса́й от всех бед.</p>
<p>
<red>Сла́ва, и ны́не,</red>
<red>глас 8:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>На стихо́вне стихи́ры,</red>
<red>глас 2.</red>
</p>
<p>
<red>Подо́бен:</red> Егда́ от Дре́ва:
</p>
<p>Всем предста́тельствуеши, Блага́я,/ прибега́ющим с ве́рою в держа́вный Твой покро́в,/ ино́го бо не и́мамы, гре́шнии, к Бо́гу/ в беда́х и ско́рбех при́сно избавле́ния,/ обремене́ни грехи́ мно́гими,/ Ма́ти Бо́га Вы́шняго,/ тем же Ти припа́даем:/ изба́ви от вся́каго обстоя́ния рабы́ Твоя́.</p>
<p>
<red>Стих:</red> Воскресни́, Го́споди, в поко́й Твой,/ Ты и Киво́т святы́ни Твоея́.
</p>
<p>Всех скорбя́щих Ра́досте,/ и оби́димых Засту́пнице,/ и а́лчущих Пита́тельнице,/ стра́нных утеше́ние,/ обурева́емых приста́нище,/ больны́х посеще́ние,/ немощны́х покро́в и Засту́пнице,/ же́зле ста́рости,/ Ма́ти Бо́га Вы́шняго Ты еси́, Пречи́стая,/ потщи́ся, мо́лимся, спасти́ся рабо́м Твои́м.</p>
<p>
<red>Стих:</red> Лицу́ Твоему́ помо́лятся/ бога́тии лю́дстии.
</p>
<p>Ра́дуйся, Пречи́стая Де́во;/ ра́дуйся, честны́й ски́птре Царя́ Христа́;/ ра́дуйся, прозя́бшая Грозд та́йный;/ ра́дуйся, две́ре Небе́сная и неопали́мая купино́;/ ра́дуйся, всеми́рный све́те;/ ра́дуйся, всех ра́досте;/ ра́дуйся, ве́рных спасе́ние;/ ра́дуйся, Засту́пнице всех христиа́н и прибе́жище, Влады́чице.</p>
<p>
<red>Сла́ва, и ны́не,</red>
<red>глас 8</red>: Ра́дуйся, вселе́нныя похвало́;/ ра́дуйся, хра́ме Госпо́день;/ ра́дуйся, горо́ приосене́нная;/ ра́дуйся, всех прибе́жище;/ ра́дуйся, све́щниче златы́й;/ ра́дуйся, сла́во правосла́вных честна́я;/ ра́дуйся, Мари́е, Ма́ти Христа́ Бо́га;/ ра́дуйся, раю́;/ ра́дуйся, Боже́ственная трапе́зо;/ ра́дуйся, се́не;/ ра́дуйся, ру́чко всезлата́я;/ ра́дуйся, всех упова́ние.
</p>
<p>
<red>Тропа́рь, глас 8:</red>
</p>
<p>Взы́дем, правосла́вныи наро́ди гра́да Опо́чки,/ на ту́чную го́ру, я́ко на Фаво́рскую,/ в дом Спаси́теля своего́, в че́сть боголе́пнаго Преображе́ния Его́,/ оби́лующу чуде́с и стокра́тный клас израсти́вшую,/ и у́зрим сла́ву чудесе́ от чудотво́рнаго о́браза/ Пресвяты́я Богома́тере Умиле́ния Се́бежския:/ я́ко мо́ре пролия́ся и Евфра́т, теки́й из рая́,/ та́ко сле́зы Ея́ бы́ша, из обою́ о́ку пролиты́я,/ о наше́дшем гне́ве Созда́теля Своего́ за на́ше согреше́ние,/ припаде́м, каменносерде́чнии, и возрыда́ем, прося́ще:/ о Влады́чице, умоли́ Сы́на Своего́ и Го́спода на́шего/ си́ми пресвяты́ми Свои́ми слеза́ми,/ да изба́вит нас от вся́каго зла́то обстоя́ния,/ и о́гненнаго запале́ния, и междоусо́бней бра́ни,/ от мо́ра и гла́да,/ и наше́ствия иноплеме́нных в гряду́щия времена́,/ и, ра́дующеся, со Гаврии́лом благове́стником возопие́м Ти:/ ра́дуйся, Обра́дованная, Госпо́дь с Тобо́ю.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 4:</red>
</p>
<p>О́чи мы́сленнии очи́стивше,/ прии́дем, торжеству́ем, све́тло чту́ще Богоотрокови́цу,/ добро́ту Иа́ковлю и Неве́сту всех Царя́, Бо́га на́шего,/ Сия́ бо показа́ся Не́ба кра́сная пала́та и Це́рковь одушевле́нна,/ и Ея́ си́лою сопроти́вных побежда́ем.</p>
<p>
<red>Сла́ва,</red>
<red>и ны́не, то́йже. </red>
</p>
<p>
<red>По 2-м стихосло́вии седа́лен, глас 4:</red>
</p>
<p>Не умолчи́м никогда́, Богоро́дице,/ си́лы Твоя́ глаго́лати, недосто́йнии,/ а́ще бо Ты не бы предстоила, моля́щи,/ кто бы нас изба́вил от толи́ких бед,/ кто же бы сохрани́л до ны́не свобо́дны?/ Не отсту́пим, Влады́чице, от <red>Тебе</red>́,/ Твой бо рабы́ спаса́еши при́сно от вся́ких лю́тых.</p>
<p>
<red>Сла́ва, и ны́не, то́йже.</red>
</p>
<p>
<red>Велича́ние о́бщее Богоро́дице или́ сие́:</red>
</p>
<p>Велича́ем Тя,/ Пресвята́я Де́во,/ Богоизбра́нная Отрокови́це,/ и чтим о́браз Твой честны́й,/ и́мже показа́ла еси́ нам пречу́дное зна́мение.</p>
<p>
<red>По полиеле́и седа́лен, глас 8:</red>
</p>
<p>И́же — Небе́с превы́сшую су́щи,/ и Херуви́м вои́стинну сла́внейшую,/ и всея́ тва́ри честне́йшую,—/ Де́во Пречи́стая, дне́сь благода́рственно, раби́ Твои́, прино́сим пе́снь о́бразу честна́го Твоего́ подо́бия,/ Ты бо стра́нно и преди́вно зна́мение показа́ла еси́ от пречи́стаго Твоего́ о́браза,/ те́мже согла́сно вопие́м Ти:/ Влады́чице Богоро́дице, моли́ Христа́ Бо́га/ согреше́нием оставле́ние дарова́ти,/ Тебе́ бо и́мамы, раби́ Твои́, Засту́пницу усе́рдную.</p>
<p>
<red>Сла́ва, и ны́не, то́йже.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Помяну́ и́мя Твое́/ во вся́ком ро́де и ро́де.
<red>Стих:</red> Слы́ши, Дщи, и ви́ждь, и приклони́ у́хо Твое́. Вся́кое дыха́ние:
<red>Ева́нгелие от Луки́, зача́ло 4.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Да́руй нам по́мощь, Богоро́дице,/ да́ждь нам по́мощь от печа́ли, на Тя наде́ющимся,/ ве́рным прибе́жище,/ избавля́й от бед рабы́ Свои́, Деви́це,/ к Тебе́ бо по Бо́зе упова́ние вси возлага́ем.</p>
<p>
<red>Кано́н, глас 6.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Волно́ю морско́ю/ Скры́вшаго дре́вле гони́теля мучи́теля —/ под земле́ю скры́вша спасе́нных о́троцы,/ но мы, я́ко отрокови́цы,/ Го́сподеви пои́м,/ сла́вно бо просла́вися.</emphasis>
</p>
<p>Прииди́те, ве́рных благочести́вая мно́жества,/ духо́вно лик совоку́пльше,/ Пречи́стую Ма́терь Сло́ва Боже́ственными пе́сньми воспои́м,/ зря́ще Те́плую Засту́пницу,/ от Пречи́стаго о́браза Ея́ преужа́сное зна́мение показу́ющую.</p>
<p>Я́коже ле́ствицу высо́кую, зрим Тя, Де́во Всенепоро́чная,/ е́юже к Небе́сней высоте́ восхо́дим,/ и, Тя Предста́тельницу и утвержде́ние непобеди́мое стяжа́вше, Пречи́стая,/ наве́т и сете́й вра́жиих избавля́емся,/ да яви́мся и спасе́мся, ве́рою к Тебе́ притека́ющии.</p>
<p>В рождестве́ Сы́на Твоего́ тли не прие́мши,/ от тле́ния всех нас изба́ви и печа́ли,/ просвеща́ющи ма́терним Свои́м дерзнове́нием, Богора́дованная.</p>
<p>Наде́жду иму́ще Тя, Богороди́тельнице, и несумне́нну ве́ру,/ гра́да сего́ наро́ди Тебе́, я́ко забра́ло, гра́ду поло́жше,/ Де́во Неискусобра́чная.</p>
<p>
<red>Катава́сия:</red> Отве́рзу уста́ моя́:
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Тобо́ю, Христе́, Небеса́ утвержда́ема вся,/ Сло́во Бо́жие и Си́ла,/ испове́дуют сла́ву неизрече́нну/ и вседе́тельныя руки́ Твое́й сотворе́ние,/ не́сть бо пресвя́т, ра́зве Тебе́, Го́споди.</emphasis>
</p>
<p>Умилосе́рдися на ста́до Свое́, Пречи́стая,/ и смире́ние гра́ду Твоему́ да́руй,/ сопроти́вных че́люсти сокруши́/ и тех до конца́ не́мощны покажи́.</p>
<p>О́бщаго Па́стыря и Влады́ку поро́ждши Христа́, Де́во Неискусобра́чная,/ Тому́ помоли́ся, настоя́щаго гне́ва изба́витися нам,/ и́стиннаго обстоя́ния, Влады́чице.</p>
<p>Ми́лостива еси́, Влады́чице, Ми́лостиваго ро́ждши Спа́са,/ ви́ждь озлобле́ние и воздыха́ние люде́й Свои́х,/ ускори́, Пречи́стая, уще́дрити ны.</p>
<p>Пою́т Тя, Богоро́дице, А́нгельстии чи́ни/ и пра́зднуют патриа́рхи со святи́тели,/ с ни́ми же тогда́ и Боголюби́вии наро́ди теку́ще во святу́ю Твою́ Це́рковь,/ ви́деша Тя, Цари́це, за ны, гре́шныя, моля́щуюся к Сы́ну Своему́,/ поми́ловати град Твой и лю́ди, в нем живу́щия/ от Твоего́ о́браза преди́вным зна́мением.</p>
<p>
<red>Седа́лен, глас 8:</red>
</p>
<p>Ю́же дре́вле лик проро́ческий пропове́да —/ две́рь Небе́сную и неопали́мую купину́,/ све́щник многосве́тлый, злату́ю кади́льницу,/ ру́чку и жезл,/ пресла́вно дне́сь и ди́вно зна́мение показа́,/ те́мже благода́рственное пе́ние возсыла́ем Ти, раби́ Твои́, Богоро́дице,/ моли́ Христа́ Бо́га на́шим согреше́нием оставле́ние дарова́ти,/ Тебе́ бо наде́жду и́мамы, раби́ Твои́.</p>
<p>
<red>Сла́ва, и ны́не, то́йже.</red>
</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Удиви́ся Твой ра́зум от <red>Мене</red>́,/ услы́шавшу пресла́вная веле́ния смотре́ния Твоего́,/ укрепи́ся же возлюбле́нием Твоего́ схожде́ния,/ Ты бо мое́й нищеты́ не отве́рглся еси́.</emphasis>
</p>
<p>Почита́ющия Тя гра́ждане, Пречи́стая, и по до́лгу сла́вящия/ огражда́й от безбо́жных, Чи́стая, иноплеме́нник,/ Ты бо тем еси́, Пречи́стая, бога́тство неотъе́млемо, покро́в же и держа́ва.</p>
<p>Не мо́жет язы́к и сло́во челове́ческое похвали́ти Тя досто́йно,/ от <red>Тебе</red>́ бо без се́мене Жизнода́вец Бог воплоти́тися, Пречи́стая, благоизво́ли.</p>
<p>При́зри, Пречи́стая, спасти́ся рабо́м Твои́м, пою́щим Тя,/ и изба́ви от сопроти́вных и наше́дшаго гне́ва, Богороди́тельнице.</p>
<p>Бога́тный дар и неотъе́млемо сокро́вище дарова́ла еси́ гра́ду Твоему́,/ о́браз Твой, Пречи́стая и Ма́ти Сло́ва,/ и сего́ по́мощию проти́вных низлага́ем.</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Сою́зом любве́/ связу́еми, апо́столи,/ влады́чествующему все́ми себе́ Христу́ возло́жше,/ красны́ но́ги очища́ху,/ благовеству́юще всем мир.</emphasis>
</p>
<p>Те́плая Засту́пнице к Тебе́ притека́ющим и ненаде́ющимся наде́ждо,/ ви́ждь озлобле́ние люде́й Твои́х/ и пода́ждь Свою́ по́мощь, Пречи́стая.</p>
<p>И́же О́гнь ро́ждши Боже́ственный, Де́во,/ проти́вных, Пречи́стая, моли́твою Твое́ю — огне́м — попали́,/ я́ко су́щи Зижди́теля умоля́ющи, Всепе́тая.</p>
<p>Вели́кий преднапису́ет во проро́цех Моисе́й/ Тя ковче́г, и трапе́зу, и све́щник, и ру́чку,/ обра́зне явля́я воплоще́ние е́же от <red>Тебе</red>́ Вы́шняго, Ма́ти Де́во.</p>
<p>Ты бога́тство неистощи́мое/ исцеле́нием исто́чник еси́ ве́рою притека́ющим к хра́му Твоему́,/ иде́же пребыва́ет о́браз Твой, Влады́чице.</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Ят бы́сть,/ но не удержа́н в пе́рсех ки́товых Ио́на:/ Твой бо о́браз нося́,/ Страда́вшаго и погребе́нию да́вшагося,/ я́ко от черто́га, от зве́ря изы́де ./ Приглаша́ше же кустоди́и:/ храня́щии су́етная и ло́жная,/ ми́лость сию́ оста́вили есте́.</emphasis>
</p>
<p>Изба́ви язы́ческаго наше́ствия град Твой, Препе́тая,/ и не преда́ждь до конца́ поги́бнути насле́дию Твоему́, Пречи́стая,/ но си́лою Ро́ждшагося из Тебе́, Влады́чице,/ проти́вных низложи́.</p>
<p>Мно́го согреши́вших к Тебе́, Го́споди, не пре́зри,/ но приими́ мольбу́ Ма́тере Твое́й о нас, Ще́дре,/ да не хва́лятся сопроти́внии, — где е́сть Бог их? — глаго́люще,/ но да разуме́ют вси, я́ко Ты, Изба́вителю, с на́ми еси́.</p>
<p>Честну́ю ико́ну Твою́ ра́достно се́рдцем и душе́ю облобыза́ем,/ веселя́щеся и те́плою ве́рою прикаса́ющеся,/ исцеле́ние почерпа́ем неоску́дно.</p>
<p>
<red>Конда́к, глас 4:</red>
</p>
<p>Притеце́м, лю́дие, бога́тии и убо́зии,/ сири́и и вдови́цы, ста́рии и ю́нии,/ в ти́хое приста́нище,/ под покро́в цельбоно́снаго исто́чника Богома́тере./ Сле́зы бо, я́ко ре́ки, источа́ет/ из обою́ о́ку чудотво́рнаго о́браза Се́бежския/ о находя́щем гне́ве за на́ша зла́я согреше́ния/ и укрепля́ет град, его́же возлюби́ла еси́, на сопроти́вныя,/ утвержда́ет ве́ру правосла́вных христиа́н/ и избавля́ет от вся́каго зла/ моли́твами Свои́ми.</p>
<p>
<red>И́кос:</red>
</p>
<p>Разреши́ тьму́ мои́х согреше́ний,/ ю́же во уме́ мое́м лежа́щую,/ и Твои́м мя све́том просвети́, Де́во,/ я́ко да возмогу́ Тебе́ похвалу́ принести́,/ Ю́же Оте́ц восхвали́ и Дух Святы́й осени́,/ Сын же и Сло́во Бо́жие в Ню́же всели́ся нетле́нно,/ от Пречи́стую Твое́ю боку́ произы́де и с челове́ки поживе́,/ те́мже мы, гре́шнии и недосто́йнии раби́ Твои́,/ дне́сь соверша́юще свяще́нное торжество́ —/ зна́мение, бы́вшее от честны́я ико́ны Твоея́,/ в не́мже преди́вное чу́до показа́ла еси́,/ и, Твоему́ чудеси́ уди́вльшеся и Твои́х бога́тых даро́в испо́лньшеся,/ вме́сто благово́нных арома́т, ели́ко возмо́жно нам, земны́м,/ похва́льная пе́ния прино́сим Ти, глаго́люще:/ ра́дуйся, ра́досте А́нгелом и челове́ком;/ ра́дуйся, покро́ве, и утвержде́ние, и наде́ждо гра́ду Твоему́;/ ра́дуйся, проти́вных си́лою Твое́ю низлага́ющая;/ ра́дуйся, Разу́мнаго Со́лнца Ма́ти, ве́рных просвеща́ющая, неве́рных же помрача́ющая./ Ра́дуйся, христиа́ном похвало́.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Неизрече́нное чу́до:/ в пещи́ Изба́вивый преподо́бныя о́троки из пла́мене/ во Гро́бе мертв, бездыха́нен полага́ется,/ во спасе́ние нас, пою́щих:/ Изба́вителю Бо́же,/ благослове́н еси́.</emphasis>
</p>
<p>Вои́стинну сокро́вище че́стно гра́ду Твоему́, ико́на Твоя́, дарова́ся, Пречи́стая,/ ю́же са́ми зря́ще, о чудеси́ удивля́емся, Сы́ну Твоему́ вопию́ще:/ благослове́н Бог оте́ц на́ших.</p>
<p>Во храм Боголе́пнаго Преображе́ния, Влады́чице, притека́юще, лю́дие,/ ру́це простира́юще, на моли́тву дви́жем Тя:/ ви́ждь озлобле́ние на́ше и пода́ждь Твою́ по́мощь, Богоро́дице.</p>
<p>Светоно́сная благода́ть, исцеле́ние гра́ду Твоему́ даде́ся, о́браз Твой, Пречи́стая,/ его́же любе́зно облобыза́юще, веселя́щеся, вопие́м:/ благослове́н Бог оте́ц на́ших.</p>
<p>Свеща́ Боже́ственнаго сия́ния и Незаходи́маго Све́та яви́ся,/ све́щник, светосия́ющ и мир ве́сь озаря́ющ заре́ю чи́стаго де́вства,/ Тя пою́щия спаса́еши, Благослове́нная,/ Я́же Бо́га пло́тию ро́ждшая.</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Ужасни́ся, боя́йся, Не́бо,/ и да подви́жатся основа́ния земли́:/ се бо в мертвеце́х вменя́ется в Вы́шних Живы́й/ и во Гроб мал странноприе́млется./ Его́же, о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Собезнача́льное Сло́во Отцу́ Де́ва породи́ Пречи́стая нетле́нно,/ Того́ моли́, Богороди́тельнице,/ от сопроти́вных напа́стей спасти́ся гра́ду Твоему́ и в нем лю́дем, пою́щим:/ Го́спода воспева́йте, дела́,/ и превозноси́те Его́ во ве́ки.</p>
<p>Еди́на су́щи Блага́я,/ Преблага́го Сло́ва умоли́ приле́жно/ настоя́щаго гне́ва гра́ду Твоему́ изба́витися,/ да несумне́нною ве́рою Сы́ну Твоему́ зове́м, пою́ще:/ де́ти, благослови́те, свяще́нницы, воспо́йте,/ лю́дие, превозноси́те Его́ во ве́ки.</p>
<p>Сопроти́вных разжже́ния и пламеннови́дныя стре́лы, испуща́емии на нас, угаси́, Влады́чице,/ я́ко да Тя пое́м и превозно́сим, Чи́стая, во ве́ки.</p>
<p>Я́ко нетле́нное зерца́ло, име́я во гра́де Твою́ чудотво́рную ико́ну, Пречи́стая,/ сопротивля́ющихся низлага́ем и Сы́ну Твоему́ вопие́м:/ благослови́те, вся дела́ Госпо́дня, Го́спода/ по́йте и превозноси́те Его́ во ве́ки.</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Стра́нствия Влады́чная/ и Безсме́ртныя Трапе́зы/ на Го́рнем ме́сте высо́кими умы́,/ ве́рнии, прииди́те, наслади́мся,/ возше́дша Сло́ва,/ от Сло́ва научи́вшеся, Его́же велича́ем.</emphasis>
</p>
<p>О́ком милосе́рдным свы́ше при́зри на град и в нем лю́ди Твоя́, Пречи́стая,/ ины́я бо по́мощи не и́мамы, то́кмо Тя, Всенепоро́чную,/ те́мже вси я́ко Ма́терь Бо́жию велича́ем.</p>
<p>Раби́ Твои́, вопие́м Ти, Пречи́стая Ма́ти Бо́жия:/ обы́чныя ми́лости Твоя́ на град и лю́ди ми́лостивно покажи́/ и сопроти́вных обстоя́ний нас изми́,/ да Тя непреста́нно велича́ем.</p>
<p>Мы́сли очи́стивше и ум,/ празднолю́бнаго гра́да Опо́чки собо́ры/ со свяще́нным чино́м и всех ве́рных благочести́вое мно́жество,/ восхвали́те Ма́терь Сло́ва,/ я́ко от Той о́браза бы́сть преди́вное зна́мение,/ ему́же со стра́хом кла́няющеся, Тя велича́ем.</p>
<p>Я́коже Боже́ственною све́тлостию озаря́ему/ зрим дне́сь, Пречи́стая, ико́ну Твою́ честну́ю,/ е́йже кла́няющеся, Тя велича́ем.</p>
<p>
<red>Свети́лен:</red>
</p>
<p>Возжеле́в, Пречи́стая, Твое́я добро́ты, Иису́с в Тя всели́ся,/ и Засту́пницу Тя Твоему́ гра́ду Сло́во Бо́жие дарова́,/ его́же сохраня́й заступле́нием Твои́м при́сно,/ я́ко да Тя ублажа́ем, Пренепоро́чная Отрокови́це.</p>
<p>
<red>Стихи́ры на хвали́тех, глас 6. Самогла́сен:</red>
</p>
<p>Что Твою́, Богороди́тельнице,/ нареку́ це́рковь Боже́ственную,/ вертогра́д Еде́мский имену́емую/ и Но́ев, Чи́стая, ковче́г,/ реку́, освяща́ющую нас,/ ца́рское свяще́ние, всесвя́т язы́к,/ Христа́ Бо́га на́шего собо́р,/ Моисе́еву киво́ту уподобля́ю ю,/ в не́мже очисти́лище и жезл прозя́бший,/ в не́мже све́щник и ру́чка,/ кади́льница всезлата́я,/ к не́йже прибега́ем, вси ве́рнии,/ прося́ще ве́лия ми́лости.</p>
<p>Се храм пресве́тел и ме́сто свяще́ния,/ иде́же честна́я ико́на Твое́я Ма́тере, Сло́ве./ Приступи́те, челове́цы, исцеле́ние почерпи́те,/ я́ко спасе́ние Тоя́ ра́ди,/ дарова́ся ро́ду челове́ческому.</p>
<p>И́же ненаде́жным упова́ние изве́стно,/ согреша́ющим спасе́ние,/ Мари́е Всепе́тая, Пречи́стая Богороди́тельнице,/ приими́ моле́ние на́ше,/ испроси́ долго́в разреше́ние, и́же согреши́хом в житии́,/ и ма́терними Свои́ми моли́твами/ спаси́ от бед и бу́дущаго Суда́, Влады́чице,/ вели́кия ра́ди Твое́й ми́лости.</p>
<p>Ра́дуйся, Непосты́дная Предста́тельнице;/ ра́дуйся, Преблага́я Богоро́дице;/ ра́дуйся, очисти́лище ми́ру;/ ра́дуйся, скорбя́щим и ни́щим приста́нище и обурева́емым наде́ждо,/ И́же всем немощны́м в ну́ждах сохране́ние, Влады́чице,/ всех нас изба́ви скорбе́й, Всенепоро́чная,/ почита́ющих Твое́ зна́мение.</p>
<p>
<red>Сла́ва, и ны́не,</red>
<red>глас 5:</red>
</p>
<p>Востру́бим трубо́ю пе́сней,/ прекло́ньшибося свы́ше, всех Царя́ Ма́ти Де́ва/ благослове́нием венчава́ет воспева́ющих Ю,/ и цари́цы да воспле́щут в пе́снех Цари́ Ро́ждшую,/ И́же сме́ртию одержи́мыя пре́жде/ отреши́ти человеколю́бно благоизво́лившаго,/ па́стыри и учи́телие, до́браго.</p>
<p>Па́стыря Пречи́стую Ма́терь Сло́ва,/ в честне́м хра́ме соше́дшеся, восхва́лим,/ све́щник светоно́сный, о́блак, Небе́с ши́рший,/ одушевле́нный ковче́г,/ огнезра́чный Влады́чний престо́л,/ манноприимную злату́ю кади́льницу и ру́чку/ и затворе́нную Сло́ва две́рь,/ всем христиа́ном прибе́жище,/ пе́сньми Богогла́сными си́це рцем:/ Пала́то Сло́ва,/ сподо́би всех нас Небе́снаго Ца́рствия,/ ничто́же бо не́мощно хода́тайству Твоему́.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И СЛУ́ЖБА ПРЕСВЯТЕ́Й БОГОРО́ДИЦЕ</red>
</p>
</section>
