<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бных оте́ц на́ших, во оби́тели свята́го Са́ввы убие́нных</p>
</title>
<p>
<red>Стихи́ры, глас 4.</red>
</p>
<p>
<red>Подо́бен:</red> Я́ко до́бля:
</p>
<p>Жела́ний кра́йнейшему/ до конца́ прилежа́ще,/ жите́йский красоты́, преподо́бнии,/ я́ко уме́ты, вся вмени́сте/ и еди́на пребыва́ющая/ бде́нием и моли́твами,/ дожде́м же и ва́ром стяжа́сте,/ единожи́теле вку́пе бы́вше,/ согра́ждане А́нгелом яви́стеся благода́тию.</p>
<p>И дреко́лием бие́ми,/ и ка́мением намета́еми,/ и ору́жии разсека́еми,/ единомы́слия не разруши́сте, му́ченицы,/ любо́вию свя́заннии/ и жела́нием бра́тским,/ но, вку́пе умерщвля́еми/ и разсека́еми на у́ды, страстоте́рпцы,/ на, трапе́зе положи́стеся Боже́ственней,/ я́ко же́ртвы непоро́чныя.</p>
<p>И огне́м изнуря́еми,/ и удавле́нием стяга́еми,/ ду́ши преда́сте, я́ко непоро́чныя же́ртвы,/ му́ченицы сла́внии,/ в ру́це Всецаря́,/ и совокупи́стеся с ли́ки безпло́тных сил,/ ве́чнующую насле́довасте сла́ву./ Е́йже причасти́тися вас восхваля́ющим/ непреста́нно моли́теся.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Покая́ния изря́дное/ и спаси́тельное врачевство́,/ Я́же Бо́га ро́ждшая, Спа́са моего́,/ и слез то́ки,/ и часа́ по́мысл гро́знаго и стра́шнаго,/ и Суда́ неумы́тнаго/ Ты ми да́руй избежа́ти моли́твами Твои́ми,/ о Де́во! муче́ния тре́петнаго,/ и Боже́ственную получи́ти благода́ть.</p>
<p>
<red>Крестобогоро́дичен.</red>
<red>Подо́бен то́йже:</red>
</p>
<p>На Кресте́ Тя я́ко узре́/ пригвожде́на, Го́споди,/ А́гница и Ма́ти Твоя́ дивля́шеся/ и — что виде́ние сие́, — взыва́ше, —/ Сы́не вожделе́ние?/ Сия́ Тебе́ непокори́вый собо́р воздаде́ беззако́нный,/ и́же мно́гих Твои́х чуде́с наслади́выйся./ Но сла́ва неизглаго́ланному/ соше́ствию Твоему́, Влады́ко.</p>
<p>
<red>Кано́н, его́же краегране́сие:</red> Пе́сньми сла́влю му́ченики единонра́вныя.
<red>Творе́ние кир Стефа́на Савваи́та. Глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Пе́снь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ пе́снь побе́дную пою́ще и вопию́ще:/ пои́м Тебе́, Еди́ному Влады́це.</emphasis>
</p>
<p>Пе́сньми Боговенча́нное мно́жество свяще́нных му́ченик Твои́х жела́ющему похвали́ти, Христе́,/ с Небесе́ пода́ждь ми свет ра́зума сих мольба́ми,/ да воспою́ Боговеща́нную пе́снь.</p>
<p>Скве́рну отверго́сте пло́ти и ду́ха, пребога́тии,/ ми́ра смертоно́сных сласте́й избе́гше,/ равноа́нгельное же житие́ пожи́вше, в Вы́шнее преидо́сте жили́ще.</p>
<p>Зако́ном ду́ха я́ве у́ды упра́вивше ва́ша и чу́вства,/ хра́мы освяще́нны Бо́гу показа́стеся, му́ченицы Богоно́снии,/ в вас бо Христо́с водвори́ся.</p>
<p>Бога́тство, тли́мое на земли́, оста́вльше, святи́и,/ и кра́сная жития́, я́ко сон, презре́вше, Христу́ угоди́вше,/ недви́жимое ца́рство ны́не восприя́ете.</p>
<p>
<red>Богоро́дичен: </red>Ле́ствица яви́лася еси́ мы́сленная, ю́же Иа́ков ви́де избра́нный Бо́жий,/ из нея́же неизрече́нным сло́вом про́йде Безпло́тный,/ пло́ть непрело́жно быв па́че сло́ва из Тебе́, Богоро́дице.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Освяти́вше все ва́ше, му́ченицы, житие́,/ нескве́рно вои́стинну всеви́дящему Бо́гу принесо́сте всесожже́ния Боже́ственна са́ми себе́/ и соверше́нныя венцы́ прия́сте.</p>
<p>Са́ввы Богоно́снаго я́ко ученицы́ и́скренний,/ е́же кроме́ пли́щев возжела́вше отше́ствие,/ невозвра́тно стезе́ю приско́рбною ше́ствующе,/ к жи́зни достиго́сте безконе́чней.</p>
<p>Возде́лавше се́мя, е́же в вас, преподо́бнии, все́янное сло́во,/ и сле́зными то́ки оби́льно напои́вше,/ стори́чествующий клас Бо́гу принесо́сте, плодоноси́вше.</p>
<p>
<red>Богоро́дичен: </red>Всели́вся в Де́ву пло́тски, Го́споди,/ яви́лся еси́ челове́ком, я́коже подоба́ше зре́ти Тя,/ Ю́же и показа́л еси́ я́ко и́стинную Богоро́дицу/ и ве́рным по́мощь, еди́не Человеколю́бче.
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Повеле́нное та́йно:
</p>
<p>Воздержа́нием страсте́й огнепа́льныя умертви́вше зра́ки и двиза́ния, по́стницы Богоприя́тнии,/ после́дующе стопа́м вся созда́вшему еди́ному Бо́гу,/ я́коже прия́тна же́ртва, жива́ и освяще́нна,/ принесо́стеся заколе́нием рук ва́рварских,/ бие́ми, закала́еми и ну́ждно пресека́еми.</p>
<p>
<red>Сла́ва, и ны́не, Богоро́дичен:</red>
</p>
<p>Богора́дованная, Чи́стая, благослове́нная,/ за милосе́рдие щедро́т из Тебе́ ро́ждшагося/ с Вы́шними си́лами и Арха́нгелы и со все́ми безпло́тными о нас моли́ непреста́нно,/ да́ти нам пре́жде конца́ проще́ние,/ и очище́ние грехо́в, и жития́ исправле́ние,/ я́ко да обря́щем ми́лость.</p>
<p>
<red>Крестобогоро́дичен:</red>
</p>
<p>Сы́на Твоего́ и Бо́га Кресто́м, Де́во, сохраня́емы при́сно,/ де́монския прило́ги и ко́зни побежда́ем,/ су́щую Богоро́дицу Тя вои́стинну воспева́юще,/ и любо́вию, вси ро́ди, блажи́м, Пречи́стая, я́коже прорекла́ еси́./ Те́мже согреше́ний на́ших оставле́ние моли́твами Твои́ми да́руй.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Всел еси́ на ко́ни, апо́столы Твоя́, Го́споди,/ и прия́л еси́ рука́ма Твои́ма узды́ их,/ и спасе́ние бы́сть ежде́ние Твое́/ ве́рно пою́щим:/ Сла́ва си́ле Твое́й, Го́споди.</emphasis>
</p>
<p>В пусты́ни безво́дней терпя́щия зря враг,/ доброде́тельми же разли́чными крася́щияся, непобеди́мыя му́ченики,/ распаля́шеся лю́те, за́вистию обложе́н, и на ополче́ние гото́вляшеся.</p>
<p>Укорени́в пре́лесть во свои́х ему́ ученице́х/ на другдру́жное уби́йство поуча́ше ва́рварская коле́на змий лука́вый,/ и́миже из пусты́ни изгна́ти преподо́бныя тща́шеся.</p>
<p>Свере́по и́же окре́стныя объе́м, я́коже возжеле́,/ отгна́ти у́бо сия́ не возмо́же непобеди́мыя, пра́ведных сопротивобо́рец,/ побежде́н же быв неви́димо, окоявле́нне вооружи́ся.</p>
<p>Я́да и неи́стовства испо́лнен,/ устреми́ся со ору́жники злонача́льник, зверови́дно же блаже́нным натече́/ и ра́нами нестерпи́мыми кро́вныя пото́ки излия́.</p>
<p>Теку́щаго истя́зоваху вещества́, зла́та тле́ннаго сокро́вища,/ и́же на земли́ упова́ния утве́рждшии,/ до́блии же, на Небеса́ поло́жше упова́ния, вопия́ху:/ Сла́ва си́ле Твое́й, Го́споди.</p>
<p>Я́коже зве́рие, дреко́льми неми́лостивно,/ и мечи́ преподо́бныя, и ка́мением ураня́ху,/ своя́ старе́йшины сказа́ти веля́ще,/ но пребыва́ху вси, зако́ном любве́ утвержда́еми.</p>
<p>
<red>Богоро́дичен: </red>Де́во и Ма́ти, Ты — апо́столов удобре́ние,/ и му́чеников святы́х утвержде́ние,/ и преподо́бных похвала́ же и спасе́ние, ве́рно сладкопою́щих:/ Сла́ва си́ле Твое́й.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те незаходи́мый?/ и покры́ла мя е́сть чужда́я тьма́, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Научи́вшеся любве́, Спа́се, сою́зу соверше́ния преподо́бнии/ и, наказа́ ни Тобо́ю, ду́ши положи́ша по свои́х друзе́х,/ Твои́м па́че челове́ков во́льным страсте́й подо́бящеся.</p>
<p>Вельми́ па́че естества́ пло́тию во́лею рожде́йся, Христе́,/ повеле́нием Твои́м сме́рти яви́шася держа́внее,/ и́бо, Твои́м составля́ющеся зако́ном,/ умре́ти по друзе́х благохва́льно Богому́дрии тща́хуся.</p>
<p>Окропи́вше иссо́пом креще́ния мы́сленным ду́ши,/ ва́шими же а́бие окропи́стеся кровьми́, преподо́бнии,/ во стремле́нии же огня́, я́ко зла́то, искуси́вшеся,/ прия́тна бы́сте же́ртва благово́нна Бо́гу.</p>
<p>
<red>Богоро́дичен: </red>Ма́тернее дерзнове́ние е́же к Сы́ну Твоему́ стяжа́вши, Пречи́стая,/ сро́днаго промышле́ния на́шего не пре́зри, мо́лимся,/ я́ко Тя и еди́ну христиа́не во Влады́це очище́ние ми́лостивно предлага́ем.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>К могу́щему мя спасти́ Го́споду/ из глубины́ грехо́вныя возопи́х,/ и от тли возведе́ живо́т мой,/ я́ко Человеколю́бец.</emphasis>
</p>
<p>Преще́ний ва́рварских не убоя́шася уго́дницы Христо́вы,/ житие́ бо непреста́нным поуче́нием сме́ртным предста́виша.</p>
<p>Мня́ще богате́ти, нестяжа́тели нечести́вии неща́дно му́чаху,/ и́же тле́нная у́бо пове́ргшия, стяжа́вшия же нетле́нная.</p>
<p>Си́лою непобеди́мою оде́явшеся, Христо́вы страда́льцы/ победи́ша мы́сленныя лестцы́ и ва́рварская шата́ния.</p>
<p>
<red>Богоро́дичен: </red>Я́ко на о́блаце ле́гцем, прии́де на Тя ца́рствуяй Госпо́дь/ низложи́ти, Всенепоро́чная, еги́петская рукотворе́ния.
</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:
</p>
<p>Земны́х и тле́нных наслажде́ние/ презре́вше я́ве, преблаже́ннии,/ пусты́нное житие́ изво́ливше,/ ми́ра же красне́йшее, и пи́щи вре́менныя возненави́девше,/ отону́дуже сподо́бистеся Небе́снаго Ца́рствия,/ с ли́ки му́ченик и по́стник веселя́щеся./ Те́мже, чту́ще па́мять ва́шу,/ вопие́м вам приле́жно:/ от бед нас, отцы́, изба́вите.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Халде́йския пе́щи/ всепа́губную си́лу угаси́вше/ о́бразом А́нгела снизше́дшаго,/ Зижди́телю ю́ноши взыва́ху:/ благослове́н еси́ и хва́льный, Бо́же оте́ц на́ших.</emphasis>
</p>
<p>Изнемого́ша вку́пе бра́ни проти́вных полко́в, ви́димых и неви́димых,/ в ра́нах зря́ще му́ченики, песносло́вящия:/ благослове́н еси́ и хва́льный, Бо́же оте́ц на́ших.</p>
<p>Тебе́, Христу́, уневе́стившеся/ и жела́нием Твои́м уязвля́еми, еди́наго Су́щаго возлюби́ша,/ род, и оте́чество, и бога́тство отве́ргше, прибега́телие Твои́,/ о Изба́вителю, Бо́же оте́ц на́ших.</p>
<p>Скверноуби́йство ва́рваров не претвори́ рачи́тели твоя́, Христе́, пусты́ннаго Богослуже́ния,/ убива́ющих бо те́ло не убоя́шася,/ Твоя́ держа́ще за́поведи, я́коже незы́блемое основа́ние.</p>
<p>Все к Тебе́ преложи́вше от ми́ра жела́ние, Христе́,/ я́рость же то́кмо на грех вооружи́вше, Тебе́ угоди́ша,/ всему́дрым объе́мшеся по́мыслом, уго́дницы Твои́, Го́споди.</p>
<p>Зако́н, Богопи́санный вну́трь на скрижа́лех серде́ц ва́ших, от Бо́га, му́ченицы, прие́мше,/ еди́наго в Тро́ице Бо́га пропове́дасте, Тому́ вопию́ще:/ благослове́н еси́ и хва́льный, Бо́же оте́ц на́ших.</p>
<p>
<red>Богоро́дичен: </red>Во све́те Госпо́дни ходя́щии,/ прииди́те, воспои́м Боже́ственную две́рь Царя́ ца́рствующих,/ Мари́ю, чи́стую Богоро́дицу вои́стинну,/ я́ко упова́ние душ на́ших.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Нече́стия орга́ны ину́ю пе́снь,/ благоче́стия же Боговеща́ннии поя́ху гу́сли:/ благослови́те, дела́ Госпо́дня, Христа́ во ве́ки.</emphasis>
</p>
<p>Небе́сным чино́м ревнова́вше,/ равноа́нгельни всено́щными стоя́нии во бде́ниих поя́ху:/ благослови́те, вся дела́ Госпо́дня, Христа́ во ве́ки.</p>
<p>Крест взе́мше, Тебе́, Влады́це, после́доваша вседу́шно му́ченицы, пою́ще:/ благослови́те, вся дела́ Госпо́дня, Христа́ во ве́ки.</p>
<p>Всенра́вно те́ло, и ду́шу, и дух очи́стивше,/ всесожже́ния Бо́гу принесо́стеся, во огни́ опали́вшеся, отцы́,/ Христа́ превознося́ще во вся ве́ки.</p>
<p>
<red>Тро́ичен:</red> Во двух ипоста́сех Тя бы́ти ху́лящии нераздели́маго да постыдя́тся,/ я́ко четвери́цу чту́щии:/ мы бо Тебе́ Еди́ному Боже́ственныя Тро́ицы покланя́емся.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Разли́чно обна́жшеся по́стницы и победи́вше мироде́ржца ко́зни,/ посрами́ша му́жески я́ко страда́льцы ва́рварское озлобле́ние,/ сих претерпе́вше стремле́ния./ Те́мже и венцы́ сугу́быя от пра́веднаго Подвигополо́жника прия́ша.</p>
<p>В верте́пах и пеще́рах, по́стнически жи́знь проходя́ще, блаже́ннии,/ в пеще́ре те́сней про́пасти затворе́ни бы́сте несве́тлей,/ обагре́ни кровьми́, жже́нием же огня́/ и и́же от ды́ма, лю́те па́рою смеша́емою, уда́влени бы́вше,/ победоно́сцы яви́стеся.</p>
<p>Пое́м по́двиги па́че естества́, и́миже проти́ву греха́ пострада́сте,/ ю́ношески противоста́вше, я́ко Христо́вы во́ини сла́внии,/ и́бо победи́сте благосла́вно,/ и, ны́не предстоя́ще с чи́нми святы́х Всевысоча́йшему,/ нас помина́йте.</p>
<p>С Са́ввою отце́м и наста́вником, я́ко и́скренняя ча́да, блаже́ннии,/ на Небесе́х заре́ю оде́яни трисия́нною,/ о нас моли́теся, соученице́х же и певце́х,/ мир дарова́ти о́бщий це́рквам и спасе́ние душа́м на́шим.</p>
<p>
<red>Богоро́дичен: </red>Отринове́нныя Небе́снаго жития́ и па́дшия окая́нно в сме́рть,/ па́ки нас, Ма́ти бы́вши Изба́вителя, воззва́ла еси́, Пречи́стая,/ и к пе́рвому па́ки тещи́ сподо́била еси́ оте́честву./ Те́мже Тя, Богома́ти, непреста́нно велича́ем.
</p>
</section>
