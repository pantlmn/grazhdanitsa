<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Воспомина́ние зна́мения, я́вльшагося от ико́ны Пресвяты́я Влады́чицы на́шея Богоро́дицы и Присноде́вы Мари́и во гра́де Избо́рске</p>
</title>
<p>
<red>Тропа́рь, глас 4:</red>
</p>
<p>Я́ко звезда́ пресве́тлая, возсия́ во гра́де Избо́рске/ о́браз честны́й Твой, Богоро́дице Де́во,/ от него́же иногда́ из обою́ о́чию теча́ху сле́зы, я́ко струя́,/ его́же тогда́ ви́девше, наро́ди избо́рстии,/ му́жи и жены́ с ча́ды, с пла́чем моля́хуся к нему́,/ мы же, взира́юще уми́льно, си́це глаго́лем:/ о Пресвята́я Влады́чице Богоро́дице,/ не забу́ди нас, гре́шных раб Свои́х,/ моля́щихся Христу́, Бо́гу на́шему, спасти́ся нам.</p>
<p>
<red>Конда́к, глас 8:</red>
</p>
<p>За́ступнице христиа́ном усе́рдная/ и Предста́тельнице гра́ду на́шему Избо́рску непосты́дная,/ не пре́зри моле́ния нас, гре́шных,/ я́коже иногда́ от Твоего́ честна́го о́браза/ сле́зы источи́ла еси́ из обою́ о́чию, моля́щися приле́жно,/ но предвари́, я́ко Бла́га, на по́мощь на́шу,/ ве́рно к Тебе́ припа́дающих,/ услы́ши на́ша моле́ния, Богоро́дице,/ изба́ви нас от нахожде́ния пога́ных, от вся́каго зла,/ ускори́ же на моли́тву на́шу и потщи́ся на умоле́ние,/ заступа́ющи при́сно, Богоро́дице, чту́щих Тя и вопию́щих Ти:/ ра́дуйся, Де́во, христиа́ном похвало́.</p>
<p>
<red>Моли́тва</red>
</p>
<p>О Всесвята́я Влады́чице, мо́лимся Твоему́ благосе́рдию, щедро́ты Твоя́ прия́ти лю́дем Твои́м и достоя́нию Твоему́, ста́ни Моли́твенница к ро́ждшемуся из Тебе́ Бо́гу на́шему, да помо́жет нам, коне́чно погиба́ющим, да и́змет ны от напа́стей неисце́льных. Зри́ши, Влады́чице, коли́кими слеза́ми потопля́еми есмы́, уми́лостивися у́бо и не отри́ни нас до конца́. Вску́ю, Цари́це, лице́ Твое́ отвраща́ещи и забыва́еши нищету́ на́шу и печа́ль на́шу, расточи́ належа́щий на ны страх и тре́пет, ути́ши подви́гшийся на ны гнев Бо́жий, и па́губу укроти́, и су́щия посреде́ нас ра́спри и мяте́жи умири́, и тишину́ и мир пода́ждь рабо́м Твои́м благодея́нием, и, сия́ приложи́вше, пропове́даем всегда́ Твоя́ чудеса́, ча́юще дойти́ Твои́ми моли́твами ве́чныя жи́зни, сла́вяще Отца́ и Сы́на и Свята́го Ду́ха, ны́не, и при́сно, и во ве́ки веко́в. Ами́нь.</p>
</section>
