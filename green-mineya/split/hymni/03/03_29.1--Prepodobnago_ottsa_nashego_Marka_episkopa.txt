<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Ма́рка, епи́скопа Арефуси́йскаго, и Кири́лла диа́кона, и ины́х, при Иулиа́не мучи́теле пострада́вших</p>
</title>
<p>
<red>Стихи́ры, глас 8</red>.
</p>
<p>
<red>Подо́бен:</red> О, пресла́внаго чудесе́
</p>
<p>Му́чениче святи́телю преподо́бне,/ свяще́нства све́том свяще́нно облиста́емь,/ муче́ния просия́л еси́/ невече́рнею све́тлостию./ И ны́не к сия́нию преше́л еси́ незаходи́мому,/ в не́мже му́ченичестии ли́цы ра́дуются,/ иде́же лику́ют А́нгельстии чи́ни./ С ни́миже нас всегда́ помина́й,/ блаже́нне Богоприя́тне.</p>
<p>Му́чениче страстоте́рпче Кири́лле,/ Боже́ственный служи́тель я́влься,/ Христу́ послужи́л еси́,/ и, поже́рся, я́ко заколе́ние чи́сто,/ прине́слся еси́ на Бо́жию трапе́зу, Богоблаже́нне,/ и насле́дие честно́е получи́л еси́,/ во све́тлостех святы́х/ всегда́ пребыва́я,/ свят быв зва́нием и дея́нием.</p>
<p>Му́ченицы Христо́вы всехва́льнии,/ мук пали́телище/ росо́ю Боже́ственныя благода́ти/ безвре́дно проидо́сте/ и на воде́ поко́йне обита́ти сподо́бистеся,/ натрижне́ния побе́ды прие́мше./ Те́мже, ра́дующеся,/ ве́рою пра́зднуем дне́сь свяще́нную ва́шу па́мять, святи́и,/ Христа́ сла́вяще.</p>
<p>
<red>Сла́ва, и ны́не, Богоро́дичен:</red>
</p>
<p>Тя мо́лим, Пречи́стая,/ Предста́тельницу на́шу,/ смуща́емыя в печа́лех,/ не пре́зри до конца́ поги́бнути рабы́ Твоя́,/ но ускори́ изъя́ти ны/ настоя́щаго гне́ва и печа́ли,/ о Богора́дованная Пресвята́я Чи́стая,/ Ты бо нам еси́ стена́ и по́мощь необори́ма.</p>
<p>
<red>Крестобогоро́дичен:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ — увы́ Мне, — вопия́ше, — Ча́до сла́дкое,/ ра́ны непра́ведно ка́ко терпи́ши?/ Врачу́, исцели́вый челове́ческое неможе́ние/ и от тли всех изба́вивый/ милосе́рдием Твои́м.</p>
<p>
<red>Кано́н, его́же краегране́сие:</red> Ма́рка честву́ю и Кири́лла вбоже́нныя.
<red>Творе́ние Ио́сифа. Глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Посе́ченый несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль,/ пе́снь же воспева́шеся:/ Го́сподеви пои́м, сла́вно бо просла́вися.</emphasis>
</p>
<p>Со А́нгелы Бо́гу предстоя́ще, Царю́ всех, му́ченицы всеблаже́ннии,/ проси́те нам прегреше́ний избавле́ния,/ любо́вию блажа́щим вы и во хвале́нии пою́щим:/ Го́сподеви воспои́м, сла́вно бо просла́вися.</p>
<p>Архиере́я Дух Святы́й тя предста́ви, Ма́рко, оби́льны па́ствити лю́ди/ во вся́ком преподо́бии догма́тов па́лицею слове́сною./ С ни́миже, блаже́нне, пел еси́:/ Го́сподеви воспои́м, сла́вно бо просла́вися.</p>
<p>Струя́ми крове́й пла́мень многобо́жия угаси́вше, му́дрии,/ ра́дующеся, пострада́сте, е́ллинския мудрецы́ коне́чно посра́мльше,/ и ны́не с му́ченики Христу́ предстоите́, зову́ще:/ Го́сподеви воспои́м, сла́вно бо просла́вися.</p>
<p>
<red>Богоро́дичен:</red> Из Отрокови́цы нетле́нный Бог воплоща́ется,/ Его́же безпло́тных ли́цы, трепе́щуще, сла́вят,/ я́ко всех Творца́ и Еди́наго непреме́ннаго,/ и челове́цы на земли́ всегда́ пою́т, воспева́юще:/ Го́сподеви пое́м, сла́вно бо просла́вися.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Страх Твой, Го́споди,/ всади́ в се́рдца раб Твои́х/ и бу́ди нам утвержде́ние,/ Тя во и́стине призыва́ющих.</emphasis>
</p>
<p>Не прине́сл еси́ че́сти безслове́сным истука́нным, всеблаже́нне,/ но претерпе́л еси́ крепча́йше му́ки многообра́зныя,/ Ма́рко доблему́дренне.</p>
<p>Ума́ до́блестию претерпе́л еси́, пресла́вне Кири́лле,/ наруга́ния же и му́ки муже́й пребеззако́ннующих,/ му́чениче страстоте́рпче.</p>
<p>Обнажа́емы, му́ченицы многострада́льнии,/ и ра́нами сокруша́емы, непрело́жни пребы́сте,/ па́че Христо́вы любве́ ничто́же предпочита́юще.</p>
<p>
<red>Богоро́дичен:</red> Из Тебе́ возсия́, Всенепоро́чная,/ озаря́яй подсо́лнечную пресла́вными осия́нии/ Пра́вды Со́лнце, Де́во.
</p>
<p>
<red>Седа́лен, глас 4.</red>
</p>
<p>
<red>Подо́бен:</red> Яви́лся еси́:
</p>
<p>Просве́щшеся благода́тию и́стинною,/ земны́я концы́ све́тло наставля́ете благоче́стно, священному́ченицы сла́внии./ Те́мже ве́рою вас ублажа́ем.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стей ру́це Твои́, Де́во Ма́ти, просте́рши,/ покры́й упова́ющия на Тя и Сы́ну Твоему́ зову́щия:/ всем пода́ждь, Христе́, ми́лости Твой.</p>
<p>
<red>Крестобогоро́дичен:</red>
</p>
<p>На Дре́ве ви́дящи воздви́жена Сы́на Твоего́, Пречи́стая,/ утро́бою ма́тернею растерза́ема, жа́лостно взыва́ла еси́:/ увы́ Мне, ка́ко заше́л еси́, Све́те Мой безле́тный?</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Из го́ры приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися богови́дно усмотри́/ и со стра́хом славосло́вяше си́лу Твою́.</emphasis>
</p>
<p>Исте́кшая на зе́млю кро́вь твоя́, Богому́дре,/ сию́ пои́стинне освяти́ досто́йно и души́ напои́ благоче́ствующих,/ к ре́вности Боже́ственней воздвизающи.</p>
<p>3арею мы́сленною я́ве просвеща́еми,/ но́щь злу́ю безбо́жнаго злосла́вия отгна́сте, му́ченицы, пресла́вно,/ Ма́рко и Кири́лле всеблаже́ннии.</p>
<p>Исцели́ на́ша неду́ги, Благоде́телю,/ Ма́рка моли́твами и Кири́лла Боже́ственнаго/ и ми́лости Твоя́, Благоутро́бне, на вся воспева́ющия Тя низпосли́.</p>
<p>Си́лою Боже́ственною и благода́тию сло́ва, му́ченицы Христо́вы,/ хра́мы и́дольския низлага́юще,/ Ду́ха Свята́го храм ве́рою показа́стеся.</p>
<p>
<red>Богоро́дичен:</red> Яви́лася еси́ Бо́жие простра́нное вмести́лище,/ престо́л высо́к и две́рь, Богоро́дице,/ е́юже про́йде неизрече́нным рождество́м, от тли ны воззыва́я.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>От но́щи неве́дения/ Богове́дением просвети́вши концы́,/ просвети́ мя у́тром человеколю́бия Твоего́, Го́споди.</emphasis>
</p>
<p>Мироявле́ннии свети́льницы, священному́ченицы Боже́ственнии бы́вше,/ вся просвеща́ете Боже́ственными светлостьми́ Ду́ха.</p>
<p>Усмотря́я, всеблаже́нне, воздая́ния Боже́ственная,/ терпе́л еси́, Ма́рко, нестерпи́мыя ра́ны и боле́зни крепча́йше.</p>
<p>Священноде́тель сый и, безкро́вныя же́ртвы принося́ Христу́,/ же́ртву, блаже́нне, благово́нную —/ тебе́ сама́го — Го́сподеви прине́сл еси́.</p>
<p>
<red>Богоро́дичен:</red> Рождество́м стра́нным Царя́ всех родила́ еси́, Пречи́стая Богоро́дице,/ на благодея́ние тва́ри.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Ио́ну в ки́те, Го́споди,/ еди́наго всели́л еси́,/ мене́ же, свя́заннаго мре́жами вра́жиими,/ я́ко от тли о́наго спаси́.</emphasis>
</p>
<p>Претерпе́в му́ки многоплете́нныя и сме́рть хода́тайственную, Богому́дре,/ в сла́ве присносу́щней лику́еши на Небесе́х,/ о нас, Кири́лле, моля́ся.</p>
<p>Глаго́л Бо́жий жив в се́рдцы твое́м я́ко име́я, Ма́рко сла́вне,/ к ве́ре Боже́ственней привле́кл еси́ лю́ди и наро́ды, му́дре,/ и благосла́вно тече́ние сконча́л еси́.</p>
<p>Священноде́теле и же́ртвы соверше́ны, Го́сподеви принесо́стеся, му́ками всесоже́гшеся,/ и в Вы́шних све́тли Царю́ всех предстоите́.</p>
<p>
<red>Богоро́дичен:</red> Разреше́ние нам долго́в испроси́ и жития́ исправле́ние, Де́во,/ песносло́вящим вели́чия Твоя́/ и благочести́вым ра́зумом Тя сла́вящим.
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Просве́щшеся заре́ю Святы́я Тро́ицы, Богоблаже́ннии,/ тьму́ пре́лести изгна́сте и сла́ву улучи́сте, песнопою́ще:/ оте́ц на́ших Бо́же, благослове́н еси́.</p>
<p>Ни́жняя оста́вльшии и Вы́шняя насле́довавшии,/ Богоно́сный Ма́рко и Кири́лл Боже́ственный/ да чту́тся, песнопою́ще:/ оте́ц на́ших Бо́же, благослове́н еси́.</p>
<p>Дрема́ние нераде́ния во вре́мя по́двигов оттря́сше,/ соверши́сте тече́ние и собо́ром страстоте́рпец, песнопою́ще, совокупи́стеся:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Из Тебе́ спасе́ние па́че ума́ же и сло́ва, Де́во,/ возсия́ во тьме́ седя́щим сме́ртней/ и до́ле су́щия Небе́сны соде́ла, вопию́щия:/ оте́ц на́ших Бо́же, благослове́н еси́.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Победи́тели мучи́теля и пла́мене/ благода́тию Твое́ю бы́вше,/ за́поведей Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</emphasis>
</p>
<p>Победи́тели мучи́теля, свере́по судя́щаго, показа́вшеся,/ нетле́нныя венцы́, му́ченицы, прия́сте, вопию́ще:/ благослови́те, вся дела́ Госпо́дня, Го́спода.</p>
<p>Щито́м любве́, страда́льцы, и ве́ры вооруже́ни,/ вра́жия ополче́ния мече́м посеко́сте Боже́ственныя до́блести, вопию́ще:/ благослови́те, вся дела́ Госпо́дня, Го́спода.</p>
<p>На земли́ пострада́вше, в Вы́шних святи́и, пра́вды вене́ц от руки́ Христо́вы прия́сте, вопию́ще:/ благослови́те, вся дела́ Госпо́дня, Го́спода.</p>
<p>Тро́ичен: Я́ко Еди́ницу Естество́м, я́ко Тро́ицу Тя честву́ю начерта́ньми,/ О́тче Вседержи́телю, и Сы́не, и Душе́ Святы́й, взыва́я:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Ста́мну Тя ма́нны жи́зненныя пропове́дуем, Благослове́нная,/ трапе́зу, и жезл, и кади́льницу,/ златы́й све́щник, го́ру же и две́рь,/ купину́ неопали́му, престо́л Вы́шняго и ми́ра спасе́ние.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Стопа́м, му́ченицы, Христа́, пострада́вшаго и стра́сти умертви́вшаго, после́довавше,/ мно́гих ран искуше́ние прия́сте,/ и, обличи́вше враго́в безбо́жных служе́ния, возвели́чистеся,/ и А́нгелом я́ве уподо́бистеся.</p>
<p>Яви́стеся у́глие о́гненно, приобщи́вшеся Бо́гу, всеблаже́ннии,/ и попали́сте многобо́жия ве́щь благода́тию,/ и к све́ту у́мному, ра́дующеся, преидо́сте, Богоблаже́ннии,/ озаря́юще на́ша разуме́ния.</p>
<p>Поста́вльше на ка́мени мы́сленнем душ ва́ших стопы́, всехва́льнии,/ не поколеба́стеся мно́гих мук приложе́ньми./ Те́мже утвержда́йте на́ша при́сно мы́сли, кова́рствы вра́жиими коле́блемыя,/ добропобе́днии му́ченицы.</p>
<p>Взя́стеся к пресве́тлому свиде́тельства, страстоте́рпцы, краегра́дию, к высоте́ вели́цей,/ и Ца́рство Бо́жие непоколеби́мое сподо́бистеся прия́ти,/ Ма́рко свяще́ннейший, Кири́лле сла́вне,/ его́же получи́ти всем нам моли́теся.</p>
<p>
<red>Богоро́дичен:</red> Сия́нием Твои́м, Отрокови́це, мы́сленным/ просвети́ на́ша мы́сли, Богора́дованная, и се́рдца, и мудрова́ния,/ я́ко да по стезя́м жи́зни пра́во ше́ствующе, ми́лость улучи́м,/ возвеща́юще при́сно хвалы́ Твоя́.
</p>
</section>
