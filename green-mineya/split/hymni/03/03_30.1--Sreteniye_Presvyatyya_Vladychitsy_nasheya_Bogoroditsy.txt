<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Сре́тение Пресвяты́я Влады́чицы на́шея Богоро́дицы и Присноде́вы Мари́и и святы́я пра́ведныя Елисаве́ты, ма́тере свята́го Иоа́нна Предте́чи</p>
</title>
<p>
<red>На</red> Го́споди, воззва́х:
<red>стихи́ры, глас 6</red>.
</p>
<p>
<red>Подо́бен:</red> Все отло́жше:
</p>
<p>Сове́т преве́чный/ сокрыва́я в Себе́ Отрокови́ца,/ Гаврии́лом о Предте́чи Ей веща́нный,/ и́де в Го́рняя со тща́нием, во град Иу́дов,/ и, целова́вши ю́жику, не пра́здну су́щу,/ ра́дуйся, — рече́ ей, — ра́дости испо́лненная;/ ра́дуйся, глаго́лемая непло́ды, ма́ти зри́мая;/ ра́дуйся, безча́дства поноше́ние упраздни́вшая;/ ра́дуйся, естества́ уста́вы превозмо́гшая;/ ра́дуйся, нача́ло Боже́ственнаго снизхожде́ния;/ ра́дуйся, сконча́ние прама́терняго осужде́ния;/ ра́дуйся, заре́, денни́цу Со́лнца изводя́щая;/ ра́дуйся, ражда́ющая в рожде́нных жена́ми бо́льшаго.</p>
<p>Явля́еши ми ся я́ко челове́к, —/ глаго́лет Елисаве́та Богоро́дице,/ но вем Тя, превы́шшую всех тва́рей,/ Царе́ву Дще́рь, воспе́тую Дави́дом/ Иса́иину Де́ву, Ма́терь Емману́ила,/ мои́м плодо́м утробным ны́не мне явле́ную./ И отку́ду мне и ка́ко мне сие́,/ да Ма́ти Го́спода моего́ ко мне прии́де?/ Блаже́нна Ты, уве́ровавшая/ глаго́ланным Тебе́ от Го́спода,/ благослове́нна Ты в жена́х/ и благослове́н Плод чре́ва Твоего́.</p>
<p>Бог, иде́же хо́щет,/ твори́т держа́ву мы́шцею Свое́ю, —/ глаго́лет ю́жике Богоотрокови́ца, —/ низложи́т си́льныя и вознесе́т смире́нныя,/ а́лчущия испо́лнит благ и богатя́щияся отпу́стит тщи,/ расточи́т го́рдыя мы́слию се́рдца их/ и поми́лует боя́щихся Его́ в ро́ды родо́в./ Вели́чит душа́ Моя́ Го́спода,/ и возра́довася дух Мой о Бо́зе, Спа́се Мое́м,/ я́ко призре́ на смире́ние Рабы́ Своея́,/ се бо от ны́не ублажа́т Мя вси ро́ди,/ я́ко сотвори́ Мне вели́чие Си́льный,/ и свя́то всесвято́е И́мя Его́.</p>
<p>
<red>Сла́ва, и ны́не, глас то́йже, самогла́сен. Иоа́нна мона́ха:</red>
</p>
<p>По́слан бы́сть с Небе́с Гаврии́л Арха́нгел/ благовести́ти Де́ве зача́тие/ и, прише́д в Назаре́т,/ помышля́ше в себе́, чудеси́ удивлялся:/ о, ка́ко в Вы́шних непостижи́м Сый от Де́вы ражда́ется!/ Име́яй престо́л Не́бо и подно́жие зе́млю/ во утро́бу вмеща́ется Деви́чу!/ На Него́же шестокрила́тии и многоочи́тии зре́ти не мо́гут,/ сло́вом еди́нем от Сея́ воплоти́тися благоизво́ли./ Бо́жие е́сть сло́во настоя́щее./ Что у́бо стою́ и не глаго́лю Де́ве:/ ра́дуйся, Благода́тная, Госпо́дь с Тобо́ю;/ ра́дуйся, Чи́стая Де́во;/ ра́дуйся, Неве́сто Неневе́стная;/ ра́дуйся, Ма́ти Живота́,/ благослове́н Плод чре́ва Твоего́.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:
</p>
<p>Егда́ от, дре́ва тя жи́зни,/ ро́де стро́потный Ада́мов,/ А́нгела пла́менное отгна́ ору́жие,/ Го́рния чинонача́лия на до́лзе/ в круг земны́й испы́тне приница́ху./ Егда́ же, по ле́тех мно́зех,/ ю́ную Отрокови́цу, Ма́терию Го́спода зово́му, слы́шаху,/ у́жасом одержи́ми бя́ху,/ оба́че и ра́дости преми́рныя исполня́хуся,/ та́йну ве́лию зре́ти ча́юще/ все́ми Влады́чествующаго,/ осуществова́вшагося челове́чеством.</p>
<p>
<red>Стих: </red>Вся сла́ва Дще́ре Царе́вы вну́трь,/ ря́сны златы́ми оде́яна и преиспещре́на.
</p>
<p>Егда́ обру́чник, Богому́дрый Ио́сиф,/ уве́де от Святы́я Де́вы/ никтому́же ве́домое о всечестне́й Елисаве́ти,/ я́ко в ста́рости обре́теся непра́здна,/ ме́сяц шесты́й в себе́ зача́тие тая́щи,/ и я́ко роди́ти изве́стно и́мать сы́на,/ по глаго́лу неизнемога́ющему Бо́жию,/ недоумева́ше о словеси́./ Оба́че, пра́ведно ходя́ пред Бо́гом,/ ве́руем глаго́лемым от Де́вы,/ соизво́ли, да и́дет к ю́жике/ со тща́нием из гра́да Назаре́та/ во град Иу́дов, в Го́рняя.</p>
<p>
<red>Стих: </red>Приведе́тся Царю́ де́вы в след Ея́,/ и́скренния Ея́ приведу́тся Тебе́.
</p>
<p>Егда́ Богоневе́стная Ма́терь Де́ва/ вся та́ко вои́стинну обре́те,/ я́коже бысть рече́но Ей от А́нгела,/ я́ве сбытие́ слове́с его́ проразумева́ше,/ вся же, восто́ргшися умо́м и се́рдцем о Бо́зе Жи́ве,/ ра́достно целова́ Богозна́менованную ю́жику./ Е́же слы́шавши, Предте́ча благода́ти,/ во чре́ве ма́тернем носи́мый,/ ра́бски преесте́ственне взыгра́ся,/ поклоне́ние творя́ Творцу́ тва́ри, зрак прие́мшу.</p>
<p>
<red>Сла́ва, и ны́не, глас и подо́бен то́йже:</red>
</p>
<p>Егда́ испо́лнися вре́мя роди́ти Елисаве́ти,/ сего́ ча́янием удержа́нная Отрокови́ца,/ благода́ти тезоиме́ннаго привеща́я Иоа́нна/ и Себе́ помышля́я непрело́жно то́жде Ма́терию,/ и́но в се́рдце Свое́м слага́ше,/ И́мя, тезоиме́нное Спасе́нию,/ И́мя покланя́емое Иису́са,/ пронарече́нное Арха́нгелом./ Сим у́бо та́ко Бо́жиим хоте́нием,/ тайново́дственно устро́енным,/ Богора́дованная Свята́я Де́ва Мари́я/ от тех, я́же услы́ша о Заха́рии,/ изве́стнее в глаго́лех утве́рдшися благове́щения,/ по трех ме́сяцех возврати́ся в дом Свой.</p>
<p>
<red>Тропа́рь, глас 4:</red>
</p>
<p>Де́во Безневе́стная/ и Ма́ти Всечи́стая,/ прие́мши от Арха́нгела благове́щение,/ со тща́нием востекла́ еси́ в Го́рняя,/ и, целова́вши ю́жику Твою́, всечестну́ю Елисаве́ту,/ Ма́терию Го́спода от сия́ нарече́на была́ еси́,/ и возвели́чила возвели́чившаго Тя Го́спода:/ Благослове́нна Ты в жена́х,/ и благослове́н Плод чре́ва Твоего́.</p>
<p>
<red>Конда́к, глас 3:</red>
</p>
<p>Вои́стинну блаже́нна еси́,/ Свята́я Де́во Мари́е/ и вся́кия хвалы́ превосходя́щая,/ я́ко из Тебе́ провозсия Со́лнце Пра́вды,/ Христо́с Бог наш.</p>
<p>
<red>Про́чая слу́жба — Благове́щению Пресвяты́я Богоро́дицы, зри 25 ма́рта.</red>
</p>
</section>
