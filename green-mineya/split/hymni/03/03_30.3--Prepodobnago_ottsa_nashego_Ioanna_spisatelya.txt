<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Иоа́нна, списа́теля Ле́ствицы</p>
</title>
<p>
<red>Стихи́ры, глас 8</red>.
</p>
<p>
<red>Подо́бен:</red> О, пресла́внаго чудесе́:
</p>
<p>О́тче Иоа́нне преподо́бне,/ вы́ну вои́стинну Бо́жия/ в горта́ни возноше́ния носи́л еси́,/ поуча́лся де́тельнейшим/ Богодохнове́нным словесе́м, всему́дре,/ и отту́ду истекающею благода́тию обогати́лся еси́,/ быв блаже́н,/ нечести́вых всех сове́тования низвраща́я.</p>
<p>О́тче Иоа́нне пресла́вне,/ слез исто́чники ду́шу очи́стив/ и всено́щными стоя́нии Бо́га уми́лостивив,/ впери́лся еси́ к любле́нию сего́, блаже́нне, и красоте́,/ ея́же досто́йно ны́не наслажда́ешися,/ непреста́нно ра́дуяся,/ с сострада́льцы твои́ми,/ Богому́дре преподо́бне.</p>
<p>О́тче Иоа́нне преподо́бне,/ впери́в ум к Бо́гу ве́рою,/ мирска́го смеше́ния омерзи́л еси́ нестоя́нное/ и, крест твой восприи́м,/ Всеви́дцу после́довал еси́,/ те́ло необузда́нное/ по́двигами по́стничества/ по́мыслу порабо́тив,/ си́лою Боже́ственнаго Ду́ха.</p>
<p>
<red>А́ще случи́тся суббо́та или́ неде́ля, пое́тся самогла́сен.</red>
</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ непоро́чно поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен:</red>
</p>
<p>Ненаде́ющимся на дея́ние изве́стное/ и согреша́ющим спасе́ние, Всепе́тая Богоро́дице,/ приими́ моле́ния на́ша/ и испроси́ разреше́ние всем, и́же согреши́хом в житии́,/ ма́тернею Твое́ю моли́твою/ спаси́ от бед и бу́дущаго осужде́ния, Влады́чице,/ вели́кия ра́ди Твоея́ ми́лости.</p>
<p>
<red>А́ще по́стен де́нь, пое́тся по стихи́рах: </red>Сла́ва, и ны́не,
<red> Богоро́дичен или́ Крестобогоро́дичен, пи́саны в 31-й де́нь.</red>
</p>
<p>
<red>На стихо́вне, Сла́ва, глас 8. Самогла́сен:</red>
</p>
<p>Мона́хов мно́жества/ наста́вника тя почита́ем, о́тче наш Иоа́нне,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен или́ Крестобогоро́дичен:</red>
</p>
<p>Со́лнце, ви́дев Тя, устраши́ся,/ на Кресте́, Иису́се, распросте́рта хоте́нием,/ и земля́ тряса́шеся, и ка́мение стра́хом распада́шеся,/ гро́би отверзо́шася, и Си́лы вся дивля́хуся./ Сия́ у́бо ви́дящи, Де́ва, Влады́ко,/ жа́лостно — увы́ Мне, — вопия́ше, — что зри́мое?</p>
<p>
<red>Тропа́рь, глас 8:</red>
</p>
<p>Слез твои́х тече́ньми пусты́ни безпло́дное возде́лал еси́,/ и и́же из глубины́ воздыха́ньми во сто трудо́в уплодоноси́л еси́,/ и был еси́ свети́льник вселе́нней,/ сия́я чудесы́, Иоа́нне, о́тче наш,/ моли́ Христа́ Бо́га спасти́ся душа́м на́шим.</p>
<p>
<red>Ин тропа́рь, глас 4:</red>
</p>
<p>Я́ко Боже́ственную ле́ствицу, обрето́хом, Иоа́нне преподо́бне,/ твоя́ Боже́ственныя доброде́тели,/ к Небеси́ возводя́щия ны:/ доброде́телей бо ты был еси́ воображе́ние./ Тем моли́ Христа́ Бо́га, да спасе́т души́ на́ша.</p>
<p>
<red>Кано́н, творе́ние Игна́тиево. Глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Во Свет невеще́ственный и у́мный/ от се́тования веще́ственных восте́к, Иоа́нне преподо́бне,/ моли́твами твои́ми, су́щими ко Го́споду, просвети́ мя.</p>
<p>Я́ко воздержа́ния сла́дость ссав,/ отри́нул еси́ го́ресть страсте́й,/ те́мже па́че ме́да и со́та услажда́вши, о́тче, чу́вства на́ша.</p>
<p>Возше́д на высоту́ доброде́телей/ и долере́вностныя поплева́в сла́сти,/ сла́дость яви́лся еси́ спасе́ния, преподо́бне о́тче, па́стве твое́й.</p>
<p>
<red>Богоро́дичен:</red> Прему́дрость и Сло́во О́тчее несказа́нно ро́ждшая,/ души́ моея́ лю́тую уврачу́й я́зву/ и се́рдца боле́знь укроти́.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Попали́л еси́ у́глем поще́ния, преподо́бне, страсте́й те́рние/ и гре́еши мона́шествующих состоя́ния.</p>
<p>Ми́ро освяще́ния,/ от по́стнических, преподо́бне, арома́т ве́сь сложи́лся еси́/ в воню́ благоуха́ния Бо́жия.</p>
<p>В зако́нех обуче́ния поуча́лся,/ стра́сти погрузи́л еси́, я́коже ины́я ны́не фараони́ты,/ тече́нием слез твои́х.</p>
<p>
<red>Богоро́дичен:</red> Уста́ви мое́ нестоя́нное по́мыслов, Чи́стая, смуще́ние, Ма́ти Бо́жия,/ к Сы́ну Твоему́ направля́ющи движе́ние.
</p>
<p>
<red>Конда́к, глас 1.</red>
</p>
<p>
<red>Подо́бен:</red> Лик А́нгельский:
</p>
<p>Плоды́ присноцвету́щия,/ от твоея́ кни́ги принося́ уче́ния, прему́дре,/ услажда́еши се́рдца, сим с трезве́нием вне́млющих, блаже́ннее/ ле́ствица бо е́сть, души́ возводя́щая от земли́ к Небе́сней и пребыва́ющей сла́ве/ ве́рою чту́щих тя.</p>
<p>
<red>Та́же, седа́лен, глас 8.</red>
</p>
<p>
<red>Подо́бен:</red> Прему́дрости:
</p>
<p>Виде́нием и дея́нием преесте́ственне просия́в, облиста́еши уче́ньми,/ зако́ны нам положи́л еси́ Богому́дрыя, блаже́нне,/ доброде́телей добро́ты степе́ни поста́вль/ и зло́бы ле́сти показа́в и ловле́ния./ Отону́дуже возво́диши твои́м после́дующия Боже́ственным уче́нием/ от страсте́й к безстра́стию, Иоа́нне равноа́нгельне,/ моли́ Христа́ Бо́га прегреше́ний оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии,/ О́гнь бо всели́ся в Тя Божества́,/ и я́ко Младе́нца дои́ши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственный стра́сти Твоя́.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Я́ко цветни́к благово́ннейший и доброде́телей рай одушевле́нный,/ воздержа́ние процве́л еси́,/ и́мже вся пита́еши, чту́щия тя.</p>
<p>3аконоположи́теля обуче́ния и мона́хов пра́вило кротча́йшее,/ я́ко Моисе́я тя и Дави́да, и́стинно стяжа́вше, о́тче, ублажа́ем.</p>
<p>Насажде́н на вода́х воздержа́ния,/ яви́лся еси́, блаже́нне, розга́, о́тче, благоцве́тнейшая,/ благоче́стия гро́зды произнося́щая.</p>
<p>
<red>Богоро́дичен:</red> Под ле́том бы́вша,/ от Отца́ безле́тно возсия́вша, Богома́ти, нам родила́ еси́,/ Его́же моли́ спасти́ пою́щия Тя.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя е́сть чужда́я тьма́, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Погаси́в вся стра́сти росо́ю по́двигов твои́х, о́тче блаже́нне,/ оби́льно вжег огне́м любве́ и ве́ры воздержа́ния свети́льник,/ и просвеще́ние безстра́стия, и дне сын был еси́.</p>
<p>Ве́ры грозд Боже́ственным земледе́ланием твои́м, о́тче, воспита́л еси́,/ и в точи́ла вложи́л еси́, и изгне́л еси́ труды́ обуче́ния,/ и, ча́шу испо́лнив духо́вную воздержа́ния, весели́ши се́рдца па́ствы твоея́.</p>
<p>Претерпе́в до́блественно прило́ги и я́звы неви́димых враго́в,/ яви́лся еси́ столп терпе́ния,/ утвержда́я па́ству твою́ па́лицею Боже́ственною на па́житех воздержа́ния/ и на воде́ воспитова́я, блаже́нне.</p>
<p>
<red>Богоро́дичен:</red> Рече́м Твои́х усте́н, Всечи́стая, после́дующе, Тя ублажа́ем:/ с Тобо́ю бо вои́стинну вели́чия сотвори́вый Госпо́дь возвели́чи Тя,/ и и́стинную Бо́жию Ма́терь рожде́йся из чре́ва Твоего́ показа́.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Собра́л еси́ в души́ Боже́ственное бога́тство Ду́ха,/ непоро́чную моли́тву, чистоту́, че́стность,/ бде́ние всегда́шнее, воздержа́ния труды́,/ и́миже дом позна́лся еси́ Бо́жий.</p>
<p>Вещества́ до́льняго, прему́дре, прете́кл еси́ ху́дость,/ невеще́ственною же моли́твою ум впери́в,/ и Вы́шняго упокое́ния яви́лся еси́ насле́дник соверше́нством жития́.</p>
<p>По́тами по́стническими у́глие стрел вра́жиих угаси́л еси́ вои́стинну/ и, о́гнь ве́ры вжег, попали́л еси́ неве́рия ересе́й шата́ния.</p>
<p>
<red>Богоро́дичен:</red> Возсия́ от Сио́на вы́шняго благоле́пие/ предложе́нием пло́ти по соедине́нию неизрече́нному,/ из Тебе́, Неискусобра́чная, обложе́нное, и мир просвети́.
</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́:
</p>
<p>На высоте́ Госпо́дь воздержа́ния и́стинна тя положи́,/ я́коже звезду́ неле́стную, световодя́щую концы́,/ наста́вниче Иоа́нне, о́тче наш.</p>
<p>
<red>И́кос:</red>
</p>
<p>Дом Бо́жий я́ко вои́стинну тебе́ сама́го соде́лал еси́, о́тче,/ Боже́ственными твои́ми доброде́тельми/ я́ве украси́в, я́ко зла́то све́тлое, ве́ру, наде́жду и любо́вь и́стинную,/ Боже́ственныя зако́ны излага́я, воздержа́нием обучи́вся, я́ко безпло́тен,/ ра́зум, му́жество, целому́дрие стяжа́в,/ смире́ние, и́мже возвы́сился еси́./ Те́мже и, просвети́вся моли́твами непреста́нными,/ виде́нии та́йными впери́лся еси́ и Небе́сный прия́л еси́ селе́ния,/ наста́вниче Иоа́нне, о́тче наш.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою тро́ическою пла́мень пе́щный попра́ша, пою́ще:/ отпев Бо́же, благослове́н еси́.</emphasis>
</p>
<p>На зла́це Вы́шняго Ца́рствия ста́до, о́тче, воспита́л еси́/ и, жезло́м догма́тов зве́ри отгна́в ересе́й, воспе́л еси́:/ оте́ц на́ших Бо́же, благослове́н еси́.</p>
<p>В Го́рний вшел еси́ неве́стнический черто́г Ца́рства Христо́ва,/ оде́ждею облече́н, досто́йною зва́вшаго,/ в не́мже и возле́гл еси́, вопия́:/ оте́ц на́ших Бо́же, благослове́н еси́.</p>
<p>Невла́жная грехми́ река́ яви́лся еси́ воздержа́ния, о́тче,/ по́мыслы потопля́я и скве́рну очища́я вопию́щих ве́рою:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Из чре́ва Твоего́ про́йде воплоти́выйся, Де́во, всех Госпо́дь./ Те́мже Тя, Богоро́дицу, му́дрствующе правосла́вно, Сы́ну Твоему́ зове́м:/ оте́ц на́ших Бо́же, благослове́н еси́.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>Столп тя одушевле́нный я́ко вои́стинну/ и о́браз воздержа́ния, о́тче, стяжа́вше,/ вси твою́ па́мять почита́ем, Иоа́нне.</p>
<p>Мно́жество ра́дуется мона́хов,/ и лику́ет преподо́бных собо́р и пра́ведных,/ вене́ц бо досто́йно с си́ми прия́л еси́.</p>
<p>Укра́шен доброде́тельми,/ в неве́стник неизрече́нныя сла́вы возше́л еси́,/ пе́снь воспева́я Христу́ во ве́ки.</p>
<p>
<red>Богоро́дичен:</red> По́мощи я́же от <red>Тебе</red>́ тре́бующия не пре́зри, Де́во,/ пою́щия и превознося́щия Тя во ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Чи́стую сла́вно почти́м,/ лю́дие, Богоро́дицу,/ о́гнь Божестве́ прии́мшую во чре́ве неопа́льно,/ пе́сньми велича́ем.</emphasis>
</p>
<p>Врач боля́щих в прегреше́ниих от Бо́га, блаже́нне,/ губи́тель же яви́лся еси́ и прогони́тель лука́вых духо́в,/ те́мже тя ублажа́ем.</p>
<p>Зе́млю, я́коже тли жили́ще, оста́вил еси́, о́тче,/ и в земли́ всели́лся еси́ кро́тких,/ и с ни́ми весели́шися, Боже́ственный наслажда́яся сла́дости.</p>
<p>Дне́сь де́нь пра́зднственный/ вся бо созыва́ет мона́шествующих ста́да в лик духо́вный,/ трапе́зу и сне́дь нетле́нныя жи́зни.</p>
<p>
<red>Богоро́дичен:</red> В Тебе́ всели́вся, Всенепоро́чная,/ пре́жде родонача́льники злонравнаго прельсти́вшаго человекоуби́йцу низложи́вый роди́ся/ и вся ны спа́се.
</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:
</p>
<p>Ми́ра пристра́стия, я́ко от скве́рны уклони́лся еси́/ и, а́лчбою пло́ть увяди́в, обнови́л еси́ души́ кре́пость, преподо́бне,/ и сла́вою обогати́лся еси́ Небе́сною, приснопа́мятне./ Те́мже не преста́й моля́ся о нас, Иоа́нне.</p>
<p>
<red>Богоро́дичен:</red>
</p>
<p>Госпо́дственно Богоро́дицу Тя испове́дуем, Влады́чице, Тобо́ю спа́сшиися,/ и́бо Бо́га неизрече́нно родила́ еси́, разо́ршаго Кресто́м сме́рть,/ к Себе́ же привле́кшаго преподо́бных собо́ры,/ с ни́миже Тя восхваля́ем, Де́во.</p>
</section>
