<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобнаго и чудотворца Ипатия, епископа Гангрскаго</p>
</title>
<p>
<red>Стихи́ры,</red>
<red>глас 8</red>.
</p>
<p>
<red>Подо́бен:</red> О, пресла́внаго чудесе́:
</p>
<p>О́тче Богому́дре Ипа́тие,/ воздержа́нием до́бре воспита́вся,/ в пресла́вную доброде́телей вшел еси́ высоту́,/ простира́яся к виде́нию та́йнейшему я́ве,/ Христо́ву добро́ту созерца́я./ Его́же сия́ньми/ ум же и мы́сль озари́в,/ всем облиста́л еси́ чуде́с зари́.</p>
<p>О́тче отце́в Ипа́тие,/ правосла́вия све́том облиста́в,/ озари́л еси́ мы́сли, преподо́бне,/ ве́рно притека́ющих к тебе́,/ и А́рия зе́ницы омрачи́в,/ отри́нул еси́ от Це́ркве Христо́вы./ Те́мже, свети́льника тя стяжа́вше в си́,/ свяще́нную па́мять твою́/ почита́ем и ублажа́ем.</p>
<p>О́тче свяще́нне Ипа́тие,/ Царя́ Христа́, Его́же я́сно пропове́дал еси́,/ Отцу́ Единосу́щна,/ име́я в се́рдцы твое́м,/ чуде́сными заря́ми просия́л еси́,/ световодя́ всю подсо́лнечную./ Зми́я уби́л еси́/ и те́плых истече́ние твои́ми моли́твами вод источи́л еси́/ на исцеле́ние страсте́й.</p>
<p>
<red>Сла́ва, и ны́не, Богоро́дичен:</red>
</p>
<p>Де́вства сосу́д/ и чи́стое Бо́жие и кра́сное жили́ще,/ молю́ Тя, Всечестна́я:/ ду́шу мою́ уте́ши,/ озло́бленную я́дом змии́ным/ и умерщвле́нную преступле́ньми,/ я́ко да сла́влю Тя,/ ве́рныя вся возвели́чившую,/ Богора́дованная.</p>
<p>
<red>Крестобогоро́дичен:</red>
</p>
<p>Что зри́мое виде́ние,/ е́же Мои́ма очи́ма ви́дится?/ О Влады́ко,/ содержа́й всю тва́рь,/ на Дре́во воздви́жен быв,/ и умира́еши, всем дая́й жи́знь, —/ Богоро́дица, пла́чущися, глаго́лаше,/ егда́ узре́ на Кресте́ возноси́ма,/ и́же из Нея́ неизрече́нно возсия́вшаго/ Бо́га и Челове́ка.</p>
<p>
<red>Тропа́рь, глас 4:</red>
</p>
<p>Изволе́нием Боже́ственнаго ра́зума/ впери́в ум свой в Небе́сныя оби́тели/ и ра́вно А́нгелом житие́ пожи́в на земли́,/ сего́ ра́ди муче́ния красоты́ вене́ц на свое́м версе́ утверди́в,/ священному́чениче Ипа́тие,/ моли́ Христа́ Бо́га/ спасти́ся душа́м на́шим.</p>
<p>
<red>Кано́н, его́же краегране́сие:</red> Сла́внаго Ипа́тия пе́сньми венча́ю.
<red>Творе́ние кир Ио́сифа. Глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
</p>
<p>Боже́ственнаго страда́льца, му́драго святи́теля,/ чуде́с исто́чника, па́стыря до́браго, Це́ркве утвержде́ние/ пе́сньми велегла́сно я́ко свети́льника всеми́рнаго/ вси восхва́лим, ра́дующеся.</p>
<p>Боже́ственная река́, наводни́вшая, преблаже́нне, чи́стую твою́ ду́шу,/ источи́ нам пречи́сты во́ды, всему́дре, мно́гих чуде́с,/ то́ки изсуша́ющия му́тных страсте́й, Ипа́тие.</p>
<p>Умертви́в плотски́я сла́сти воздержа́нием,/ жи́знь и́стинную — Христа́, нас ра́ди уме́рша, Ипа́тие,/ име́л еси́, вну́трь в души́ твое́й живу́ща/ и вся твоя́ к Нему́ ше́ствия направля́юща.</p>
<p>Се́рдце и ду́шу Тро́ицы соде́лал еси́ нескве́рнен храм,/ хра́мы же свяще́нныя Го́споду в хвалу́, преподо́бне священному́чениче, созда́л еси́,/ спаси́телен быв прави́тель ста́ду твоему́.</p>
<p>
<red>Богоро́дичен:</red> Спа́са и Бо́га от чи́стых Твои́х крове́й воплоти́ла еси́, Чи́стая,/ показа́вшаго нам му́драго святи́теля Своего́, Пречи́стая,/ спаси́тельна и те́пла засту́пника, чу́днаго вои́стинну Ипатия.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́,/ не́сть бо свят, па́че Тебе́, Человеколю́бче.</emphasis>
</p>
<p>Всем се́рдцем ко исто́чнику до́брых отлучи́лся еси́/ и отту́ду све́тло богате́йшими сия́я, о́тче свяще́нне,/ Боже́ственными светлостьми́.</p>
<p>Зако́ны Боже́ственными огражде́н,/ беззако́нных собо́рище си́лою, о́тче, Боже́ственною истреби́л еси́ ересе́й,/ спаса́я ста́до твое́, о́тче Ипа́тие.</p>
<p>От вы́шния пресве́тлыя свещи́ Ду́ха просвеща́емь, му́дре,/ но́щию преходя́щим свещи́ тя яви́ша, от во́ды озаря́юще.</p>
<p>Отце́в Боже́ственных лик соисполня́я блаже́нный,/ его́же собра́ Христо́с, Собо́ра Пе́рваго, блаже́нне,/ яви́лся еси́, сдавля́я пребезу́мнаго А́рия.</p>
<p>
<red>Богоро́дичен:</red> Изба́ви мя вся́каго прило́га сопроти́внаго змии́на, Ма́ти Де́во Чи́стая,/ и се́рдце мое́ просвети́,/ ве́рою Тя сла́вящаго, Всенепоро́чную.
</p>
<p>
<red>Седа́лен,</red>
<red>глас 1.</red>
</p>
<p>
<red>Подо́бен:</red> Ка́мени запеча́тану:
</p>
<p>Возсия́л еси́ в ми́ре, святи́телю Ипа́тие,/ чудесы́ просвеща́я ве́рно приходя́щия к тебе́;/ пострада́в же кро́вию, му́дре,/ мно́жае присво́ился еси́ Христу́/ и лику́еши со А́нгелы на Небесе́х, о нас моля́ся./ Сла́ва укре́пльшему тя Бо́гу,/ сла́ва Венча́вшему тя,/ сла́ва Де́ющему тобо́ю всем исцеле́ния.</p>
<p>
<red>Сла́ва, и ны́не, Богоро́дичен:</red>
</p>
<p>Ру́це Твои́ Боже́ственныя,/ и́миже Созда́теля понесла́ еси́, Де́во Пресвята́я,/ вопло́щшагося благосты́нею, просте́рши,/ умоли́ Его́ изба́вите ны от искуше́ний, и страсте́й, и бед,/ хва́лящия Тя любо́вию и вопию́щия:/ сла́ва Все́льшемуся в Тя,/ сла́ва Проше́дшему из Тебе́,/ сла́ва Изба́вльшему нас рождество́м Твои́м.</p>
<p>
<red>Крестобогоро́дичен:</red>
</p>
<p>На Кресте́ Тебе́ распе́ншуся от беззако́нных/ и от во́ин, Спа́се, копие́м ре́бром Твои́м прободе́нным,/ Пречи́стая рыда́ше го́рько/ и, мно́гому Твоему́ и стра́шному терпе́нию ужаса́ющися, вопия́ше:/ сла́ва к челове́ком Твое́й любви́,/ сла́ва Твое́й бла́гости,/ сла́ва сме́ртию Твое́ю челове́ки обезсме́ртившему.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спа́се зову́щия:/ сла́ва, Христе́, си́ле Твое́й.</emphasis>
</p>
<p>Неле́стно сло́во и уче́ние и́скренно соблюда́я,/ пропове́дал еси́ Сло́во, Отцу́ Соприсносу́щно,/ Ариому́дренную пре́лесть победи́в, священному́чениче, чудотво́рче досточу́дне.</p>
<p>Горча́йшия от гор теку́щия во́ды/ зна́мением то́кмо цельбоно́сны показа́л еси́,/ во́ду жи́ву стяжа́в в се́рдцы твое́м,/ в ве́чную, о́тче, жи́знь теку́щую.</p>
<p>Свяще́нствовав преподо́бно и зако́нне пострада́в,/ свяще́нство показа́л еси́ све́тльшее кровьми́,/ излия́нными за любо́вь истощи́вшаго Кро́вь честну́ю за челове́ческое избавле́ние.</p>
<p>Не укосне́вши благода́ть на тебе́, чудеса́ содева́ющи,/ де́моном го́рьким предаде́ го́рько и безбо́жно умертви́вшия тя,/ всеблаже́нне му́чениче Христо́в свяще́ннейший.</p>
<p>
<red>Богоро́дичен:</red> Дарова́ний Твои́х струи́, и исто́чницы исцеле́ний,/ и Боже́ственнаго бога́тства раздая́ния подава́ются от живонача́льныя дла́ни, Богоневе́сто,/ ро́ждшагося от Твоея́ утро́бы Вседержи́теля.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й,/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая</emphasis>.
</p>
<p>Ума́ превосхо́дит твоея́ благода́ти постиже́ние,/ язы́к изрещи́ не мо́жет твои́х чуде́с безме́рныя пучи́ны,/ му́чениче, святи́телю и па́стырю, га́нгряном удобре́ние и свети́льниче всея́ тва́ри.</p>
<p>Уби́л еси́ зми́я, огню́ препосла́в,/ показа́л еси́ в тебе́ Боже́ственную благода́ть, богате́йше все́льшуюся/ и тя пред царе́м и все́ми просла́вльшую людьми́, свяще́ннейше.</p>
<p>Печа́ть и храни́теля сокро́вищу вообрази́, о́тче, ца́рь твою́ ико́ну,/ се́ю почита́я тя и я́ве провозвеща́я,/ я́ко приноси́мая че́сть на первообра́зное прехо́дит, Ипа́тие.</p>
<p>Вельми́ подвиза́ся, вельми́ и просла́вися,/ чудеса́ соверша́я священнообра́зно,/ неду́ги отгоня́, прогоня́я де́моны, упражня́я сих наве́ты,/ побежда́я ересе́й губи́тельное зломы́слие.</p>
<p>
<red>Богоро́дичен:</red> Му́дрость родила́ еси́ Бо́жию Ипоста́сную, Пречи́стая Де́во Богоро́дице,/ святы́я всему́дры показа́вшую,/ те́мже зло́бы мудреца́ паде́ шата́ние и лю́тая злоухищре́ния.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis> Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Возше́л еси́ на высоту́ доброде́телей, Ипа́тие,/ и прибли́жился еси́, блаже́нне, к чисте́йшему исто́чнику Боже́ственных дарова́ний,/ и чуде́с пучи́ну источи́л еси́.</p>
<p>Вене́ц тебе́ ка́меней мета́ния бы́ша/ и к Небе́сней высоте́ и степе́ни, о́тче, и ле́ствица,/ е́юже возше́д, и Бо́гу присво́ился еси́ ясне́йше.</p>
<p>Исцеле́ния твоя́ ра́ка источа́ет при́сно,/ благослове́ние же, о́тче, честны́я твоея́ пе́рсти прие́млемо,/ изве́стно, я́ко прах, истлева́ет зло́бу.</p>
<p>Зако́нне пострада́в и я́ко му́ченик почествова́лся еси́,/ во глубоча́йшей же ста́рости к твои́м преше́л еси́, ра́дуяся, отце́м/ и вене́ц твои́х трудо́в прия́л еси́ от Христа́ досто́йно.</p>
<p>
<red>Богоро́дичен:</red> О, чудесе́, всех чуде́с нове́йшаго!/ Я́ко Де́ва во утро́бе вся́ческая Содержа́щаго,/ неискусому́жно заче́нши, не те́сно вмести́.
</p>
<p>
<red>Конда́к, глас 2:</red>
</p>
<p>Ри́мскому оте́честву свети́льник,/ Богоза́рными луча́ми концы́ светя́,/ ны́не просвети́ твое́ пра́зднество пою́щия, Ипа́тие,/ прося́ свы́ше ми́ра и грехо́в оставле́ния,/ моли́твами защити́ ны, Ипа́тие многострада́льне.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Спасы́й во огни́ авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</emphasis>
</p>
<p>Уста́ ника́коже на тя отве́рзе по́лзаяй змий,/ раболе́пно же на о́гнь идя́ше,/ повину́яся, приснопа́мятне, стра́шному повеле́нию твоему́,/ оте́ц на́ших, — вопию́щу, — Бо́же, благослове́н еси́.</p>
<p>Крове́й проли́тием, е́же от слез совоку́пль,/ еди́но от обою́ пи́во, му́дре, соверши́л еси́,/ тебе́ помина́ему пи́щному, досточу́дне, пото́ку во ве́ки, му́чеником похвало́.</p>
<p>Во цветни́к честны́х боле́зней твои́х входя́ще, блаже́нне,/ благоуха́ем ду́шу, благово́ние тя Христо́во ве́дуще, и вопие́м, Ипа́тие:/ препе́тый Го́споди, Бо́же оте́ц на́ших, благослове́н еси́.</p>
<p>
<red>Богоро́дичен:</red> Неискусобра́чная Чи́стая, без се́мене заче́ншая Отцу́ Единосу́щнаго/ и ро́ждшая плотию, Богоневе́сто, от святы́х крове́й Твои́х,/ моля́щи ны́не не преста́й спасти́ вся.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Глас твой, све́ту сраствори́вся и Боже́ственными осия́н светлостьми́,/ тьму́ ересе́й, всему́дре, разори́ и ко дню напра́ви правосла́вия лю́ди, вопию́щия:/ Го́спода по́йте, дела́, и превозноси́те Его́ во вся ве́ки.</p>
<p>Красне́йший, я́ко тро́сть, я́влься, язы́к твой, всему́дре,/ написа́ зако́н благода́тию,/ вся на дсках ве́тхия погла́ждши о́бразы, Ипа́тие,/ те́мже тя я́ко му́дра кни́жника песносло́вим во вся ве́ки.</p>
<p>Столп о́гнен Боже́ственный и к высоте́ Небе́сней взе́млемь,/ забра́ло непрекло́нное, стена́ неразори́ма,/ Це́ркве утвержде́ние, святи́телей степе́нь,/ му́чеников кра́сная ле́пота,/ чудоно́сный Ипа́тий да почте́н бу́дет.</p>
<p>Ви́дети сподо́бился еси́, Его́же жела́л еси́,/ разре́шшимся и́стины въявле́нием и умышле́нием:/ еще́ бо дыха́ющи и те́плей кро́ви ка́плющи,/ к жела́нию после́днему, му́чениче, восте́кл еси́,/ с му́ченическими и преподо́бных ли́ки Боже́ственными лику́я во вся ве́ки.</p>
<p>
<red>Богоро́дичен:</red> Мно́гими содержи́маго беда́ми и молво́ю греха́ бе́дствуемаго,/ к безво́лненному стремле́нию тишины́ мя Ду́ха,/ Богороди́тельнице Чи́стая, Влады́чице, ны́не наста́ви,/ приста́нище бо еси́ христиа́н,/ те́мже Тя пое́м во вся ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла е́сть,/ Ты же, Де́во Богоро́дице,/ нрозябе́нием чревоноше́ния ми́рови благослове́ние процвела́ еси́,/ тем Тя вси велича́ем.</emphasis>
</p>
<p>Я́ко ши́пок, я́ко крин свяще́нный сладково́нен, святи́телю,/ я́ко кипари́с, я́ко ми́ро Боже́ственно и благово́ние,/ ра́ка твоя́ благово́нствует чудесы́,/ злосмра́дныя неду́ги отгоня́щи, священному́чениче всече́стне.</p>
<p>Собесе́дник яви́лся еси́ проро́ков,/ му́чеников же свяще́нных, кро́вию уже́ до́бре сконча́вшихся,/ святы́х и преподо́бных равностоя́телен/ и всех пра́ведных соприча́стник, су́щих от ве́ка, досточу́дне.</p>
<p>Па́мять твоя́ дне́сь нам возсия́ светле́йши со́лнца,/ све́том невеще́ственным се́рдца на́ша просвеща́ющая,/ ве́рою тя в ней блажа́щих, Ипа́тие,/ и моле́бно восхваля́ющих тя.</p>
<p>Све́том твои́м озари́ на́ша, Ипа́тие, помышле́ния,/ соверша́ющих твою́ па́мять Боже́ственную и светоно́сную,/ и изба́ви огня́, и му́ки, и вся́каго искуше́ния мольба́ми твои́ми/ благоче́стно тя блажа́щия.</p>
<p>
<red>Богоро́дичен:</red> Возвы́си благода́ть Твою́, Чи́стая,/ возвели́чи мольбу́ и приведи́ чи́ны А́нгельския Влады́це,/ апо́стол же и проро́к ли́ки и вся пра́ведники с му́ченики,/ я́ко да спасе́мся, чту́щии Тя.
</p>
</section>
