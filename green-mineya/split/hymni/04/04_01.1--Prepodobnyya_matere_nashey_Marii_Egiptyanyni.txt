<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бныя ма́тере на́шей Мари́и Еги́птяныни</p>
</title>
<p>
<red>НА ВЕЧЕ́РНИ </red>
</p>
<p>
<red>На</red> Го́споди, воззва́х:
<red>стихи́ры преподо́бныя, глас 6.</red>
</p>
<p>
<red>Подо́бен:</red> Всю отложи́вше:
</p>
<p>Тебе́ у́бо возбраня́ше/ честны́х взира́ния/ скверн пре́жде привлече́нное скверне́ние;/ твое́ же чу́вство/ и твоя́, Богому́драя, соде́янных со́весть/ к лу́чшим тебе́ обраще́ние соде́яша./ На ико́ну бо воззре́вши/ благослове́нныя Богоотрокови́цы,/ всех пока́явшися прегреше́ний твои́х,/ всехва́льная, пре́жних,/ со дерзнове́нием Честно́му Дре́ву поклони́лася еси́.</p>
<p>Место́м поклони́вшися/ ра́достно святы́м,/ доброде́тели напу́тное, спаси́тельнейшее отсю́ду прия́ла еси́,/ и зело́ потекла́ еси́ до́брое ше́ствие,/ и, струю́ преве́зшися Иорда́нскую,/ в Крести́телеве обита́лищи/ усе́рдно всели́лася еси́,/ и страсте́й свере́пство жи́тельством омрачи́ла еси́,/ истончава́ющи те́ла воздержа́нием,/ приснопа́мятная ма́ти,/ плотска́я стремле́ния.</p>
<p>В пусты́ню всели́вшися,/ твои́х страсте́й о́бразы благоче́стно истреби́ла еси́,/ Богови́днейшее изображе́ние в души́ написа́вши,/ доброде́телей ви́ды,/ и толи́ко просия́ла еси́,/ я́ко и на вода́х легко́ преходи́ти стопа́ми,/ и над земле́ю взима́тися/ во твои́х к Бо́гу моле́ниих./ И ны́не со дерзнове́нием,/ пресла́вная Мари́е,/ Христу́ предстоя́щи,/ моли́ся о душа́х на́ших.</p>
<p>
<red>Сла́ва, глас 2. Самогла́сен:</red>
</p>
<p>Душе́вная ловле́ния,/ и стра́сти плотски́я мече́м воздержа́ния посе́кла еси́,/ и мы́сленная согреше́ния молча́нием поста́ удави́ла еси́,/ и струя́ми слез твои́х пусты́ню всю напои́ла еси́,/ и прозябла́ еси́ нам покая́ния плоды́./ Те́мже твою́ па́мять, преподо́бная, пра́зднуем.</p>
<p>
<red>И ны́не, Богоро́дичен, или́ Крестобогоро́дичен:</red>
</p>
<p>Дре́ву кре́стному Тя, Иису́се, пригвожде́на/ зря́щи, Неискусобра́чная, пла́чущи, глаго́лаше:/ Ча́до сла́дкое, почто́ оста́вил еси́ Мя,/ ро́ждшую Тя, еди́ну,/ Све́те непристу́пный, Пребезнача́льнаго Отца́?/ Потщи́ся и просла́вися,/ я́ко да сла́ву получа́т Боже́ственную/ и́же Боже́ственныя стра́сти Твоя́ сла́вящии.</p>
<p>
<red>Тропа́рь, глас 8:</red>
</p>
<p>В тебе́, ма́ти, изве́стно спасе́ся, е́же по о́бразу,/ прии́мши бо крест, после́довала еси́ Христу́/ и, де́ющи, учи́ла еси́ презира́ти у́бо пло́ть, прехо́дит бо/ прилежа́ти же о души́ ве́щи безсме́ртней./ Те́мже и со А́нгелы сра́дуется, преподо́бная Мари́е, дух твой.</p>
<p>
<red>Кано́н, глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis>
</p>
<p>Скве́рну прегреше́ний очи́сти смире́нныя моея́ души́, Твое́ю ми́лостию, Христе́,/ мглу и омраче́ние страсте́й отжени́ моли́твами преподо́бныя Твоея́.</p>
<p>Страстьми́ плотски́ми оскверни́вши душе́вное благоро́дие,/ воздержа́нием па́ки, о честна́я, твой ум просвети́ла еси́,/ туча́ми слез твои́х ду́шу уясни́вши.</p>
<p>Еги́пта страсте́й избе́гла еси́, я́ко от грехо́вна исто́чника,/ и, фарао́на изба́вльшися лю́таго оскверне́ния, безстра́стия ны́не зе́млю насле́довала еси́,/ и со А́нгелы лику́еши при́сно.</p>
<p>
<red>Богоро́дичен:</red> Зря́щи Твою́ ико́ну, Влады́чице, Богороди́тельнице Чи́стая,/ и ро́ждшагося Сло́ва от Твоея́ пречи́стыя, Де́во, утро́бы,/ и пору́чницу Тя к Сему́ те́пле про́сит пресла́вная.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Возсмерде́шася душе́вныя и согни́шася твоя́ ра́ны,/ но исто́чником слез твои́х сия́ омы́ла еси́ те́пле.</p>
<p>Побежде́ни бы́ша тобо́ю де́монстии полцы́,/ и страстна́я взыгра́ния слеза́ми ура́нила еси́.</p>
<p>Я́ко у́тренний о́блак и я́коже ка́пля, ка́плющи, была́ еси́/ всем, пролива́ющи во́ды покая́ния спаси́тельнаго.</p>
<p>Богоро́дичен: Тя Предста́тельницу, Чи́стая, и спасе́ние, и кре́пость иму́щи,/ Креста́ свята́го дре́ву, честна́я, поклони́ся.</p>
<p>
<red>Ин конда́к, глас 3:</red>
</p>
<p>Блуда́ми пе́рвее преиспо́лнена вся́ческими,/ Христо́ва неве́ста дне́сь покая́нием яви́ся,/ а́нгельское жи́тельство подража́ющи,/ де́мона креста́ ору́жием погубля́ет./ Сего́ ра́ди Ца́рствия неве́ста яви́лася еси́, Мари́е пресла́вная.</p>
<p>
<red>Седа́лен, глас 8. </red>
</p>
<p>
<red>Подо́бен:</red> Прему́дрости:
</p>
<p>Взыгра́ния вся плотска́я обузда́вши боле́зньми по́стническими,/ му́жественное показа́ла еси́ души́ твоея́ мудрова́ние,/ Креста́ бо возжеле́вши о́браз ви́дети, себе́, приснопа́мятная, ми́ру распя́ла еси́,/ отону́дуже и к ре́вности жития́ непоро́чнаго усе́рдно воздви́гла еси́ себе́,/ всеблаже́нная, Мари́е пресла́вная./ Моли́ Христа́ Бо́га грехо́в оставле́ние пода́ти/ честву́ющим любо́вию святу́ю па́мять твою́.</p>
<p>
<red>Богоро́дичен:</red>
</p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию, вси ублажа́ем, ро́ди челове́честии,/ О́гнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Удали́лася еси́, бежа́вши, су́щих в ми́ре и сла́дких всех,/ еди́на же Еди́ному чи́сто приобщи́лася еси́/ кра́йним воздержа́нием и терпе́нием дел твои́х.</p>
<p>Теле́сная движе́ния и разжже́ния воздержа́нием пои́стинне изсуши́ла еси́,/ отону́дуже ду́шу украси́ла еси́, Мари́е всесла́вная,/ Боже́ственными виде́нии и де́тельми.</p>
<p>Доброде́тельною твое́ю си́лою, слеза́ми и посто́м кра́йним,/ моли́твою же и ва́ром, зимо́ю и нагото́ю/ прия́телище была́ еси́ Свята́го Ду́ха че́стно.</p>
<p>
<red>Богоро́дичен:</red> К Твое́й ико́не прибе́гши, и из Тебе́ Рожде́ннаго, Мари́е Де́во,/ Тобо́ю ны́не обре́те жи́знь безсме́ртную, в раи́ лику́ющи.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ты, Го́споди, мой свет/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>В след Христа́ после́довала еси́, ра́дующися,/ нося́щи крест свой на ра́ме, Мари́е,/ и де́моны ура́нила еси́.</p>
<p>Показа́ла еси́ нам покая́ния лечбу́,/ показа́ла еси́ и стезю́,/ веду́щую па́ки к жи́зни неги́блющей.</p>
<p>Ты бу́ди ми, честна́я, засту́пница непобеди́ма/ и изба́ви страсте́й мя, боле́зни же вся́кия/ мольба́ми твои́ми ко Го́споду.</p>
<p>
<red>Богоро́дичен:</red> На Твою́, Влады́чице Чи́стая, ико́ну взира́ше,/ Тебе́ всегда́ моля́щися,/ страсте́й напа́дания преподо́бная посрамля́ше.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>По́том грехо́вную скве́рну омы́ла еси́,/ к нетле́нней же сла́ве твое́ю мы́слию смотря́ющи,/ ны́не обрела́ еси́ благопло́дие боле́зней твои́м, сла́вная.</p>
<p>Всем гре́шником, Мари́е, житие́ твое́ о́браз показа́ся,/ безме́рно согреши́вшим,/ в житии́ воста́ти и скве́рну очи́стити слеза́ми.</p>
<p>Уще́дри смире́нную мою́ ду́шу, Человеколю́бче,/ ю́же оскверни́х, де́я нечи́стая хоте́ния пло́ти моея́,/ но Ты мя преподо́бныя моли́твами поми́луй.</p>
<p>
<red>Богоро́дичен:</red> Все́ю твое́ю душе́ю и се́рдцем возлюби́ла еси́ от Де́вы рожде́ннаго Бо́га Сло́ва,/ Жива́го и воплоще́нна,/ глас тебе́, преподо́бная, прине́сша.
</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:
</p>
<p>Греха́ мглы избежа́вши,/ покая́ния све́том озари́вши твое́ се́рдце, сла́вная,/ пришла́ еси́ ко Христу́,/ Сего́ Всенепоро́чную и святу́ю Ма́терь/ Моли́твенницу ми́лостивную принесла́ еси́./ Отону́дуже и прегреше́ний обрела́ еси́ оставле́ние/ и со А́нгелы при́сно сра́дуешися.</p>
<p>
<red>И́кос:</red> Зми́я, дре́вле во Еде́ме запе́ншаго Е́ве пре́лестию дре́ва,/ низве́ргла еси́ в ров Дре́вом Кре́стным, сла́вная Мари́е,/ и, отбе́гши сла́сти, чистоты́ возжела́ла еси́,/ отону́дуже и с де́вами сподо́билася еси́ вну́трь черто́га вни́ти твоего́ Влады́ки,/ с си́ми наслади́тися досто́йно./ Того́ у́бо приле́жно моли́,/ я́ко да мно́гих грехо́в разреше́ние пода́ст/ и Своея́ жи́зни нас сподо́бит со А́нгелы при́сно ра́доватися.
</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Ско́рбную и те́сную ше́ствовавши стезю́ я́ве,/ добро́тою доброде́телей уясни́вши ду́шу,/ Небе́сную дости́гла еси́ жи́знь неконча́емую,/ иде́же Свет безконе́чный е́сть Христо́с.</p>
<p>Я́же в ми́ре попра́вши вре́менная вся,/ ны́не лику́еши со все́ми во́инствы А́нгельскими, воспева́ющи:/ благослове́н еси́ в хра́ме сла́вы Твоея́, Го́споди.</p>
<p>Кова́рства вра́жия и ору́жия оскуде́ша вся/ кре́пким посто́м и моли́твою твое́ю, преподо́бная, и слеза́ми,/ и ны́не у́бо отго́нятся и страсте́й настоя́ния, Мари́е честна́я.</p>
<p>
<red>Богоро́дичен: </red>Неискусобра́чно я́же Бо́га безпло́тна поро́ждши вои́стинну/ и Де́ва пребы́вши пои́стинне,/ Твое́ю си́лою, Всечестна́я, отгна́ла еси́ страсте́й и де́монов во́инства.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ льво́в зия́ния в ро́ве затче́:/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Ве́сь сия́нием доброде́телей озари́вши ум, Мари́е сла́вная, Бо́гу бесе́довавши,/ пло́ть бо истни́вши посто́м мно́гим и по́мыслом благочести́вым, пе́ла еси́, ра́дующися:/ благослови́те, вся дела́ Госпо́дня, Го́спода.</p>
<p>Креста́ зна́мением себе́ огради́вши,/ Иорда́нския нога́ми немо́кренными твои́ми во́ды преплы́вши, Мари́е, ве́рно/ и Небе́снаго Христа́, Те́лу и Кро́ви Его́, прича́щшися, —/ ны́не отпуща́еши рабу́ Твою́, —/ рекла́ еси́.</p>
<p>Свяще́нник Боже́ственный Зоси́ма, таи́нник благода́ти,/ быстрину́ я́ко ви́де тя Иорда́нскую, сла́вная, преше́дшу немо́кренными нога́ми,/ стра́хом и тре́петом одержи́мь быв, ра́дуяся, поя́ше:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Тобо́ю, Пренескве́рная, тлю и скве́рну всю оттрясе́,/ и облече́ся, Влады́чице, в ри́зу безсме́ртну,/ и Тобо́ю Твоему́ Сы́ну преподо́бная вопия́ше:/ благослови́те, вся дела́ Госпо́дня, Го́спода.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́,/ тем, веселя́щеся, Тя, Богоро́дице, велича́ем.</emphasis>
</p>
<p>Ны́не нетле́нною и Боже́ственною вои́стинну пи́щею насыща́ема/ и Све́том наслажда́ющися мы́сленным и Невече́рним в Небе́сных се́лех,/ иде́же А́нгельстии чи́ни о нас Бо́га мо́лят.</p>
<p>Сла́вы теку́щия и тле́нныя же возгнуша́вшися, Мари́е,/ сла́ву и жи́знь насле́довала еси́ блаже́нную./ Христа́ моли́ о соверша́ющих твою́ всесвяту́ю па́мять всегда́.</p>
<p>Ви́ждь мою́ ско́рбь, преподо́бная, и стена́ние се́рдца,/ ви́ждь тесноту́ жи́зни моея́,/ спаси́ мя от греха́ моего́/ и ду́шу мою́ уще́дри твои́ми хода́тайствы ко Го́споду.</p>
<p>
<red>Богоро́дичен:</red> Влады́чице Чи́стая Богоро́дице, гре́шников спасе́ние,/ приими́ мольбу́ сию́,/ изба́ви мя от грех мои́х,/ Твоему́ Сы́ну прибега́юща,/ моли́твами преподо́бныя Твоея́.
</p>
<p>
<red>Свети́лен.</red>
</p>
<p>
<red>Подо́бен:</red> Све́те неизме́нный:
</p>
<p>О́браз покая́ния нам даде́ся, Мари́е,/ твои́м бо те́плым умиле́нием возврати́ побежде́ние,/ Засту́пницу стяжа́вши Богоро́дицу Мари́ю,/ с Не́юже о нас помоли́ся.</p>
<p>
<red>Богоро́дичен:</red>
</p>
<p>Свет возсия́вший безле́тный от Отца́ пре́жде век/ в ле́то ны́не напосле́док из Тебе́, Де́во, яви́ся на спасе́ние ми́ра,/ к Нему́же не преста́й о лю́дех Твои́х моля́щися.</p>
<p>
<red>Моли́тва</red>
</p>
<p>О вели́кая Христо́ва уго́днице, преподо́бная Мари́е! На Небеси́ Престо́лу Бо́жию предстоя́щи, на земли́ же ду́хом любве́ с на́ми пребыва́ющи, име́ющи дерзнове́ние ко Го́споду, моли́ спасти́ рабы́ Его́, к тебе́ с любо́вию притека́ющия. Испроси́ нам у Великоми́лостиваго Влады́ки и Го́спода ве́ры непоро́чное соблюде́ние, градо́в и ве́сей на́ших утвержде́ние, от гла́да и па́губы избавле́ние, скорбя́щим — утеше́ние, неду́гующим — исцеле́ние, па́дшим — возста́ние, заблу́ждщим — укрепле́ние, в дела́х благи́х преспе́яние и благослове́ние, сирота́м и вдови́цам — заступле́ние и отше́дшим от сего́ жития́ — ве́чное упокое́ние, всем же нам в де́нь стра́шнаго Суда́ одесну́ю страны́ о́бщники бы́ти и блаже́нный глас Судии́ ми́ра услы́шати: прииди́те, благослове́ннии Отца́ Моего́, насле́дуйте угото́ванное вам Ца́рствие от сложе́ния ми́ра, и та́мо пребыва́ния во ве́ки получи́ти. Ами́нь.</p>
</section>
