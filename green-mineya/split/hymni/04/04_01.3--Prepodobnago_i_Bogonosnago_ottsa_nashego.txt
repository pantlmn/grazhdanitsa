<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго и Богоно́снаго отца́ на́шего архимандри́та Евфи́мия, Су́ждальскаго чудотво́рца</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 4, те же, что и на хвали́тех
<emphasis>(зри ниже́)</emphasis>
</red>
</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х./ Тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ безпоро́чно поревнова́л еси́,/ дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен, или́ пра́здника.</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:
</p>
<p>Мона́хов наста́вниче,/ о́тче Евфи́мие,/ украси́вся доброде́тельми,/ Влады́це твоему́ предстои́ши,/ просвети́ пою́щия тя.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
</p>
<p>Яви́лся еси́/ сосу́д избра́н/ и Бо́гу освяще́н,/ наста́вниче о́тче наш Евфи́мие,/ моли́ о пою́щих тя.</p>
<p>
<red>Стих: </red>Что возда́м Го́сподеви о всех,/ я́же воздаде́ ми?
</p>
<p>Дом доброде́тели/ све́тлостию, преподо́бне,/ ду́шу твою́/ Бо́гу соверши́л еси́,/ о́тче Евфи́мие.</p>
<p>
<red>Сла́ва, глас 8:</red>
</p>
<p>Преподо́бне о́тче,/ ми́ра красоты́ и пи́щи вре́менныя отню́д возненави́дев,/ мона́шеское житие́ па́че возлюби́л еси́,/ и А́нгелом собесе́дник бы́ти сподо́бился еси́,/ и, свети́льник многосве́тлый Росси́йския земли́,/ чудесы́, я́ко второ́е со́лнце, сия́еши./ Но всех нас помина́й,/ соверша́ющих свяще́нную па́мять твою́,/ мы бо ча́да твоя́,/ и о́вцы слове́сных твои́х уче́ний,/ и тя на по́мощь призыва́ем,/ прося́ще тобо́ю прия́ти мир и ве́лию ми́лость.</p>
<p>
<red>И ны́не, Богоро́дичен или́ пра́здника.</red>
</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На </red>Го́споди, воззва́х:
<red>стихи́ры, глас 5.</red>
</p>
<p>
<red>Подо́бен: </red>Преподо́бне о́тче:
</p>
<p>Преподо́бне о́тче, всеблаже́нне Евфи́мие,/ благода́ть прие́м Пресвята́го Ду́ха,/ от млады́х ногте́й Бо́га возлюби́л еси́/ и де́монов полки́ погуби́л еси́,/ те́сный пу́ть ше́ствовав,/ по́стником ты был еси́ похвала́/ и Боже́ственнаго Ду́ха орга́н./ Того́ у́бо моли́, Тому́ помоли́ся, преподо́бне,/ дарова́ти душа́м на́шим мир и ве́лию ми́лость.</p>
<p>Преподо́бне о́тче, Богоно́се Евфи́мие,/ я́ко светоза́рная звезда́, преше́л еси́ от восто́ка на за́пад,/ от земли́ изше́д Ни́жняго Нова́града,/ присе́льник был еси́ гра́ду Су́ждалю,/ и Бо́га узре́л еси́ мы́сленными очесы́,/ обещава́юща ти возда́ние бога́тно./ Того́ у́бо моли́, Тому́ помоли́ся, преподо́бне,/ дарова́ти душа́м на́шим мир и ве́лию ми́лость.</p>
<p>Преподо́бне о́тче, Богоно́се Евфи́мие,/ в незаходи́мая вшел еси́,/ и Свято́му Ду́ху прекра́сна оби́тель яви́лся еси́,/ ми́ра красоты́ отню́д возненави́дев,/ высо́кия черто́ги доброде́тельми предугото́вив,/ и, чуде́с дар прие́м от Бо́га,/ был еси́ о Христе́ собесе́дник/ и спо́стник преподо́бному Се́ргию./ С ни́мже моли́ Христа́ Бо́га/ дарова́ти душа́м на́шим мир и ве́лию ми́лость.</p>
<p>
<red>И́ны стихи́ры, глас 4.</red>
</p>
<p>
<red>Подо́бен:</red> Я́ко до́бля:
</p>
<p>Те́сный пу́ть ше́ствовал еси́,/ неукло́нным ду́хом,/ к животу́ веду́щим, препла́вая,/ по́стником ты был еси́ похвала́, Евфи́мие,/ кре́пко низложи́в де́монская наве́тования./ Тем получи́л еси́/ Небе́снаго Ца́рствия насле́дник бы́ти/ и непрестаю́щия наслажда́ешися красоты́.</p>
<p>Пресве́тлое житие́ твое́ А́нгелы удиви́/ и де́монская шата́ния я́ве устраши́,/ ве́рных же собра́ния све́тло украси́,/ к Небе́сному Христо́ву жили́щу/ повелева́я ше́ствовати всегда́./ Его́же моли́, от тли и бед изба́витися/ ве́рою творя́щим всечестну́ю па́мять твою́.</p>
<p>Пе́ние и похвалу́ Христу́/ приноси́л еси́ на всяк де́нь, о́тче,/ в пусты́ни жи́тельствуя,/ еди́ному Бо́гу возложи́в ду́шу и помышле́ние,/ я́ко вели́кий Моисе́й, в незаходи́мая вшел еси́./ Тем победи́л еси́ неви́димаго врага́/ и был еси́ чи́стое прия́телище,/ Боже́ственнаго Ду́ха орга́н.</p>
<p>
<red>Сла́ва, глас 6:</red>
</p>
<p>Мирски́й мяте́ж оста́вив/ и взем крест, после́довал еси́ Христу́ невозвра́тным по́мыслом,/ преподо́бнаго Диони́сия учени́к,/ любо́вию Христо́вою утверди́вся,/ ве́сь от ю́ности Бо́гу освяти́лся еси́,/ к Нему́ доброде́тельми приближа́яся,/ тле́нная бо земна́я небре́гл еси́,/ Небе́сное же обре́л еси́ бога́тство, ра́дуяся./ Кто испове́сть труды́ твоя́ и боле́зни?/ Или́ кий язы́к изрече́т жесто́кое твое́ житие́,/ бде́ние же и сухояде́ние,/ е́же на земли́ лега́ние,/ ума́ смире́ние и усте́н безмо́лвие,/ моле́ние непреста́нное и разсужде́ние доброразсу́дное,/ ху́дость ри́зную, па́мять сме́ртную?/ Ты врач, Богому́дре, был еси́,/ источа́я исцеле́ния душа́м и телесе́м челове́ческим,/ о́тче Евфи́мие,/ моли́ Христа́ Бо́га/ дарова́ти нам ве́лию ми́лость.</p>
<p>
<red>И ны́не, Богоро́дичен:</red> Кто Тебе́ не ублажи́т:
</p>
<p>
<red>Вход. Проки́мен дне. Чте́ния 3
<emphasis>(зри ниже́).</emphasis>
</red>
</p>
<p>
<red>На лити́и стихи́ры, глас 2:</red>
</p>
<p>Воспое́м, ве́рнии,/ Боже́ственнаго и пречестна́го Христо́ва во́ина,/ преподо́бнаго Евфи́мия,/ на стра́сти бо вельми́ подвиза́ся в жи́зни вре́менней,/ в пе́ниих и поще́ниих о́браз быв свои́м ученико́м./ Того́ и Христо́с да́ром обогати́,/ Ему́же воззове́м:/ помина́й нас, чту́щих пресве́тлую па́мять твою́.</p>
<p>Исправле́ние ве́ры и о́браз кро́тости/ яви́ тя ста́ду Своему́/ пра́вды Со́лнце мы́сленное, Христо́с Бог,/ преподо́бне Евфи́мие,/ и́бо во гра́де Су́ждале благоуха́еши,/ иде́же сия́ют све́тло Боже́ственная твоя́ исправле́ния./ Тем мо́лимся тебе́:/ моли́ непреста́нно спасти́ ду́ши на́ша.</p>
<p>
<red>Глас 5:</red> Богому́дре о́тче, сла́вне Евфи́мие,/ по́стников ты был еси́ похвала́,/ ми́ра красоты́ отню́д возненави́дев от ю́ности,/ Бо́га возлюби́л еси́/ и те́сный пу́ть ше́ствовал еси́./ Су́ждальский пресве́тлый свети́льниче/ и всея́ Росси́и те́плый засту́пниче,/ моли́ся о нас ко Го́споду,/ да спасе́т тебе́ ра́ди ду́ши на́ша.
</p>
<p>
<red>Глас 6:</red> Любо́вию Христо́вою, Богому́дре, просвеща́емь,/ душетле́нныя стра́сти победи́в,/ и я́ко па́стырь и́стинный упа́сл еси́ слове́сное ста́до,/ ко отце́м преста́вился еси́ в до́брей ста́рости/ и Бо́гу со А́нгелы, Евфи́мие, предстои́ши./ Того́ моли́ поми́ловати ду́ши на́ша.
</p>
<p>
<red>Сла́ва, глас 6:</red>
</p>
<p>Дне́сь созыва́ет нас преподо́бнаго всеми́рное торжество́./ Прииди́те у́бо, празднолю́бцы,/ све́тло пра́зднуем в па́мять его́, глаго́люще:/ ра́дуйся, свети́льниче многосве́тлый,/ возводя́ ко Христу́ мона́хов мно́жества;/ ра́дуйся, гра́да Су́ждаля похвала́ и удобре́ние,/ и всех ве́рных благоути́шное приста́нище,/ и очище́ние боля́щих во гресе́х;/ ра́дуйся, Небе́сных чино́в сия́ние ви́дети сподо́бився,/ с ни́миже ны́не ра́дуешися, во сла́ве предстоя́ Христу́,/ Его́же моли́, преподо́бных удобре́ние, Евфи́мие,/ изба́вити ны от ви́димых и неви́димых враг/ и спасти́ ду́ши на́ша.</p>
<p>
<red>И ны́не, Богоро́дичен или́ пра́здника.</red>
</p>
<p>
<red>На стихо́вне стихи́ры, глас 6:</red>
</p>
<p>Преподо́бне о́тче Евфи́мие,/ земны́х маловре́меннаго жития́ избе́гл еси́,/ мона́шеское житие́ возлюби́в,/ и, А́нгелом собесе́дник и преподо́бным быв сожи́тель,/ де́монская погуби́л еси́ ополче́ния,/ мы бо пра́вый пу́ть тобо́ю ходи́ти уве́дехом/ и тя на по́мощь призыва́ем,/ прося́ще тобо́ю прия́ти мир и ве́лию ми́лость.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
</p>
<p>Преподо́бне о́тче Евфи́мие,/ свети́льниче многосве́тлый Росси́йския земли́,/ чудесы́ во гра́де Су́ждале,/ я́коже второ́е со́лнце, сия́я,/ но всех нас помина́й,/ соверша́ющих па́мять твою́./ Мы бо ча́да твоя́/ и твою́ па́мять све́тло пра́зднуем,/ о́тче преподо́бне,/ моли́ Христа́ Бо́га,/ да спасе́т ду́ши на́ша.</p>
<p>
<red>Стих:</red> Что возда́м Го́сподеви о всех,/ я́же воздаде́ ми?
</p>
<p>Преподо́бне о́тче Евфи́мие,/ ду́шу твою́ с те́лом очи́стив,/ и Свята́го Ду́ха прекра́сная оби́тель яви́лся еси́,/ И́же сла́вна тя конца́м, преблаже́нне, соде́я,/ в чудеса́х же вели́каго свети́льника,/ просвети́вша во мра́це су́щия,/ я́ко наста́вника мона́хов,/ соше́дшеся, велему́дренно ублажа́ем.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем о́тче наш Евфи́мие,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен или́ пра́здника.</red>
</p>
<p>
<red>Тропа́рь, глас 3:</red>
</p>
<p>Я́ко светоза́рная звезда́,/ прише́л еси́ от восто́ка на за́пад,/ оста́вив оте́чество твое́, Ни́жний Но́вград,/ и, доше́д Богоспаса́емаго гра́да Су́ждаля,/ в нем оби́тель сотвори́л еси́,/ и собра́л еси́ мона́хов мно́жества,/ и, прие́м дар чуде́с от Бо́га, о́тче Евфи́мие,/ был еси́ о Христе́ собесе́дник/ и спо́стник преподо́бному Се́ргию./ С ни́мже у Христа́ Бо́га испроси́ нам здра́вие, и спасе́ние,/ и душа́м на́шим ве́лию ми́лость.</p>
<p>
<red>И ны́не, Богоро́дичен или́ пра́здника.</red>
</p>
<p>
<red>НА У́ТРЕНИ</red>
</p>
<p>
<red>По 1-й стихоло́гии седа́лен, глас 8:</red>
</p>
<p>Мно́гим воздержа́нием, преподо́бне, житие́ украси́в,/ пу́ть показа́в, веду́щ в жи́знь доброде́тели смире́нием,/ ми́ра бо отве́ргся, и вся, я́же в ми́ре кра́сная, преоби́дев,/ Ева́нгельским уче́нием после́довал еси́,/ жесто́ким же житие́м пло́ть твою́ изнуря́я,/ го́рдаго зми́я воздержа́нием смири́л еси́./ Те́мже на Небесе́х водворя́ешися, Трисо́лнечному Божеству́ предстоя́./ Богогла́се Евфи́мие, моли́ Христа́ Бо́га/ согреше́ний оставле́ние дарова́ти/ чту́щим святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную две́рь и киво́т, пресвяту́ю го́ру,/ све́тлый о́блак воспои́м, неопали́мую купину́, слове́сный рай,/ Е́вы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́рови и оставле́ние дре́вних согреше́ний./ Сего́ ра́ди вопие́м Ей: моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му рождеству́ Твоему́.</p>
<p>
<red>По 2-й стихоло́гии седа́лен, глас 4:</red>
</p>
<p>
<red>Подо́бен:</red> Ско́ро предвари́:
</p>
<p>Посто́м украси́вшуся тебе́, и чистото́ю душе́вною,/ я́ко луча́ми пресве́тлыми, просвеща́еши ве́рныя, Евфи́мие блаже́нне./ Тем, твой святы́й светоно́сный де́нь ве́рою соверша́юще, благоче́стно вопие́м:/ я́ко име́я дерзнове́ние к Бо́гу, моли́ спасти́ся нам.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к жи́зни нетле́ния./ Те́мже Тя по до́лгу блажи́м вси, Де́во препросла́вленная,/ я́коже прорекла́ еси́.</p>
<p>
<red>По полиеле́и седа́лен, глас 1.</red>
</p>
<p>
<red>Подо́бен:</red> Ка́мени запеча́тану:
</p>
<p>Просвеща́емь светолу́чными заря́ми, преблаже́нне Евфи́мие,/ наслажде́ние Небе́сное прия́л еси́, ра́дуяся,/ я́ко вои́стинну чисте́йший хлеб Творцу́ был еси́,/ душе́вный ра́зум к вы́шним впери́в, сла́вне./ Сла́ва Да́вшему ти терпе́ние,/ сла́ва Венча́вшему тя,/ сла́ва Даю́щему тобо́ю всем исцеле́ние.</p>
<p>
<red>Сла́ва, и ны́не, Богоро́дичен:</red>
</p>
<p>Гаврии́лу веща́вшу Тебе́, Де́во,— ра́дуйся!/ со гла́сом воплоща́шеся всех Влады́ка/ в Тебе́, святе́м киво́те,/ я́коже рече́ пра́ведный Дави́д:/ яви́лася еси́, ши́ршая Небе́с,/ поноси́вши Зижди́теля Твоего́./ Сла́ва Все́льшемуся в Тя,/ сла́ва Проше́дшему из Тебе́,/ сла́ва Свободи́вшему нас рождество́м Твои́м.</p>
<p>
<red>Степе́нна, 1-й антифо́н 4-го гла́са. Проки́мен: </red>Честна́ пред Го́сподем/ сме́рть преподо́бных Его́.
<red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 8:</red>
</p>
<p>Пое́м в пе́снех и све́тлостех,/ па́мять твою́ почита́юще, о́тче Евфи́мие,/ я́ко бо многосве́тлая звезда́ возсия́л еси́ от восто́ка/ и озари́л еси́ за́падную страну́./ От ю́ности, прему́дре, мирски́й мяте́ж оста́вил еси́/ и на ра́мо и́го ле́гкое восприя́л еси́,/ я́ко преоби́дев тле́нная и до́лу влеку́щая мудрова́ния/ и к вы́шнему тече́нию, преблаже́нне, ра́достно устреми́вся,/ в незаходи́мая всели́лся еси́ богосия́нно,/ наш па́стырю и́стинный,/ моли́ Христа́ Бо́га спасти́ся душа́м на́шим.</p>
<p>
<red>Кано́н преподо́бнаго Евфи́мия, его́же краегране́сие:</red> Ра́дуйся, Боже́ственная мона́шествующих сла́ва.
<red>Глас 2.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ и́же изведе́ из рабо́ты еги́петския,/ я́ко просла́вися.</emphasis>
</p>
<p>Ра́дуйся, исто́чниче, точа́щий струю́ оби́льную,/ от нея́же почерпа́ем целе́б благода́ть, прегреше́ний избавля́емся,/ любо́вию приходя́щии к тебе́, приснопа́мятне.</p>
<p>Святы́ню прие́м от Христа́ Бо́га от утро́бы, сла́вне,/ и яви́лся еси́ избра́нный сосу́д,/ духо́вную благода́ть всю прие́мый.</p>
<p>Да жи́зни прича́стник нетле́нныя яви́шися,/ привре́менная, о́тче му́дре, пренебре́гл еси́/ и, к Бо́гу преше́д, непреста́нно мо́лиши спасти́ся всем нам.</p>
<p>
<red>Богоро́дичен: </red>Словесе́м прему́дрым Твои́х усте́н после́дующе,/ ра́дующеся, Пренепоро́чная, Тя ублажа́ем,/ бы́вшую нам вину́ неизрече́ннаго блаже́нства.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ не́сть свят, я́коже Бог наш,/ и не́сть пра́веден, па́че Тебе́, Го́споди. </emphasis>
</p>
<p>Всесве́тлый, Богому́дре, показа́лся еси́ столп, путево́ждствуя чи́ны мона́хов,/ о́блак же, осеня́ющ жре́бий Бо́жий и ли́ца неви́димых враг помрача́ющ/ благода́тию всех Царя́.</p>
<p>Стои́ши пред лице́м твоего́ Влады́ки, неосла́бным манове́нием моля́ся/ изба́витися ста́ду твоему́ от рабо́ты тьмы́, преподо́бне, и мучи́тельства страсте́й,/ твои́х бо моли́тв послу́шает Бог.</p>
<p>Пло́ти твоея́ двиза́ния умертви́в кре́пким поще́нием, Богоглаго́льниче,/ был еси́ оби́телище Влады́чне,/ Его́же умоли́ изба́витися скорбе́й и страсте́й смуще́ния/ к тебе́ прибега́ющим.</p>
<p>
<red>Богоро́дичен:</red> Сви́ток Тя прови́де Иса́ия, в не́мже пло́тски Сло́во зна́менася,/ раздра́в рукописа́ние первозда́ннаго, е́же преступле́нием подписа́,/ и подаде́ оставле́ние рабо́ты нам.
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:
</p>
<p>Отре́кся пло́ти Христа́ ра́ди и духо́вный яви́вся лю́дем води́тель,/ услы́шал еси́ словеса́ Боже́ственных та́йных уче́ний,/ мона́хов же яви́лся еси́ пра́вило пра́вости/ и стра́сти вся кре́пко попра́л еси́./ Тем и де́монская кова́рства до конца́ изгуби́л еси́,/ ко Христу́ зря всегда́, Богоно́се Евфи́мие,/ Его́же моли́ грехо́в оставле́ние пода́ти/ честву́ющим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Со́лнца о́блаче разу́мнаго,/ Боже́ственнаго Све́та свети́льниче златокова́нный,/ нескве́рная, небла́зная, всенепоро́чная Влады́чице,/ омраче́нную ду́шу мою́ ослепле́нием страсте́й/ безстра́стия заре́ю просвети́, молю́ся,/ и оскверне́ное ми се́рдце омы́й пото́ки умиле́ния, покая́ния же слеза́ми,/ и от тиме́ния мя очи́сти дел мои́х, да любо́вию зову́ Ти:/ Богоро́дице Присноде́во,/ моли́ Христа́ Бо́га прегреше́ний оставле́ние пода́ти ми,/ Тебе́ бо име́ю наде́жду, раб Твой.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Пою́ Тя, слу́хом бо, Го́споди, услы́шах и ужасо́хся:/ до мене́ бо и́деши, мене́ ища́, заблу́ждшаго./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Жела́нием Боже́ственным распали́вся,/ разгре́яв твое́ се́рдце, жела́нная пости́гл еси́ до конца́, Богому́дре о́тче,/ оста́вив землены́х пристра́стие,/ единосе́льник Вы́шних был еси́ служи́телей.</p>
<p>Ласка́ния све́рстников, преподо́бне, попра́л еси́ всеобра́зно,/ вни́де бо раче́ние Соде́теля в тя, Богому́дре, те́пле,/ и до́льних мра́чная жела́ния до конца́ отри́нул еси́.</p>
<p>На па́жить чи́сту возгна́в воздержа́ния ста́до твое́, о́тче,/ ко исто́чнику приве́л еси́ нему́тному безстра́стия,/ разу́мныя зве́ри побежда́я,/ е́же ны́не моли́твами твои́ми спаса́й.</p>
<p>
<red>Богоро́дичен:</red> Се Тя ро́ди сла́вят родо́в, я́коже прорекла́ еси́, Отрокови́це:/ Созда́теля бо была́ еси́ пала́та и Боже́ственный храм,/ в не́мже всели́ся Высоча́йший, пло́тию обло́жся да спасе́т нас.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Просвеще́ние во тьме́ лежа́щих,/ спасе́ние отча́янных, Христе́ Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м:/ ино́го бо, ра́зве Тебе́, бо́га не зна́ю. </emphasis>
</p>
<p>Ве́сь Бо́гу прилежа́, о́тче, в пусты́нях мраз зи́мный терпе́л еси́ до́блественно, и ле́тний нося́ вар,/ и был еси́ дом му́дрости Бо́жия,/ доброде́тельным сия́нием многообра́зно украша́емь.</p>
<p>Му́жески наступи́л еси́ на поще́ние, чревонеи́стовства зми́я не прие́м сове́тника, о́тче,/ но а́лчбою, и моли́твами непреста́нными, и чистото́ю соедини́вся Бо́гу,/ прича́стник был еси́ пи́щи безсме́ртныя.</p>
<p>Доброде́телей вшед во о́блак,/ скрижа́ли прия́л еси́, блаже́нне, я́ко Моисе́й, Богоначерта́нныя:/ мона́шествующих мно́жества научи́л еси́ от веще́ственных всех ошаява́тися,/ возводя́ на го́ру Боже́ственнаго зна́ния.</p>
<p>
<red>Богоро́дичен:</red> Яви́ся, Чи́стая, пра́отцу ле́ствица, Небе́с вы́шши,/ иму́щи тве́рдое водруже́ние:/ из Тебе́ бо Бог, вопло́щся, показа́ся и совокупи́ разстоя́щаяся пре́жде./ Тем Тя, Богоро́дицу, ве́рнии, сла́вим.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся,/ да я́ко Изба́вителю во гла́се хвале́ния,/ и́стины же ду́хом пожру́ Тебе́.</emphasis>
</p>
<p>Пострека́емь Влады́чнею любо́вию, оста́вил еси́ вся до́льная/ и Тому́ после́довал еси́, на ра́мо и́го ле́гкое взем му́жески,/ благоду́шия тезоимени́те.</p>
<p>Нака́зан неизрече́нных ра́зуму, блаже́нне,/ науча́л еси́ твое́ ста́до Небе́сная разумева́ти/ и страсте́й наше́ствия отгоня́ти твои́ми поуче́ньми.</p>
<p>Житие́ твое́ равноа́нгельно, о́тче, бы́сть,/ дерзнове́ние тебе́ даде́ держа́й вся Госпо́дь/ страсте́й изба́вити твое́ ста́до./ Те́мже Христа́ о всех нас умоли́.</p>
<p>
<red>Богоро́дичен:</red> Разуме́в Твое́ неизрече́нное, Чи́стая, та́инство,/ го́ру присе́нную Авваку́м Тя провозвести́:/ из Тебе́ бо Соде́тель, за милосе́рдие вопло́щся,/ дре́вняя отъя́т изрече́ния.
</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:
</p>
<p>Волне́ний мно́жество невла́жно преходя́,/ безпло́тныя враги́ струя́ми слез твои́х погрузи́л еси́,/ Богому́дре Евфи́мие преподо́бне,/ тем и чуде́с дар прия́л еси́,/ моли́ непреста́нно о всех нас.</p>
<p>
<red>И́кос: </red>
</p>
<p>Отве́рзи моя́ устна́, преблаже́нне, Богоприя́тными твои́ми моли́твами,/ Бо́гу предстоя́, всесла́вне Евфи́мие,/ да воспою́ Боже́ственное твое́ житие́/ и возглаго́лю досто́йно доброде́тели твоя́,/ я́же на земли́ Христа́ Бо́га ра́ди соверша́л еси́,/ столп бо яви́лся еси́ и пра́вило мона́хов све́тло,/ равноа́нгельно стяжа́в житие́,/ в незаходи́мая вои́стинну всели́лся еси́,/ моли́ непреста́нно о всех нас.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Купина́ в горе́ огненеопа́льная/ и росоно́сная пе́щь халде́йская я́ве предписа́ Тя, Богоневе́сто:/ Боже́ственный бо, Невеще́ственный в веще́ственнем чре́ве, о́гнь неопа́льно прия́ла еси́./ Те́мже из Тебе́ ро́ждшемуся пое́м:/ благослове́н еси́, Бо́же оте́ц на́ших.  </emphasis>
</p>
<p>Авраа́мский стяжа́в нрав, прему́дре,/ от земли́ изше́д Ни́жняго Нова́града, пресе́льник был еси́ Су́ждалю,/ и Бо́га узре́л еси́, обещава́юща ти возда́ние бога́тно./ Тем, веселя́ся, усе́рдно пел еси́:/ благослове́н Бог оте́ц на́ших.</p>
<p>Распаля́емь ду́хом, преподо́бне, ко́зни вра́жия разори́л еси́,/ ору́жием огра́ждься нас ра́ди пригво́ждшагося на Кресте́./ Тем, веселя́ся, усе́рдно пел еси́:/ благослове́н Бог оте́ц на́ших.</p>
<p>К горе́ моли́твы приступи́л еси́,/ и, вшед во о́блак Ду́ха, Бо́жия за́дняя ви́дел еси́,/ и, сла́ву прие́мь разсужде́ния,/ был еси́, о́тче, столп непоколе́блен./ Тем приле́жно моли́ изба́витися искуше́ния вра́жия пою́щим тя.</p>
<p>
<red>Богоро́дичен:</red> Зако́на Испо́лнителя чревоноси́ла еси́, пре́жде век су́ща Го́спода вся́ческих,/ Сы́на, Прему́дрость же и Си́лу,/ напосле́док, Пречи́стая, па́че естества́ на обновле́ние земны́м./ Тем благоче́стно, Чи́стая, из Тебе́ ро́ждшемуся зове́м:/ благослове́н Бог оте́ц на́ших.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода,/ и превозноси́те во вся ве́ки.</emphasis>
</p>
<p>Сле́зными твои́ми тече́нии огнепа́льныя стра́сти поже́гл еси́,/ гее́нскаго пла́мене страх отгна́л еси́, о́тче му́дре,/ соверше́нною любо́вию Созда́теля своего́,/ примеси́вся стра́хом во вся ве́ки.</p>
<p>Я́коже Ено́х, к Бо́гу преста́вився, от Него́ прия́т был еси́, о́тче,/ и с вы́шними ликостоя́нии водворя́ешися, и пое́ши:/ вся дела́ Госпо́дня, Го́спода по́йте и превозноси́те во вся ве́ки.</p>
<p>Ны́не нетле́нных даро́в наслажда́яся/ и трисо́лнечныя све́тлости исполня́яся, блаже́нне,/ певцы́ твоя́ страсте́й тьмы́ моли́твами твои́ми изба́ви,/ да досто́йно Христа́ славосло́вим.</p>
<p>
<red>Богоро́дичен:</red> Кля́тву разруши́ла еси́ дре́внюю, Пречи́стая, земны́х,/ неизрече́нным сло́вом Бо́га заче́нши,/ воплоще́нна из Тебе́ за милосе́рдие, Пренепоро́чная Влады́чице,/ Его́же превозно́сим во ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
</p>
<p>Просвеще́н добро́тою по́стническою, о́тче,/ и оде́ян ри́зою нетле́ния, Евфи́мие, и венце́м даро́в укра́шен,/ Влады́це всех предстои́ши, ра́дуяся.</p>
<p>В пребыва́лища присноживу́щая всели́лся еси́, блаже́нне,/ иде́же апо́столов собо́р и мно́жество му́ченик,/ преподо́бных собра́ние, проро́ков ликова́ния,/ воздая́ния боле́зней от Бо́га прии́м досто́йно, Богому́дре достосла́вне.</p>
<p>Всесве́тел, Богоглаго́льниче, был еси́,/ заря́ми све́та трисо́лнечнаго све́тло озаря́емь,/ испроси́ прегреше́ний разреше́ние,/ и лю́тых избавле́ние, и злых отчужде́ние/ всем, любо́вию к тебе́ притека́ющим.</p>
<p>
<red>Богоро́дичен:</red> Воплоти́вся неизрече́нно Влады́ка всех из Тебе́, Богороди́тельнице Мари́е,/ соверше́н бы́сть челове́к, поро́ждься,/ я́ко пре́жде рождества́ Де́ву сохрани́ Тя чи́сту,/ Его́же моли́ спасти́ от бед ду́ши на́ша.
</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:
</p>
<p>Мирска́го злостра́стия, я́ко тру́дна, избе́гл еси́/ и воздержа́нием пло́ть увяди́л еси́,/ обнови́л же еси́ душе́вную кре́пость, преподо́бне,/ и сла́вою обогати́лся еси́ Небе́сною, приснопа́мятне,/ тем моля́ся не преста́й о нас ко Го́споду.</p>
<p>
<red>Богоро́дичен:</red>
</p>
<p>Ужа́сное Твое́ предста́тельство, Мари́е Богоукраше́нная,/ и стра́шная Твоя́ сла́ва по всей земли́./ О Тебе́ вси ны́не хва́лимся,/ Тя Хода́таицу иму́ще к Сы́ну и Созда́телю Твоему́,/ неусы́пною Твое́ю моли́твою да спасе́мся вси.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Я́ко до́бля:
</p>
<p>Труды́ по́стническими твою́ ду́шу вооружи́в,/ плотска́я увяди́л еси́, преподо́бне, мудрова́ния,/ и ум, сла́вне, соде́лал еси́ Боже́ственныя Тро́ицы жили́ще,/ и возвы́сился еси́, иде́же му́чеников во́инства/ и добро́та недомы́сленная,/ проро́ков ликова́ния, преподо́бных собра́ния,/ пра́ведных ра́дование./ С ни́миже ны́не ра́дуешися,/ в сла́ве предстоя́ Христу́,/ со дерзнове́нием моли́ся о душа́х на́ших.</p>
<p>Бла́гости навы́к, трезвя́ся,/ от ю́ности бо́дрствуя во всех, благо́ю со́вестию,/ умо́м преочище́нным и душе́ю,/ преподо́бне Евфи́мие,/ Небе́сных чино́в сия́ния/ уви́дети сподо́бился еси́./ С ни́миже ны́не ра́дуешися,/ во сла́ве предстоя́ Христу́,/ со дерзнове́нием моли́ся о душа́х на́ших.</p>
<p>Пресве́тлое житие́ твое́,/ преподо́бне Евфи́мие,/ А́нгелы удиви́ и де́монская шата́ния я́ве устраши́,/ ве́рных же собра́ния све́тло украси́,/ к Небе́сному Христо́ву жили́щу/ повелева́я ше́ствовати всегда́./ Его́же моли́ от тли и бед изба́витися/ ве́рою творя́щим всечестну́ю па́мять твою́.</p>
<p>
<red>Сла́ва, глас 8: </red>
</p>
<p>Прииди́те, празднолю́бцы, духо́вный лик совокупи́вше,/ честно́е торжество́ на́шего засту́пника ра́достно восхва́лим/ и благода́рственныя пе́сни принесе́м, глаго́люще:/ ра́дуйся, преподо́бне Евфи́мие,/ свети́льниче све́тлый,/ и́же ми́ра концы́ просвеща́я чудесы́./ Ра́дуйся, и́же те́ло изнури́в,/ я́ко вои́стинну во́ин Христа́ Бо́га,/ на стра́сти вельми́ подвиза́лся еси́ в жи́зни привре́менней/ ве́чныя ра́ди блаже́нныя жи́зни./ Ра́дуйся, похвало́ мона́хов и удобре́ние/ и сто́лпе неподви́жимый, скорбя́щих Боже́ственная ра́досте/ и оби́димым те́плый побо́рниче./ И ны́не, преблаже́нне Евфи́мие,/ не преста́й моля́ся Христу́ Бо́гу/ о и́же ве́рою и любо́вию творя́щих/ приснора́достную и всепра́зднственную па́мять твою́.</p>
<p>
<red>И ны́не, Богоро́дичен или́ пра́здника.</red>
</p>
<p>
<red>Славосло́вие вели́кое.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны свята́го, от кано́на пе́сни 3-я и 6-я. Проки́мен, глас 7:</red> Честна́ пред Го́сподем/ сме́рть преподо́бных Его́.
<red>Стих:</red> Что возда́м Го́сподеви о всех:
<red>Апо́стол к Гала́том, зача́ло 213. </red>Аллилу́ия, глас 8: Блаже́н муж, боя́йся Го́спода:
<red>Ева́нгелие от Луки́, зача́ло 24. Прича́стен:</red> В па́мять ве́чную:
</p>
<p>
<red>Моли́тва  </red>
</p>
<p>Преподо́бне и преблаже́нне о́тче наш Евфи́мие, вонми́ нам, к тебе́ смире́нно припа́дающим и твоего́ заступле́ния те́пле прося́щим. Ве́си не́мощи на́ша, ве́си грехи́ на́ша, но и усе́рдие на́ше не утаи́ся от <red>Тебе</red>́. Умоли́ Ми́лостиваго Спаси́теля на́шего, Го́спода Иису́са Христа́, дарова́ти нам оставле́ние мно́гих согреше́ний на́ших и утверди́ти нас на пути́ де́лания за́поведей Его́. Огради́ нас твои́ми моли́твами от всех искуше́ний и бед, отврати́ належа́щия нам ско́рби и напа́сти, да́руй нам в здра́вии, ми́ре, тишине́ и благоугожде́нии Бо́гу провожда́ти дни жития́ на́шего; испроси́ нам вре́мя на покая́ние и отве́т благоприя́тен на стра́шнем Суди́щи Христо́ве, да с тобо́ю и со все́ми избра́нными сла́вим ве́чно Отца́ и Сы́на и Свята́го Ду́ха. Ами́нь.</p>
</section>
