<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего и чудотво́рца Ти́та</p>
</title>
<p>
<red>НА ВЕЧЕ́РНИ:</red>
</p>
<p>
<red>На</red> Го́споди, воззва́х:
<red>стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:
</p>
<p>Ти́те Богому́дре о́тче наш,/ твой нося́ крест,/ Христу́ после́довал еси́/ и стра́сти вся души́ покори́л еси́./ Отону́дуже благода́ть свы́ше прия́л еси́/ врачева́ти стра́сти притека́ющих к тебе́,/ утиша́ти неду́ги и отгоня́ти ду́хи./ Тем твою́ па́мять/ пра́зднуем и блажи́м.</p>
<p>Ти́те всеблаже́нне о́тче наш,/ по́стническими пребыва́нии священноочища́емь/ и ум прича́стии Боже́ственными просвеща́я,/ свяще́нства ма́сть всесвяту́ю/ ма́нием Боже́ственнаго Ду́ха/ вои́стинну прия́т/ послужи́л еси́ до́бле на земли́/ Бо́гу и Зижди́телю твоему́,/ я́коже А́нгел.</p>
<p>Преподо́бне Ти́те Богодухнове́нне,/ правосла́вия све́том/ ду́шу осия́в,/ те́мную е́реси мглу ума́лил еси́/ и, возсия́в, я́ко светле́йшая звезда́,/ просвеща́еши ми́ра концы́/ чудоде́йствы твои́ми лучено́сными всегда́./ Тем твою́ па́мять/ пра́зднуем, торжеству́юще.</p>
<p>
<red>Сла́ва, и ны́не, Богоро́дичен:</red>
</p>
<p>Помышле́ния нечи́ста и устна́ льсти́ва,/ дела́ же моя́ вся оскверне́на,/ и что сотворю́?/ Ка́ко усря́щу Судию́?/ Влады́чице Де́во,/ моли́ Сы́на Твоего́,/ и Зижди́теля, и Го́спода,/ я́ко да в покая́нии прии́мет дух мой,/ я́ко еди́н Благоутро́бен.</p>
<p>
<red>Крестобогоро́дичен:</red>
</p>
<p>Ю́ница нескве́рная,/ Юнца́ ви́дящи на Дре́ве,/ пригвожда́ема во́лею,/ рыда́ющи жа́лостне, —/ увы́ Мне,— вопия́ше,—/ люби́мейшее Ча́до:/ что Ти сонм воздаде́ безблагода́тный евре́йский,/ хотя́ Мя обезча́дствовати/ от <red>Тебе</red>́, Вселюбе́зне?</p>
<p>
<red>Кано́н, его́же краегране́сие: Мона́шествующих столп, да пое́тся Тит. Глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Всего́ мя, страстьми́ плотски́ми лю́те угле́бша и истле́вша сластьми́,/ сокро́вище сый безстра́стия,/ Ти́те, моли́твами твои́ми спаси́.</p>
<p>Боже́ственное Ду́ха избра́ние,/ Бо́гу прине́слся еси́ от пеле́н ма́терних/ и Неискусому́жныя Богоро́дицы таи́нник и служи́тель был еси́.</p>
<p>Я́ко воздержа́ния сла́дость ссав,/ отри́нул еси́ го́ресть страсте́й,/ отону́дуже па́че ме́да и со́та, о́тче, наслажда́еши ду́ши на́ша.</p>
<p>Но́ваго я́ко Па́влова тя ученика́, Ти́те, восхваля́ем:/ о́наго бо ревни́тель подвиго́в показа́лся еси́, Богоблаже́нне,/ и с ним венцы́ восприя́л еси́.</p>
<p>
<red>Богоро́дичен:</red> Сло́во Безма́терне из Отца́,/ Безо́тчее сие́ в после́дняя богому́жно родила́ еси́, еди́на Богома́ти,/ я́ко превы́шши всея́ тва́ри.
</p>
<p>
<red>Пе́снь 3</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Ми́ро освяще́ния от по́стнических, преподо́бне, арома́т,/ весьма́ сложи́лся еси́ в воню́ благоуха́ния Бо́гу.</p>
<p>Ору́жие воздержа́ние и щит моли́тву, преподо́бне, име́я при́сно,/ нача́ла тьмы́, обличи́в, посрами́л еси́.</p>
<p>В зако́нех поще́ния поуча́лся, стра́сти погрузи́л еси́,/ я́коже друга́я фараони́ты, пото́ком слез твои́х.</p>
<p>
<red>Богоро́дичен:</red> Ми́лостива бы́ти мне молю́ при́сно, Влады́чице, Твои́ми моли́твами/ из Тебе́ Рожде́ннаго, в Де́нь Су́дный.
</p>
<p>
<red>Седа́лен, глас 1.</red>
</p>
<p>
<red>Подо́бен:</red> Лик А́нгельский:
</p>
<p>Пости́вся на земли́, я́ко безпло́тен, Ти́те,/ умори́л еси́ врага́ и низложи́л еси́ вку́пе собо́р ересе́й/ правосла́вными твои́ми уче́нии./ Те́мже, дне́сь всесвяту́ю твою́ па́мять пра́зднующе,/ ра́достно воспева́ем тебе́ Возвели́чившаго.</p>
<p>
<red>Богоро́дичен:</red>
</p>
<p>Упова́ние христиа́н, Пресвята́я Де́во,/ Его́же родила́ еси́, Бо́га, па́че ума́ же и сло́ва,/ непреста́нно моли́ с Вы́шними си́лами/ пода́ти оставле́ние грехо́в на́ших/ и исправле́ние жития́ ве́рою и любо́вию при́сно Тя сла́вящим.</p>
<p>
<red>Крестобогоро́дичен:</red>
</p>
<p>Нескве́рная А́гница, А́гнца и Па́стыря, пове́шена на Дре́ве, ме́ртва зря́щи,/ пла́чущи, веща́ше, ма́терски восклица́ющи:/ ка́ко претерплю́ Твое́, е́же па́че сло́ва, Сы́не Мой, сни́тие/ и во́льныя стра́сти, Бо́же Преблаги́й?</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Гное́ние, блаже́нне, грехо́вное все оплева́л еси́/ и стрело́ю воздержа́ния де́монския полки́ уязви́л еси́.</p>
<p>Чистоты́ жела́нием ду́шу уязви́в,/ те́пле после́довал еси́ Христу́/ и вшел еси́ в черто́г сла́вы, всеблаже́нне.</p>
<p>Я́ко цветни́к благоуха́ннейший и доброде́телей рай одушевле́н,/ воздержа́нием процве́л еси́,/ и́мже вся пита́еши, честву́ющия тя.</p>
<p>Законополо́жника воздержа́ния и неле́стный о́браз кро́тости,/ я́ко Моисе́я тя и Дави́да,/ вои́стинну стяжа́вше вси, о́тче, ублажа́ем.</p>
<p>
<red>Богоро́дичен:</red> Херуви́м превы́шшу Тя и Серафи́м, пое́м, Всенепоро́чная,/ Его́же бо трепе́щут вся́ческая,/ пло́тию Влады́ку носи́ла еси́ на объя́тиих Твои́х.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый?/ и покры́ла мя е́сть чужда́я тьма́, окая́ннаго./ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Угаси́в вся стра́сти росо́ю подвиго́в твои́х, Ти́те блаже́нне,/ бога́тно вжег огне́м любве́ и ве́ры воздержа́ния свети́льник,/ и просвеще́ние безстра́стия, и дне сын был еси́.</p>
<p>Ве́ры грозд Боже́ственным возде́ланием, о́тче, воспита́л еси́,/ и в точи́ла вложи́л еси́, и изгна́л еси́ боле́зньми воздержа́ния/ и, ча́шу испо́лнив духо́вную поще́ния, весели́ши сердца́ ста́да твоего́.</p>
<p>Претерпе́в до́блественне прило́ги и ра́ны неви́димых враг,/ показа́лся еси́ столп терпе́ния,/ утвержда́я ста́до твое́ па́лицею Боже́ственною на па́житех воздержа́ния/ и на воде́ воспита́я, блаже́нне.</p>
<p>
<red>Богоро́дичен:</red> Я́ко приста́нище Тя вси, сте́ну, и утвержде́ние, и Предста́тельницу нам,/ и к ца́рствию непосты́дный вход иму́ще,/ наде́жди на́шей не отпа́сти, мо́лимся,/ ма́терними Твои́ми мольба́ми, Всенепоро́чная.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ низ глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Разруши́в страсте́й мглу и мра́чную тьму́,/ де́нь восто́ка и свет во стезя́х твои́х/ возсия́л еси́, преподо́бне, от мно́гих по́двиг и бед, су́щих по ве́ре.</p>
<p>Весьма́ изступи́л еси́ к Бо́гу/ жела́нием воздержа́ния, мир оста́вив, и миродержи́теля/ восхи́тил еси́, Богоприя́тне, преми́рнаго Ца́рства наслажде́ние.</p>
<p>Собра́л еси́ в души́ Боже́ственное бога́тство Ду́ха,/ непоро́чную моли́тву, чистоты́ целому́дрие,/ бде́ние спротяже́нное, воздержа́ния боле́зни,/ и́миже дом позна́лся еси́ Бо́га.</p>
<p>Ве́щи до́льния, му́дре, прете́кл еси́ ху́дость,/ невеще́ственною же моли́твою ум впери́л еси́/ и Вы́шняго прия́тия насле́дник яви́лся еси́ жития́ соверше́нством.</p>
<p>
<red>Богоро́дичен: </red>Зача́ла еси́ вои́стинну Боже́ственное Сло́во во утро́бе Твое́й/ и Сие́ преесте́ственно, Всенепоро́чная, родила́ еси́,/ Его́же моли́твами уми́лостиви от бед вся изба́вити рабы́ Твоя́.
</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́:
</p>
<p>Жития́ молву́ оста́вил еси́/ и ти́хо, все житие́ твое́ пожи́в, му́дре, к Бо́гу преше́л еси́,/ чудоно́сне о́тче наш, Ти́те преподо́бне.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Не оскверни́вся грехми́, река́ воздержа́ния, о́тче, показа́лся еси́ нам,/ стра́сти потопля́я и скве́рну очища́я вопию́щих ве́рно:/ оте́ц на́ших Бо́же, благослове́н еси́.</p>
<p>Ны́не с Невеще́ственными ли́ки бесе́дуя, Богоблаже́нне,/ и све́тлости Вы́шняго гоще́ния непреста́нно наслажда́яся, уще́дри пою́щия:/ оте́ц на́ших Бо́же, благослове́н еси́.</p>
<p>Во испове́дании ве́ры, о́тче, пре́был еси́ невра́щен,/ Христа́ бо вообража́я пло́тию и напису́я, поклоня́ешися и зове́ши:/ оте́ц на́ших Бо́же, благослове́н еси́.</p>
<p>Иису́са Влады́ки на телеси́, о́тче, нося́ я́звы,/ и мене́, уя́звеннаго стрело́ю велиа́ра, уврачу́й, зову́ща:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Па́че естества́ и сло́ва Влады́ку всех чревоноси́ла еси́ и пита́еши от сосе́ц Твои́х,/ всем благовре́менную уготовля́юща трапе́зу,/ Его́же приле́жно, Чи́стая, о нас моли́.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>Столп тя вдохнове́н я́ко вои́стинну, и о́браз воздержа́ния, о́тче, стяжа́вше,/ вси твою́ па́мять честву́ем по до́лгу.</p>
<p>Лик ра́дуется мона́шествующих,/ и лику́ет преподо́бных собо́р и пра́ведных:/ вене́ц бо досто́йно с си́ми прия́л еси́.</p>
<p>Укра́шен доброде́тельми,/ в черто́зе неизрече́нныя сла́вы восклони́лся еси́,/ пе́снь воспева́я Христу́ во ве́ки вся.</p>
<p>Оде́ждею свяще́нною оде́явся и соверша́я же́ртвы безкро́вныя,/ же́ртва прине́слся еси́ Бо́гу во ве́ки.</p>
<p>
<red>Богоро́дичен:</red> Во утро́бе Твое́й су́щаго пре́жде Тебе́ заче́нши,/ Богома́ти Чи́стая Де́во,/ родила́ еси́ несказа́нно Бо́га и Царя́.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Чи́стую сла́внопочти́м, лю́дие, Богоро́дицу,/ о́гнь Божества́ прии́мшую во чре́ве неопа́льно,/ пе́сньми велича́ем.</emphasis>
</p>
<p>Врач неду́гующих во страсте́х от Бо́га показа́лся еси́,/ потреби́тель же, блаже́нне, и отгони́тель лука́вых де́монов,/ те́мже тя блажи́м.</p>
<p>Зе́млю я́ко тле́ния жили́ще оста́вил еси́, о́тче,/ и в зе́млю всели́лся еси́ кро́тких,/ и с ни́ми ра́дуешися, Боже́ственныя наслажда́лся сла́дости.</p>
<p>Уста́в непоро́чен ве́ры/ и воздержа́ния о́браз иму́ще по́двиги твоя́,/ непреста́нно Зижди́теля в пе́снех велича́ем.</p>
<p>Дне́сь де́нь пра́здничный,/ созыва́ет бо Тит мона́шествующих стада́ на ликова́ние духо́вное и чрежде́ние/ и пи́щу нетле́нныя жи́зни.</p>
<p>Богоро́дичен: В Тя всели́выйся, Всенепоро́чная, роди́ся,/ И́же пе́рвее родонача́льным злонра́вно запе́нша,/ человекоуби́йцу низложи́в, и вся ны спасе́.</p>
</section>
