<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице ра́ди ико́ны Ея́, нарица́емыя «Изба́вительница»</p>
</title>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х:
<red>стихи́ры, глас 4: </red>
</p>
<p>Дне́сь во гла́се хвале́бнаго пе́ния/ благодаре́ние прино́сим Тебе́, Пресвята́я Де́во,/ я́ко Твое́ю свято́ю ико́ною изба́вила еси́/ прибе́гшия к Тебе́ с ве́рою/ лю́тых зол и неду́гов,/ де́монскаго мучи́тельства, всепояда́ющаго пру́жия
<a type="note" xlink:href="#note2">2</a>/ и уме́ршаго о́трока оживи́ла еси́,/ Ты бо еси́ рабо́в Твои́х Изба́вительница от всех бед.
</p>
<p>Велича́ем милосе́рдие Твое́, Богоро́дице,/ и явле́нную ве́рным благода́ть/ от честна́го Твоего́ о́браза,/ ему́же со благогове́нием покланя́ющеся,/ мо́лимтися приле́жно:/ щедро́ты Твоя́ да́руй нам,/ покрыва́ющи оби́тель сию́, Го́ру, Росси́ю/ и повсю́ду правосла́вныя от вся́каго зла,/ Ты бо еси́ рабо́в Твои́х Изба́вительница от всех бед.</p>
<p>Я́же всем благосострада́тельная в ско́рби/ и в печа́ли помога́ющая,/ Тя, Богороди́тельнице, с ве́рою призыва́ющим,/ умилосе́рдитися потщи́ся су́щим во обстоя́ниих/ и заступи́, Блага́я, притека́ющия ко ико́не Твое́й,/ спаса́ющи всемо́щным Твои́м предста́тельством,/ Ты бо еси́ рабо́в Твои́х Изба́вительница от всех бед.</p>
<p>
<red>Сла́ва, и ны́не, глас 1:</red>
</p>
<p>Го́ру Твою́, Влады́чице,/ вертогра́д духо́вный соде́лала еси́/ и благоути́шное приста́нище,/ да приходя́щии к Тебе́ се́мо/ обурева́ний жите́йскаго мо́ря избавля́ются/ и в безмяте́жии благоугожда́ют Го́сподеви,/ ми́лостивно бо пече́шися о рабе́х Твои́х/ и вся, я́же ко спасе́нию, по́льзе и утеше́нию нам устроя́еши./ Те́мже и зде обрета́ющийся о́браз Твой/ благода́тию чуде́с просла́вила еси́,/ утеше́ние пода́вши оби́тели сей/ и ве́сем бе́дствовавших христиа́н./ Благогове́юще у́бо к даро́м Твое́й бла́гости,/ пра́зднуем Ти дне́сь, Изба́вительнице,/ и с ве́рою вопие́м:/ избавля́й нас при́сно от бед/ и спаси́ в ми́ре ду́ши на́ша.</p>
<p>
<red>На стихо́вне стихи́ры, глас 5:</red>
</p>
<p>Прииди́те, воспои́м Пресвяту́ю Де́ву,/ оби́тели сея́ от бед Изба́вительницу,/ прииди́те, совоспои́м те́пле/ и Той Боже́ственная великоде́йствия,/ чудотво́рную ико́ну Ея́ достодо́лжно почита́юще.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.
</p>
<p>Неду́гов и скорбе́й многообра́зных/ изба́вила еси́ с ве́рою притека́ющия/ ко ико́не Твое́й, Изба́вительнице,/ но и ны́не не преста́й ниспосыла́ти/ по́мощь и держа́вное заступле́ние/ любо́вию Тя велича́ющим.</p>
<p>
<red>Стих:</red> Слы́ши, Дщи, и ви́ждь,/ и приклони́ у́хо Твое́.
</p>
<p>Ми́лостива нам, Де́во, яви́ся,/ призыва́ющим Боже́ственную Твою́ благода́ть,/ во всех, случа́ющихся нам,/ всю бо наде́жду возложи́хом к Тебе́/ и во всех упова́ем при́сно/ на промышле́ние Твое́, Благослове́нная.</p>
<p>
<red>Сла́ва, и ны́не, глас 6:</red>
</p>
<p>Собра́вшеся ны́не, бра́тие,/ на моле́бнов пе́ние Богоро́дицы Изба́вительницы,/ духо́вное торжество́ соста́вим/ и благода́ть незави́стную почерпе́м/ от неистощи́маго исто́чника дарова́ний,/ Ма́терь бо су́щи Бо́га на́шего/ чудоде́йствует свято́ю ико́ною Свое́ю,/ стра́сти разли́чныя и боле́зни исцели́,/ де́моны от челове́к прогони́,/ скорбя́щия уте́ши/ и от мно́гих бед изба́ви/ вели́кия ра́ди Свое́й ми́лости.</p>
<p>
<red>Тропа́рь, глас 4:</red>
</p>
<p>Я́ко пресве́тлая звезда́,/ просия́ Боже́ственными чудесы́/ святы́й о́браз Твой, Изба́вительнице,/ луча́ми благода́ти и милосе́рдия Твоего́/ озари́в в нощи́ скорбе́й су́щих./ Пода́ждь у́бо и нам, Всеблага́я Де́во,/ избавле́ние от бед,/ исцеле́ние неду́гов душе́вных и теле́сных,/ спасе́ние и ве́лию ми́лость.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 2:</red>
</p>
<p>Тебе́ благодари́м, Всеще́дрый Го́споди,/ я́ко Пресвяту́ю Ма́терь Твою́ бе́дствующим дарова́л еси́ Изба́вительницу,/ е́же избавля́ти от бед с ве́рою притека́ющих к Ней/ и честны́й о́браз Ея́, на не́мже и Сам изображе́н еси́,/ благогове́йно почита́ющих.</p>
<p>
<red>Сла́ва, и ны́не, глас 4:</red>
</p>
<p>Всеблага́я Присноде́во Богоро́дице,/ милосе́рдия Твоего́ пучи́ну кто изме́рит?/ Ты бо еси́ приста́нище ти́хое в бу́ри искуше́ний и огражде́ние неруши́мо от враг ви́димых и неви́димых./ Припа́дающе у́бо святе́й ико́не Твое́й, мо́лим Тя:/ храни́ ны от вся́каго зла,/ предста́тельствующи, чту́щих Тя, Изба́вительнице.</p>
<p>
<red>По 2-м стихосло́вии седа́лен, глас 6:</red>
</p>
<p>Презре́в, Спа́се, грехи́ раб Твои́х,/ моли́твами Ро́ждшия Тя изба́ви нас от тру́са, пото́па, огня́, меча́ и ины́х бед/ и бу́дущаго осужде́ния изми́ ны,/ все упова́ние свое́ на Всеблагу́ю Ма́терь Твою́ возлага́ющия,/ Изба́вительницу на́шу.</p>
<p>
<red>По полиеле́и седа́лен, глас 8:</red>
</p>
<p>Госпоже́ Преблагослове́нная,/ по́мощь Твою́ ниспосыла́й рабо́м Твои́м,/ прося́щим Твоего́ заступле́ния пред чудотво́рною ико́ною Твое́ю,/ Тебе́ бо Всемо́щную Изба́вительницу и́мамы,/ утеша́ющую бе́дствующия и спаса́ющую ду́ши на́ша.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Помяну́ и́мя Твое́/ во вся́ком ро́де и ро́де.
<red>Стих:</red> Слы́ши, Дщи, и ви́ждь, и приклони́ у́хо Твое́. Вся́кое дыха́ние:
<red>Ева́нгелие от Луки́, зача́ло 4.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Пресвята́я Богоро́дице Де́во,/ ка́ко Тя по достоя́нию восхва́лим,/ вели́чие бо Твое́ пе́ти и А́нгели недоумева́ют,/ я́ко ро́ждшую всех Творца́, Спаси́теля ми́ра,/ но, я́ко Блага́я су́щи,/ пе́ние на́ше и моле́ние приими́/ и изба́ви нас от вся́каго зла,/ любо́вию к Тебе́ взыва́ющих:/ ра́дуйся, Изба́вительнице на́ша от всех бед.</p>
<p>
<red>Кано́н, глас 4. (Ин кано́н, пое́мый во святу́ю Пятидеся́тницу, зри ниже́).</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуйся, Тоя́ чудеса́.</emphasis>
</p>
<p>Христе́, Све́те и́стинный,/ пода́ждь ми просвеще́ние восписа́ти похва́льная Пресвяте́й Ма́тери Твое́й,/ и воспою́ Тоя́ вели́кое к рабо́м Твои́м благоутро́бие.</p>
<p>Горе́, вы́ну сла́вимая,/ благоволи́ла еси́, Госпоже́, и ни́зу среди́ бе́дных просла́вити и́мя Свое́/ благода́тию чуде́с от святы́я ико́ны Твоея́, Изба́вительнице.</p>
<p>Егда́ обита́телие ве́си, отча́явшеся от истребля́вшаго труды́ их пру́жия,/ притеко́ша со слеза́ми ко о́бразу Твоему́, Де́во,/ а́бие улучи́ша избавле́ние/ и, ра́дующеся, просла́виша ми́лость Твою́.</p>
<p>Десни́ца Твоя́, Влады́чице, просла́вися в кре́пости,/ и мно́жеством ми́лости Твоея́ яви́лася еси́ Покрови́тельница и Изба́вительница/ во спасе́ние бе́дствовавших.</p>
<p>Упова́ние христиа́ном, Помо́щнице су́щим в ско́рбех,/ моли́ Сы́на Твоего́ изба́витися вся́ких бед/ пра́зднующим свято́му о́бразу Твоему́, Изба́вительнице.</p>
<p>Ра́дуйся, бога́тство неистощи́мое ни́щих и си́рых Засту́пнице,/ ра́дуйся, спаса́ющая ве́рою и́мя Твое́, Де́во, призыва́ющих,/ ра́дуйся, уны́ния отгна́ние и ра́дости Пода́тельнице.</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Твоя́ песносла́вцы, Богоро́дице,/ живо́т и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Госпо́дь мертви́т, его́же хо́щет, и живи́т Тобо́ю, Ма́ти Живота́,/ исполня́я моли́твы моля́щихся Тебе́,/ низведе́нных во ад возво́дит/ и от гно́ища страсте́й воздвиза́ет Твои́м всемо́щным предста́тельством.</p>
<p>Заме́длившу иере́ю напу́тствовати умира́юща о́трока,/ егда́ о уме́ршем помоли́шася к Тебе́, Всеблага́я,/ и осени́ша ико́ною Твое́ю, Изба́вительнице,/ внеза́пу отроча́ оживе́ и воста́ здра́во/ Твое́ю и Сы́на Твоего́ животво́рною си́лою.</p>
<p>Живоно́сный Тя и всецеле́бный исто́чник, Богоневе́сто, позна́хом, раби́ Твои́:/ о́бразом бо Твои́м, Изба́вительнице,/ жи́знь и здра́вие подае́ши душе́вное и теле́сное/ и от бед избавля́еши прося́щих Твоего́ заступле́ния.</p>
<p>Нача́ло Христо́вых чуде́с Ты еси́, Пречу́дная Де́во,/ те́мже чудеса́ о́браза Твоего́ сла́вяще дне́сь, Изба́вительнице, мо́лимся Тебе́:/ посети́ рабы́ Твоя́ благода́тию Твое́ю,/ неду́гов, зол и ве́чныя сме́рти изыма́ющи ны.</p>
<p>Греха́ми умерщвля́емую ду́шу мою́ оживотвори́, Влады́чице,/ я́ко по Бо́зе вся могу́щая,/ и обдержа́щих мя страсте́й изба́ви,/ да, плене́ния стра́стнаго свобожде́н,/ благода́рственно Тя велича́ю.</p>
<p>Напра́ви, Чи́стая, к тишине́ безстра́стия во глубину́ зол влеко́ма раба́ Твоего́/ и не попусти́ ми поги́бнути, прося́щему Твое́й, Изба́вительнице, ми́лости,/ Тобо́ю бо ве́рнии, покрыва́еми, спаса́ются.</p>
<p>
<red>Седа́лен, глас 3:</red>
</p>
<p>Пресвято́й ру́це Твои́,/ и́миже носи́ла еси́ Нося́щаго вся,/ простри́ к Нему́, Присноде́во Изба́вительнице,/ и моли́твами Твои́ми изба́ви ны гне́ва Его́, грех ра́ди дви́жимаго,/ отводя́щи лю́тая наведе́ния и тех ра́ди быва́ющую лю́дем тугу́ и уны́ние,/ и спаси́ в ми́ре ду́ши на́ша.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ на о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Разуме́ша ве́рнии дела́ бла́гости Твоея́, Влады́чице,/ и вни́де ра́достный тре́пет в сердца́ их,/ внегда́ бо смути́тися душа́м их от бед и неду́гов,/ ми́лость Свою́, Благослове́нная, помяну́вши,/ ико́ною Твое́ю изшла́ еси́ на избавле́ние люде́й Твои́х.</p>
<p>Уве́девшии о пресла́вном чудеси́ могу́щества Твоего́, Богоро́дице, во оживле́нии о́трока,/ устреми́шася от разли́чных мест к о́бразу Твоему́, Изба́вительнице,/ и, прие́млюще исцеле́ния, с весе́лием Тя велича́ху.</p>
<p>Милосе́рда су́щи, Чи́стая,/ я́ко Всеблаго́е Сло́во на спасе́ние на́ше воплоти́вшая,/ по́мощи и избавле́ния Твоего́ не лиши́ нас,/ с ве́рою притека́ющих к чудотво́рней ико́не Твое́й, Изба́вительнице.</p>
<p>Ты похвала́ ве́рных, Ма́ти Всепе́тая,/ Ты киво́т святы́ни, освяще́ние подаю́щая,/ Ты целе́б исто́чник неисчерпа́емый/ и от бед Изба́вительница моля́щихся Тебе́ пред святы́м о́бразом Твои́м.</p>
<p>Неду́гами угнета́емых и искуше́ний бори́теля,/ избавля́й нас от сих, Богороди́тельнице,/ и в час исхо́да не преда́ждь душ на́ших на одоле́ние супоста́том,/ да воспева́ем вели́чия Твоя́.</p>
<p>Непобеди́мая Воево́до вожде́й и во́инств христиа́нских,/ христолюби́вое во́инство, щито́м ве́ры и Креста́ вооруже́нных, победоно́сны явля́й,/ избавля́ющи от всех наве́тов вра́жиих.</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>В ско́рби ма́ле наказа́ние Сы́на Твоего́ бы́сть обита́телем ве́си,/ и, поболе́вше, призва́ша Тя, Ма́терь щедро́т,/ и Тобо́ю возста́ша от отча́яния и возвесели́шася,/ роса́ бо благода́ти, я́же от ико́ны Твоея́, исцеле́ние им бы́сть.</p>
<p>Благода́ть точа́щую ико́ну Твою́, Изба́вительнице,/ ве́рному Твоему́ рабу́, с собо́ю всегда́ носи́вшу,/ возбрани́ла еси́, Госпоже́, скрыва́ти <red>ю</red> от ве́рных,/ да избавля́ются от бед и неду́гов прибега́ющии к Тебе́.</p>
<p>Тобо́ю, Всеми́лостивая Влады́чице,/ свобожде́ние от лю́тых ниспосла́ся,/ прите́кшим с ве́рою ко свято́му о́бразу Твоему́,/ наде́жда же, покро́в и неруши́мо весе́лие дарова́ся скорбя́щим, Богора́дованная.</p>
<p>Ужасо́шася бе́дствовавшии о бога́тстве даро́в Твои́х, Де́во,/ в чудеса́х от о́браза Твоего́,/ к нему́же припа́дающе, ра́достно взыва́ху:/ вои́стинну Ты еси́ Изба́вительница от всех бед.</p>
<p>Ра́досте А́нгелов и челове́ков,/ свобо́дна мя печа́лей жите́йских сотвори́/ и бу́дущия тесноты́ изба́ви и ве́чнаго огня́/ ма́терним дерзнове́нием Твои́м, Всеблага́я, от бед Изба́вительнице.</p>
<p>Богоизбра́нная Присноде́во, в руне́ ороше́нном предви́денная дре́вле,/ окропи́ росо́ю благода́ти изсо́хшую зе́млю се́рдца моего́/ и плодоно́сну соде́лай ду́шу мою́ благи́м дея́нием и зре́нием.</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тери/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Кий ум пости́гнет, Госпоже́, держа́ву кре́пости Сы́на Твоего́,/ изве́дша лю́ди Своя́ из земли́, ея́же вереи́ закле́пи ве́чнии,/ и Тебе́, Ма́терь Свою́, соде́лавша враго́м стра́шну,/ из чре́ва а́дова избавля́ющую призыва́ющия Тя.</p>
<p>Кий язы́к изъясня́т всепобежда́ющую си́лу Твою́, Влады́чице!/ Еди́но бо то́чию подо́бие лица́ Твоего́,/ я́ко о́гнь, опаля́ет зло́бныя ду́хи,/ лю́ди же Твоя́ врачу́ет и ра́дует,/ его́же благогове́йно лобыза́ем, раби́ Твои́.</p>
<p>Ко́е сло́во изобразя́т вели́чие чуде́с Твои́х,/ Всеми́лостивая от бед Изба́вительнице!/ То́чию бо принесе́ся свята́я ико́на Твоя́ к лю́те мучи́мей бе́сом,/ а́бие исчезе́ мучи́тель,/ и исцеле́нная велегла́сно просла́ви си́лу Твою́.</p>
<p>От оби́лия благода́ти, прису́щия о́бразу Твоему́, Богоневе́сто,/ коли́ко бесну́емых и ины́х неду́жных Тобо́ю исцеле́ша,/ коли́ко скорбя́щих на весе́лие приложи́ся,/ с ве́рою прите́кших ко ико́не Твое́й.</p>
<p>О, вели́каго милосе́рдия Твоего́, Богороди́тельнице,/ благоволи́вшая чудотво́рным о́бразом Твои́м пребыва́ти у нас!/ Что воздади́м Ти за благода́ть, ю́же яви́ла еси́ нам,/ дарова́вши хра́му сему́ толи́ко свяще́нное бога́тство?</p>
<p>О Всепе́тая Ма́ти, держа́вный покро́ве ми́ра!/ Храни́ от всех бед чту́щия Тя,/ спобори́ им на враги́ христиа́нския необори́мою си́лою Твое́ю.</p>
<p>
<red>Конда́к, глас 8:</red>
</p>
<p>Ко ико́не Твое́й, Пресвята́я Госпоже́,/ бе́дствовавшии с ве́рою прите́кше,/ заступле́нием Твои́м изба́вишася от злых,/ но я́ко Ма́терь Христа́ Бо́га,/ и нас свободи́ от лю́тых обстоя́ний,/ вре́менных и ве́чных, да зове́м Ти:/ ра́дуйся, Изба́вительнице на́ша от всех бед.</p>
<p>
<red>И́кос:</red>
</p>
<p>Соше́дшиися во хра́ме сем,/ просла́вим пресла́вный храм Божества́, Пресвяту́ю Де́ву,/ пред о́бразом Ея́ со благогове́нием вопию́ще:/ ра́дуйся, Боже́ственныя сла́вы селе́ние;/ ра́дуйся, Влады́чице Небеси́ и земли́./ Ра́дуйся, неистощи́мый исто́чниче чуде́с;/ ра́дуйся, всемо́щное врачева́ние неду́жных./ Ра́дуйся, Прогони́тельнице де́монов;/ ра́дуйся, мертвеце́в оживле́ние./ Ра́дуйся, оби́телей Горы́ Твое́й покро́ве;/ ра́дуйся, и́ноков те́плое предста́тельство./ Ра́дуйся, ве́рных Засту́пнице;/ ра́дуйся, спасе́ние ро́да христиа́нскаго./ Ра́дуйся, Е́юже возсиява́ет ра́дость;/ ра́дуйся, Ёюже печа́ль престае́т./ Ра́дуйся, Изба́вительнице на́ша от всех бед.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Сотвори́ с на́ми по мно́жеству ми́лости Твое́й, Богоро́дице,/ и изми́ нас по чудесе́м Твои́м,/ и да постыдя́тся от ве́яния си́лы, и кре́пость да сокруши́тся/ явля́ющих зла́я рабо́м Твои́м, о Тебе́ пою́щим:/ отце́в Бо́же, благослове́н еси́.</p>
<p>Тебе́, Де́во, халде́йская пе́щь проо́браз иму́щи,/ о́троки росо́ю прохлажда́ше посреде́ пла́мене./ Те́мже и нас, о́браз Твой иму́щих, во огни́ искуше́ний прохлади́/ и неопали́мы соблюди́ благода́тию Сы́на Твоего́, да пое́м Ему́:/ отце́в Бо́же, благослове́н еси́. </p>
<p>Седмери́цею разжига́емыя стре́лы седми́ смертоно́сных страсте́й,/ я́же испуска́ет возстаю́щий на ны седмигла́вый змий диа́вол,/ угаси́ и сокруши́, Влады́чице,/ да, я́коже о́троцы неврежде́ннии, пое́м:/ отце́в Бо́же, благослове́н еси́.</p>
<p>Седмисве́щный свети́льник разуме́ем Тя, Богоблагода́тная Мари́е,/ седмию́ дара́ми Ду́ха светя́щий ве́рным,/ облагодати́ у́бо и уще́дри пою́щих о Тебе́, Пода́телю благи́х:/ отце́в Бо́же, благослове́н еси́.</p>
<p>Тя, Госпожа́, иму́ще милосе́рдия неиждива́емое сокро́вище/ и святу́ю ико́ну Твою́, Изба́вительнице,/ в покро́в оби́тели и во избавле́ние от бед,/ Сы́ну Твоему́ о Тебе́ пое́м:/ отце́в Бо́же, благослове́н еси́.</p>
<p>Я́ко Царя́ ца́рствующих Ма́терь, мо́лим Тя, Влады́чице:/ оте́честву на́шему и христолюби́вому во́инству бу́ди несокруши́мая кре́пость,/ подаю́щи им блага́я, пою́щим:/ отце́в Бо́же, благослове́н еси́.</p>
<p>
<red>Пе́снь 8 </red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Я́коже трие́ о́троцы, храни́мии во огни́, поя́ху и благословля́ху Бо́га,/ та́ко и ве́рнии, Тобо́ю, Благослове́нная, изба́вльшеся от огня́, бед и неду́гов,/ вся дела́, — взыва́ху, — Го́спода по́йте/ и превозноси́те Его́ во ве́ки.</p>
<p>Я́коже от зловре́дных пру́тов изба́вила еси́/ пре́жде к о́бразу Твоему́ прите́кших, Богоро́дице,/ та́ко и ны́не не преста́й от тех и вся́каго вре́да избавля́ти/ оби́тель сию́, Го́ру, Росси́ю и повсю́ду правосла́вныя,/ да сла́вим Тя во ве́ки.</p>
<p>Я́коже уме́рша, осене́нна ико́ною Твое́ю, Де́во, оживи́ла еси́,/ оживотворя́й и нас, отводя́щи от смертоно́снаго пути́/ и наставля́ющи на стезю́ ве́чнаго живота́,/ да, спаса́еми Тобо́ю, превозно́сим Тя во ве́ки.</p>
<p>Я́коже повеле́ла еси́ рабу́ Твоему́ не скрыва́ти от ве́рных благода́ти,/ точа́щияся от свята́го о́браза Твоего́, Всеблага́я Изба́вительнице,/ источа́й сию́ и нам, рабо́м Твои́м,/ да прославля́ем Тя во ве́ки.</p>
<p>Я́коже мно́гих исцели́ла еси́, Госпоже́,/ от мучи́тельства де́монскаго и ины́х неду́гов,/ и нас свобожда́й боле́зней душе́вных и теле́сных и от всех се́тей вра́жиих,/ да воспева́ем Тя во ве́ки.</p>
<p>Я́коже А́нгел воодушеви́ Гедео́на на побежде́ние мадиа́млян,/ воодушевля́й, Всецари́це, и сла́вящия Тя,/ вся́кое шата́ние враго́в низлага́ющи,/ да благословля́ем Тя во ве́ки.</p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>И́ночествующии сея́ оби́тели,/ к Ма́тери Го́спода Вы́шняго притеце́м дне́сь,/ моля́щеся пред чудотво́рною ико́ною Ея́,/ е́юже посети́ скорбя́щия и сотвори́ избавле́ние лю́дем Свои́м.</p>
<p>Ще́драго ро́ждшая и Ми́лостиваго Влады́ку и Изба́вителя всех,/ покажи́, Всеблага́я, щедро́ты Твоя́ на нас, пра́зднующих честно́му о́бразу Твоему́,/ и сотвори́ избавле́ние от бед лю́дем Свои́м.</p>
<p>В Тебе́, Богоро́дице, воздви́же Сын Твой рог спасе́ния нам,/ укрепи́ у́бо рабы́ Твоя́ служи́ти Ему́/ преподо́бием и пра́вдою пред Ним <red>вся</red> дни живота́ на́шего/ и твори́ избавле́ние от бед лю́дем Свои́м.</p>
<p>При́зри, Де́во Изба́вительнице, на моли́твенныя воздыха́ния на́ша,/ не оста́ви ны безпомо́щны во искуше́ниих/ и бу́ди Моли́твенница ко Го́споду,/ да пода́ст грехо́м на́шим проще́ние и избавле́ние от бед лю́дем Свои́м.</p>
<p>Госпоже́ Всеми́лостивая,/ не преста́й Го́ру Твою́ и оби́тель сию́,/ Росси́ю и вся правосла́вныя посеща́ти благода́тию/ и твори́ти избавле́ние от бед лю́дем Свои́м.</p>
<p>Хода́таицу о нас, Сло́ве Бо́жий, предлага́ем Ма́терь Твою́,/ от Нея́же воплоти́лся еси́ на спасе́ние на́ше,/ моли́твами Ея́ прости́ и поми́луй нас, Незло́биве, согреша́ющих Тебе́,/ и сотвори́ избавле́ние от бед лю́дем Твои́м.</p>
<p>
<red>Свети́лен:</red>
</p>
<p>Ма́ти Све́та у́мнаго,/ просвети́ песносло́вящия Тя пред лучеза́рною ико́ною Твое́ю,/ мрак страсте́й на́ших прожени́/ и осия́ния пра́ведных прича́стники ны сотвори́/ Твои́м предста́тельством, Преблагослове́нная.</p>
<p>
<red>На хвали́тех стихи́ры, глас 2:</red>
</p>
<p>Прииди́те, возра́дуемся Всецари́це Богоро́дице,/ пречи́стыя бо ру́ки к Сы́ну воздева́ющи,/ мо́лится о всех нас/ и свято́ю ико́ною Свое́ю избавля́ет от бед/ во спасе́ние душ на́ших.</p>
<p>Тебе́ бе́дствующим Изба́вительницу/ показа́ и́же вся́ческих Бог,/ Ты у́бо изба́ви от бед рабы́ Твоя́,/ пред о́бразом Твои́м, Де́во, прося́щих по́мощи/ во спасе́ние душ на́ших.</p>
<p>Ве́лия си́ла чуде́с Твои́х,/ Всеблага́я Изба́вительнице,/ спаса́еши бо от сме́рти,/ и восхища́еши от напа́стей неча́емых,/ и ско́рби разруша́еши/ во спасе́ние душ на́ших.</p>
<p>В бу́ри да обря́щем Тя, Госпоже́, приста́нище,/ в печа́лех — ра́дость и весе́лие,/ и в неду́зех — врачева́ние,/ и во искуше́ниих — Изба́вительницу/ во спасе́ние душ на́ших.</p>
<p>
<red>Сла́ва, и ны́не, глас 3:</red>
</p>
<p>Тебе́, приснопева́емую А́нгелами Влады́чицу,/ ублажа́ют вси ро́ди,/ Тя, Богоро́дице, велича́ет/ всяк во́зраст и чин люде́й./ Приими́ у́бо благоутро́бно/ и от нас, недосто́йных рабо́в Твои́х,/ пе́ние сие́ и моли́твы/ и спаси́ в ми́ре ду́ши на́ша.</p>
<p>
<red>Во святу́ю Четыредеся́тницу на стихо́вне,</red>
</p>
<p>
<red>Сла́ва, и ны́не, глас 4:</red>
</p>
<p>В пе́снех благода́рных дне́сь/ славосло́вим Тя, Изба́вительнице,/ и почита́ем ми́лость, явле́нную Тобо́ю ве́рным/ от святы́я Твое́й ико́ны,/ и мно́гую Твою́ си́лу испове́дуем,/ и благодея́ния Твоя́, о Ма́ти щедро́т,/ я́же твори́ши нам,/ велича́ем душе́ю же и се́рдцем,/ и мы́слию, и усты́./ Да обрета́ем у́бо Тя При́сную Изба́вительницу/ от бед, неду́гов и лю́тых обстоя́ний,/ подаю́щую душа́м на́шим ве́лию ми́лость.</p>
<p>
<red>На Литурги́и слу́жба вся Богоро́дице.</red>
</p>
<p>
<red>Ин кано́н Пресвято́й Богоро́дице Изба́вительнице, по шести́ тропаре́й во вся́кой пе́сни, пое́мый во святу́ю Пятидеся́тницу. Глас 1.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Воскресе́ния де́нь,/ просвети́мся, лю́дие,/ Па́сха, Госпо́дня Па́сха:/ от сме́рти бо к Жи́зни/ и от земли́ к Небеси́/ Христо́с Бог нас/ преведе́, побе́дную пою́щия.</emphasis>
</p>
<p>Воскресе́ния де́нь,/ сла́вим ны́не Го́спода Христа́./ Прииди́те, и Пресвяту́ю Ма́терь Его́ просла́вим,/ пред свято́ю ико́ною Ея́ благода́рственная пою́ще.</p>
<p>Очи́стим чу́вствия и у́зрим воскре́сшаго Христа́ и Всеблагу́ю Де́ву,/ Изба́вительницу от бед,/ блиста́ющуюся и озаря́ющую ве́рныя благода́тию.</p>
<p>Очи́стим чу́вствия и у́зрим/ мы́сленными очесы́ промышле́ние о нас Влады́чицы:/ честны́м бо о́бразом Свои́м изба́ви от бед христоимени́тыя лю́ди.</p>
<p>Небеса́ у́бо досто́йно да веселя́тся,/ земля́ же да ра́дуется воскре́сшему Христу́,/ да торжеству́ет же сия́ оби́тель,/ обогати́вшаяся Изба́вительницы ико́ною.</p>
<p>Не́бо и земля́ досто́йно да веселя́тся во Христо́вом воста́нии,/ да пра́зднуют же Богома́тери мона́си и бельцы́,/ чудотво́рный Ея́ о́браз почита́юще.</p>
<p>Умерщвле́ния преде́л сломи́ла еси́,/ ве́чную Жи́знь ро́ждшая — Христа́,/ из гро́ба возсия́вшаго дне́сь, Де́во Всенепоро́чная,/ и мир просвети́вшаго.</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Прииди́те, пи́во пие́м но́вое,/ не от ка́мене непло́дна чудоде́емое,/ но нетле́ния исто́чник,/ из гро́ба одожди́вша Христа́,/ в Не́мже утвержда́емся.</emphasis>
</p>
<p>Прииди́те, пи́во пие́м но́вое/ от исто́чника цели́тельнаго неду́гом душе́вным и теле́сным,/ его́же источи́ Богоблагода́тная/ с ве́рою прите́кшим ко ико́не Ея́.</p>
<p>Прииди́те, весны́ у́мныя в ви́димой весне́ наслади́мся,/ неувяда́емый бо Цвет — Христа́ — израсти́вшая Де́ва/ благоуха́нием благода́ти живи́т и утеша́ет скорбя́щия.</p>
<p>Ны́не вся испо́лнишася све́та воскресе́нием Христо́вым,/ да пра́зднуем и мы све́тло Изба́вительнице,/ лучи́ испуща́ющей ра́дости о Бо́зе Спа́се в нощи́ искуше́ний.</p>
<p>Ны́не оби́тель сия́ озаря́ется све́том от Ма́тере Све́та/ в наро́читом дни пра́зднества чудотво́рному Тоя́ о́бразу/ и благода́тию Сы́на Ея́ утвержда́ется.</p>
<p>Вчера́ погребе́но бе селе́ние ве́рных в смертоно́снем отча́янии,/ дне́сь же оживотвори́ся ско́рым от бед избавле́нием Богоневе́стныя Мари́и,/ наде́жды безнаде́жных.</p>
<p>На нетле́нную жи́знь прихожду́ дне́сь,/ бла́гостию Ро́ждшагося из Тебе́, Чи́стая,/ и всем конце́м свет облиста́вшаго.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>На Боже́ственней стра́жи/ Богоглаго́ливый Авваку́м/ да ста́нет с на́ми и пока́жет/ светоно́сна А́нгела,/ я́сно глаго́люща:/ дне́сь спасе́ние ми́ру,/ я́ко воскре́се Христо́с,/ я́ко всеси́лен.</emphasis>
</p>
<p>На Боже́ственней стра́жи ста́вше во Христе́, бра́тие,/ и воспомина́ние творя́ще чуде́с Изба́вительницы, со благогове́нием рцем:/ дне́сь спасе́ние Богоро́дицею бы́сть скорбя́щим,/ я́ко вся могу́щею.</p>
<p>Я́ко непоро́чную А́гницу, пречи́стаго А́гнца ро́ждшую,/ венча́ем Тя, Благослове́нная, пе́сненными цве́ты:/ покры́й от зол рабы́ Твоя́,/ воскре́сшаго Сы́на Твоего́ о всех умилостивля́ющи.</p>
<p>Богооте́ц у́бо Дави́д пред се́нным ковче́гом скака́ше, игра́я,/ раби́ же Твои́, Госпоже́, пред ико́ною Твое́ю лику́юще,/ весели́мся боже́ственне о Твое́м милосе́рдом заступле́нии к Тебе́ прибега́ющих.</p>
<p>Я́ко в красне́йший храм, всели́ся в Тя, Чи́стая, Иису́с, всех Ца́рь,/ сни́тием же во ад жили́ще мра́чное упраздни́/ и воскресе́нием совоскреси́ челове́ки,/ оживля́я Тобо́ю уме́ршия, я́ко всеси́лен.</p>
<p>Святы́х Свята́го па́че ума́ Ма́ти яви́лася еси́, Влады́чице,/ освяще́ние и избавле́ние от бед подаю́щи ве́рным, сла́вящим Его́ воскресе́ние/ и Тебе́, Всеблагу́ю Изба́вительницу, призыва́ющим.</p>
<p>Созда́вый Ада́ма, Твоего́ пра́отца, Чи́стая, зи́ждется от <red>Тебе</red>́,/ и сме́ртное жили́ще разори́ Свое́ю сме́ртию дне́сь,/ и озари́ вся Боже́ственными блиста́ньми воскресе́ния.</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>У́тренюем у́тренюю глубоку́,/ и вме́сто ми́ра пе́снь принесе́м Влады́це,/ и Христа́ у́зрим,/ Пра́вды Со́лнце,/ всем жи́знь возсия́юща.</emphasis>
</p>
<p>У́тренююще во свято́м хра́ме Твое́м, Чи́стая,/ Сы́на Твоего́ воспева́ем, из гро́ба возсия́вшаго,/ и Тя, Изба́вительнице, велича́ем,/ от Со́лнца Пра́вды уме́ршему о́троку жи́знь возсия́ющу.</p>
<p>У́тренюем у́тренюю глубоку́/ и с пе́нием дея́ния принесе́м богоуго́дная, Де́ве вопию́ще:/ храни́, Всецари́це, Го́ру, и Росси́ю, и вся правосла́вныя/ необори́мы от враг ви́димых и неви́димых.</p>
<p>Безме́рное Твое́ благоутро́бие, Влады́чице,/ у́зами вра́жиими содержи́мии зря́ще,/ ко ико́не Твое́й изба́вленнии идя́ху весе́лыми нога́ми,/ Твою́ и Сы́на Твоего́ хва́ляще Боже́ственную си́лу.</p>
<p>Присту́пим, свещено́снии, исходя́щу Христу́ из гро́ба, я́ко жениху́,/ и спра́зднуим Богоро́дице любопра́зднственными чи́нми,/ в че́сть святы́я ико́ны Ея́, просла́вленныя чудесы́ мно́гими.</p>
<p>Облиста́ Тя и возвесели́, Богора́дованная,/ Спас всех, из гро́ба возсия́вый, Пра́вды Со́лнце,/ Его́же моли́ озари́ти и уте́шити сердца́ любо́вию песносло́вящих Тя, Изба́вительнице,/ пред Твое́ю ико́ною.</p>
<p>Просвеща́ется Боже́ственными луча́ми и живоно́сными/ воскресе́ния Сы́на Твоего́, Богома́ти Пречи́стая,/ и ра́дости исполня́ется благочести́вых собра́ние.</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Снизше́л еси́ в преиспо́дняя земли́/ и сокруши́л еси́ вереи́ ве́чныя,/ содержа́щая свя́занныя, Христе́,/ и тридне́вен, я́ко от ки́та Ио́на,/ воскре́сл еси́ от Гро́ба.</emphasis>
</p>
<p>Снидо́хом во тьму́ грехо́вную/ и пра́ведное на ся негодова́ние Бо́жие привлеко́хом, — вопия́ху ве́рнии,/ но, о Госпоже́ Всеми́лостивая,/ Ты изба́вила еси́ нас от ро́ва отча́яния.</p>
<p>Сохрани́в це́лы труды́ рук на́ших/ и невреди́мы от всепояда́ющаго пру́жия, предста́тельством Твои́м, Изба́вительнице,/ отве́рзла еси́ нам милосе́рдия две́ри.</p>
<p>Спа́се наш, живо́е же и неже́ртвенное от всех заколе́ние,/ бе́дствующим дарова́л еси́ Ма́терь Твою́ Изба́вительницу от бед,/ моли́твами у́бо Ея́ изба́ви нас от вся́кия ну́жды и печа́ли.</p>
<p>Яви́лася еси́, Богоневе́сто, вы́шши А́нгел,/ Бо́га вопло́щши, распе́ншагося за ны, и погребе́на,/ и ме́ртвым нетле́ние из гро́ба источи́вша,/ чту́щих же Тя тли грехо́вныя избавля́юща.</p>
<p>Ви́девши Сы́на Твоего́, из ме́ртвых возста́вша,/ ра́йския сла́дости испо́лнилася еси́, Присноде́во,/ Того́ у́бо моли́, Благослове́нная,/ да отве́рзет моля́щимся Тебе́ ра́йския две́ри.</p>
<p>Возведе́ся дре́вле держи́мое сме́ртию и тле́нием/ Воплоти́вшимся от Твоего́ пречи́стаго чре́ва/ к нетле́нней и присносу́щней жи́зни, Богоро́дице Де́во.</p>
<p>
<red>Пе́снь 7</red>
</p>
<p>
<red>Ирмо́с: </red>
<emphasis>О́троки от пе́щи изба́вивый,/ быв Челове́к,/ стра́ждет, я́ко сме́ртен,/ и стра́стию сме́ртное/ в нетле́ния облачи́т благоле́пие,/ еди́н Благослове́н/ отце́в Бог и Препросла́влен.</emphasis>
</p>
<p>О́троки от пе́щи изба́вивый,/ презре́в, я́ко Милосе́рд, прегреше́ния на́ша,/ соблюди́ ны невре́дны от пе́щи искуше́ний Пресвяты́я Ма́тере Твое́й мольба́ми,/ отце́в Бо́же Препросла́вленный.</p>
<p>Жены́ с ми́ры Богому́дрыя вслед теча́ху Христа́,/ обита́телие же ве́си, вме́сто ми́ра сле́зы Де́ве принося́ще,/ поклоня́шася, ра́дующияся, Ея́ ико́не/ и избавле́ние от бед зде благовестя́ша.</p>
<p>Жены́ с ми́ры вслед Христа́ теча́ху,/ да тече́м и мы усе́рдно, до́брый по́двиг и́ночества соверша́юще/ и ра́дующеся живо́му Бо́гу,/ да сподо́бимся моли́твами Богома́тере па́сху та́йную вкуша́ти.</p>
<p>Сме́рти пра́зднуем умерщвле́ние воскресе́нием Христа́/ и избавле́ние от бед милосе́рдием Влады́чицы,/ те́мже, пред ико́ною Ея́ лику́юще, пое́м Вино́внаго,/ еди́наго Благослове́ннаго отце́в Бо́га и Препросла́вленнаго.</p>
<p>Я́ко вои́стинну свяще́нный и ра́достный сей пра́здник Богоро́дицы,/ провозве́стник су́щий чуде́с от честна́го Той о́браза,/ от него́же благода́ть исцеле́ний я́вственно всем возсия́.</p>
<p>Умертви́в Сын Твой сме́рть, Всенепоро́чная, дне́сь,/ всем сме́ртным пребыва́ющий живо́т во ве́ки веко́в дарова́,/ еди́н Благослове́нный отце́в Бог и Препросла́вленный.</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Сей нарече́нный и Святы́й Де́нь —/ еди́н суббо́т ца́рь и госпо́дь,/ пра́здников пра́здник/ и торжество́ е́сть торже́ств,/ в о́ньже благослови́м Христа́ во ве́ки.</emphasis>
</p>
<p>Сей нарече́нный и Святы́й Де́нь,/ в о́ньже сла́вим Всепе́тую Влады́чицу,/ я́ко изба́ви от бед прите́кших к Ея́ о́бразу, и благослови́м Сию́ во ве́ки.</p>
<p>Прииди́те, оби́тели сея́ и́ночествующии,/ с любо́вию благодаре́ние Де́ве принесе́м, Храни́тельнице Горы́ и Изба́вительнице на́шей,/ пою́ще <red>ю</red> я́ко Богома́терь во ве́ки.</p>
<p>Возведи́ о́крест о́чи Твои́, Чи́стая, и ви́ждь рабы́ Твоя́,/ пред ико́ною Твое́ю моля́щияся Тебе́,/ и проше́ния испо́лни о Тебе́ благословя́щия Христа́ во ве́ки.</p>
<p>Всеси́льный Госпо́дь роди́ся из Тебе́, Мари́е,/ и Кресто́м Свои́м умерщвле́ние а́ду соде́ла,/ избавля́я смертоно́сных бед к о́бразу Твоему́ притека́ющих/ и пою́щих Его́ я́ко Бо́га во ве́ки.</p>
<p>О́тче Вседержи́телю, и Сло́ве, и Ду́ше,/ хода́таицу о нас Пресвяту́ю Де́ву Тебе́ предлага́ем:/ моли́твами Тоя́ поми́луй и спаси́ нас, в Тя крести́вшихся,/ да Тя благослови́м во вся ве́ки.</p>
<p>Прии́де Тобо́ю в мир Госпо́дь, Де́во Богоро́дице,/ и, чре́во а́дово расто́рг,/ сме́ртным нам воскресе́ние дарова́,/ те́мже благослови́м Его́ во ве́ки.</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Свети́ся, свети́ся,/ Но́вый Иерусали́ме,/ сла́ва бо Госпо́дня/ на тебе́ возсия́,/ лику́й ны́не,/ и весели́ся, Сио́не./ Ты же, Чи́стая, красу́йся, Богоро́дице,/ о воста́нии Рождества́ Твоего́.</emphasis>
</p>
<p>Свети́ся, Ру́сская оби́теле, весели́ся и красу́йся,/ свята́я бо в тебе́ Изба́вительницы ико́на чудесы́ просла́вися мно́гими,/ от бед свобожде́нием и неду́гов исцеле́нием.</p>
<p>Благоутро́бие Твое́ к ве́рным и да́ры Твои́/ су́ть па́че постиже́ния, Всеблага́я Госпоже́,/ сподобля́й у́бо сих рабы́ Твоя́, благода́рственная Тебе́ пою́щия/ и ра́дующияся о воста́нии Рождества́ Твоего́.</p>
<p>О, Боже́ственнаго, о, любе́знаго Твоего́, Богома́ти, гла́са!/ я́ко повеле́ла еси́ не скрыва́ти чудотво́рную ико́ну Свою́,/ да притека́ющий к ней мно́гих лю́тых избавля́ются ми́лостию Твое́ю.</p>
<p>О, па́че словесе́ Твои́х чуде́с, Изба́вительнице!/ Ты бо осене́нна ико́ною Твое́ю о́трока воскреси́ла еси́, Ма́ти су́щи Живота́,/ воскресе́нием Свои́м всех оживотвори́вшаго.</p>
<p>О Пресвята́я Влады́чице, о Всеми́лостивая Изба́вительнице от бед,/ не преста́й милосе́рдовати о бе́дствующих/ и сподобля́ти благода́тнаго присеще́ния оби́тель,/ о́браз Твой почита́ющую.</p>
<p>Согла́сно, Де́во, Тебе́ блажи́м, ве́рнии:/ ра́дуйся, две́ре Госпо́дня;/ ра́дуйся, гра́де одушевле́нный;/ ра́дуйся, Ея́же ра́ди нам ны́не возсия́ свет из Тебе́ Рожде́ннаго/ из ме́ртвых воскресе́ния.</p>
<p>
<red>Свети́лен:</red>
</p>
<p>Свети́льниче све́тлый, Пресве́тлаго Све́та ми́ра, от гро́ба возсия́вшаго,/ просвети́, Благослове́нная, ду́ши на́ша све́том благода́ти,/ да сподо́бимся зре́ти воплоти́вшееся из Тебе́ Со́лнце Пра́вды/ и Тебе́, Просвети́тельницу на́шу, при́сно велича́ти.</p>
</section>
