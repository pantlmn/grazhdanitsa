<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го равноапо́стольнаго Мефо́дия, учи́теля слове́ном, архиепи́скопа Мора́вскаго</p>
</title>
<p>
<red>НА ВЕЧЕ́РНИ:</red>
</p>
<p>
<red>На </red>Го́споди, воззва́х:
<red> стихи́ры, глас 4.</red>
</p>
<p>
<red>Подо́бен: </red>Дал еси́ зна́мение:
</p>
<p>Зако́н благода́ти наказа́теля стяжа́в себе́,/ святи́телю Мефо́дие,/ тем у́бо святы́м бу́квам был еси́ прему́др устрои́тель/ и пре́дал еси́ свои́м лю́дем и ста́ду уче́ние их,/ и́миже чту́щии и поуча́ющиися в святы́х кни́гах/ благословя́т Го́спода./ Блажи́м тя досто́йно.</p>
<p>Госпо́дним словесе́м после́дуя,/ Мефо́дие блаже́нне,/ благосло́вяше я́ве Отца́, у́бо Роди́теля Словеси́ су́ща/ и Изводи́теля Ду́ху Пресвято́му./ И еще́ же и́стее испове́даше, вопия́,/ от Отца́, не от Сы́на Уте́шителя я́ве исходя́ща,/ те́мже яви́ся со отцы́ Пе́рваго Собо́ра/ то́жде глаго́ляй, Богогла́се,/ с те́ми моли́ся Спа́су,/ да спасе́т ны вся.</p>
<p>Апо́стольскую благода́ть неску́дно от Бо́га прие́м,/ о́тче Мефо́дие,/ проро́чества сподо́бися и чуде́с же от почти́вшаго тя досто́йно/ глаго́лати пре́жде бу́дущая, я́ко настоя́щая, му́дре./ Ра́дуйся, слепы́м ви́дение, и бесо́м прогони́телю,/ и неду́жным врачу́, сла́вне,/ те́мже пода́ждь нам грехо́в оставле́ние/ и ве́лию ми́лость.</p>
<p>
<red>Сла́ва, глас то́йже: </red>
</p>
<p>Мора́вския земли́ ве́лий граждани́н,/ сла́ва же и похвала́ се́верския страны́,/ святи́тель Мефо́дий/ высо́ким ны́не созыва́ет пропове́данием./ Прииди́те, памятолю́бцы,/ ве́рою стеце́мся и ликовству́им с ним/ в пра́зднество успе́ния его́ пресла́внаго,/ да прино́сит той непреста́нну моли́тву ко Христу́ Бо́гу на́шему,/ да изба́вит всея́ беды́ и напа́стей ду́ши на́ша.</p>
<p>
<red>И ны́не, Трио́ди.</red>
</p>
<p>
<red>На стихо́вне стихи́ры Трио́ди.</red>
</p>
<p>
<red>Сла́ва, свята́го, глас 8. Парфе́ния епи́скопа:</red>
</p>
<p>Прииди́те, празднолю́бцы,/ ве́рою стеце́мся и пе́сньми свяще́нными ликовству́им/ во успе́нии святи́теля Мефо́дия,/ Мора́вския земли́ просвети́теля/ и слове́нских стран равноапо́стола./ Сей бо ми́ра кра́сная оста́вив/ и крест апо́стольства на ра́мо взем,/ просвети́ с бра́том ро́ды слове́нския,/ и по успе́нии прия́т от Бо́га мзду пра́вды,/ и мо́лится непреста́нно/ изба́витися от бед и напа́стей душа́м на́шим.</p>
<p>
<red>И ны́не, Трио́ди</red>
</p>
<p>
<red>Тропа́рь свята́го, глас 4:</red>
</p>
<p>Святи́теля Твоего́, Христе́,/ творя́щим све́тло торжество́ успе́ния/ ми́лость Твою́ свы́ше пода́ждь,/ отве́рзи же Ца́рствия две́ри,/ разреши́ же у́зы на́ша мно́гих грехо́в/ хода́тайством свята́го Твоего́ ученика́,/ отца́ на́шего.</p>
<p>
<red>НА У́ТРЕНИ</red>
</p>
<p>
<red>Кано́н, глас 2.</red>
</p>
<p>
<red>Песнь 1 </red>
</p>
<p>
<red>Ирмо́с: </red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Даждь, Христе́ Спа́се, Еди́не Милосе́рде,/ сло́во простра́нно, молю́ся Твоея́ ми́лости,/ да святи́теля Твоего́ восхвалю́ Мефо́дия и Тя просла́влю.</p>
<p>Оста́вив род и оте́чество, подру́жие и де́тий, свя́те учи́телю,/ в пусты́ни изво́ли со святы́ми отцы́ жи́ти, пресла́вне.</p>
<p>Брань лю́ту посрами́в, о́тче, бесо́вскую,/ брань лю́ту утоли́ грехо́в мои́х,/ учи́телю Мефо́дие, моли́твами твои́ми.</p>
<p>
<red>Богоро́дичен: </red>Кто изрещи́ Тебе́ досто́йно мо́жет зача́тие Твое́, па́че словесе́,/ Бо́га бо роди́ пло́тию, Пречи́стая,/ нам явле́на, Спа́са всем.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis>
</p>
<p>О пресла́вне!/ кто мо́жет изрещи́ Мефо́дия доброде́тели и труд,/ и́же пострада́ от ерети́к триязы́чных.</p>
<p>Мефо́дие свя́те!/ дар ты прия́л от Бо́га и подаде́ тре́бующим,/ сла́вящим Бо́га, просла́вльшаго тя.</p>
<p>Е́же ми подаде́ бога́тство, Христе́ Спа́се,/ блу́дно жив, погуби́х окая́нный,/ но обогати́ мя покая́нием.</p>
<p>
<red>Богоро́дичен: </red>Мари́е, злата́я кади́льнице,/ Ты стра́стный мой смрад отжени́,/ утверди́ мене́, коле́блющася приложе́нием льсти́ваго борца́.
</p>
<p>
<red>Седа́лен, глас 4.</red>
</p>
<p>
<red>Подо́бен: </red>Удиви́ся Ио́сиф:
</p>
<p>Я́ко све́тлость от восто́ка тя Христо́с возсия́в, к за́паду, о́тче,/ посла́ му́дра учи́теля Мефо́дия всем,/ просвеща́юща гра́ды мно́ги и страны́ бу́квами твои́ми,/ почита́юща, Богодухнове́нный блаже́нне, уче́ния Ду́ха Пресвята́го,/ ны́не моли́ся непреста́нно о хва́лящих тя.</p>
<p>
<red>И ны́не, Трио́ди.</red>
</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди, слух Твой и убоя́хся,/ разуме́х дела́ Твоя́, и диви́хся, и возопи́х:/ сла́ва си́ле Твое́й, Го́споди.</emphasis>
</p>
<p>Тя и́мать, о́тче, земля́ Мора́вска сте́ну тве́рду,/ е́юже побежда́ем еретики́.</p>
<p>Одесну́ю предстоя́ща Пресвяты́я Тро́ицы, учи́теля,/ моли́тася сохрани́ти ста́до слове́нское.</p>
<p>Ду́шу свою́ и те́ло же оскверни́х, неключи́мая де́лая,/ но, Спа́се, очи́сти мя Свое́ю ми́лостию.</p>
<p>
<red>Богоро́дичен: </red>Молю́тися, Пречи́стая,/ заче́нши Бо́га без се́мене,/ при́сно моли́ся за рабы́ Своя́.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis>
</p>
<p>И́стый насто́льник апо́стола сла́внаго Андрони́ка, сла́вне, яви́ся,/ украся́ престо́л Святы́я Це́ркве Панно́нския, му́дре.</p>
<p>Тя мо́лим, Мефо́дие, святи́телю сла́вне,/ разгна́ное еретики́ ста́до твое́ сохрани́ в ве́ре правове́рней/ моли́твами твои́ми, о́тче.</p>
<p>Пучи́ну преплыва́я жите́йскую, прелете́, о́тче, оре́льски,/ потопля́ема мя грехи́, свя́те, изведи́, молю́ся, моли́твами твои́ми, му́дре.</p>
<p>
<red>Богоро́дичен: </red>Тебе́, ро́ждшей Творца́ вся́ческим, вопие́м:/ ра́дуйся, Пречи́стая, ра́дуйся, возсия́вшая нам Свет,/ ра́дуйся, вмести́вшая Бо́га Невмести́маго.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Ты от за́пада, свя́те, возсия́в,/ я́коже звезда́, своя́ лучи́ посыла́ющи/ до восто́ка, и се́вера, и ю́га, сла́вне Мефо́дие.</p>
<p>Ю́же слу́жбу, сла́вне, прия́ от Христа́ Спа́са Милосе́рдаго,/ сконча́, святи́телю, я́ко ве́рен раб Го́споду своему́.</p>
<p>От скве́рны грехо́в мои́х измы́й мя,/ Ще́дре Спаси́телю, еди́не Милосе́рде,/ Ты бо еди́н и́маши власть, Го́споди, отпуща́ти грехи́.</p>
<p>
<red>Богоро́дичен: </red>Ве́рныя лю́ди Твоя́ утверди́,/ побе́ду дая́ им, я́ко Всемогу́щ, на ва́рвары, Влады́ко,/ рожде́йся из Чи́стыя и Безму́жныя Ма́тере.
</p>
<p>
<red>Конда́к, глас 2:</red>
</p>
<p>Боже́ственна и ве́рна Мефо́дия/ вси воспои́м, лю́дие, и любо́вию ублажи́м,/ я́ко па́стыря вели́каго слове́ном,/ служи́теля Тро́ицы че́стна,/ прогони́теля е́реси,/ мо́лит бо ся о всех нас.</p>
<p>
<red>Икос:</red>
</p>
<p>Ца́рственная Панно́ния, ку́пно но́вии су́ще лю́дие,/ тебе́ па́стыря че́стна све́дящи, ра́дуется,/ мы же доброде́тели твое́й поспешеству́ем,/ труды́ же и боле́зни похва́льныя та́йно тебе́ почита́ющим/ ми́ро многоче́стное суть,/ Мефо́дие святи́телю, моли́ся непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших. </emphasis>
</p>
<p>О ва́ю, свята́я, хва́лится сла́вно град Солу́нский, Кири́лле свя́те и Мефо́дие,/ Ми́сия, и Панно́ния, и Мора́вская, блаже́ннии, земля́, сла́вящи и вопию́щи:/ благослове́н еси́, Бо́же оте́ц на́ших.</p>
<p>На ка́мени ты ве́ры утверди́ но́зе свои́, блаже́нне,/ и не поколеба́ тебе́, свя́те, богопроти́вных духо́в си́ла,/ но, я́ко хра́брый боре́ц, проти́вяся им, поя́ше:/ благослове́н еси́, Бо́же оте́ц на́ших.</p>
<p>Избоде́на мя разбо́йники, Христе́, и уя́звлена,/ поми́луй мя, молю́ся Тебе́,/ и возле́й еле́й ми́лости Твоея́ на мя,/ я́ко да восхвалю́ Тя:/ Бо́же, благослове́н еси́.</p>
<p>
<red>Богоро́дичен: </red>Невеще́ственнаго Све́та селе́ние Твое́ чре́во бысть,/ светлостьми́ Бо́жия ра́зума безбо́жие отгна́вшее,/ Чи́стая Богоневе́сто Деви́це,/ е́же пое́м, вопию́ще:/ благослове́н еси́, Бо́же оте́ц на́ших.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Сла́вен, свя́те Мефо́дие, ты был еси́,/ ко́зни вра́жия низложи́в, сла́вне учи́телю прему́дре, по́йте, вопию́ще:/ благослови́те, вся дела́, Го́спода, по́йте и превозноси́те Его́ во ве́ки.</p>
<p>Архиере́й ты был еси́ по чи́ну Ааро́ню ве́рным, блаже́нне,/ А́гнца рука́ми твои́ми святы́ми жру́щий, поя́:/ благослови́те, вся дела́, Го́спода,/ по́йте и превозноси́те Его́ во ве́ки.</p>
<p>Нощь лю́та мя, Христе́, грехо́вная пости́же/ и лю́те зело́ омрачи́ ду́шу мою́,/ молю Ти ся, Бо́же, просвети́/ и на покая́ние наста́ви пою́ща Тя во ве́ки.</p>
<p>
<red>Богоро́дичен: </red>Изнемо́гшу мно́гими прило́ги лука́ваго, Богоро́дице,/ окая́нную ду́шу мою́ целе́бными моли́твами, Деви́це, здра́ву соде́лай,/ да Тя прославля́ем во ве́ки.
<style name="color-red"/>
</p>
<p>
<red>Песнь 9 </red>
</p>
<p>
<red>Ирмо́с: </red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
</p>
<p>Тя, блаже́нне, пое́т земля́ Мора́вская, че́стно твое́ те́ло иму́щи,/ и Панно́нская, святи́телю, просвеще́на тобо́ю,/ и лю́дие, е́ю, соше́дшеся, пра́зднуют твою́ па́мять.</p>
<p>Иму́ща, свята́я, прю о Святе́й Тро́ице, Кири́лле преподо́бне и Мефо́дие святи́телю,/ ста́до ва́ше свято́е, ходя́ще по земли́ стра́нней, сохра́нша,/ расти́та моли́твами свои́ми, блаже́нная.</p>
<p>Ны́не припа́даю, учи́телю свя́те, моля́ся тебе́,/ умиле́нное сие́ пе́ние приими́/ и проси́ же отпу́ста грехо́в мои́х от Спа́са Христа́.</p>
<p>
<red>Богоро́дичен: </red>Ра́дуйся, Пресвята́я Богоро́дице Мари́е,/ ра́дуйся, Непоро́чная, иску́са му́жеска не позна́вшая,/ ра́дуйся, Свети́ло всему́ ми́ру ро́ждши,/ моля́щи не преста́й к Бо́гу Спа́су.
</p>
</section>
