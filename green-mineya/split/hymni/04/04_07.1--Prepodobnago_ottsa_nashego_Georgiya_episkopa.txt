<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Гео́ргия, епи́скопа Мелити́нскаго</p>
</title>
<p>
<red>НА ВЕЧЕ́РНИ</red>
</p>
<p>
<red>Стихи́ры, глас 1.</red>
</p>
<p>
<red>Подо́бен: </red>Всехва́льнии му́ченицы:
</p>
<p>О́тче Гео́ргие,/ Христо́ве честне́й и пречи́стей/ че́стно поклони́лся еси́ ико́не, всему́дре,/ богобо́рцов на́глости ника́коже ужаса́яся,/ си́лою Того́ укрепля́емь./ Его́же ны́не моли́/ дарова́ти душа́м на́шим/ мир и ве́лию ми́лость.</p>
<p>О́тче Гео́ргие,/ я́рость нечести́вых претерпе́л еси́,/ гне́вающихся безслове́сне,/ я́же и ви́дел еси́ превознося́щияся/ злочести́вым шата́нием/ и па́ки сокруша́емы лю́те/ я́вственно промышле́нием,/ ко отмще́нию несмы́сленных/ дви́жимо, сла́вне.</p>
<p>О́тче Гео́ргие,/ Бо́гу соде́йственник быв/ я́ко иере́й и земледе́латель,/ стори́чествующ плод Влады́це —/ ду́ши приве́л еси́/ ны́не спасе́нных сло́вом твои́м./ И ны́не моли́ся/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, купино́ неопали́мая,/ Сове́та Вели́каго А́нгела,/ ра́дуйся, еди́на ро́ждшая./ Ра́дуйся, изволе́ние Честны́я Тро́ицы./ Ра́дуйся, земны́м утвержде́ние./ Ра́дуйся, рая́ клас прозя́бши невозде́ланный,/ Царя́ и Го́спода,/ прозябе́ния изсуша́юща зло́бы.</p>
<p>
<red>Крестобогоро́дичен:</red>
</p>
<p>Своего́ А́гнца А́гница и непоро́чная Влады́чица/ на Кресте́ я́ко ви́девши, зра́ка не иму́ща, ниже́ добро́ты, —/ увы́ Мне,— рыда́ющи, глаго́лаше, —/ где добро́та Твоя́ за́йде, Сладча́йший?/ Где благоле́пие,/ где благода́ть блиста́ющая о́браза Твоего́,/ Сы́не Мой любе́знейший?</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Песнь возсле́м, лю́дие, чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще:/ пои́м Тебе́, еди́ному Влады́це.</emphasis>
<style name="color-red"/>
</p>
<p>Зарю́ благоутро́бия мне, Христе́,/ испо́лньшемуся прегреше́ний и грехи́ лю́тыми, возсия́й, Ще́дре,/ и мрак отжени́ моего ослепле́ния мольба́ми Твоего́ иера́рха.</p>
<p>Всю возде́лал еси́, му́дре, боле́зньми и по́ты твои́ми воздержа́ния зе́млю/ и, се́я в се́рдцы пшени́цу Ду́ха,/ клас безстра́стия прине́сл еси́, Гео́ргие блаже́нне.</p>
<p>На ра́мена крест твой взем,/ и земны́я красоты́ мироде́ржцу тьмы отве́ргл еси́, Христу́ после́довав,/ и сокро́вище стяжа́л еси́ невеще́ственнаго Ца́рствия Его́.</p>
<p>
<red>Богоро́дичен: </red>Ору́жие и приста́нище тве́рдое, и сте́ну, и кре́пость, и Боже́ственное основа́ние,/ и мост, и покро́в, Твое́, Богоневе́сто, иму́ще предста́тельство,/ от бед избавля́емся всех.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:/ несть пра́веден, па́че Тебе́, Го́споди.</emphasis>
</p>
<p>На высоту́ вшед, блаже́нне, доброде́телей,/ и во глубины́ ду́ха досто́йно воззре́в,/ и виде́ния прия́телище быв, преподо́бне,/ водворя́ешися со А́нгельскими ли́ки.</p>
<p>Обнища́в ду́хом, обогати́лся еси́, му́дре, Ца́рством невеще́ственным,/ в не́мже ста́ду твоему́ сокро́вища ве́чная ве́рно предугото́вал еси́,/ те́мже тя ублажа́ем.</p>
<p>Простото́ю, преподо́бне, и кро́тостию душе́вною/ уподо́бился еси́ нра́вы твои́ми и исправле́ньми Иа́кову/ и показа́лся еси́ чистото́ю ду́ха Изра́иль, ум, зряй Бо́га.</p>
<p>
<red>Богоро́дичен: </red>Безо́тча родила́ еси́, безма́терня пре́жде Тебе́,/ и я́ко Младе́нца дои́ла еси́, Пита́ющаго вся,/ Его́же моли́ спасти́ся ве́рно пою́щим Тя госпо́дственно, Богоро́дицу Чи́стую.
</p>
<p>
<red>Седа́лен, глас 8.</red>
</p>
<p>
<red>Подо́бен: </red>Прему́дрости:
</p>
<p>Смире́ния высото́ю све́тел быв,/ возноше́ния вра́жия до конца́ потреби́л еси́, хра́брствовав све́тло;/ ми́лостив же быв, о́тче преподо́бне,/ оби́льным подая́нием а́лчущия удовли́л еси́./ Те́мже нестаре́ющуюся по сме́рти наследо́вал еси́ пи́щу,/ ра́дуяся во ве́ки, Гео́ргие иера́рше блаже́нне./ Моли́ Христа́ Бо́га прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен: </red>
</p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию, вси ублажа́ем, ро́ди челове́честии,/ Огнь бо всели́ся в Тя Божества́, и я́ко Младе́нца дои́ши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Крестобогоро́дичен: </red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Из горы́ приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися богови́дно усмотри́/ и со стра́хом славосло́вяше си́лу Твою́.</emphasis>
</p>
<p>Ты душе́вный кора́бль спасл еси́ от страсте́й ве́щнаго треволне́ния,/ во приста́нище устреми́лся еси́/ и тишину́ воздержа́ния, о́тче преподо́бне.</p>
<p>Ангелови́ден ра́зум стяжа́в,/ Тро́йческое от А́нгел песнопе́ние послу́шал еси́,/ быв во изступле́нии смы́сла твоего́, прехва́льне.</p>
<p>Ты, мы́сленною пра́щею вооружи́вся,/ я́коже ино́го Голиа́фа, князя тьмы, гордя́щася, низложи́л еси́, иера́рше, дави́дски/ и Боже́ственною ве́рою твое́ю.</p>
<p>
<red>Богоро́дичен: </red>Наде́жда и предста́тельство ми́ра, Богоро́дице,/ моли́ из Тебе́ Воплоще́ннаго о рабе́х Твои́х,/ Тя бо свято́е очисти́лище стяжа́вше, от греха́ избавля́емся.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>От но́щи неве́дения/ Богове́дением просвети́вый концы́,/ просвети́ мя у́тром человеколю́бия Твоего́, Го́споди.</emphasis>
</p>
<p>Тя, я́ко чистоты́ столп и целому́дрия ключ, приснопа́мятне, ве́дуще вси,/ да улучи́м у́бо ми́лость моли́твами твои́ми.</p>
<p>Богови́дным прозре́нием во свяще́нный оде́ялся еси́ чин,/ Непоро́чней Де́ве я́ко непоро́чна тя в сие́ призва́вшей.</p>
<p>Ми́лости щедро́тство всажде́но име́я и всегда́ соживу́що,/ был еси́ ни́щим бога́тныя пи́щи де́лателище.</p>
<p>
<red>Богоро́дичен: </red>Небе́снаго Влады́ку во утро́бе заче́нши, Всенепоро́чная,/ была́ еси́ вы́шши Небе́с и всея́ тва́ри.
<style name="color-red"/>
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis>
</p>
<p>Дух Всесвяты́й в тебе́ обре́т селе́ние,/ духо́в лука́вых отгна́в легео́ны моли́твами твои́ми.</p>
<p>Тишины́ яви́лся еси́ река́ и струя́ кро́тости,/ от ни́хже напая́емся пото́ка сла́дости, преподо́бне о́тче.</p>
<p>Умертви́в плотски́я сла́сти, ду́хом ожи́л еси́,/ и мене́ же, страстьми́ па́дшаго, возста́ви, сла́вне.</p>
<p>
<red>Богоро́дичен: </red>Сло́во во утро́бе, и́же от Отца́ безле́тно возсия́вша,/ в ле́то зачала́ еси́ Бо́га Сло́ва/ па́че сло́ва, Присноде́во.
</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́троки ороси́вый в пещи́/ и Де́ву сохрани́вый,/ ро́ждшую Тя, по рождестве́,/ благослове́н еси́, Бо́же оте́ц на́ших. </emphasis>
</p>
<p>Осия́нием Ду́ха Боже́ственнаго,/ е́же отсю́ду проразуме́л еси́ к лу́чшим преста́вление твое́,/ и ны́не лику́еши, преподо́бне, во о́нех оби́телех.</p>
<p>Я́ко звезде́, я́вльшуся тебе́,/ житие́м и заре́ю Боже́ственною чу́вствы просвеще́нну,/ преставле́ние, преподо́бне, твое́ звезда́ провозвести́.</p>
<p>В черто́г Вы́шняго Ца́рствия, оде́ян, вшел еси́ досто́йно/ и восклони́вся с Женихо́м, преподо́бне,/ на трапе́зе невеще́ственныя сла́дости.</p>
<p>
<red>Богоро́дичен: </red>Небе́сныя Тя си́лы, я́ко Ма́терь Жи́зни всех,/ по до́лгу дорино́сят и воспева́ют, Влады́чице,/ я́ко Предста́тельство душ на́ших.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Богоглаго́ливии о́троцы в пещи́,/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>Богоуправля́емое име́я се́рдце,/ страсте́й мои́х мра́чную, о́тче, отжени́ бу́рю/ и ко приста́нищу тишины́ твоея́ наста́ви.</p>
<p>Насажде́н при Боже́ственных исхо́дищах любве́ вод,/ дре́во жи́зни возрасти́/ и плоды́ благоче́стия во вре́мя отда́л еси́.</p>
<p>Я́ко врач неисце́льных неду́гов/ и отгони́тель нечи́стых духо́в, блаже́нне Гео́ргие,/ и моего́ греха́ неду́г уврачи́.</p>
<p>
<red>Богоро́дичен: </red>Кто изрече́т Боже́ственное рождество́ Твое́, Богороди́тельнице Мари́е?/ Вся́ко бо естество́ диви́тся земноро́дных и А́нгел,/ и Тя ублажа́ют.
<style name="color-red"/>
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Проявле́нное на горе́ законополо́жнику во огни́ и купине́/ рождество́ Присноде́вы/ в на́ше ве́рных спасе́ние/ пе́сньми немо́лчными велича́ем.</emphasis>
</p>
<p>Твои́х слез исто́чники безстра́стия возде́лал еси́, преподо́бне, рай непоро́чно/ и многооби́лен плод изно́сиши,/ пита́я доброде́тельми Боже́ственное ста́до.</p>
<p>Ты чи́сто Бо́гу прине́сл еси́ служе́ние/ и, ве́ры, преподо́бне, тече́ние соверши́в,/ ны́не прия́л еси́ вене́ц пра́вды из руки́ Христа́ Подвигополо́жника.</p>
<p><red>Днесь</red> игра́ет и лику́ет ве́рных мно́жество,/ мона́хов стада́, свяще́нников собо́ри:/ тя бо вси о́браз спасе́ния обрето́ша, и пра́вилу изображе́ние.</p>
<p>
<red>Богоро́дичен: </red>Богому́жно Твое́ рождество́, Всенепоро́чная Отрокови́це,/ я́ко Бо́га су́ща и Зижди́теля веко́в моля́щи не оскудева́й непреста́нно,/ спасти́ ду́ши воспева́ющих Тя.
</p>
</section>
