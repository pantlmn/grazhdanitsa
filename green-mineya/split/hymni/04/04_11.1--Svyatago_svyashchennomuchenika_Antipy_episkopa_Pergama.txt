<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Анти́пы, епи́скопа Перга́ма Аси́йскаго </p>
</title>
<p>
<red>НА ВЕЧЕ́РНИ:</red>
</p>
<p>
<red>На </red>Го́споди, воззва́х:
<red> стихи́ры, глас 4.</red>
</p>
<p>
<red>Подо́бен: </red>Дал еси́ зна́мение:
<style name="color-red"/>
</p>
<p>Му́ченик свяще́нен,/ и святи́тель благоприя́тен,/ и па́стырь и́стинен, столп непревра́тен,/ благоче́стия степе́нь,/ забра́ло Це́ркве, святи́телей добро́та,/ исто́чник чуде́с, Анти́по, был еси́./ Те́мнее тя ублажа́ем благоче́стно пе́сньми/ и Боже́ственное твое́ <red>Днесь</red> соверша́ем торжество́.</p>
<p>Пра́вилом слове́с твои́х/ церко́вный, сла́вне, я́ко ко́рмчий изря́ден,/ кора́бль упра́вил еси́,/ вы́ше волн пла́вая преле́стных/ и всескве́рными козньми́ чужда́го не погруже́н;/ пострада́в же кре́пко и врага́ победи́в,/ ко Христу́ преше́л еси́,/ Его́же стра́сти поревнова́л еси́.</p>
<p>Ми́ро твоя́ мо́щи источа́ют всегда́,/ святи́телю Богодухнове́нне:/ Христо́во же благоуха́ние вои́стинну был еси́,/ пре́лести злосмра́дие низложи́в/ терпели́вно, я́ко страда́лец, му́чениче, сопротивле́нием./ Те́мже тя мо́лим:/ помяни́ вся, ве́рою тя помина́ющия,/ ко Го́споду дерзнове́ние стяжа́в.</p>
<p>
<red>Сла́ва, и ны́не, Богоро́дичен:</red>
</p>
<p>Одожди́ ми, Влады́чице,/ Твоея́ ми́лости бе́здну,/ и опа́льшееся зно́ем страсте́й се́рдце мое́,/ я́ко Ми́лостива, напо́й, Отрокови́це,/ и умиле́ния ка́пли точи́ти/ непреста́нно сотвори́, молю́ся,/ и́миже утеше́ния сподо́блюся, Чи́стая,/ е́же получи́ти и́мут/ и́же и́скренно пла́кавшиися.</p>
<p>
<red>Крестобогоро́дичен:</red>
</p>
<p>Распина́ема Христа́ Человеколю́бца ви́дящи Пречи́стая/ и ре́бра ископова́ема копие́м,/ пла́чущи, вопия́ше:/ что́ сие́, Сы́не Мой?/ Что́ Ти безблагода́тнии лю́дие возда́ша,/ за я́же сотвори́л еси́ до́брая им?/ и тщи́шися безча́дствовати Мя, Вселюбе́знейший./ Удивля́юся, Благоутро́бне, Твоему́ во́льному распя́тию.</p>
<p>
<red>Тропа́рь, глас 4: И нра́вом прича́стник:</red>
</p>
<p>
<red>Или́ сей, глас то́йже:</red>
</p>
<p>И́дольския ле́сти упраздни́л еси́, Анти́по,/ и, диа́вольскую попра́в си́лу,/ пред богобо́рцы дерзнове́нно Христа́ испове́дал еси́./ Те́мже со А́нгельскими чи́ны в Вы́шних водворя́яся,/ Влады́це всех славосло́вие принося́,/ и о нас моле́бное благодаре́ние предлага́еши,/ благода́ть цельбы́ да́руя./ Сего́ ра́ди тя чтим,/ священному́чениче Анти́по,/ моли́ Христа́ Бо́га,/ да спасе́т ду́ши на́ша.</p>
<p>
<red>Кано́н, его́же краегране́сие: </red>Све́тлаго в му́ченицех Анти́пу честву́ю. Творе́ние Ио́сифово.
<red>Глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Мо́ря че́рмную пучи́ну/ невла́жными стопа́ми/ дре́вний пешеше́ствовнв Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть. </emphasis>
</p>
<p>Заре́ю трисо́лнечныя благода́ти осия́емь,/ све́тлый твой сей пра́здник соверша́ющия озари́,/ страстна́го избавля́я, му́чениче Анти́по, омраче́ния.</p>
<p>Сло́во Бо́жие тя, всему́дре,/ свиде́теля и́стинна свои́х показа́ страсте́й,/ злоче́стие потребля́ющаго и де́монов вся́кое лука́вство побежда́ющаго.</p>
<p>Умертви́в плотска́я мудрова́ния мно́гими поще́нии,/ свяще́нства Боже́ственнаго свяще́нною украси́лся еси́ оде́ждею/ и безкро́вно поже́рл еси́ тебе́ ра́ди ме́ртва Бы́вшаго.</p>
<p>
<red>Богоро́дичен: </red>Све́та Твоего́ блиста́ньми озари́, Отрокови́це Всенепоро́чная,/ в нощи́ страсте́й и искуше́ний одержи́мое се́рдце мое́,/ Пра́вды Со́лнце всем неизрече́нно возсия́вшая.
</p>
<p>
<red>Песнь 3</red>
</p>
<p>
<red>Ирмо́с: </red>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.
<style name="color-red"/>
</p>
<p>Источи́л еси́ ре́ки уче́ния, ве́рных напоя́ющия,/ и му́тныя во́ды многобо́жия изсуши́л еси́.</p>
<p>Кре́постию, блаже́нне, Христо́вою, гоня́щих кре́пость ссекл еси́,/ и терпели́вно пострада́л еси́,/ и му́ченически венча́лся еси́.</p>
<p>Де́моном служа́щия чествова́ти Бо́га и́стиннаго уве́рил еси́,/ плоть ме́ртвенную, преподо́бне,/ бога́тством благоутро́бия поне́сшаго.</p>
<p>
<red>Богоро́дичен: </red>Избавля́ющаго челове́ки плене́ния вра́жия, Чи́стая,/ Изба́вителя родила́ еси́,/ те́мже благоче́стно Тя сла́вим.
</p>
<p>
<red>Седа́лен, глас 3.</red>
</p>
<p>
<red>Подо́бен: </red>Боже́ственныя ве́ры:
</p>
<p>Боже́ственными у́гльми Боже́ственныя любве́ разжже́н, му́чениче Анти́по,/ безбо́жия пла́мень угаси́л еси́/ и, в разжже́н вложе́н быв коно́б
<a type="note" xlink:href="#note10">10</a>, к Невече́рнему Све́ту отше́л еси́./ О́тче преподо́бне, Христа́ Бо́га моли́/ грехо́в оставле́ние дарова́ти нам.
</p>
<p>
<red>Сла́ва, и ньше, Богоро́дичен:</red>
</p>
<p>Боже́ственнаго естества́ не отлу́чься, плоть быв во чре́ве Твое́м,/ но Бог вочелове́чься и пребы́сть,/ И́же по рождестве́ Ма́терь Тя Де́ву, я́ко пре́жде рождества́,/ сохрани́в Всенепоро́чную, еди́н Госпо́дь:/ Того́ приле́жно моли́ дарова́ти нам ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно рыда́ющи, вопия́ше:/ у́вы Мне, Ча́до Мое́!/ Ка́ко стра́ждеши во́лею, хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Вознесе́на Тя ви́девши Це́рковь на Кресте́,/ Со́лце Пра́ведное,/ ста в чи́не свое́му/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Не поколеба́ столпа́ твоего́ се́рдца/ пребеззако́ннующих противле́ние, му́чениче страстоте́рпче;/ те́мже, распаля́емь ре́вностию ве́ры,/ яви́лся еси́ огня́ си́льнейши.</p>
<p>Дрема́нием нече́стия одержи́мыя возбужда́я, прехва́льне, уче́нии Свята́го Ду́ха,/ к ра́зуму воздви́гл еси́ и́стиннаго позна́ния.</p>
<p>Смири́л еси́ вы́сость де́монскую,/ к Бо́гу возвыше́ньми, Анти́по, прилежа́,/ и восхожде́ньми Боже́ственными обожа́емь, и Богови́ден познава́емь.</p>
<p>
<red>Богоро́дичен: </red>По рождестве́, я́ко пре́жде рождества́,/ сохрани́лася еси́, Де́во Ма́ти нетле́нная,/ Зижди́теля бо всех родила́ еси́,/ из Тебе́ челове́ческое те́ло во́лею поне́сшаго.
<style name="color-red"/>
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
<style name="color-red"/>
</p>
<p>Возше́л еси́ на го́ру доброде́телей, блаже́нне,/ и в ра́зум вшел еси́ кра́йнейшаго мра́ка,/ и Бо́гу бесе́довал еси́.</p>
<p>Глаго́л твои́х плени́цами/ из глубины́ безбо́жия улови́л еси́, святи́телю, заблу́ждшия челове́ки/ и благода́тию спасл еси́.</p>
<p>Те́ло огню́ на снедь преда́л еси́,/ свы́ше, святи́телю, от Бо́га Боже́ственную ро́су бога́тно прие́мля.</p>
<p>
<red>Богоро́дичен: </red>Сый в зра́це Бо́жии Пребоже́ственный всели́ся во чре́во Твое́,/ зрак мой понесы́й Госпо́дь, Всенепоро́чная.
<style name="color-red"/>
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Распе́н воздержа́нием удеса́, блаже́нне, в поще́нии подвиза́вся,/ му́ченическими венча́лся еси́ по́двиги,/ я́же подъя́л еси́ ума́, Анти́по, тве́рдостию.</p>
<p>Стоя́л еси́ пред суди́щем,/ пропове́дуя воплоще́ние тебе́ ра́ди Истощи́вшагося,/ и Пила́тову суди́щу Предста́вшаго, страстоте́рпче,/ и Кресто́м врага́ умори́вшаго.</p>
<p>Боля́щим врачевство́ есть це́рковь,/ в не́йже, блаже́нне му́чениче, терпели́вое твое́ лежи́т те́ло,/ Боже́ственную зарю́ дарова́ний испуща́ет Ду́ха.</p>
<p>
<red>Богоро́дичен: </red>Святы́й Иису́с, всели́выйся во утро́бу Твою́,/ И́же во святы́х, Де́во, почива́яй/ и прославля́яй ве́рою и́стинною Сего́, Отрокови́це, сла́вящия.
</p>
<p>
<red>Конда́к, глас 4.</red>
</p>
<p>
<red>Подо́бен: </red>Вознесы́йся:
</p>
<p>Апо́столов сопресто́льник и святи́телей украше́ние/ был еси́, блаже́нне,/ му́ченически просла́вився,/ возсия́л еси́, я́коже со́лнце, всех просвеща́я,/ Анти́по свяще́нне,/ разруши́л еси́ безбо́жия нощь глубо́кую./ Сего́ ра́ди тя почита́ем,/ я́ко Боже́ственнаго су́ща священному́ченика/ и целе́б пода́теля.</p>
<p>
<red>Икос:</red>
</p>
<p>Ве́рно любо́вию совоку́пльшеся в па́мять свяще́ннаго страда́льца,/ сего́ пе́сньми восхва́лим <red>Днесь</red>,/ я́ко да благода́ти от него́ наслади́мся:/ ду́ши бо спаса́ет от страсте́й и бед, я́ко му́ченик и я́ко ве́рен святи́тель и побо́рник моля́щим его́ от души́./ Те́мже вопие́м ему́:/ от бед изба́ви ны при́сно свои́ми мольба́ми, о́тче наш Анти́по.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Ю́ныя три о́троки изобразу́я, Анти́по му́дре,/ я́коже посреди́ пе́щи, стал еси́ лю́то разжже́ннаго ме́днаго сосу́да, взыва́я:/ благослове́н еси́ в хра́ме сла́вы Твоея́, Го́споди.</p>
<p>Да Све́та непристу́пнаго яви́шися прича́стник,/ тьму лука́вых духо́в, Бо́гом просвеще́н, мимоте́кл еси́,/ благослове́н еси́, Бо́же мой, — зовы́й, — Го́споди.</p>
<p>Стра́сти разли́чны рукоде́йством, Анти́по, ду́ха утоля́еши челове́ков, му́чениче,/ Христо́вым подо́бяся страсте́м,/ благослове́н еси́, Бо́же мой, — зовы́й, — Го́споди.</p>
<p>
<red>Богоро́дичен: </red>От крове́й, Отроко́вице, деви́ческих Твои́х/ вои́стинну вопло́щся Сло́во, Отцу́ Собезнача́льное,/ на́ше сокруше́ние исправля́я./ Благослове́на Ты в жена́х еси́, Пренепоро́чная Влады́чице.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Ру́це распросте́р, Дании́л/ львов зия́ния в ро́ве затче́:/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Ны́не не в зерца́лех зри́ши, ни в гада́ниих до́брых после́днее,/ лице́м же па́че к лицу́, преше́дшим се́нем, вопия́ ра́достно тя Просла́вльшему:/ благослови́те, вся дела́ Госпо́дня, Го́спода.</p>
<p>Тя, Началопа́стыря Христа́ Боже́ственное овча́ до́бре упа́сшаго Того́ ста́да, прему́дре,/ я́ко а́гнца, беззако́ннии всесожига́ют огне́м, Анти́по, пою́ща:/ благослови́те, вся дела́ Госпо́дня, Го́спода.</p>
<p>На ка́мени Боже́ственных за́поведей се́рдца твоего́ утверди́л еси́ стопы́,/ лю́тых мук ве́тры, ласка́тельными же бу́рями не поколеба́лся еси́,/ песнопоя́, Анти́по прему́дре:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Я́ко Ма́ти всех Творца́, я́ко Боже́ственный храм Вседержи́теля,/ я́ко земля́ неора́нная, неде́ланный клас прозя́бшая,/ Де́во Ма́ти, ве́рны вопию́щия сохрани́:/ благослови́те, вся дела́ Госпо́дня, Го́спода.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Иера́ршески, святи́телю, свяще́нное сконча́л еси́ тече́ние,/ свяще́ннейшую жизнь твою́ свяще́ннейше соверши́в,/ ра́дуяся, поте́кл еси́, к тебе́ Люби́мому, Анти́по му́чениче свяще́ннейше.</p>
<p>Я́ко доброде́тельными ви́ды удобре́н быв,/ сла́вою муче́ния, всеблаже́нне, освяти́ся/ и преше́л еси́ к кра́сному Го́споду, прича́стием обожа́емь, Богоприя́тне.</p>
<p>Ты Госпо́днею любо́вию разжже́гся, му́чениче Анти́по,/ в разжже́н усе́рдно вшел еси́ сосу́д, всесожига́емь,/ и Бо́гу прия́тна, о́тче, же́ртва прине́слся еси́.</p>
<p>Свяще́нных твои́х моще́й свяще́нная, блаже́нне, ра́ка ми́ро исцеле́ний то́чит,/ злосмра́дныя стра́сти отгоня́щи/ и твою́ сла́вящия па́мять я́ве благоуха́ющи.</p>
<p>
<red>Богоро́дичен: </red>Нося́щая Христа́ на руку́, манове́нием нося́щаго вся,/ Сего́, я́ко Бо́га и Влады́ку, Чи́стая, моли́ уще́дрити ны,/ Богоро́дицу Чи́стую испове́дающия Тя всегда́, Непоро́чная.
</p>
<p>
<red>Моли́тва</red>
</p>
<p>О пресла́вный священному́чениче Анти́по и ско́рый помо́щниче Христиа́ном в боле́знех! Ве́рую от всея души́ и помышле́ния, я́ко даде́ся тебе́ от Го́спода дар боля́щия исцеля́ти, неду́гующия врачева́ти и разсла́бленныя укрепля́ти. Сего́ ра́ди к тебе́, я́ко благода́тному врачу́ боле́зней, аз, не́мощный, прибега́ю и, твой досточти́мый о́браз с благогове́нием лобыза́я, молю́ся: твои́м предста́тельством у Царя́ Небе́снаго испроси́ мне, боля́щему, исцеле́ние от удруча́ющия мя зубны́я боле́зни, а́ще бо и недосто́ин есмь тебе́, бла́гостнейшаго отца́ и при́снаго засту́пника моего́, но ты, быв подража́тель человеколю́бия Бо́жия, сотвори́ мя досто́йна твоего́ заступле́ния чрез мое обраще́ние от злых дел к благо́му житию́, уврачу́й оби́льно дарова́нною тебе́ благода́тию я́звы и стру́пы души́ и те́ла моего́, да́руй ми здра́вие и спасе́ние и во всем благо́е поспеше́ние, да, та́ко ти́хое и безмо́лвное житие́ пожи́в во вся́ком благоче́стии и чистоте́, сподо́блюся со все́ми свя́тыми сла́вити всесвято́е И́мя Отца́, и Сы́на, и Свята́го Ду́ха. Ами́нь.</p>
</section>
