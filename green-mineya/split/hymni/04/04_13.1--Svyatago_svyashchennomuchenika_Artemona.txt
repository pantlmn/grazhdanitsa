<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Арте́мона </p>
</title>
<p>
<red>НА ВЕЧЕ́РНИ:</red>
</p>
<p>
<red>На </red>Го́споди, воззва́х:
<red> стихи́ры, глас 1.</red>
</p>
<p>
<red>Подо́бен: </red>Небе́сных чино́в:
</p>
<p>Со безпло́тными совокупи́лся еси́,/ на земли́ живы́й,/ и с ни́ми непреста́нно слу́жиши Тро́ице,/ Арте́моне Богобла́женне./ Отону́дуже при́сно, я́ко Небе́сный челове́к ходя́,/ Вы́шним учи́ши земны́я Боже́ственным чудесе́м.</p>
<p>Боже́ственным сия́нием озаря́емь,/ мно́гими му́ками изнури́л еси́ твое́ те́ло,/ к невеще́ственней преста́вився зари́,/ е́юже разреши́л еси́ мольба́ми твои́ми/ страсте́й омраче́нную нощь, му́дре,/ озаряя́ ду́ши на́ша.</p>
<p>О творя́щих твою́ па́мять,/ священному́чениче, ве́рно,/ и мно́гия по́двиги честна́го твоего́ муче́ния пою́щих/ не преста́й моля́ при́сно сохрани́ти от бед и скорбе́й/ и бу́дущия изба́витися сим тли,/ Арте́моне му́чениче, Богопропове́дниче.</p>
<p>
<red>Сла́ва, и ны́не,</red>
</p>
<p>
<red>Богоро́дичен:</red>
</p>
<p>Нра́вом гнилы́м попо́лзся, ниц лежу́,/ и к Твое́й, Де́во, притека́ю тишине́:/ от бу́ри сопроти́вныя/ и искуше́ний многообра́зных мя изба́ви,/ да пою́ Твою́ благода́ть непреста́нно,/ Богоро́дице Ма́ти Присноде́во.</p>
<p>
<red>Крестобогоро́дичен:</red>
</p>
<p>У Креста́ предстоя́щи Сына и Бо́га Твоего́/ и долготерпе́ние Того́ смотря́ющи,/ глаго́лаше, пла́чущи, Ма́ти Чи́стая:/ увы́ Мне, Ча́до сладча́йшее,/ что́ сия́ стра́ждеши непра́ведно, Сло́ве Бо́жий,/ да спасе́ши челове́чество?</p>
<p>
<red>Кано́н, его́же краегране́сие по алфави́ту. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>Отверза́я ра́зума сокро́вища, Пода́тель/ и сих благода́ть подава́ет оби́льно слове́с/ ве́рою восхваля́ющим страда́льца Его́ Арте́мона.</p>
<p>Стрело́ю пресла́дкия любве́ Христо́вы уя́звена/ от ю́ности тя, му́дре, теле́сное пристра́стие,/ Арте́моне, Сего́ любве́ не отсече́.</p>
<p>Писа́ния прини́к приле́жно Боже́ственнаго во глубину́, Арте́моне,/ извле́кл еси́ му́дре ра́зума лу́чшаго бога́тство,/ и́мже вся ве́рныя обогати́л еси́.</p>
<p>
<red>Богоро́дичен: </red>Земноро́днии рождество́м Твои́м от земли́ к высоте́ Небе́сней/ вознесо́хомся вои́стинну, Чи́стая Богоро́дице,/ и А́нгельским ликостоя́нием причто́хомся.
<style name="color-red"/>
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
<style name="color-red"/>
</p>
<p>Си́лою Ду́ха оде́ян, победи́л еси́ ополче́ния,/ я́же на Зижди́теля, Арте́моне вседо́блий.</p>
<p>Угаси́л еси́ пещь безбо́жия, преподо́бне,/ страда́льческих крове́й твои́х одожде́нии, Арте́моне пресла́вне.</p>
<p>Кипя́ Боже́ственным раче́нием и разжига́емь Боже́ственною любо́вию, преподо́бне,/ за сию́ пострада́л еси́.</p>
<p>
<red>Богоро́дичен: </red>Разреши́ рождество́ Твое́ грехо́в на́ших, Чи́стая, вины́/ и пра́вдою вся ве́рныя связа́.
</p>
<p>
<red>Седа́лен, глас 4.</red>
</p>
<p>
<red>Подо́бен: </red>Ско́ро предвари́:
</p>
<p>Испове́дании свяще́нными подо́бствовав и му́ченически жизнь соверши́в,/ к Небеси́ восте́кл еси́, Арте́моне му́дре,/ вене́ц неувяда́емый от Бо́га прие́м./ Тем святу́ю твою́ пра́зднуем па́мять, вопию́ще:/ помяни́ ны, священному́чениче, Христу́ предстоя́.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во препросла́вленная,/ я́коже прорекла́ еси́.</p>
<p>
<red>Крестобогоро́дичен:</red>
</p>
<p>На Кресте́ Тя возвы́шена я́ко узре́ Пречи́стая Ма́ти Твоя́, Сло́ве Бо́жий,/ ма́терски рыда́ющи, веща́ше:/ что́ но́вое и стра́нное сие́ чу́до, Сы́не Мой?/ Ка́ко, Жизнь всех, вкуша́еши сме́рти,/ оживи́ти ме́ртвыя хотя́, я́ко Милосе́рд?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́,/ и просла́вих Твое́ Божество́.</emphasis>
</p>
<p>Же́ртва твоя́, сла́вне, на же́ртвенник Небе́сный вознесе́ся/ и благоприя́тна Влады́це всех ны́не бысть.</p>
<p>В виде́ние лу́чшее возне́с ум, Арте́моне преподо́бне,/ научи́лся еси́ та́ин Христо́вых,/ за ни́хже и пострада́л еси́.</p>
<p>Водрузи́вся на недви́жимем ка́мени Зижди́телевы, преподо́бне, любве́,/ прило́ги и треволне́нии враго́в не поколеба́лся еси́ весьма́ мы́слию.</p>
<p>
<red>Богоро́дичен: </red>Я́ко неистоща́емое, Влады́чице, Тя дарова́ний сокро́вище иму́ще,/ незави́стныя да́ры чуде́с от <red>Тебе</red>́ вси прие́млем.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</emphasis>
</p>
<p>Волна́м, му́дре, безбо́жия запрети́в,/ спасл еси́ лю́ди благопокорли́выя,/ наста́вль во приста́нище ве́ры.</p>
<p>Свети́льник све́тел, в нощи́ ле́сти, преподо́бне,/ возсия́в доброде́телей све́том Богоразу́мия,/ на свет челове́ки напра́вил еси́.</p>
<p>Таи́нник Христо́в быв, Арте́моне преподо́бне, неизрече́нных та́ин,/ себе́ прине́сл еси́ Тому́ прия́тну же́ртву страда́нием.</p>
<p>
<red>Богоро́дичен: </red>От скве́рны мя страсте́й и окаля́ния очи́щши,/ ду́шу мою́, Богоневе́сто, Твои́ми моли́твами чи́сту Бо́гу предста́ви.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, мо́люся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Зако́нно за Христа́ страда́в, Арте́моне,/ обличи́л еси́ беззако́ннующих враг злочести́вое веле́ние,/ те́мже зако́нен му́ченик показа́лся еси́, Боже́ственными побе́дами венча́емь.</p>
<p>Изсуши́в му́тныя пото́ки безбо́жия слове́с твои́х огне́м,/ све́тлыя источи́л еси́ ре́ки ве́ры Богоразу́мия ве́рным,/ Арте́моне преподо́бне.</p>
<p>Вооружи́в, сла́вне, по́мысл на бори́теля зми́я,/ до́блим соплете́нием, Арте́моне, низложи́в его́, ме́ртва показа́л еси́/ и от Го́спода побе́ды вене́ц прия́л еси́.</p>
<p>
<red>Богоро́дичен: </red>Бы́хом ме́ртвии, безсме́ртни Боже́ственною благода́тию рождества́ Твоего́/ и тле́ния пе́рваго изба́вихомся, Богоро́дице Чи́стая,/ и нетле́ния оде́ждею украси́хомся.
</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Огне́м распаля́емь Боже́ственною Влады́ки лю́бовию, му́чениче сла́вне,/ в по́двиг трудо́в усе́рдно во́лею втекл еси́, зовы́й:/ оте́ц на́ших Бо́же, благослове́н еси́.</p>
<p>Си́лою Паракли́товою облече́н, му́чениче, я́ко апо́столи,/ пре́лести ополче́ния до́блим терпе́нием победи́в, пел еси́:/ оте́ц на́ших Бо́же, благослове́н еси́.</p>
<p>Целому́дрием житие́ украси́в и те́ло чистото́ю,/ чи́сто Христу́, Арте́моне, священноде́йствовал еси́,/ поя́ и воспева́я благода́рственная:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Да вся привлече́т к Небе́сней сла́ве Творе́ц всего́,/ из Тебе́, Богороди́тельнице, благоизво́ли роди́тися/ и с на́ми я́ко Человеколю́бец и Благоде́тель Бог пло́тию пожи́ти.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки. </emphasis>
</p>
<p>Царя́ Небе́снаго, я́коже предпоче́л еси́ по достоя́нию от всех земны́х,/ с Сим во ве́ки, Арте́моне, сра́дуешися.</p>
<p>Превознесе́на тя душе́ю к Зижди́телю,/ прило́зи мучи́телей, страстоно́сче, ника́коже Сего́ отвлеко́ша любве́.</p>
<p>Све́та Боже́ственнаго блиста́ньми, страстоте́рпче, просве́щся,/ вшед в незаходи́мый же́ртвенник та́ин,/ я́ко таи́нник неизрече́нных.</p>
<p>
<red>Богоро́дичен: </red>И́же челове́ческое естество́ прие́мый, Богоро́дице,/ из Тебе́ па́че ума́ и сло́ва/ сы́ны челове́ческия соде́ла сво́йственны.
<style name="color-red"/>
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Вои́стинну Богородицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
<style name="color-red"/>
</p>
<p>Зи́му безбо́жия, му́чениче, прете́к, во благоче́стия ве́сну дости́гл еси́/ и со́лнца сла́вы све́та сподо́бился еси́.</p>
<p>Душе́вными и разу́мными очесы́/ прови́дев одесну́ю тебе́ стоя́ща Го́спода,/ не поколеба́лся еси́ мук, Арте́моне, волна́ми.</p>
<p>Я́ко Боже́ственныя неизрече́нныя сла́вы, страстоте́рпче,/ сподо́блься со страстоте́рпцы и ученики́ Христо́вы,/ о нас умоли́ Сего́, я́ко Благоутро́бнаго.</p>
<p>
<red>Богоро́дичен: </red>Свы́ше, Богоро́дице, Твои́м благоутро́бием на́шу нищету́ посети́/ и от тли и бед нас изба́ви.
</p>
</section>
