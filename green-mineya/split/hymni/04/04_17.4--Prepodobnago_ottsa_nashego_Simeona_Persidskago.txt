<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобнаго отца́ на́шего Симео́на Персидскаго и преподобнаго Ака́кия, епи́скопа Мелити́нскаго</p>
</title>
<p>
<red>На </red>Го́споди, воззва́х:
<red> стихи́ры Симео́на, глас 4. </red>
</p>
<p>
<red>Подо́бен: </red>Дал еси́ зна́мение:
</p>
<p>Со́лнца светле́е/ просвеще́на па́мять твоя́ ве́рным возсия́,/ тварь просвеща́ющи Боже́ственными блиста́нии,/ Симео́не всеблаже́нне,/ и страсте́й мглу, и бесо́в тьму отгоня́щи./ Те́мже тя ублажа́ем/ и моле́бно воспева́ем,/ я́ко свети́льника всеми́рна/ и я́ко моли́твенника те́пла.</p>
<p>Му́дре му́чениче,/ стяжа́в земны́ми Небе́сная,/ и теку́щими немимоиду́щая,/ и тле́нными сла́ву нетле́нную восприя́л еси́, ра́дуяся,/ му́ками же и ра́нами/ терпели́вно за словеса́ Бо́жия венцы́ и Ца́рство./ В не́мже, ра́дуяся, со страда́вшими с тобо́ю, сла́вне,/ о всех моли́ся, ве́рою восхваля́ющих тя.</p>
<p>Стре́лы слове́с твои́х/ беззако́ннующих собра́ния,/ Симео́не му́чениче, уязви́ша./ Те́мже глас да́ша Небе́снии о́блацы,/ ли́цы Безило́тных совокупи́шася ра́достно,/ твои́х подвиго́в дивя́щеся терпе́нию./ Те́мже, ра́дующеся, и мы почита́ем ве́рою/ свято́е твое́ успе́ние,/ Спа́са прославля́юще.</p>
<p>
<red>И́ны стихи́ры преподо́бнаго Ака́кия, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>Я́ко святи́тель Богоприя́тен,/ разу́мныя се́ни/ зри́ши незаходи́мая/ и преми́рная ви́дети сподо́бился еси́,/ оде́ян в преподо́бие,/ пра́вдою обложе́н и благоле́пием,/ и красоту́ мы́сленных/ лице́м к лицу́/ зри́ши, блаже́нне.</p>
<p>Преподо́бне о́тче Ака́кие,/ впери́в ум к Бо́гу ве́рою,/ мирска́го смеше́ния/ возгнуша́лся еси́ неуста́внаго/ и, крест твой взем,/ Всеви́дцу после́довал еси́,/ те́ла невоздержа́нное/ де́тельми поще́ния/ по́мыслу си́лою порабо́тив Боже́ственнаго Ду́ха.</p>
<p>Боже́ственнаго Собо́ра согла́сник/ и верхо́вен я́влься,/ с Кири́ллом, Ака́кие,/ лю́таго Несто́рия поги́бели пре́дал еси́,/ обличи́в сего́, блаже́нне, безу́мие/ и посрами́в су́етство словесы́ духо́вными./ Те́мже ублажа́ет тя вся́ка душа́,/ ве́рою пра́зднующи/ Боже́ственную па́мять твою́.</p>
<p>
<red>Сла́ва, и ны́не, Богоро́дичен, глас и подо́бен то́йже: </red>
</p>
<p>Спаси́ мя, Влады́чице Пречи́стая,/ Я́же Спа́са Христа́ неизрече́нно ро́ждшая:/ Тя бо еди́ну стяжа́х Предста́тельницу,/ и необори́мую сте́ну, и покро́в, и ра́дование,/ и души́ моея́ Боже́ственное утеше́ние./ Ты у́бо мя изба́ви неусыпа́ющаго че́рвия/ и огня́ ве́чнующаго,/ Ма́ти Христа́ Бо́га.</p>
<p>
<red>Крестобогоро́дичен, подо́бен то́йже:</red>
</p>
<p>Тя ви́дящи, пригвожда́ема на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ — увы́ Мне, — вопия́ше, —/ Ча́до сла́дкое!/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Кано́н преподобнаго Симео́на, его́же краегране́сие: </red>Венча́ю блаже́ннаго тя Симео́на песнопе́нии.
<red>Творе́ние Ио́сифово. Глас 5.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Коня́ и вса́дника в мо́ре Чермно́е,/ сокруша́яй бра́ни, мы́шцею высо́кою/ Христо́с истрясе́, Изра́иля же спасе́,/ побе́дную песнь пою́ща.</emphasis>
</p>
<p>Венце́м нетле́ния оде́явся и престо́лу Госпо́дню, всеблаже́нне, предстоя́,/ ве́рою чту́щия твое́ свято́е страда́ние/ моли́твами твои́ми при́сно спаса́й.</p>
<p>Че́стен сосу́д яви́лся еси́ Боже́ственнаго Ду́ха, Симео́не Богоно́се,/ И́мже пома́зався, упа́сл еси́ лю́ди бога́тны/ па́лицею Боже́ственных уче́ний, му́чениче, на воде́ разу́мней.</p>
<p>Уста́вил еси́ пре́лести, му́дре, тече́ния сла́дких твои́х слове́с Боже́ственными тече́нии/ и кро́вными ка́плями, святи́телю сла́вне,/ сего́ ра́ди ве́рно пое́м тя.</p>
<p>
<red>Богоро́дичен: </red>Но́сиши рука́ми, Де́во, вся Нося́щаго/ и пита́еши я́ко Младе́нца Пода́теля млека́./ Того́ у́бо моли́ лю́ди Твоя́ вся уще́дрити, ве́рно пою́щия Тя.
</p>
<p>
<red>Ин кано́н свята́го Ака́кия, творе́ние Ио́сифово. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Посе́ченый несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль./ Песнь же воспева́шеся,/ Го́сподеви пои́м, сла́вно бо просла́вися.</emphasis>
<style name="color-red"/>
</p>
<p>Вся́ку зло́бу побе́ждь змии́ну, в незло́бии души́ я́ко пожи́в, Ака́кие му́дре,/ зло́бы мя исхити́ и страсте́й смертоно́сных/ и до́брыми о́бразы удобри́,/ я́ко да восхвалю́ тя, до́бре подви́гшася.</p>
<p>Пресве́тлая прозябе́ тя ле́торасль красну́ Мелити́на, вели́кий Ака́кие, износя́ща плоды́ сла́дки/ и наслажда́юща сердца́ па́че ме́да ве́рных,/ страсте́й отгоня́ща душетле́нную, преподо́бне, го́ресть Боже́ственною благода́тию.</p>
<p>Рожде́ние сый роди́телей, Ака́кие,/ я́коже Саму́ил свяще́нный, Бо́гу прине́слся еси́,/ пре́дан от млады́х ногте́й, воспита́тися в дому́ свяще́ннем/ и служи́ти Бо́гу Вседержи́телю,/ твою́ просве́щшему ду́шу Боже́ственными дея́нии. </p>
<p> Богоро́дичен: Я́же недоуме́нно Бо́га вопло́щшая/ и отсту́пльшия нас к Нему́ примири́вшая, Препе́тая Чи́стая,/ стра́сти се́рдца моего́ стра́стию Сы́на Твоего́, молю́, исцели́/ и спаси́ мя, всегда́ пою́ща: сла́вно бо просла́вися.</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Водрузи́вый на ничесо́мже зе́млю повеле́нием Твои́м/ и пове́сивый неодержи́мо тяготе́ющую/ на недви́жимем, Христе́, ка́мени за́поведей Твои́х,/ Це́рковь Твою́ утверди́, еди́не Бла́же и Человеколю́бче.</emphasis>
</p>
<p>Красно́ души́ движе́ния творя́ и ходя́ стезе́ю, к Бо́гу веду́щею,/ вся́каго безпу́тия лука́ваго уклони́лся еси́/ и взя́лся еси́ к жи́зненней две́ри, сла́вне, ве́чнаго поко́я.</p>
<p>Удали́в по́мысл от страсте́й плотски́х,/ безкро́вны, о́тче, прине́сл еси́ же́ртвы Сло́ву, поже́ршемуся нас ра́ди,/ и, Сего́ возвеща́я па́че сло́ва Боже́ственное воплоще́ние,/ пожре́н был еси́, я́ко а́гнец незло́бив.</p>
<p>Свя́то твое́ проводи́в житие́, пребога́те, со святы́ми ны́не всели́лся еси́,/ страда́ньми просвети́в твою́ ду́шу, и возсия́в со́лнца, блаже́нне, светле́е,/ и сын све́та быв.</p>
<p>
<red>Богоро́дичен: </red>Кля́твы прароди́тельныя нас свободи́ла еси́,/ благослове́ньми всех венча́вшаго Сло́ва вопло́щши,/ Чи́стая, при́сно благослове́нная,/ страстоте́рпцев удобре́ние и согреша́ющих очище́ние.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Зако́ну преклони́лся еси́ живонача́льному, преподо́бне,/ и от души́ вся́кое беззако́ние умерщвля́ющее возненави́дел еси́.</p>
<p>Тебе́ Дух Святы́й, духо́вными, му́дре, дея́нии светови́дна всего́ бы́вша,/ свяще́нника поставля́ет.</p>
<p>Источи́ язы́к твой, я́коже реку́, му́дре, уче́ния,/ му́тный пото́к пре́лести Боже́ственною си́лою изсуша́юща.</p>
<p>
<red>Богоро́дичен: </red>Две́ре непроходи́мая, покая́ния ми отве́рзи две́ри, Чи́стая,/ и к путе́м мя пра́вым напра́ви.
<style name="color-red"/>
</p>
<p>
<red>Седа́лен, глас 1:</red>
</p>
<p>
<red>Подо́бен: </red>Гроб Твой, Спа́се:
</p>
<p>Я́ко со́лнце, нам свята́я твоя́ возсия́ па́мять, му́дре Симео́не святи́телю,/ страда́вших с тобо́ю ве́рных озаря́ющи, ю́же <red>Днесь</red> сотворя́юще, вопие́м:/ моли́те о нас, страстоте́рпцы, еди́наго Человеколю́бца.</p>
<p>
<red>Сла́ва, ин, глас 3.</red>
</p>
<p>
<red>Подо́бен: </red>Боже́ственныя ве́ры:
</p>
<p>Побе́ды вене́ц от Го́спода за воздержа́ние, ра́дуйся, прия́л еси́,/ испове́данием, Богоно́се, украша́емь,/ и ересе́й всю обличи́л еси́ суету́ Боже́ственными твои́ми повеле́нии, о́тче преподо́бне,/ Христа́ Бо́га моли́ дарова́ти нам ве́лию ми́лость.</p>
<p>
<red>И ны́не, Богоро́дичен:</red>
</p>
<p>Боже́ственнаго естества́ не отлу́чься, плоть быв во чре́ве Твое́м,/ но Бог вочелове́чься и пребы́сть, и́же по рождестве́ Ма́терь Тя Де́ву,/ я́ко пре́жде рождества́, сохрани́в Всенепоро́чную, еди́н Госпо́дь./ Того́ приле́жно моли́ дарова́ти нам ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно рыда́ющи, вопия́ше:/ увы́ Мне, — Ча́до Мое́, — ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Боже́ственное Твое́ разуме́в истоща́ние/ прозорли́во, Авваку́м, Христе́, со тре́петом вопия́ше Тебе́:/ во спасе́ние люде́й Твои́х,/ спасти́ пома́занныя Твоя́ прише́л еси́. </emphasis>
</p>
<p>Ведо́м свя́зан, разреши́л еси́ хи́трости лука́ваго, священнотаи́нниче пребога́те,/ пострада́в до́блественне, венцы́ нетле́ния восприя́л еси́.</p>
<p>Глаго́л твои́х стрела́ми/ уязви́л еси́, священному́чениче Симео́не, беззако́ннующих собо́ры/ и огне́м крове́й многобо́жную лесть попали́л еси́.</p>
<p>Соста́вим ли́ки, блажа́ще Богоно́снаго Симео́на, и Ана́нию сла́внаго,/ и с ни́ми подо́бныя, му́жески пострада́вшия му́ченики.</p>
<p>
<red>Богоро́дичен: </red>Из Тебе́ Пра́вды Со́лнце возсия́в па́че ума́,/ вселе́нную просвети́, Богора́дованная Отрокови́це,/ и пре́лести зи́му разруши́.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Подо́бник был еси́ Боже́ственным апо́столом, о́тче Ака́кие,/ о́нех бо вла́стию, е́же вяза́ти и реши́ти, обогати́лся еси́.</p>
<p>Цевни́ца яви́лся еси́ Ду́ха, уче́ния возглаша́ющи, о́тче, спаси́тельная,/ Несто́рия безу́мнаго неи́стовную пре́лесть потребля́ющи.</p>
<p>Пресве́тлою моли́твою твое́ю, о́тче,/ дождь земли́ пода́л еси́/ и сея́ упои́л еси́ изсо́хшия ле́том, блаже́нне, бразды́.</p>
<p>Украси́стеся, преподо́бне, твои́ лани́те,/ я́же Боже́ственная повеле́ния, ве́рным благоуха́юща/ и смра́дную пре́лесть отгоня́юща.</p>
<p>
<red>Богоро́дичен: </red>Умерщвле́на мя оживи́ и заблужде́ннаго ско́ро обрати́,/ незаблу́дный путь су́щи и Наста́вница всех, Влады́чице.
<style name="color-red"/>
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Одея́йся све́том, я́ко ри́зою,/ к Тебе́ у́тренюю и Тебе́ зову́:/ ду́шу мою́ просвети́ омраче́нную, Христе́,/ я́ко еди́н Благоутро́бен.</emphasis>
</p>
<p>Столп и утвержде́ние Це́ркви Бо́жии я́влься, преблаже́нне,/ твои́м страда́нием непрекло́нну и непоколеби́му сию́ во ве́ки соблюди́/ хода́тайствы твои́ми.</p>
<p>Пе́сньми ублажа́ем житие́ твое́,/ гоне́ния же и сопротивле́ния, Симео́не пребога́те,/ и́хже ра́ди сподо́бился еси́ блаже́нныя кончи́ны.</p>
<p>Ми́ром Боже́ственнаго пома́зания па́стырь бы́в,/ за ста́до пожре́н был еси́, блаже́нне, я́коже ове́н наро́чит,/ и перворо́дных Це́ркви возвесели́л еси́.</p>
<p>
<red>Богоро́дичен: </red>Да обря́щу Тя, Влады́чице,/ изыма́ющую мя в час Суда́ осужде́ния, ве́рно сла́вяй Тя,/ и мук изба́влюся, жду́щих мя.
<style name="color-red"/>
</p>
<p>
<red>Ин</red>
</p>
<p>
<red>Ирмо́с: </red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся. </emphasis>
</p>
<p>Чу́дно твое́ житие́ яви́ся, дарова́нии бо Боже́ственнаго Ду́ха обложи́вся,/ реки́ безчи́нная стремле́ния моли́твою уста́вил еси́,/ ключ ей и преде́л ка́мень положи́в, святи́телю Ака́кие.</p>
<p>Посреде́ Собо́ра Боже́ствен был еси́, отце́в побо́рник свяще́нных веле́ний,/ с Кири́ллом Боже́ственным, блаже́нне, Чи́стую Де́ву испове́дая, Бо́жию Ма́терь,/ и льсти́ваго побежда́я Несто́рия.</p>
<p>Па́че ме́да услажда́ющее мелити́няном позна́ся сло́во твое́,/ наслажда́юще сих ду́ши свяще́нными испове́дании и грехо́вную показу́юще го́ресть,/ досточу́дне о́тче Ака́кие.</p>
<p>
<red>Богоро́дичен: </red>Не истощи́в не́дра весьма́ Роди́теля Пресу́щный,/ в Твои́х не́дрех Младе́нец ви́ден бысть, Де́во, держи́м,/ в мою́ нищету́ премно́гую обле́кся бога́тством милосе́рдия еди́н Человеколю́бец.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Неи́стовствующееся бу́рею душетле́нною,/ Влады́ко, Христе́, страсте́й мо́ре укроти́/ и от тли возведи́ мя,/ я́ко Благоутро́бен.</emphasis>
</p>
<p>Яви́лся еси́ Боже́ственнаго испо́лнен утеше́ния, блаже́нне Симео́не,/ мече́м кончи́ну блаже́нную прие́м со святы́ми,/ све́тло пострада́вшими му́ченики.</p>
<p>Ю́нии и ста́рцы, мона́си и свяще́нницы,/ до́брым по́двигом подви́гшеся за Христа́,/ я́коже а́гницы, пожре́ни бы́ша.</p>
<p>Блаже́нно житие́ пожи́вше, страда́льцы,/ кончи́ну от Христа́ прия́сте блаже́нную,/ мече́м сконча́стеся, ра́дующеся.</p>
<p>
<red>Богоро́дичен: </red>Из Тебе́ возсия́, Пресвята́я, Соде́тель,/ и заре́ю Боже́ственнаго ра́зума/ су́щия в нощи́ неразу́мия просвети́.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Чи́стыя Ма́тере Бо́жия че́стен воздви́гл еси́ храм,/ храм пре́жде сего́ сам сотвори́лся еси́ Ду́ха, свяще́нне Ака́кие,/ Его́же освяти́в, реку́ чуде́с показа́л еси́.</p>
<p>Твоя́ святы́я гла́сы, я́же к ста́ду твори́л еси́,/ пресеца́ше ла́стовица, глася́щи, Ака́кие,/ но, прии́мши твоего́ язы́ка зако́н, непрело́жно сохрани́.</p>
<p>Я́ко ви́де тя царь, ра́бски прише́дша,/ твоя́ проше́ния испо́лни,/ Небе́снаго бо Царя́ позна́, Богоно́се о́тче, досточу́дна уго́дника.</p>
<p>
<red>Богоро́дичен: </red>Ума́ моего́ побежде́ния и се́рдца возноше́ния,/ Твое́ю ми́лостию, Чи́стая, исцели́, молю́ся,/ и одержа́щаго мя греха́ изба́ви, ве́рою Тя ублажа́ющаго.
</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Превозноси́мый отцо́в Госпо́дь/ пла́мень угаси́, о́троки ороси́,/ согла́сно пою́щия:/ Бо́же, благослове́н еси́.</emphasis>
</p>
<p>Све́щник явля́я ра́зум,/ свет позна́лся еси́, преподо́бне, во тьме спя́щим неве́дения/ и разори́л еси́ огнеслужи́телей тьму, пострада́в пресла́вно.</p>
<p>Яви́лся еси́ посреди́ му́ченик, водя́ сонм,/ с ни́миже, сконча́вся мече́м, взыва́л еси́, Симео́не Богоно́сне:/ Бо́же, благослове́н еси́.</p>
<p>Собо́р многочи́сленных му́ченик почти́м,/ че́стно совокупля́емь от разли́чных градо́в,/ священноде́йственник Боже́ственных и мона́хов Богоно́сных.</p>
<p>
<red>Богоро́дичен: </red>Исцели́, Пренепоро́чная, стра́сти се́рдца моего́,/ уста́ви смуще́ние ума́ моего́ обурева́емое, и спаси́ мя, пою́ща:/ Бо́же, благослове́н еси́.
</p>
<p>
<red>Ин</red>
</p>
<p>
<red>Ирмо́с: </red>
<emphasis>От Иуде́и, доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отцо́в Бо́же, благослове́н еси́.</emphasis>
</p>
<p>Ми́лованием соверше́нным украша́емь, о́тче, ни́щим дово́лен был еси́/ и всем боля́щим здра́вие позна́лся еси́, воспева́ющим хода́тай:/ оте́ц на́ших Бо́же, благослове́н еси́.</p>
<p>Стужа́ющия боля́щих зря му́хи, о́тче, отгна́л еси́,/ ника́коже приступи́ти к ним повеле́л еси́, поя́, Ака́кие:/ оте́ц на́ших Бо́же, благослове́н еси́.</p>
<p>Грозд, я́коже изгне́т, смы́сла нам вино́ раствори́л еси́,/ веселя́щее сердца́ ра́зумы вели́кими, и вопи́ти повелева́я:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Я́ко вину́ Тя вси на́шего спасе́ния, Богоблагода́тная,/ пое́м всегда́, раби́ Твои́, и ве́рою ублажа́ем, глаго́люще:/ оте́ц на́ших Бо́же, благослове́н еси́.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Тебе́, Вседе́телю,/ в пещи́ о́троцы, всеми́рный лик спле́тше, поя́ху:/ дела́ вся́кая, Го́спода по́йте/ и превозноси́те во вся ве́ки. </emphasis>
</p>
<p>Угль мы́сленный, Симео́не, показу́емь огню́ не послужи́л еси́, преблаже́нне,/ вещь же го́рьку многобо́жия попали́в,/ к незаходи́мому сия́нию, преподо́бне, преста́вился еси́.</p>
<p>Исцели́ на́ша не́мощи, му́чениче, мрак отжени́ серде́ц на́ших/ и ве́чныя жи́зни покажи́ прича́стники/ твои́ми ко Влады́це всех хода́тайствы.</p>
<p>Во́инство че́стно, собо́р Бо́жий му́ченик воспое́м, сточи́сленное,/ и́мже нача́льник бя́ше Симео́н до́блий,/ я́ко па́стырь и вели́к Це́ркве столп.</p>
<p>
<red>Богоро́дичен: </red>Да честно́е Твое́ прояви́т рождество́ купина́,/ неопали́ма ви́дена бысть, Пречи́стая:/ Огнь бо Боже́ственный во утро́бе прие́мши, ника́коже опали́лася еси́./ Те́мже Тя пое́м.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Богоглаго́ливии о́троцы в пещи́,/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>С Вы́шними ликостоя́нии, со святы́ми все́ми Пресвята́го Го́спода/ освяти́ти и спасти́ нас, о́тче, моли́.</p>
<p>Восклица́ние жа́бам, молву́ творя́щим,/ ти́хим твои́м сло́вом запрети́л еси́ не веща́ти,/ но пребы́ти немы́м, Ака́кие, показа́л еси́.</p>
<p>На буесло́вяща написа́в Несто́рия словеса́,/ я́коже ка́мение честно́е,/ Це́рковь утверди́л еси́ на ка́мени, блаже́нне, непоро́чныя ве́ры.</p>
<p>
<red>Тро́ичен:</red> Возопие́м ве́рою Тро́ице с Вы́шними чи́нми:/ Свят, Свят, Свят Оте́ц, и Сын, и Дух Святы́й.
</p>
<p>
<red>Богоро́дичен:</red> Исто́чник су́щи, Отрокови́це, нетле́ния,/ истле́вша мя мно́гими греха́ потопле́ньми Твоего́ исцеле́ния сподо́би.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Иса́ие, лику́й, Де́ва име́ во чре́ве/ и роди́ Сы́на Емману́ила,/ Бо́га же и Челове́ка, Восто́к И́мя Ему́./ Его́же велича́юще, Де́ву ублажа́ем.</emphasis>
</p>
<p>Я́ко прия́тно кади́ло, прине́слся еси́ всех Царю́,/ я́ко заколе́ние свяще́нно, я́ко предобра́ же́ртва прия́тная,/ я́ко ми́ро, я́ко приноше́ния, я́ко ши́пок благово́нен, святи́телю досточу́дне.</p>
<p>Утвержде́ние быв, святи́телю, всем ве́рным,/ поже́рлся еси́, я́коже ове́н, и к мы́сленным преста́вился еси́ ца́рством/ и Царю́ всех и Бо́гу, блаже́нне, предстои́ши,/ Боже́ственною сла́вою облиста́емь.</p>
<p>Свята́я па́мять твоя́, я́коже вели́кое со́лнце,/ нам возсия́, Симео́не, <red>Днесь</red>, му́дре, и и́же с тобо́ю му́ченик,/ с ни́миже нам проси́ от Христа́ благода́ти, и ми́лости,/ и согреше́ний избавле́ния.</p>
<p>
<red>Богоро́дичен: </red>Све́тлыми сия́ньми, Пречи́стая Ма́ти Бо́жия, озари́ мой ум,/ тьмо́ю лю́таго неразу́мия одержи́мый,/ я́ко да, улучи́в Боже́ственное просвеще́ние,/ вели́чия Твоя́ возвещу́, Присноде́во.
<style name="color-red"/>
</p>
<p>
<red>Ин</red>
</p>
<p>
<red>Ирмо́с: </red>
<emphasis>Уста́вы прешла́ еси́ естества́,/ Соде́теля заче́нши и Го́спода,/ и дверь спасе́ния ми́ров и была́ еси́./ Тем Тя, Богоро́дице,/ непреста́нно велича́ем.</emphasis>
</p>
<p>Кре́пкою твое́ю моли́твою, о́тче, Небеса́ затворе́на отве́рзл еси́/ и ка́мень пресла́вно истека́ти прину́дил еси́/ в сла́ву Спа́са, тя просла́вльшаго, Ака́кие.</p>
<p>Я́ко вели́ко облиста́л еси́ со́лнце от Мелити́ны заре́ю слове́с твои́х,/ и чуде́с сия́ние пуща́я, Ака́кие,/ и вся озаря́я, благоче́стно тя ублажа́ющия.</p>
<p>Прему́дростию слове́с украша́емь,/ и сия́нии мно́гих исцеле́ний, Ака́кие, и святи́тельства сия́я добро́тами,/ преше́л еси́ от мирски́х к преми́рному наслажде́нию.</p>
<p>Боже́ственная па́мять твоя́ <red>Днесь</red> поднебе́сныя созыва́ет/ воспе́ти твоя́ боле́зни, и по́двиги, и исправле́ния, Ака́кие преблаже́нне,/ просвети́телю серде́ц на́ших.</p>
<p>
<red>Богоро́дичен: </red>Све́та кра́снаго жили́ще яви́лася еси́ вои́стинну,/ вся́ческая просве́щшаго, Всепе́тая Де́во,/ те́мже мя просвети́, зло́бою помрачи́вшагося,/ я́ко да ве́рою велича́ю Тя.
</p>
</section>
