<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Иоа́нна, ученика́ свята́го Григо́рия Декаполи́та </p>
</title>
<p>
<red>На </red>Го́споди, воззва́х:
<red> стихи́ры, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>О́тче Иоа́нне преподо́бне,/ окрили́в ум к Бо́гу ве́рою,/ мирска́го смеше́ния/ возгнуша́лся еси́ неуста́внаго/ и, крест твой взем,/ Всеви́дцу после́довал еси́,/ те́ло непокори́вое/ по́двиги воздержа́ния по́мыслу порабо́тив/ си́лою Боже́ственнаго Ду́ха.</p>
<p>Я́коже со́лнце многосве́тло,/ доброде́телей све́том/ и чуде́с сия́ньми/ обре́л еси́ Григо́рия, Иоа́нне пресла́вне./ Просвети́л еси́ душе́вныя о́чи,/ и те́мныя стра́сти отгна́л еси́,/ и свет был еси́,/ и к сия́нию незаходи́мому,/ ра́дуяся, о́тче, премину́л еси́, преблаже́нне.</p>
<p>Все житие́ препроводи́л еси́/ в безмо́лвии мно́зе/ и в пла́чи и слеза́х,/ мона́х быв и́стинен ве́рою,/ нестяжа́нием укра́шен,/ и воздержа́нием удобря́емь,/ и стра́нен и пришле́ц на земля́ явля́я себе́./ Те́мже обре́л еся́/ до́брых наслажде́ние, досточу́дне.</p>
<p>
<red>Сла́ва, и ны́не, Богоро́дичен: </red>
</p>
<p>Плоть от крове́й Твои́х приемь,/ Первове́чный Бог/ Тя Предста́тельницу показа́/ челове́ком, Чи́стая./ Те́мже изба́ви рабы́ Твоя́/ от вся́кия беды́ и обстоя́ния/ и се́тей лука́ваго врага́/ и сия́ния причаста́тися сподо́би избра́нных,/ вся сла́вящия и покланя́ющияся Тебе́.</p>
<p>
<red>Крестобогоро́дичен:</red>
</p>
<p>Что́ зри́мое виде́ние,/ е́же Мои́ма очи́ма ви́дится, о Влады́ко?/ Содержа́й всю тварь на Дре́во воздви́жен быв,/ и умира́еши, всем дая́й жизнь, —/ Богоро́дица, пла́чущися, глаго́лаше,/ егда́ узре́ на Кресте́ возноси́ма/ из Нея́ неизрече́нно возсия́вшаго/ Бо́га и Челове́ка.</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца, спасе́,/ песнь Бо́гови воспева́юща.</emphasis>
<style name="color-red"/>
</p>
<p>Страсте́й мя треволне́нием всегда́ смуща́ема/ и молво́ю помышле́ний ны́не потопля́ема,/ твое́ю моли́твою, преподо́бне, к безстра́стия устремле́нию/ и к спаси́тельному приста́нищу, блаже́нне Иоа́нне, упра́ви.</p>
<p>Прело́жься произволе́нием, преподо́бне, к Небеси́ вои́стинну,/ а́нгельски, о́тче, на земли́ пожи́л еси́,/ умертви́в твое́ мудрова́ние плотско́е воздержа́нием,/ те́мже Бо́жие жили́ще яви́лся еси́, Иоа́нне чу́дне.</p>
<p>Я́же па́че у́ма получи́ти, блаже́нне, возжеле́в кра́сных,/ наста́вника обре́л еси́, к подвиго́м тя Боже́ственным воздвиза́юща,/ Иоа́нне Богому́дре, Григо́рия сла́внаго,/ его́же стопа́м после́довал еси́.</p>
<p>
<red>Богоро́дичен: </red>Сый со Отце́м и Ду́хом, Соприсносу́щное и Единоро́дное Сло́во/ из Тебе́ яви́ся на земли́ я́ко Челове́к, Богоро́дице Мари́е,/ и мир весь спасе́, песнь Го́сподеви воспева́ющий.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́,/ Еди́не Человеколю́бче.</emphasis>
</p>
<p>Трезве́нием ума́ Небе́сныя добро́ты зря,/ и ника́коже печа́льми взя́лся еси́ ве́щными,/ крилы́ же облегчава́емь нестяжа́ния, о́тче, весь преложе́н был еси́.</p>
<p>Безмо́лвия рачи́тель быв,/ любомолча́ннаго па́стыря Григо́рия, Иоа́нне треблаже́нне,/ я́же в житии́ смуще́ния усе́рдно оста́вил еси́/ и моли́твами непреста́нными Боже́ственную тишину́ улучи́л еси́.</p>
<p>Зако́ну Ду́ха себе́, Богому́дре, повину́л еси́,/ проти́ву Сему́ борю́щийся зако́н умертви́в тве́рдыми воздержа́нии, и поще́нием,/ и моли́твами приле́жными, и бде́нии, блаже́нне.</p>
<p>
<red>Богоро́дичен: </red>Я́же к нам све́тлая Царю́ющаго все́ми ве́ки/ непроходи́мая дверь Ты показа́лася еси́ вои́стинну,/ е́юже Сам про́йде, запеча́тану па́ки оста́вль Тя, Пренепоро́чная.
</p>
<p>
<red>Седа́лен, глас 1.</red>
</p>
<p>
<red>Подо́бен: Гроб Твой, Спа́се:</red>
</p>
<p>Погре́б лука́вая де́монов ловле́ния воздержа́нии мно́гими и мольба́ми, о́тче,/ мертв во гро́бе лежа́, нетле́нен пребы́л еси́./ Те́мже, ра́дующеся, всесвяту́ю твою́ па́мять пра́зднуем,/ с весе́лием се́рдца Христа́ велича́юще.</p>
<p>
<red>Сла́ва, и ны́не, Богоро́дичен:</red>
</p>
<p>Безневе́стная Чи́стая Богоро́дице Де́во,/ еди́на ве́рных Предста́тельнице и покро́ве,/ бед, и скорбе́й, и лю́тых обстоя́ний вся изба́ви,/ на Тя упова́ние, Отрокови́це, иму́щия,/ и ду́ши на́ша спаси́ Боже́ственными моли́твами Твои́ми.</p>
<p>
<red>Крестобогоро́дичен:</red>
</p>
<p>Зря́щи Тя, Христе́, Всенепоро́чная Ма́ти, ме́ртва на Кресте́ просте́рта, вопия́ше:/ Сы́не Мой, Собезнача́льне Отцу́ и Ду́ху,/ что́ неизрече́нное Твое́ сие́ смотре́ние,/ и́мже спасл еси́ пречи́стых рук Твои́х, Ще́дре, созда́ние?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра о́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
<style name="color-red"/>
</p>
<p>Терпе́ния ка́мень показа́лся еси́, блаже́нне, сопроти́вными волна́ми всегда́ бие́мь,/ ника́коже благоче́стия коле́бля мы́сли./ Те́мже тя Влады́ка, я́коже прече́стен ка́мень,/ в сокро́вищах ве́чных положи́.</p>
<p>Тя Оте́ц щедро́т прия́т, я́ко и́скренно Сего́ возлюби́вша/ и в за́поведех Его́, о́тче, пребыва́юща/ и, сы́на прича́стника благода́тию сотвори́в,/ присносу́щныя тя сла́вы, Иоа́нне Богому́дре, сподо́би.</p>
<p>Я́ко ми́лостив и смиреному́др,/ я́ко кро́ток, я́ко любве́ испо́лнен и ве́ры,/ и наде́ждею твою́ ду́шу име́я, Иоа́нне, утвержде́нну,/ просия́л еси́ и сло́вом, и де́лы посреди́ мона́хов,/ ходя́ в жи́зни, приснопа́мятне.</p>
<p>
<red>Богоро́дичен: </red>Ты ве́рным похвала́ еси́, Безневе́стная,/ Ты заступле́ние, Ты прибе́жище христиа́н, стена́ и приста́нище,/ к Сы́ну бо Твоему́ мольбы́ но́сиши, Всенепоро́чная,/ и спаса́еши от бед ве́рою и любо́вию Богоро́дицу чи́сту Тя зна́ющих.
</p>
<p>
<red>Песнь 5 </red>
</p>
<p>
<red>Ирмо́с: </red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Я́коже незло́бива а́гнца, на зла́це воздержа́ния воспита́ема,/ тя Па́стырь Вели́кий во дворы́ ве́чныя всели́, Иоа́нне блаже́нне,/ и десны́м свои́м овца́м соприча́стника, преподо́бне, показа́.</p>
<p>Дневну́ю тяготу́, о́тче, и вар кре́пко поне́сл еси́,/ доброде́телей Боже́ственных виногра́д до́бре де́лав./ Те́мже в ве́чер жите́йскаго отше́ствия мзду прия́л еси́ досто́йну.</p>
<p>С по́стническим со́нмом, о́тче, всели́тися вои́стинну сподо́бился еси́/ и с пра́ведных ли́ком ра́доватися тебе́ прибы́сть,/ виде́нием и де́льным любому́дрием, отбе́гшу ве́щи, прехва́льне.</p>
<p>
<red>Богоро́дичен: </red>Умерщвле́ннаго, Де́во, жа́лом сме́рти и преступле́ния, воскреси́ мя,/ жизнь заче́ншая несозда́нную и ро́ждшая ми́ру Изба́вителя и Царя́,/ и к све́ту наста́ви, Чи́стая.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́. </emphasis>
</p>
<p>Слез твои́х ка́плями страсте́й изсуши́л еси́ пучи́ну/ и всю мы́сленнаго врага́ попра́л еси́ некре́пкую си́лу, Иоа́нне блаже́нне,/ от Христа́ укрепля́емь.</p>
<p>Я́ко светлосия́нно тя зла́то искуше́но, пресла́вне,/ воздержа́ния огне́м Христо́с положи́, Царь нетле́нный,/ в нетле́нных, о́тче, сокро́вищах ве́чныя жи́зни.</p>
<p>Я́ко со́лнце, на земли́ доброде́тельми сия́юща, Григо́рия обре́т,/ души́ твоея́ о́чи того́ сия́ньми просве́щ слове́сными,/ светле́йша показа́лся еси́ звезда́.</p>
<p>
<red>Богоро́дичен: </red>Селе́ние Бо́жие Боже́ственно вои́стинну и прече́стно,/ воспое́м благоче́стно Мари́ю Пречи́стую:/ Бо́га бо вмести́, прие́мши Невмести́маго и Непостижи́маго.
</p>
<p>
<red>Конда́к, глас 4.</red>
</p>
<p>
<red>Подо́бен: </red>Вознесы́йся:
</p>
<p>Воздержа́нием, о́тче, житие́ украси́в, и плоть умертви́л еси́,/ те́мже и победи́л еси́ вра́жия прило́ги, преблаже́нне,/ и преше́л еси́ к Бо́гу в безско́рбный и ве́чный живо́т,/ я́ко досто́ин насле́дник, Иоа́нне,/ Ему́же моли́ся спасти́ся нам.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>От Иуде́и, доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Судии́ второ́е помышля́я прише́ствие,/ от о́чию души́ сон отлага́л еси́, му́дре, уны́ния и, спаса́емь, пел еси́:/ оте́ц на́ших Бо́же, благослове́н еси́.</p>
<p>От млады́х ногте́й благу́ю часть избра́л еси́, о́тче му́дре,/ рабо́тати Го́сподеви со стра́хом и Сего́ соверша́ти оправда́ния:/ оте́ц на́ших Бо́же, благослове́н еси́.</p>
<p>Духо́вных испо́лнена дней бы́вша,/ я́ко пшени́цу зре́лу, в Вы́шних жи́тницах/ Бог Тя, Богоно́сне, положи́, пою́ща:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Я́же еси́ ми́ру Госпожа́, Я́же Бо́га воплоще́нна поро́ждши,/ безу́мно порабо́тившуюся безме́стными грехи́ ду́шу мою́/ спаси́, благослове́нная Чи́стая, да славосло́влю Тя.
</p>
<p>
<red>Песнь 8 </red>
</p>
<p>
<red>Ирмо́с: </red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы воспо́йте,/ лю́дие, превозноси́те во вся ве́ки.</emphasis>
</p>
<p>Я́ко ми́лоть Илиину́ благода́ть благора́сленно насле́довав,/ о́тче Иоа́нне, сла́внаго па́стыря твоего́,/ се́ю расто́ргнул еси́ сла́достей пучи́ну и, спасе́н быв, непотопле́н,/ яви́лся еси́ А́нгелом сограждани́н, с ни́ми взыва́я:/ лю́дие, превозноси́те Го́спода во ве́ки.</p>
<p>Нас ра́ди обнища́вшему Преблаго́му Го́споду, о́тче Иоа́нне, благоче́стно уподо́бился еси́,/ пти́цам равно́ нестяжа́ние содержа́л еси́/ и благ ве́чных бога́тство стяжа́л еси́, воспева́я:/ свяще́нницы, благослови́те, лю́дие, превозноси́те Его́ во ве́ки.</p>
<p>К животу́ непреста́нному, к ра́дости нетле́нней,/ к весе́лию па́че ума́, пребога́те, преста́вился еси́, ра́дуяся,/ и к кра́сному благоле́пию, ко А́нгельскому пребыва́нию, вопия́:/ о́троцы, благослови́те, свяще́нницы, воспо́йте,/ лю́дие, превозноси́те Го́спода во ве́ки.
<style name="color-red"/>
</p>
<p>
<red>Богоро́дичен: </red>Освя́щшися Ду́хом, Богоро́дице Пренепоро́чная,/ вои́стинну прия́ла еси́ во чре́ве Безнача́льнаго Сы́на и Присносу́щнаго,/ в Тебе́, Чи́стая, воплоща́ема на благодея́ние ве́рно пою́щим:/ о́троцы, благослови́те, свяще́нницы, воспо́йте,/ лю́дие, превозноси́те Его́ во ве́ки.
<style name="color-red"/>
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски,/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют. </emphasis>
</p>
<p>Обнови́в ра́лом моли́твы, Иоа́нне, души́ твоея́ бразду́,/ доброде́телей сию́ насе́ял еси́ благоче́стия и живоно́сная се́мена./ Те́мже исцеле́ний Богоподо́бных и Боже́ственных дарова́ний пожа́л еси́ клас,/ и́мже пита́еши пою́щия тя.</p>
<p>Тече́ние сконча́в по́стное и ве́ру соблю́д, блаже́нне,/ я́ко вои́стинну испо́лнен во́зраста духо́внаго,/ пра́ведный вене́ц прия́т, Богому́дре, от Христа́,/ и ны́не почи́л еси́ в жили́щах све́тлых с пра́ведными, пресла́вне.</p>
<p>Пожа́л еси́ твои́х боле́зней воздая́ния,/ преста́влься к соверше́нию неболе́зненному и чи́стому,/ вся́каго измене́ния и претворе́ния, несме́сну го́ршаго и сопроти́внаго преложе́ния:/ в не́мже всели́лся еси́, ве́рно тя пою́щих ко Влады́це, о́тче, помяни́.</p>
<p>
<red>Богоро́дичен: </red>Отве́рженныя Небе́снаго жития́ и па́дшия окая́нно в смерть,/ па́ки нас, Ма́ти бы́вши Изба́вителя, призва́ла еси́, Пречи́стая,/ и к пе́рвому тещи́ сподо́била еси́ оте́честву./ Те́мже Тя, Богома́ти, непреста́нно велича́ем.
</p>
</section>
