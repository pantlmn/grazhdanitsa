<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я пра́ведныя Матро́ны Моско́вския</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red> 1-й антифо́н.</red>
</p>
<p>
<red>На </red>Го́споди, воззва́х:
<red> стихи́ры пра́здника 3 и святы́я 5. А́ще кроме́ пра́здника, стихи́ры святы́я на 8, глас 6.</red>
</p>
<p>
<red>Подо́бен: </red>Все отло́жше:
</p>
<p>Богоблаже́нная ма́ти Матро́но,/ ты, дневна́го све́та не позна́вши,/ све́том невече́рним озари́лася еси́/ и, со а́нгельскими ли́ки водворя́ющися,/ прославля́еши Святу́ю Тро́ицу,/ Ю́же моли́ непреста́нно,/ просвети́ти ны, душе́вныма очи́ма ослепле́нныя.</p>
<p>Боголюби́вая ста́рице Матро́но,/ ты, от Го́спода дар прозре́ния прие́мши,/ сокрове́нная серде́ц челове́ческих ве́дала еси́/ и, бу́дущая, я́ко настоя́щая, прорица́ющи,/ заблу́ждшия ко Христу́ привела́ еси́,/ Его́же моли́ непреста́нно/ спасти́ и просвети́ти души́ на́ша.</p>
<p>Вся, я́же в ми́ре сем, отри́нувши/ и изгна́на бы́вши пра́вды ра́ди,/ стра́нница на земли́ яви́лася еси́,/ не иму́щи, где главу́ подклони́ти,/ Христу́, Спаси́телю на́шему, подо́бящися,/ блаже́нная ма́ти Матро́но,/ Ца́рствия Небе́снаго дости́гла еси́,/ иде́же не́сть боле́знь, ни печа́ль, ни воздыха́ние,/ но со а́нгельскими ли́ки водворе́ние/ и жи́знь безконе́чная.</p>
<p>
<red>И́ны стихи́ры, глас 2.</red>
</p>
<p>
<red>Подо́бен: </red>Егда́ от Дре́ва:
</p>
<p>Егда́ годи́на лю́тая земли́ на́шея приспе́/ и жи́знь ве́рных вла́сти безбо́жных предаде́ся,/ ты, блаже́нная,/ по ве́сем и градо́м скита́ющися,/ пра́вую ве́ру небоя́зненно и дерзнове́нно/ в лю́дех утвержда́ла еси́/ во е́же коему́ждо, Бо́га взыску́ющему,/ ненаве́тну от сил вра́жиих бы́ти/ и спасе́ние улучи́ти.</p>
<p>Внегда́ умре́ти ми,/ к ме́сту моего́ упокое́ния притецы́те/ и о потре́бнем вам рцы́те,/ аз же, я́ко жива́ су́щи,/ потщу́ся Го́спода умоля́ти/ вся поле́зная вам дарова́ти./ Та́ко с любо́вию/ к тебе́ притека́ющим рекла́ еси́,/ ста́рице Матро́но блаже́нная.</p>
<p>Егда́ ти приспе́ вре́мя юдо́ль плаче́вную оста́вите/ и от земны́х в Небе́сная всели́тися,/ те́лу же твоему́ погребе́ну бы́ти,/ тогда́ рече́нная тобо́ю сбы́сться./ Вси бо ро́ди правосла́вных/ к ме́сту погребе́ния твоего́ притека́ху/ и, потре́бная себе́ прося́ще,/ непосты́дно сие́ улуча́ху,/ Матро́но, богоблаже́нная ма́ти.</p>
<p>
<red>Сла́ва, глас 6:</red>
</p>
<p>Дне́сь торжеству́ет оби́тель Покро́ва Пресвяты́я Де́вы Богоро́дицы,/ дне́сь ра́дуется сла́внейший град Москва́,/ и вси лю́дие Росси́йстии ликовству́ют,/ я́ко дарова́ся нам многоце́нное сокро́вище,/ честны́я и многоцеле́бныя мо́щи твоя́,/ ста́рице Матро́но,/ подаю́т бо всем приходя́щим благода́тную по́мощь:/ боле́зней исцеле́ние и зол избавле́ние,/ грехо́в проще́ние и душе́вное исправле́ние./ Те́мже благода́рственно возвели́чим Го́спода,/ прославля́ющаго святы́я Своя́/ и да́рующаго тобо́ю нам ве́лию ми́лость.</p>
<p>
<red>И ны́не, пра́здника или́ Богоро́дичен: </red>Кто Тебе́ не ублажи́т:
</p>
<p>
<red>Вход. Проки́мен дне. И чте́ния.</red>
</p>
<p>Бытия́ чте́ние
<red> (глава́ 18):</red>
</p>
<p>Прибли́жився Авраа́м, рече́:/ погуби́ши ли пра́веднаго с нечести́вым/ и бу́дет пра́ведник я́ко нечести́вый?/ А́ще бу́дут пятьдеся́т пра́ведницы во гра́де, погуби́ши ли я?/ Не пощади́ши ли всего́ ме́ста пяти́десяти ра́ди пра́ведных, а́ще бу́дут в нем?/ Ника́коже Ты сотвори́ши по глаго́лу сему́,/ е́же уби́ти пра́ведника с нечести́вым,/ и бу́дет пра́ведник я́ко нечести́вый: ника́коже./ Судя́й всей земли́, не сотвори́ши ли суда́?/ Рече́ же Госпо́дь:/ а́ще бу́дут в Содо́мех пятьдеся́т пра́ведницы во гра́де,/ оста́влю ве́сь град и все ме́сто их ра́ди./ И отвеща́в Авраа́м, рече́:/ ны́не нача́х глаго́лати ко Го́споду моему́,/ аз же е́смь земля́ и пе́пел:/ а́ще же ума́лятся пятьдеся́т пра́ведницы в четы́редесять пя́ть,/ погуби́ши ли четы́редесяти пяти́х ра́ди ве́сь град?/ И рече́: не погублю́, а́ще обря́щу та́мо четы́редесять пя́ть./ И приложи́ еще́ глаго́лати к Нему́, и рече́:/ а́ще же обря́щутся та́мо четы́редесять?/ И рече́: не погублю́ ра́ди четы́редесяти./ И рече́: что, Го́споди, а́ще возглаго́лю?/ А́ще же обря́щется та́мо три́десять?/ И рече́: не погублю́ три́десятих ра́ди./ И рече́: поне́же и́мам глаго́лати ко Го́споду:/ а́ще же обря́щутся та́мо два́десять?/ И рече́: не погублю́, а́ще обря́щутся та́мо два́десять./ И рече́: что, Го́споди, а́ще возглаго́лю еще́ еди́ною?/ А́ще же обря́щутся та́мо де́сять?/ И рече́: не погублю́ десяти́х ра́ди./ Оты́де же Госпо́дь, я́ко преста́ глаго́ля ко Авраа́му,/ и Авраа́м возврати́ся на ме́сто свое́.</p>
<p>Проро́чества Иои́лева чте́ние
<red> (глава́ 2):</red>
</p>
<p>Рече́ Госпо́дь:/ уве́дите, я́ко посреде́ Изра́иля Аз е́смь,/ и Аз Госпо́дь Бог ваш,/ и не́сть ино́го, ра́зве Мене́;/ и не посрамя́тся ктому́ лю́дие Мои́ во век./ И бу́дет по сих,/ и излию́ от Ду́ха Моего́ на вся́ку пло́ть,/ и прореку́т сы́нове ва́ши и дще́ри ва́ша,/ и ста́рцы ва́ши со́ния у́зрят,/ и ю́ноты ва́ши виде́ния уви́дят:/ и́бо на рабы́ Моя́ и на рабы́ни Моя́ во дни о́ны излию́ от Ду́ха Моего́/ и дам чудеса́ на Небеси́ и на земли́, кро́вь и о́гнь и куре́ние ды́ма./ Со́лнце обрати́тся во тьму́ и луна́ в кро́вь,/ пре́жде не́же приити́ дню Госпо́дню вели́кому и просвеще́нному./ И бу́дет, всяк, и́же призове́т и́мя Госпо́дне, спасе́тся,/ я́ко в горе́ Сио́не и во Иерусали́ме бу́дет спаса́емый, я́коже рече́ Госпо́дь,/ и благовеству́емии, и́хже Госпо́дь призва́.</p>
<p>Прему́дрости Соломо́новы чте́ние
<red> (глава́ 3):</red>
</p>
<p>Пра́ведных ду́ши в ру́це Бо́жией,/ и не прико́снется их му́ка./ Непщева́ни бы́ша в очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие сокруше́ние,/ они́ же су́ть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено:/ и, вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я и обре́те их досто́йны себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком, и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину,/ и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́,/ и посеще́ние во избра́нных Его́.</p>
<p>
<red>На лити́и стихи́ры, глас 7:</red>
</p>
<p>Вре́мени лю́тому во оте́честве на́шем приспе́вшу,/ яви́шася мно́зи му́ченицы и испове́дницы Христо́вы./ Матро́на же, ста́рица блаже́нная,/ я́ко му́ченица безкро́вная,/ изгна́ния, скита́ния, уничиже́ния,/ глад ве́лий и же́сток хлад претерпе́/ и ве́рность Го́сподеви/ да́же до часа́ сме́ртнаго сохрани́./ Ны́не, я́ко и пре́жде, нас науча́ет/ богоуго́дное и пра́ведное житие́ на земли́ явля́ти/ и при́сно со Христо́м бы́ти.</p>
<p>Приходя́щим к тебе́, блаже́нная ста́рице Матро́но,/ дерзнове́нно возвеща́ла еси́:/ оскуде́ние ве́ры в лю́дех/ мно́гия беды́ несе́т,/ сего́ ра́ди покая́ние о гресе́х/ пред Го́сподем подоба́ет приноси́ти/ и моли́твы усе́рдныя/ при́сно Тому́ твори́ти,/ да не гне́вом Свои́м/ с лица́ земли́ истреби́т ны,/ но да ве́ру пра́вую испове́дующе,/ велеле́пно просла́вим на земли́/ жи́знь и щедро́ты нам Дарова́вшаго.</p>
<p>
<red>Сла́ва, глас то́йже:</red>
</p>
<p>А́ще не стои́т селе́ние без пра́ведника,/ не устои́т земля́ Ру́сская, оскуде́вши благоче́стием./ Си́це наставля́ла еси́, пра́ведная Матро́но,/ лю́ди заблу́ждшия,/ моля́щися усе́рдно,/ да поми́лует Госпо́дь зе́млю Ру́сскую.</p>
<p>
<red>И ны́не, пра́здника или́ Богоро́дичен, глас то́йже:</red>
</p>
<p>О Пресвята́я Влады́чице, Де́во Богоро́дице!/ О́браз Твой, Взыска́ние поги́бших имену́емый,/ тща́нием Матро́ны пра́ведныя написа́ся/ и к по́льзе ве́рных во храм Успе́ния Твоего́ принесе́ся,/ да вси, взира́юще на́нь,/ наде́жду тве́рдую и́мут на Тя./ Взыщи́ и на́ша души́, Богома́ти,/ во мра́це грехо́внем блужда́ющия,/ Твои́м предста́тельством и моли́твами Матро́ны блаже́нныя.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен: </red>Ра́дуйся:
</p>
<p>Ра́дуйся, оби́тель Пречи́стыя Богоро́дицы,/ иму́щи в себе́ сокро́вище неистощи́мое,/ честны́я мо́щи блаже́нныя Матро́ны./ Сия́ бо, све́та дневна́го не позна́вши,/ духо́вное же зре́ние от Бо́га прие́мши,/ да́ром прозре́ния и исцеле́ния обогати́ся,/ науча́ет ны, гре́шныя,/ ка́ко подоба́ет спасти́ся/ и получи́ти в Де́нь су́дный от Го́спода/ проще́ние грехо́в и ве́лию ми́лость.</p>
<p>
<red>Стих: </red>Госпо́дь реши́т окова́нныя,/ Госпо́дь умудря́ет слепцы́.
</p>
<p>Ра́дуйся, избра́нный сосу́де Свята́го Ду́ха,/ Небе́сная жи́тельнице,/ немощны́м челове́ком помо́щнице/ и ко спасе́нию путеводи́тельнице,/ блаже́нная ста́рице Матро́но./ Ты бо, прозира́ющи гряду́щая, я́ко настоя́щая,/ мно́гия лю́ди от грехо́внаго пути́ обрати́ла еси́/ и ко Христу́ привела́ еси́./ Испроси́ от Го́спода и нам, согреша́ющим,/ грехо́в оставле́ние и ве́лию ми́лость.</p>
<p>
<red>Стих: </red>Возведо́х о́чи мой в го́ры,/ отню́дуже прии́дет по́мощь моя́.
</p>
<p>Ра́дуйся, на враги́ непобеди́мая вои́тельнице,/ ко́зни их всегда́ разруша́ющая/ и на жи́зненнем пути́ нас укрепля́ющая,/ кро́ткая обличи́тельнице поро́ков на́ших./ Предстоя́щи ны́не Престо́лу Царя́ Небе́сных во́инств,/ испроси́ нам, предо́брая ма́ти,/ па́мять твою́ ве́рно почита́ющим,/ проще́ние грехо́в и ве́лию ми́лость.</p>
<p>
<red>Сла́ва, глас 6:</red>
</p>
<p>Прииди́те, просла́вим пе́сненными хвала́ми и чи́стым се́рдцем/ блаже́нную ма́терь на́шу Матро́ну,/ я́же во дни безбо́жия и гоне́ния/ непоколеби́мый столп благоче́стия и ве́ры бы́сть,/ в немощне́м телеси́ су́щи,/ си́лу Бо́жия благода́ти показа́/ и мно́гия лю́ди о́крест ея́ к Бо́гу приведе́,/ к покая́нию и моли́тве о земли́ Росси́йстей всех призва́/ и, та́ко сонм святы́х Моско́вских испо́лнивши,/ яви́ся при́сная о нас пред Бо́гом печа́льница/ и те́плая моли́твенница.</p>
<p>
<red>И ны́не, пра́здника или́ Богоро́дичен, глас то́йже:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице,/ со апо́столы и пра́ведною Матро́ною,/ поми́ловати ду́ши на́ша.</p>
<p>
<red>Тропа́рь, глас 2:</red>
</p>
<p>Бо́гом умудре́нную блаже́нную ста́рицу Матро́ну,/ земли́ Ту́льския процвете́ние/ и гра́да Москвы́ пресла́вное украше́ние,/ восхва́лим дне́сь, ве́рнии./ Сия́ бо, све́та дневна́го не позна́вши,/ све́том Христо́вым просвети́ся/ и да́ром прозре́ния и исцеле́ния обогати́ся./ Пресе́льница же и стра́нница на земли́ бы́вши,/ ны́не в черто́зех Небе́сных Престо́лу Бо́жию предстои́т/ и мо́лится о душа́х на́ших.</p>
<p>
<red>Сла́ва, и ны́не, пра́здника или́ Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red> тропа́рь пра́здника, два́жды. </red>Сла́ва,
<red> святы́я. </red>И ны́не,
<red> пра́здника. А́ще кроме́ пра́здника, тропа́рь святы́я, два́жды. </red>Сла́ва, и ны́не,
<red> Богоро́дичен.</red>
</p>
<p>
<red>По 1-м стихосло́вии седа́лен, глас 8:</red>
</p>
<p>Мо́щи твоя́ источа́ют всем боля́щим исцеле́ние,/ приходя́щим ве́рою и прося́щим посеще́ния твоего́,/ ма́ти пра́ведная и досточу́дная Матро́но./ Те́мже твои́ми моли́твами испроси́ и нам ве́лию ми́лость.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Ра́дуйся, А́нгелом ра́дость ми́ра прие́мшая,/ ра́дуйся, ро́ждшая Творца́ Твоего́ и Го́спода,/ ра́дуйся, сподо́бльшаяся бы́ти Ма́ти Бо́жия.</p>
<p>
<red>По 2-м стихосло́вии седа́лен, глас 6:</red>
</p>
<p>Прииди́те, ве́рных мно́жества,/ дне́сь пра́ведную ста́рицу благоче́стно восхва́лим,/ и́стинную уго́дницу Христо́ву, полки́ бесо́в отгна́вшую,/ ны́не же со А́нгелы ликовству́ющую и Христу́ непреста́нно моля́щуюся,/ и с любо́вию той возопии́м:/ не забу́ди нас, ра́досте на́ша, ма́ти блаже́нная Матро́но,/ восхваля́ющих и чту́щих свяще́нную па́мять твою́.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>При́зри на нас, неду́гующих, Всенепоро́чная,/ и исцели́ боле́зни на́ша душе́вныя, вку́пе же и теле́сныя,/ да возвели́чим Тя, возвели́чившую все челове́чество.</p>
<p>
<red>Велича́ние: </red>Велича́ем тя,/ свята́я пра́ведная ста́рице Матро́но,/ и чтим святу́ю па́мять твою́,/ ты бо мо́лиши о нас,/ Христа́, Бо́га на́шего.
</p>
<p>
<red>Псало́м избра́нный:</red>
</p>
<p>Блаже́нни непоро́чнии в пу́ть,/ ходя́щии в зако́не Госпо́дни.</p>
<p>Блаже́нни испыта́ющии свиде́ния Его́,/ всем се́рдцем взы́щут Его́.</p>
<p>Благослове́н еси́, Го́споди,/ научи́ мя оправда́нием Твои́м.</p>
<p>Вразуми́ мя, и испыта́ю зако́н Твой/ и сохраню́ и всем се́рдцем мои́м.</p>
<p>Глаго́лах о свиде́ниих Твои́х пред цари́/ и не стыдя́хся.</p>
<p>Боя́щиися Тебе́ у́зрят и возвеселя́тся,/ я́ко на словеса́ Твоя́ упова́х.</p>
<p>Во век, Го́споди, сло́во Твое́/ пребыва́ет на Небеси́.</p>
<p>Жи́ва бу́дет душа́ моя́ и восхва́лит Тя/ и судьбы́ Твоя́ помо́гут мне.</p>
<p>
<red>По полиеле́и седа́лен, глас 4:</red>
</p>
<p>Рука́ Госпо́дня кре́пце веде́ тя путе́м ве́ры,/ сего́ ра́ди сквозе́ те́рния и волчцы́ нече́стия, на земли́ на́шей оби́льно прозя́бшия,/ неврежде́нно возшла́ еси́ в Небе́сныя оби́тели, ма́ти Матро́но блаже́нная.</p>
<p>
<red>Сла́ва, и ны́не, пра́здника или́ Богоро́дичен.</red>
</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Го́споди, откры́й о́чи мои́,/ и уразуме́ю чудеса́ от зако́на Твоего́.
<red>Стих: </red>Отврати́ о́чи мой, е́же не ви́дети суеты́, в пути́ Твое́м живи́ мя. Вся́кое дыха́ние:
<red>Ева́нгелие от Матфе́я, зача́ло 104.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Свята́я сла́вная ста́рице Матро́но,/ гра́да Москвы́ похвало́/ и Руси́ святы́я моли́твеннице,/ в многоразли́чных ну́ждах нам помози́,/ коему́ждо поле́зная да́рующи/ во спасе́ние душ на́ших.</p>
<p>
<red>Кано́н пра́здника или́ Богоро́дицы на 6 и святы́я на 8. </red>
</p>
<p>
<red>Кано́н святы́я, глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Бо́же Всеми́лостиве, сподо́би ны, недосто́йныя,/ воспе́ти уго́дницу Твою́ Матро́ну,/ на́шу изря́дную пред Тобо́ю хода́таицу и моли́твенницу.</p>
<p>Любо́вию ко Христу́ от младе́нческих пеле́н уязви́лася еси́/ и Тому́ неле́ностно в житии́ твое́м служи́ла еси́, ма́ти блаже́нная.</p>
<p>Избра́нный сосу́д Ду́ха Свята́го яви́лася еси́,/ благода́ть бо Бо́жию от святы́я купе́ли до конца́ дний твои́х/ при́сно усе́рдно возгрева́ла еси́, ма́ти блаже́нная.</p>
<p>
<red>Богоро́дичен: </red>Арха́нгельски пе́снь Тебе́ пое́м, Чи́стая:/ ра́дуйся, Обра́дованная, Мари́е, Ма́ти Христа́ Бо́га,/ при́сно моля́щаяся за род наш.
</p>
<p>
<red>Пе́снь 3</red>
</p>
<p>
<red>Ирмо́с: </red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Житие́м богоуго́дным и пра́ведным освяти́лася еси́, ма́ти блаже́нная,/ те́мже и нам, с ве́рою к тебе́ прибега́ющим,/ помози́ благода́ти Бо́жия испо́лнимся.</p>
<p>Христа́ Человеколю́бца, Его́же от ю́ности твое́я возлюби́ла еси́, ма́ти свята́я,/ моли́ утверди́тися нам на ка́мени за́поведей Его́.</p>
<p>Це́ркве Зижди́тель Госпо́дь/ светообра́зное ча́до церко́вное соде́ла тя, пра́ведная ма́ти,/ и в любви́ Свое́й утверди́ тя, я́ко Человеколю́бец.</p>
<p>
<red>Богоро́дичен: </red>Небеси́ и земли́ Цари́це, Богоро́дице Де́во,/ и Це́ркве покро́ве всемо́щный,/ утверди́ оби́тель сию́ непоколеби́мо во благоче́стии пребыва́ти.
</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 4:</red>
</p>
<p>По и́мени твоему́, Матро́но блаже́нная, житие́ твое́ бы́сть,/ скита́ния бо, поноше́ния и ско́рби ни во что же вмени́вши,/ госпожа́ яви́лася еси́ не то́кмо и́менем, но и ду́хом./ Те́мже и вся потре́бная Ца́рствия ра́ди Бо́жия стяжа́ла еси́/ и Бо́гом обогати́лася еси́.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Ны́не, ра́дуйся, Тебе́ зове́м, Влады́чице,/ гре́шником погиба́ющим исправле́ние/ и нам, велича́ющим Тя, спасе́ние.</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Смотре́ние Бо́жие на тебе́ осо́бь явле́но бы́сть, ма́ти блаже́нная,/ я́ко сле́па и не́мощна те́лом су́щи,/ да́ром прозре́ния и чуде́с обогати́лася еси́/ и венце́м нетле́нным от Го́спода украси́лася еси́.</p>
<p>Мудрова́ния плотска́я презре́ла еси́, блаже́нная,/ оба́че му́дростию, е́юже Госпо́дь умудря́ет слепцы́,/ изря́дно обогати́лася еси́.</p>
<p>Я́ко алава́стр ми́ра, облагоуха́ющ преде́лы Росси́йския,/ ве́мы тя, Матро́но пра́ведная,/ стека́ются бо к тебе́ со всех конце́в лю́дие земли́ на́шея, заступле́ния прося́ще.</p>
<p>
<red>Богоро́дичен: </red>Блажи́м Тя, вси ро́ди, Пресвята́я Де́во,/ погиба́ющих взыску́ющую, немощны́х врачу́ющую и си́рых заступа́ющую.
</p>
<p>
<red>Пе́снь 5</red>
</p>
<p>
<red>Ирмо́с: </red>
<emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</emphasis>
</p>
<p>Христо́с, Свет И́стинный,/ ум твой, свята́я ма́ти, просвети́л е́сть к разуме́нию повеле́ний Его́,/ те́мже служи́ти Ему́ в житии́ твое́м усе́рдно потща́лася еси́.</p>
<p>Све́том Христо́вым озаря́ема,/ в ми́ре сем, безбо́жием и грехолюби́вем,/ яви́лася еси́ я́ко столп о́гнен, светя́й во тьме́, пра́ведная Матро́но.</p>
<p>Я́ко звезда́ многосве́тлая, возсия́ла еси́ в житии́ твое́м, пра́ведная Матро́но,/ указу́ющи и́стинный пу́ть люде́й заблу́ждшим./ Си́це и ны́не, в Небе́сных оби́телех водвори́вшися,/ моли́ просвети́ти и спасти́ ду́ши на́ша.</p>
<p>
<red>Богоро́дичен: </red>Свет ро́ждшая Боже́ственный и Преве́чный, Богоневе́сто,/ разреши́ мглу прегреше́ний на́ших.
</p>
<p>
<red>Пе́снь 6</red>
</p>
<p>
<red>Ирмо́с: </red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Моли́твы при́сно к Бо́гу вознося́щи,/ вся ну́жды и печа́ли Тому́ возвеща́ла еси́, пра́ведная ма́ти,/ и, я́ко Ио́на во чре́ве ки́тове, в ско́рби ве́лией вопия́ла еси́:/ Бо́же, из глубины́ зол возведи́ мя.</p>
<p>По́мощию Бо́жиею вся ну́жды смире́нне претерпе́вши, пра́ведная Матро́но,/ вра́жию си́лу моли́твою твое́ю победи́ла еси́./ Те́мже, ны́не неоску́дно благода́ть Христо́ву прие́мши,/ моли́ся, е́же от злоде́йства диа́вольскаго нам изба́витися.</p>
<p>Мно́гими по́двиги твои́ми, пра́ведная Матро́но, ста́ла еси́ проти́ву ко́зней диа́вольских,/ бра́нь ве́дущи с миродержи́телем тьмы́ ве́ка сего́./ Те́мже о нас ны́не моли́ся, да прии́мем вся ору́жия Бо́жия/ и возмо́жем проти́витися во дни лю́тыя духово́м зло́бы поднебе́сным.</p>
<p>
<red>Богоро́дичен: </red>А́да и сме́рти Победи́теля ро́ждшая, Пречи́стая Де́во,/ моли́ Го́спода и Сы́на Твоего́/ враго́в злоде́йствия нас изба́вити.
</p>
<p>
<red>Конда́к, глас 7:</red>
</p>
<p>К служе́нию Христо́ву/ от чре́ва ма́терня предызбра́нная,/ пра́ведная Матро́но,/ стезе́ю скорбе́й и печа́лей ше́ствующи,/ тве́рдую ве́ру и благоче́стие яви́вши,/ Бо́гу угоди́ла еси́./ Те́мже, почита́юще па́мять твою́, мо́лим тя:/ помози́ и нам в любви́ Бо́жии пребыва́ти,/ ста́рице блаже́нная.</p>
<p>
<red>Пе́снь 7</red>
</p>
<p>
<red>Ирмо́с: </red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще/ отце́в Бо́же, благослове́н еси́.</emphasis>
</p>
<p>Возгоре́ся нече́стие в земли́ на́шей,/ я́ко пла́мень дре́вле в пещи́ вавило́нстей,/ ве́ру оте́ческую в лю́дех тща́щееся попали́ти,/ ты же, блаже́нная, приходя́щих к тебе́ науча́ла еси́ ве́рою воспева́ти:/ отце́в Бо́же, благослове́н еси́.</p>
<p>Богопроти́внии мучи́телие, от зако́на Бо́жия отсту́пльшии,/ о́гнь гоне́ний во стране́ на́шей возжго́ша,/ ты же, пра́ведная Матро́но, приходя́щим к тебе́ си́лою Христо́вою ро́су духо́вную подава́ла еси́,/ да не попале́ны до конца́ бу́дут, но при́сно воспева́ют:/ отце́в Бо́же, благослове́н еси́.</p>
<p>А́нгелу Бо́жию,/ в пещи́ вавило́нстей отроко́м дре́вле пла́мень о́гненный угаси́вшему,/ уподо́билася еси́ блаже́нная,/ росси́йским бо лю́дем во дни нече́стия моли́твами твои́ми/ от злобо́жнаго языковре́дия неврежде́нным бы́ти споспе́шествова́ла еси́, науча́ющи взыва́ти:/ отце́в Бо́же, благослове́н еси́.</p>
<p>
<red>Богоро́дичен: </red>К покро́ву Твоему́ прибега́ем, Де́во, купино́ неопали́мая,/ грехи́ на́ша, я́ко те́рние зловре́дное, попали́ моли́твами Твои́ми,/ да чи́стым се́рдцем взыва́ем:/ отце́в Бо́же, благослове́н еси́.
</p>
<p>
<red>Пе́снь 8</red>
</p>
<p>
<red>Ирмо́с: </red>
<emphasis>Царя́ Небе́снаго,/ Его́же пою́т во́и а́нгельстии,/ хвали́те и превозноси́те во вся ве́ки.</emphasis>
</p>
<p>Царя́ Небе́снаго измла́да возлюби́ла еси́/ и Тому́ до конца́ дний свои́х со тща́нием служи́ла еси́, блаже́нная./ Ны́не же с ли́ки а́нгельскими при́сно пое́ши:/ Го́спода по́йте и превозноси́те Его́ во вся ве́ки.</p>
<p>За́поведи Госпо́дни усе́рдие соблюда́ющи,/ столп благоче́стия Росси́и яви́лася еси́, ма́ти блаже́нная,/ я́коже о тебе́ предрече́ кроншта́дтский пра́ведник,/ с ни́мже превозно́сиши Христа́ во ве́ки.</p>
<p>Мно́зи лю́дие росси́йстии, плене́ннии безбо́жием,/ моли́твами твои́ми, пра́ведная Матро́но, на пу́ть спасе́ния возврати́шася/ и, в ве́ре пра́вей укрепи́вшеся, Триеди́ному Бо́гу воспе́ша:/ Го́спода по́йте и превозноси́те Его́ во вся ве́ки.</p>
<p>
<red>Богоро́дичен: </red>Ро́ждшую Царя́ Небе́снаго,/ я́вльшагося в мир взыска́ти нас, погиба́ющих,/ Тя, Богоро́дице, велича́ем.
</p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>Вои́стину Богоро́дицу/ Тя испове́дуем,/ спасе́ннии Тобо́ю, Де́во Чи́стая,/ с безпло́тными ли́ки Тя велича́юще.</emphasis>
</p>
<p>О чу́до ве́лие, ко́сти сухи́я источа́ют исцеле́ния/ и тле́нное естество́ дух наш к Нетле́нному Бо́гу возво́дит./ Сего́ ра́ди Матро́ну блаже́нную велича́ем.</p>
<p>Град Москву́ и оби́тель Покро́ва Пресвяты́я Богоро́дицы,/ иде́же почива́ют честны́я мо́щи твоя́, пра́ведная Матро́но,/ сохрани́ от вся́ких напа́стей и зол/ и утверди́ в пра́вей ве́ре и благоче́стии всех, почита́ющих тя.</p>
<p>Приими́ на́ше недосто́йное моле́ние, Матро́но блаже́нная,/ и, я́коже обеща́лася еси́, хода́тайствуй пред Го́сподем поле́зная нам дарова́ти,/ да с тобо́ю сподо́бимся в селе́ниих ра́йских сла́вити Святу́ю Тро́ицу.</p>
<p>
<red>Богоро́дичен: </red>И́стинную избра́нницу Твою́, Богома́ти, ве́мы Матро́ну блаже́нную:/ сия́ бо в де́нь почита́ния ико́ны Твоея́ Скоропослу́шницы роди́ся,/ в хра́ме Успе́ния Твоего́ крести́ся,/ о́браз Твой Взыска́ние поги́бших тща́нием ея́ написа́ся,/ та́же и те́лом во оби́тели честна́го Покро́ва Твоего́ почива́ет/ и мо́лится о душа́х на́ших.
</p>
<p>
<red>Свети́лен:</red>
</p>
<p>А́нгели пресве́тлии вознесо́ша святу́ю ду́шу твою́, блаже́нная Матро́но, к Престо́лу Царя́ сла́вы,/ иде́же торжеству́еши со все́ми святы́ми и мо́лишися о душа́х на́ших.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Свет и́стинный ро́ждшая, Богоро́дице,/ помраче́нных нас тьмо́ю грехо́вною просвети́/ и прича́стники ве́чных благ соде́лай.</p>
<p>
<red>На хвали́тех стихи́ры пра́здника 3 и святы́я 3. А́ще кроме́ пра́здника, стихи́ры святы́я на 4.</red>
</p>
<p>
<red>Стихи́ры святы́я, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>Прииди́те, ве́рнии,/ ста́рицу блаже́нную Матро́ну вси согла́сно восхва́лим,/ я́же в житии́ свое́м/ попече́ние изря́дное о лю́дех показа́,/ и ны́не прибега́ющим к ней благода́тная дея́ния явля́ет,/ та́же, в ли́це святы́х водворя́ющися,/ Престо́лу Бо́жию при́сно предстои́т/ и мо́лится о спасе́нии душ на́ших.</p>
<p>При́сно в Бо́га богатя́щися,/ благода́ти Бо́жия испо́лньшися,/ мно́гия лю́ди, неду́жныя те́лом,/ здра́вы сотвори́ла еси́,/ та́же проти́ву сил вра́жиих,/ досажда́ющих душа́м челове́ческим,/ вои́тельница дерзнове́нная/ вои́стину показа́лася еси́,/ Матро́но, ста́рице богоблаже́нная.</p>
<p>Лише́ния, гоне́ния/ и уничиже́ния от безбо́жных,/ беды́ от сро́дник и бли́жних/ Христа́ ра́ди претерпе́ла еси́,/ Ему́же и жи́знь свою́ вве́ривши,/ богоблаже́нная ста́рице Матро́но,/ о творя́щих тебе́ напа́сти/ дерзнове́нно моли́лася еси́,/ да в ра́зум и́стины прии́дут и спасу́тся.</p>
<p>
<red>Сла́ва, глас и подо́бен то́йже:</red>
</p>
<p>О, пресла́внаго чудесе́!/ О, та́инства неизрече́ннаго!/ Слепорожде́нная Матро́на пресла́вная,/ духо́вныма очи́ма во́лю Бо́жию презира́ющая,/ та́йная душ челове́ческих зрит/ и по́мощь изря́дную, коему́ждо потре́бную, подае́т./ Да ки́йждо, от нея́ благодея́ние прие́мый,/ Триеди́наго Бо́га усе́рдно просла́вит/ и досто́йную хвалу́ Ему́ принесе́т.</p>
<p>
<red>И ны́не, пра́здника или́ Богоро́дичен:</red>
</p>
<p>О, пресла́внаго чудесе́!/ Небесе́ и земли́ Цари́ца,/ от святы́х сро́дников на́ших умоля́емая,/ до ны́не зе́млю Ру́сскую покрыва́ет/ и ли́ка Своего́ изображе́ния ми́лостивно обогаща́ет./ О Влады́чице Держа́вная!/ Не преста́ни и на бу́дущее вре́мя/ во утвержде́ние на Руси́ Правосла́вия/ ми́лости и чудеса́ излива́ти до ве́ка. Ами́нь.</p>
<p>
<red>НА ЛИТУРГИ́И</red>
</p>
<p>
<red>Слу́жба пра́здника и святы́я.</red>
</p>
<p>
<red>Проки́мен, глас 3: </red>Госпо́дь Просвеще́ние мое́ и Спаси́тель мой,/ кого́ убою́ся?
<red> Стих: </red>Госпо́дь Защи́титель живота́ моего́, от кого́ устрашу́ся?
<red>Апо́стол к Гала́том, зача́ло 208. Аллилу́ия, глас 6: </red>Госпо́дь реши́т окова́нныя, Госпо́дь умудря́ет слепцы́.
<red> Стих: </red>Возведо́х о́чи мой в го́ры, отню́дуже прии́дет по́мощь моя́.
<red>Ева́нгелие от Луки, зача́ло 33. Прича́стен: </red>В па́мять ве́чную бу́дет пра́ведник:
</p>
<p>
<red>Моли́тва</red>
</p>
<p>О блаже́нная ма́ти Матро́но, душе́ю на Небеси́ пред Престо́лом Бо́жиим предстоя́щи, те́лом же на земли́ почива́ющи и да́нною ти свы́ше благода́тию разли́чная чудеса́ источа́ющи, при́зри ны́не ми́лостивным твои́м о́ком на ны, гре́шныя, в ско́рбех, боле́знех и грехо́вных искуше́ниих дни своя́ иждива́ющия, уте́ши ны, отча́янныя, исцели́ неду́ги на́ша лю́тыя, от Бо́га нам по грехо́м на́шим попуща́емыя, изба́ви нас от мно́гих бед и обстоя́ний, умоли́ Го́спода на́шего Иису́са Христа́ прости́ти нам вся на́ша согреше́ния, беззако́ния и грехопаде́ния, и́миже мы от ю́ности на́шея да́же до настоя́щаго дне и часа́ согреши́хом, да твои́ми моли́твами получи́вше благода́ть и ве́лию ми́лость, просла́вим в Тро́ице Еди́наго Бо́га, Отца́, и Сы́на, и Свята́го Ду́ха, ны́не и при́сно и во ве́ки веко́в. Ами́нь.</p>
</section>
