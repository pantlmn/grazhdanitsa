<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Алекса́ндра Ошеве́нскаго</p>
</title>
<p>
<red>ВЕ́ЧЕР</red>
</p>
<p>Блаже́н муж:
<red>1-й антифо́н. На</red> Го́споди, воззва́х:
<red>стихи́ры, глас 2.</red>
</p>
<p>
<red>Подо́бен: </red>Ки́ими похва́льными венцы́:
</p>
<p>Ки́ими похва́льными венцы́/ венча́ем преподо́бнаго отца́ на́шего Алекса́ндра,/ духо́вно вси достиза́юще чистоту́?/ Того́ лю́бящим и всем и́ноком предста́теля,/ и засту́пника тве́рда своему́ ста́ду,/ и всем ско́рбным уте́шителя,/ благоче́стию столпа́, ми́ру побо́рника,/ его́же ра́ди шата́ния враго́м Христо́с низложи́,/ име́яй ве́лию ми́лость.</p>
<p>Ки́ими пе́сньми и пе́нии/ похва́лим преподо́бнаго отца́ Алекса́ндра?/ Преподо́бным лико́м соприча́стника/ и благоче́стия побо́рника,/ це́рковь вели́каго святи́теля, чудотво́рца Нико́лы воздви́гша,/ и того́ духо́вное ста́до собра́вша, учени́к свои́х,/ и общежи́тельство в Ка́ргопольстей о́бласти устро́ивша,/ его́ же ра́ди Христо́с шата́ния вра́жия низложи́,/ име́я ве́лию ми́лость.</p>
<p>Ки́ими проро́ческими пе́сньми/ похва́лим преподо́бнаго Алекса́ндра?/ И́же не от Ри́ма, ни от Иерусали́ма прише́дша,/ но от зде ца́рствующаго гра́да Москвы́ дости́гша Бе́ла е́зера о́бласти,/ честна́го Успе́ния Бо́жией Ма́тери оби́тели Кири́лловы огра́ды,/ того́ уче́нию навы́кшаго,/ и отту́ду прише́дша к се́верным страна́м,/ и ви́девша та́мо лю́ди умно́жившияся,/ и общежи́тельства не бе в стране́ той,/ и пусты́ню, а́ки град, сотво́рша,/ его́же ра́ди бра́ни вра́жия Христо́с низложи́,/ име́яй ве́лию ми́лость.</p>
<p>Ки́ими дарми́ духо́вными и похвала́ми/ похва́лит град наш Ка́ргополь преподо́бнаго Алекса́ндра?/ Такова́ бо име́я свети́льника, в после́днем ро́де возсия́вша,/ та́ко бога́тство обре́те, не изда́вна сокрове́но,/ не под о́дром свети́ло, но на све́щнице,/ ра́ка же блаже́ннаго не от зла́та, ни от камы́к
<a type="note" xlink:href="#note16">16</a> драги́х светя́щися,/ но от Свята́го Ду́ха сия́ет благода́тию,/ чуде́с исцеле́ния подае́т приходя́щим с ве́рою,/ его́же ра́ди ко́зни вра́жия Христо́с низложи́,/ име́яй ве́лию ми́лость.
</p>
<p>
<red>Сла́ва, и ны́не, глас 8:</red>
</p>
<p>Всечестна́я и чудотво́рная ра́ка,/ иде́же лежи́т трудолю́бное и свято́е те́ло твое́, Алекса́ндре, о́тче наш,/ исцеле́ния неоску́дна подае́т приходя́щим с ве́рою,/ душетле́нныя стра́сти исцеля́ющи,/ полки́ же бесо́вския побежда́ющи,/ тем и ста́до свое́ чудесы́ удивля́еши,/ сего́ ра́ди ра́достно, от души́ вопие́м ти:/ Богоблаже́нне, преподо́бне о́тче наш Алекса́ндре,/ моли́ Христа́ Бо́га спасти́ ны/ и ми́рови да́ти ве́лию ми́лость.</p>
<p>
<red>И ны́не, пра́здника.</red>
</p>
<p>
<red>Вход. Проки́мен дне. Чте́ния 3 преподо́бническая
<emphasis>(зри 17 апреля).</emphasis>
</red>
</p>
<p>
<red>На лити́и стихи́ры самогла́сны, глас 6:</red>
</p>
<p>Прииди́те, вси концы́ земли́,/ псалмы́ и пе́сньми свяще́нное и честно́е преподо́бнаго Алекса́ндра торжество́/ дне́сь благоче́стно восхва́лим,/ а́ще бо и последи́ возсия́,/ но дре́вних че́сти сподо́бися,/ и мо́лится Христо́ви/ спасти́ся душа́м на́шим.</p>
<p>Вы́шняго Про́мыслом вперя́емь,/ преподо́бне о́тче Алекса́ндре,/ воздержа́нием пи́щу Боже́ственную позна́л еси́/ и непреста́нною моли́твою и нощны́м стоя́нием/ Кири́ллу, блаже́нному своему́ учи́телю, снасле́дник бы́ти сподо́бился еси́,/ сле́зными же пото́ки бесо́вския ополче́ния погрузи́л еси́,/ тем же Христо́с тя дарова́нием чуде́с обогати́,/ Его́же возлюби́ и Его́же ра́ди тяготу́ дневну́ю поне́сл еси́,/ Того́ моли́ спасти́ся душа́м на́шим.</p>
<p>Преподо́бне о́тче Алекса́ндре,/ страстна́я взыгра́ния воздержа́нием изсуши́л еси́/ и Ду́ху Свято́му отсего́ жили́ще в себе́ учини́л еси́,/ с ве́рою приходя́щим подае́ши исцеле́ния,/ я́коже дре́внии отцы́, показа́шася чудесы́./ Ты же, преподо́бне, по сме́рти чудесы́ удивля́еши,/ не бо зерца́лом и гада́ньми,/ но я́сне зри́ши Святу́ю Тро́ицу,/ Ю́же моли́ и нам, ча́дом твои́м, спасти́ся/ и душа́м на́шим дарова́ти ве́лию ми́лость.</p>
<p>
<red>Сла́ва, глас 8:</red>
</p>
<p>Прииди́те дне́сь, Боголюби́вое и́нок мно́жество,/ псало́мская пе́ния и духо́вныя цве́ты своему́ отцу́ принесе́м,/ я́ко вои́стинну и́ноческому украше́нию и преподо́бным сожи́телю,/ хва́ляще, си́це рцем:/ ра́дуйся, светоза́рное свети́ло,/ приведы́й ко Христу́ и́нок мно́жество;/ ра́дуйся, гра́ду на́шему похвала́ и утвержде́ние,/ и всем ве́рным благоути́шное приста́нище,/ и очище́ние боля́щим во гресе́х,/ на Боже́ственное тех возвыша́я раче́ние./ Тем пречестны́й и святы́й твой/ и А́нгелом гове́йный обстоя́ще о́браз, ра́достно целу́юще,/ уши́ма и очи́ма прикаса́ющеся, здра́вие прие́млем, о́тче наш Алекса́ндре,/ испроси́ нам Бо́жия человеколю́бия улучи́ти/ моли́твами твои́ми, свя́те,/ и ми́ру смире́ние дарова́ти/ и душа́м на́шим ве́лию ми́лость.</p>
<p>
<red>И ны́не, пра́здника. </red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен: </red>Небе́сным чино́м:
</p>
<p>Презира́тель до́льним,/ пресе́льник и рачи́тель Вы́шним/ и пусты́нный граждани́н Алекса́ндр быв Богому́дрый,/ всем нам торжествова́ти повелева́ет,/ и́же к Бо́гу отше́ствия его́/ в де́нь спаси́тельный.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
</p>
<p>Вне пло́ти и ми́ра быв доброде́тельми,/ тем просла́ви Го́спода Сла́вы/ на земли́ житие́м, о́тче Богому́дре,/ по достоя́нию от Него́ просла́вися/ и исцеле́нием яви́ся Боже́ственный исто́чник,/ Алекса́ндре Богоприя́тне.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.
</p>
<p>Смире́н, незло́бив, кро́ток,/ прост, молчали́в, чадолюби́в оте́ц я́ко бы́сть, о́тче,/ па́че челове́ка вои́стинну невеще́ствен в вещи́,/ храм Бо́жия Ду́ха по достоя́нию яви́ся,/ и́же от Него́ пребы́вшая тебе́ дарова́ния/ ми́лостивно подае́ши ча́дом свои́м.</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Алекса́ндре,/ твое́ю бо стезе́ю пра́во ходи́ти позна́хом,/ блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, пра́здника.</red>
</p>
<p>
<red>Тропа́рь, глас 4:</red>
</p>
<p>Христа́, и́стиннаго Бо́га, все́ю душе́ю возлюби́л еси́/ и Тому́ невозвра́тным жела́нием после́довал еси́,/ вся же кра́сная и сла́дкая ми́ра сего́ возненави́дев,/ я́ко небопа́рный оре́л, на Небеса́ возлете́/ и та́мо со А́нгелы лику́еши и со все́ми святы́ми Святе́й Тро́ице предстои́ши,/ моли́ и нам спасти́ся, ча́дом твои́м,/ я́коже обеща́ся, Алекса́ндре преподо́бне, о́тче наш.</p>
<p>
<red>Сла́ва, и ны́не, пра́здника.</red>
</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 3:</red>
</p>
<p>Земля́ на́ша и страна́, блаже́нне, чудеса́ твоя́ возвеща́ют и воспева́ют всю́ду,/ Христо́с бо тя нам свети́льника показа́,/ моли́ спасти́ся нам.</p>
<p>
<red>Сла́ва, и ны́не, Богоро́дичен:</red>
</p>
<p>Красоте́ де́вства Твоего́ и пресве́тлой чистоте́ Твое́й/ Гаврии́л удиви́ся, вопия́ше Ти, Богоро́дице:/ ку́ю Ти похвалу́ принесу́ досто́йную?/ Что́ же возымену́ю Тя?/ Недоумева́ю и ужаса́юся. Те́мже, я́ко повеле́н бых, вопию́ Ти:/ ра́дуйся, Благода́тная.</p>
<p>
<red>По 2-м стихосло́вии, седа́лен, глас 2.</red>
</p>
<p>
<red>Подо́бен:</red> Милосе́рдия су́щи:
</p>
<p>Я́ко доброде́телем поло́жника и преподо́бным удобре́ние,/ Це́рковь сла́вит тя, вопию́ще:/ Алекса́ндре преблаже́нне, моли́твами твои́ми/ исцели́ неду́ги и боле́зни на́ша и вся́ческих изба́ви искуше́ний/ и́же ве́рою и любо́вию па́мять твою́ восхваля́ющих.</p>
<p>
<red>Сла́ва, и ны́не, Богоро́дичен:</red>
</p>
<p>Милосе́рдия су́щи исто́чник, ми́лости сподо́би нас, Богоро́дице,/ при́зри на лю́ди согреши́вшия,/ яви́ я́ко при́сно си́лу Твою́,/ на Тя бо упова́юще, — ра́дуйся — вопие́м Ти,/ я́коже иногда́ Гаврии́л, Безпло́тных Архистрати́г.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:
</p>
<p>Дух Святы́й тя, блаже́нне, наста́ви оте́чество свое́ оста́вити/ и на па́жить спасе́ную нас наста́ви ти,/ и Христо́с тя свети́льника нам показа́ я́ве,/ сего́ ра́ди, лику́я, весели́тся на́ша страна́, со дерзнове́нием моля́ся ти,/ я́ко сугу́бным венце́м украша́ешися от Го́спода.</p>
<p>
<red>Сла́ва, и ны́не, Богоро́дичен:</red>
</p>
<p>И́же нас ра́ди рожде́йся от Де́вы/ и распя́тие претерпе́в, Благи́й,/ испрове́ргий сме́ртию сме́рть/ и Воскресе́ние явле́й, я́ко Бог,/ не пре́зри, я́же созда́л еси́ руко́ю Твое́ю./ Яви́ человеколю́бие Твое́, Ми́лостиве,/ приими́ Ро́ждшую Тя Богоро́дицу, моля́щуюся за ны, и спаси́, Спа́се наш, лю́ди отча́янныя.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Прииди́те, лю́дие вси гра́да на́шего и ве́си гра́дстии,/ хвалу́ принесе́м отцу́ на́шему, вопию́ще си́це:/ ра́дуйся, пресве́тлый сто́лпе, просвеща́яй нас чудесы́ свои́ми;/ ра́дуйся, звездо́, от ю́га возсия́вшая на се́верных страна́х;/ ра́дуйся, о́тче, мра́ка грехо́внаго избавля́яй нас/ и Ца́рствию Небе́сному сподобля́яй моли́твами свои́ми.</p>
<p>
<red>Кано́н преподо́бному Алекса́ндру, глас 4, его́же краегране́сие:</red> Хвалу́ пою́ но́вому чудотво́рцу Алекса́ндру.
<red>Глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Све́том озаря́емь благода́ти Твоея́, Христе́,/ уясни́ ми язы́к, и просвети́ очи мои́,/ и ду́шу освяти́, и се́рдце озари́,/ да воспою́ похвалу́ но́вому чудотво́рцу, преподо́бному Алекса́ндру.</p>
<p>Путе́м, вводя́щим ко гра́ду Небе́сному,/ невозвра́тно ше́ствовал еси́, Алекса́ндре,/ и́бо Святы́й Дух наста́ви тя, почива́ющ в се́рдце твое́м.</p>
<p>Вознося́шеся смире́нием, о́тче Алекса́ндре, любо́вь име́л еси́ ко Христу́,/ тем мо́лимся ти, преподо́бне,/ уще́дри смире́ние на́ше и боле́зни вся облегчи́ серде́ц на́ших.</p>
<p>
<red>Богоро́дичен:</red> Па́дшим воста́ние и стоя́щим укрепле́ние су́щи, Всенепоро́чная,/ тем молю́ся Ти:/ па́дший грехо́м мой ум испра́ви, Влады́чице.
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Теку́щих стоя́щими измени́л еси́ смы́слено,/ прие́м свой крест, о́тче Алекса́ндре,/ и в непроходи́мую пусты́ню, я́ко Илия́ вели́кий, отходя́, прибы́л еси́.</p>
<p>Путь тебе́, зело́ жела́емый, оте́ц пове́да, и́же рече́:/ иди́, ча́до, на о́ну страну́ реки́/ и обря́щеши мно́гими ле́ты сокрыва́ему пусты́ню,/ и та́мо всели́ся, поя́ Го́спода.</p>
<p>Коле́блемы страстьми́ разли́чными,/ ве́рою притека́ем к твоему́ покро́ву, Алекса́ндре преподо́бне,/ святы́ми твои́ми хода́тайствы вся ны посети́, моля́ся Человеколю́бцу.</p>
<p>
<red>Богоро́дичен:</red> Кропле́нием ми́лости Твоея́, Де́во,/ у́глие погаси́ мои́х страсте́й, Богора́дованная,/ и уга́сший возжзи́ свети́льник се́рдца моего́,/ Златы́й Свети́льниче, Всенепоро́чная.
</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:
</p>
<p>Стра́стный мрак очи́стив и Христо́ва повеле́ния, я́ко свет, вои́стину прие́м,/ в посте́ просия́л еси́/ и, умертви́в те́ло, дух оживи́л еси́, вра́жия се́ти попра́в, блаже́нне,/ тем и Вы́шних Безпло́тных слуг соприча́стник бы́сть Ду́ха благода́тию,/ Алекса́ндре, о́тче наш, моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Всенепоро́чная Неве́сто Творца́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́нию мя су́ща скве́рно жили́ще и де́монов игра́лище в ра́зуме бы́вша,/ потщи́ся от сих злоде́йствия мя изба́ви ти,/ све́тло жили́ще доброде́тельми соде́лавши, Светода́тельная и Нетле́нная,/ разжени́ о́блак страсте́й/ и Вы́шняго прича́стия сподо́би и Све́та Невече́рняго моли́твами Твои́ми.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий Сове́т,/ е́же от Де́вы, воплоще́ния/ Тебе́, Вы́шняго,/ проро́к Авваку́м усмотря́я, зовя́ше:/ сла́ва си́ле Твое́й, Го́споди.</emphasis>
</p>
<p>Пусты́ни непроходи́мыя доше́д,/ верхи́ бесо́вския возвыша́емыя/ смире́нием смири́л еси́, му́дре Алекса́ндре, и на них мужествова́л еси́,/ сла́во и́ночествующим и утвержде́ние.</p>
<p>Мече́м обоюдуо́стрым в Христо́в страх вооружи́вся,/ зми́я отсту́пника низложи́л еси́ разу́мно и чу́вственно, блаже́нне Алекса́ндре,/ свяще́нными побе́дами прославля́емь.</p>
<p>Ве́сь Боже́ственным Ду́хом распали́вся, о́тче,/ мраз терпе́л еси́ и мно́ги беды́, в пусты́нях вселя́яся, иски́й Го́спода,/ благода́тию тя Боже́ственною согрева́юща.</p>
<p>
<red>Богоро́дичен:</red> Тя, очище́ние всем земны́м, ве́рою молю́ и припа́даю, Благослове́нная,/ ми́лостива ми Судию́ и Сы́на Твоего́ сотвори́,/ я́ко да по до́лгу сла́влю Тя.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Ше́ствовал еси́, преподо́бне, у́зкий и приско́рбный пу́ть,/ Боже́ственными восхожде́нии се́рдца, и виде́нии разширя́емь, и положе́нием обожа́емь я́ве,/ тем бы́сть и́ноком утвержде́ние и украше́ние.</p>
<p>Я́ко очи́стившу помышле́ния, преподо́бне,/ благода́ть тебе́ даде́ся, я́ко проро́ку,/ я́ко настоя́щая, глаго́лати бу́дущая,/ зре́ти же да́льная, я́ко бли́жняя, Алекса́ндре, Бо́жие оби́телище.</p>
<p>Боле́зней мя изба́ви грехо́вных и скорбе́й,/ утоли́ се́рдца моего́ лю́тость/ и грехопаде́ниям разреше́ние да́руй,/ Благоде́теля Бо́га име́я, послу́шающа честны́х твои́х моли́тв.</p>
<p>
<red>Богоро́дичен: </red>Ума́ моего́ уврачу́й изступле́ние, Всенепоро́чная,/ и исцели́ стра́сти душе́вныя моя́, и уны́ния тьму́ отжени́,/ я́ко да восхваля́ю Тя пе́сненно, Присноблаже́нная Богоро́дице Всепе́тая.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Увяди́в стра́сти теле́сныя, я́ко дре́во узре́ся высокове́рхое,/ плоды́ чуде́сныя израща́я/ и честна́я исправле́ния священнонося́, Богоблаже́нне.</p>
<p>Исцели́ тя Госпо́дь явле́нием Кири́лла чудотво́рца,/ и ра́зуме, я́ко от вели́кия боле́зни вско́ре премени́ся на здра́вие/ и, возбну́в
<a type="note" xlink:href="#note17">17</a> от виде́ния, ра́довашеся, поя́ Го́спода.
</p>
<p>Тьма́м боле́зней прибли́жихся аз, те́лом не́мощен низлежа́, Алекса́ндре, о́тче,/ тем ве́рою зову́ ти:/ боле́зни утоли́ се́рдца моего́.</p>
<p>
<red>Богоро́дичен:</red> Еди́на всем поможе́ние, помози́ нам, бе́дствующим,/ и ру́ку пода́ждь, и к приста́нищу введи́ спасе́ния,/ Отрокови́це Богоблагода́тная.
</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной Воево́де
</p>
<p>Роди́телей свои́х любо́вь отри́нул еси́/ и дом свой, я́ко чужд, оста́вил еси́,/ водвори́ бо ся в пусты́ню,/ и та́мо ви́де Бог труды́ твоя́ и по́двиги,/ па́стыря и наста́вника избра́нному Своему́ ста́ду сподобля́ет тя/ и по преставле́нии вели́кими чудесы́ прославля́ет тя,/ исцеля́ти разли́чныя неду́ги./ Моли́ о нас Христа́ Бо́га,/ пра́зднующих любо́вию святу́ю па́мять твою́,/ да вси единогла́сно вопие́м ти:/ ра́дуйся, Алекса́ндре преподо́бне, о́тче наш.</p>
<p>
<red>И́кос:</red>
</p>
<p>Други́й, о́тче, яви́ся врач и предста́тель/ неду́ги одержи́мым и скорбьми́, Алекса́ндре чудотво́рче,/ исцеля́я всех, ве́рно притека́ющих под Боже́ственный кров твой,/ тем и от нас слы́шиши:/ ра́дуйся, отца́ блага́го ко́рене;/ ра́дуйся, ма́тере благи́я ве́твь;/ ра́дуйся, и́же тех любо́вь отри́нувый;/ ра́дуйся, и́же еди́наго Бо́га прие́мый;/ ра́дуйся, я́ко оста́вил еси́ мирску́ю суету́ и дом/ и Пречи́стыя Ма́тере оби́тели Кири́лловы огра́ды дости́гл еси́;/ ра́дуйся, я́ко та́мо во и́ноческая обле́клся еси́/ и извы́че вся́кому благочи́нию и добронра́вию;/ ра́дуйся, я́ко отту́ду в Ка́ргопольския страны́ пресели́лся еси́/ и та́мо в непроходи́мую пусты́ню всели́лся еси́;/ ра́дуйся, я́ко в ней це́рковь вели́каго чудотво́рца Нико́лы воздви́гл еси́,/ и о́бщий монасты́рь соста́вил еси́, и собра́л еси́ учени́к мно́жество,/ и́хже стра́хом Бо́жиим и твои́м уче́нием наставля́емых,/ до конца́ соблюди́;/ ра́дуйся, я́ко ми́рови яви́ся столп непоколеби́м;/ ра́дуйся, свети́льниче, сия́я чудесы́./ Моли́ о нас Христа́ Бо́га, пра́зднующих святу́ю па́мять твою́,/ да вси единогла́сно вопие́м ти:/ ра́дуйся, Алекса́ндре преподо́бне, о́тче наш.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшего,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Се́рдце твое́ Тро́ице жили́ще соде́лал еси́/ и ду́шу свою́ престо́л Бо́гови сотвори́л еси́,/ те́мже Боже́ственною благода́тию, о́тче Алекса́ндре,/ источа́еши неду́жным исцеле́ния, с ве́рою приходя́щим.</p>
<p>Душа́ твоя́, светозаре́нием Боже́ственнаго Ду́ха освяща́ема при́сно,/ душ зря́ше ве́рных, приходя́щих ти, свет, блаже́нне, и двиза́ния,/ проро́чески ми провиде́ньми свяще́нно удивля́ема.</p>
<p>Неду́г, обурева́ющих мя, блаже́нне, души́ же и телесе́,/ твои́ми святы́ми моли́твами ско́ро изба́ви и пе́ти сотвори́:/ препе́тый оте́ц на́ших Бо́же, благослове́н еси́.</p>
<p>
<red>Богоро́дичен:</red> Неизме́нно ро́ждшая Еди́наго Го́спода, Богора́дованная,/ десни́цею Его́, Чи́стая, премени́ти ми ум моли́ся к лу́чшим,/ лю́те совраща́емый жите́йскими печа́льми.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Пребыва́ющу ти в пусты́ни, я́ко на све́щнице свети́льник, преподо́бне,/ всех помышле́ния ве́рою просвеща́еши,/ показу́я изря́дно словесы́ и де́лы стезю́ живота́/ и возводя́ сих Боже́ственными словесы́ к высоте́ безстра́стия.</p>
<p>Умо́м безстра́стия очище́н, бесе́доваше Го́споду Вседержи́телю,/ от Него́ же неизглаго́ланным, преподо́бне, науча́емь, проро́чески предглаго́лаше,/ просвеща́я ду́ши, я́ко вели́к, всеблаже́нне, Свята́го Ду́ха сподо́бися,/ тем тя согла́сно, ве́рнии, похваля́ем.</p>
<p>Постиго́ша мя ра́ны тя́жкия, и неду́ги разли́чнии смуща́ют мя,/ сих мя изба́ви, о́тче, молю́тися,/ я́ко от Бо́га прие́м, Алекса́ндре, благода́ть врачева́ти стра́сти/ и боле́зни ве́рным облегчева́ти.</p>
<p>
<red>Богоро́дичен:</red> Яви́ся А́нгел вы́шши, Бо́га неизрече́нно вопло́щши,/ Того́ умоли́, Влады́чице Всенепоро́чная, плотски́х вы́шша страсте́й бы́ти ми/ умо́м, высото́ю смире́ния, песносло́вящему Твою́ вели́кую благода́ть.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>Укрепи́ся Бо́гу, ум ти утверди́вшу, удержа́ти стра́сти,/ А́нгел во пло́ти отсю́ду, о́тче, бы́сть,/ и со А́нгелы на Небесе́х живе́ши всегда́, и Небе́сныя сла́вы наслажда́ешися,/ Влады́чню предстоя́ Престо́лу и Све́та Невече́рняго исполня́емь.</p>
<p>Твоя́ свяще́нныя и святы́я мо́щи, во гро́бе лежа́ще, неду́ги погружа́ют,/ и попаля́ют полки́ бесо́вския всегда́, му́дре Алекса́ндре, Бо́жиею благода́тию,/ и источа́ют всем исцеле́ния, ве́рно тя при́сно блажа́щим.</p>
<p>Уже́ Христо́ви приближа́яся ясне́йше и чисте́йше,/ помяни́ ве́рою тя помина́ющих, Алекса́ндре о́тче,/ грехо́в проще́ния нам прося́ и неду́г всех избавле́ния,/ и Небе́снаго Ца́рства сподо́битися.</p>
<p>
<red>Богоро́дичен: </red>Просвети́, Чи́стая, души́ моея́ о́чи, Свет поро́ждшая,/ да не пости́гнет мя грехо́вная тьма́ тя́жкая,/ ниже́ глубина́ покры́ет мя отча́яния,/ но Ты мя спаси́ и окорми́ ко приста́нищу Боже́ственнаго хоте́ния.
</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:
</p>
<p>Слы́шана бы́сть во всех страна́х превели́кая твоя́ доброде́тель и чудеса́,/ отвсю́ду стека́хуся ви́дети све́тлое по Бо́зе житие́ твое́,/ а́ки све́та дневна́го, наслади́тися жела́юще, преподо́бства твоего́.</p>
<p>
<red>Сла́ва, и ны́не, Богоро́дичен:</red>
</p>
<p>Ю́же дре́вле провозвести́ проро́ческий собо́р,/ ру́чку, и жезл, и скрижа́ль, и несеко́мую го́ру,/ Мари́ю Богоотрокови́цу ве́рно восхва́лим дне́сь, с Гаврии́лом зову́ще:/ ра́дуйся, Обра́дованная.</p>
<p>
<red>На хвали́тех стихи́ры самогла́сны, глас 8:</red>
</p>
<p>О, пресла́вное чу́до,/ сия́нием Ду́ха Пресвята́го просве́щся, Алекса́ндре Богому́дре,/ иногда́ тебе́ еще́ жи́ву су́щу во оби́тели чудотво́рца Кири́лла,/ роди́телю твоему́ на́йде не́кая напа́сть от земна́го властели́на,/ ты же, свя́те, того́ изба́ви моли́твами твои́ми/ и пресели́тися отту́ду повеле́:/ та́кожде, блаже́нне, и по твое́м отше́ствии к Бо́гу/ во оби́тели свое́й оте́чески наказу́еши не́коего священнои́нока/ и па́ки ми́луеши и изы́ти от оби́тели не повелевае́ши;/ и ино́му священноиере́ю, но́ги иму́щу больны́,/ на мно́га ле́та исцеле́ние дарова́л еси́,/ и и́ны мно́ги наказу́еши./ Моли́ спасти́ся душа́м на́шим.</p>
<p>О, ка́ко возмо́жем досто́йно похвали́ти/ пресла́вная чудеса́ твоя́, блаже́нне Алекса́ндре сла́вне,/ не то́кмо бо приходя́щим к моще́м твои́м исцеле́ния разли́чная подава́еши,/ но и в да́льних страна́х призыва́ющих тя спаса́еши./ Не́когда бо ю́ноша, стра́нствуя по мно́гим страна́м,/ прии́де в твою́ честну́ю оби́тель послужи́ти,/ не име́я язы́ка на мно́га времена́,/ вы́резану бо су́щу в горта́ни его́ из ко́рене,/ ты же, свя́те, исцеле́ние дарова́,/ и па́ки ю́ноша проглаго́ла,/ сего́ ра́ди, блаже́нне, во всех страна́х хва́льно и́мя твое́./ И ны́не моли́ умири́ти мир и спасти́ ду́ши на́ша.</p>
<p>О, пресла́вная чудеса́ Бо́жия милосе́рдия/ в на́ших страна́х соде́яшася:/ одари́ бо нас Бог, лю́ди Своя́,/ Свои́м уго́дником, преподо́бным Алекса́ндром,/ па́че зла́та и сапфи́ра ка́мене,/ не ло́жна бо е́сть псало́мская писа́ния:/ пра́ведник, я́ко фи́никс, процвете́т./ Та́ко и на́ша страна́ просвети́ся/ в после́днем ро́де сим свети́льником,/ ра́ка же преподо́бнаго, иде́же лежи́т трудолю́бное те́ло его́,/ всем подае́т исцеле́ния:/ слепы́м прозре́ние, хромы́м хожде́ние,/ и бе́сныя мно́ги исцели́,/ разсла́бленныя востягну́,/ ни́щим и сирота́м бы́сть печа́льник, и вдови́цам засту́пник,/ и нам, свои́м ученико́м, корми́тель и промы́сленик/ и о всем ми́ре моле́бник./ Моли́ о спасе́нии душ на́ших.</p>
<p>
<red>Сла́ва, и ны́не, глас 8:</red>
</p>
<p>Прииди́те вси, собери́теся наро́ды на́шего гра́да,/ му́жи, и жены́ Боголю́бныя, и до ссу́щих младе́нец,/ и пригра́дия, и око́льнии ве́си,/ и́ноцы свяще́ннии, иере́и и леви́ты,/ и́ноцы, иноки́ни и до про́стых люде́й,/ духо́вно возвесели́мся в наро́читом пра́зднице/ но́ваго чудотво́рца, блаже́ннаго Алекса́ндра,/ и, всечестну́ю па́мять его́ любе́зно почита́юще,/ того́, а́ки цве́ты, пе́сньми и похвала́ми увязе́м, реку́ще:/ ра́дуйся, сла́вне, Небе́сный челове́че,/ земны́й А́нгеле и Ду́ха Свята́го оби́телище;/ ра́дуйся, я́ко Ева́нгельскому глаго́лу после́довал еси́,/ и восприя́л еси́ в тле́нных ме́сто нетле́нно,/ и преше́л еси́ от си́лы в си́лу,/ от тле́нныя сла́вы во сла́ву;/ ра́дуйся, ве́рным лю́дем похвало́ и утвержде́ние;/ ра́дуйся, оте́честву пресве́тлый свети́льниче/ и моли́твенниче о душа́х на́ших.</p>
<p>
<red>И ны́не, пра́здника. </red>
</p>
<p>
<red>Славосло́вие вели́кое.</red>
</p>
<p>
<red>На Литурги́и слу́жба вся преподо́бным.</red>
</p>
</section>
