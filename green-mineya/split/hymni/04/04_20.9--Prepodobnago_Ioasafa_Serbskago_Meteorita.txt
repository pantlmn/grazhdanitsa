<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Иоаса́фа Се́рбскаго, Метеори́та</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На </red>Го́споди, воззва́х:
<red>стихи́ры на 8: пра́здника 3 и преподо́бнаго 5, глас 4:</red>
</p>
<p>Распя́лся еси́ ми́ру/ и взял еси́ на ра́мена крест,/ Сло́ва Бо́жия стопа́м после́довал еси́,/ жите́йскую же любо́вь и вся́кое пристра́стие отря́с./ Отону́дуже и доброде́тельми просия́в,/ Боже́ственными де́тельми насле́дие ве́чное, Иоаса́фе, восприя́л еси́.</p>
<p>Боже́ственным промышле́нием наста́влен быв/ и просвеще́н Трисия́нною Богонача́льною све́тлостию,/ мир оста́вил еси́ и мглу страсте́й,/ к Небеси́ же веду́щую стезю́ ше́ствовал еси́,/ име́я Помо́щника еди́на Благоде́теля/ и Всеще́драго Го́спода.</p>
<p>Украси́вся све́тлостию ра́зума,/ ду́шу твою́ просвети́л еси́ Боже́ственными за́поведьми/ и, вся земна́я оста́вив,/ мона́шески жи́ти изво́лил еси́,/ соблюда́я за́поведи Христо́вы,/ Его́же моли́, преподо́бне о́тче Иоаса́фе,/ да спасе́т ду́ши на́ша.</p>
<p>От де́тска жи́знь свою́ Христу́ Бо́гу возложи́л еси́,/ преподо́бне о́тче Иоаса́фе,/ и, ху́ждшее покори́в лу́чшему,/ плотски́я стра́сти по́мыслу повину́л еси́,/ к му́дрому же ста́рцу Афана́сию прише́л еси́/ и с ним равноа́нгельно на земли́ пожи́л еси́,/ равноа́нгельную же че́сть досто́йно получи́л еси́./ Те́мже моли́ся с ним ко Го́споду,/ да спасе́т ду́ши на́ша.</p>
<p>Возлюби́в красоту́ Боже́ственную в до́му Госпо́дни,/ иде́же шум пра́зднующих, ра́достно пою́щих,/ вся кра́сная ми́ра сего́,/ Иоаса́фе всече́стне, оста́вил еси́,/ обветша́вшаго же челове́ка совле́кся,/ незави́стным воздержа́нием/ обле́клся еси́ в но́ваго по Христу́,/ Его́же моли́, да спасе́т души́ на́ша.</p>
<p>
<red>Сла́ва, глас 6:</red>
</p>
<p>Смире́нием благосты́нным украша́яся,/ преподо́бне о́тче Иоаса́фе,/ возне́слся еси́ к высоте́ доброде́телей/ и безсме́ртную жи́знь и блаже́нство получи́л еси́,/ укрепля́ем ве́рою, наде́ждою и любо́вию./ Тем мо́лим тя, преблаже́нне,/ Христа́ Бо́га моли́ о нас,/ ве́рою твою́ па́мять соверша́ющих,/ спасти́ся нам напа́стей, и треволне́ния,/ и бу́ри, и бед, и страсте́й/ и всему́ ми́ру мир дарова́ти.</p>
<p>
<red>И ны́не, пра́здника.</red>
</p>
<p>
<red>Вход. Проки́мен дне. И чте́ния 3 преподо́бническая
<emphasis>(зри 17 апреля)</emphasis>.
</red>
</p>
<p>
<red>На лити́и стихи́ры самогла́сны, глас 1:</red>
</p>
<p>Христо́вою си́лою ду́шу свою́, о́тче, укрепи́в,/ Христо́во жили́ще све́тло был еси́,/ святы́ни испо́лнен, кро́тостию и смире́нием сия́я,/ к присносу́щней сла́ве и к Све́ту невече́рнему преста́вился еси́,/ иде́же непреста́нно мо́лиши,/ о е́же спасти́ся всем нам.</p>
<p>Украси́в житие́ свое́ мно́гим воздержа́нием/ отве́рглся еси́ ми́ра/ и вся, я́же в ми́ре кра́сная, преоби́дел еси́,/ ева́нгельским уче́нием после́дуя,/ жесто́ким житие́м те́ло свое́ изнуря́л еси́./ Те́мже на Небесе́х водворя́ешися/ и ны́не моли́ Христа́ Бо́га/ согреше́ний оставле́ние дарова́ти ро́ду се́рбскому/ и всем, чту́щим святу́ю па́мять твою́.</p>
<p>
<red>Сла́ва, глас 2:</red>
</p>
<p>Преподо́бне о́тче Иоаса́фе приснопа́мятне,/ многосве́тлый свети́льниче ро́да се́рбскаго,/ ты бо, мона́шеское житие́ возлюби́в,/ по́стников был еси́ похвала́,/ те́сный пу́ть ше́ствовал еси́/ и яви́лся еси́ А́нгелом собесе́дник,/ преподо́бным и пра́ведным сожи́тель./ Те́мже мо́лим тя,/ моли́ся непреста́нно/ о спасе́нии всего́ ро́да се́рбскаго.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 1:</red>
</p>
<p>Пред лице́м Влады́ки твоего́ предстоя́, преподо́бне,/ моли́ся о избавле́нии ро́да се́рбскаго/ от рабо́ты тьмы́ и страсте́й мучи́тельства.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
</p>
<p>Да прича́стник яви́шися нетле́нныя жи́зни,/ вся привре́менная, Богому́дре, пренебре́гл еси́/ и, к Бо́гу преше́д,/ непреста́нно мо́лиши спасти́ся всем нам.</p>
<p>
<red>Стих: </red>Что возда́м Го́сподеви о всех,/ я́же воздаде́ ми?
</p>
<p>Любо́вию Влады́чнею подстрека́ем,/ вся до́льная оста́вил еси́,/ и́го ле́гкое му́жески на ра́мо взем./ Тем ны́не, ра́дуяся,/ Влады́це всех Христу́ предстои́ши.</p>
<p>
<red>Сла́ва, глас 6:</red>
</p>
<p>Умертви́в двиза́ния пло́ти своея́,/ кре́пким поще́нием, преподо́бне о́тче,/ яви́лся еси́ Влады́чне оби́телище,/ Его́же моли́ изба́вится скорбе́й и страсте́й смуще́ния/ всем, к тебе́ прибега́ющим.</p>
<p>
<red>И ны́не, пра́здника. </red>
</p>
<p>
<red>Тропа́рь, глас 3:</red>
</p>
<p>Се́рдцем и душе́ю возлюби́в Христа́ Го́спода,/ вся кра́сная ми́ра сего́ оста́вил еси́,/ изво́лил же еси́ па́че в смире́нии и послуша́нии Бо́гу служи́ти,/ не́жели на престо́ле ца́рстем владе́ти./ Сего́ ра́ди благоче́стно восхваля́ем тя/ и, святу́ю па́мять твою́ соверша́юще, вопие́м ти:/ о́тче Иоаса́фе Богоблаже́нне,/ моли́ Христа́ Бо́га о спасе́нии ро́да на́шего христиа́нскаго.</p>
<p>
<red>Сла́ва, и ны́не, пра́здника.</red>
</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь:
<red>тропа́рь пра́здника, два́жды. Сла́ва, преподо́бнаго. И ны́не, пра́здника.</red>
</p>
<p>
<red>По 1-м стихосло́вии седа́лен, глас 8:</red>
</p>
<p>Мимотеку́щую сла́ву на земли́ в ничто́же вмени́в,/ отложи́л еси́ скиптр влады́чествия/ и избра́л еси́ ри́зу мона́шескую./ Но, оста́вив на земли́ ца́рство вре́менное,/ восприя́л еси́ бога́тство Небе́сное и сла́ву ве́чную./ Те́мже ублажа́ем тя, преподо́бне о́тче Иоаса́фе, и ве́рно вопие́м ти:/ моли́ Христа́ Бо́га дарова́ти ми́ру мир и всем нам ве́лию ми́лость.</p>
<p>
<red>Сла́ва, и ны́не, пра́здника.</red>
</p>
<p>
<red>По 2-м стихосло́вии седа́лен, глас 4:</red>
</p>
<p>Ду́шу твою́ благода́ти сло́во облиста́, я́коже заря́ све́та,/ тобо́ю бо вся Метео́рская гора́ испо́лнися Христо́ва сия́ния,/ Ему́же причаща́ющиися, сокро́вищу му́дрости твоея́ удивля́емся.</p>
<p>
<red>Сла́ва, и ны́не, пра́здника.</red>
</p>
<p>
<red>По полиеле́и седа́лен, глас 8:</red>
</p>
<p>Возше́д на го́ру ра́зума доброде́телей,/ к чу́вственней же горе́ Метео́рстей сама́го себе́ возве́л еси́, подо́бно я́ко ина́го Исаа́ка,/ иде́же вме́сто всесожже́ния овча́ се́рдце твое́ мы́сленно поже́рл еси́.</p>
<p>
<red>Сла́ва, и ны́не, пра́здника.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ сме́рть преподо́бных Его́.
<red>Стих:</red> Что возда́м Го́сподеви о всех,/ я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Престо́л на земли́ оста́вил еси́/ и Метео́рскую го́ру пости́гл еси́,/ иде́же высоту́ благоро́дия/ в раба́ смире́ния измени́в,/ моли́твами ду́шу просвети́л еси́,/ до́бре мона́шески пребы́в,/ А́нгельски пожи́л еси́./ И я́ко ны́не предстоя́ Христу́ Бо́гу,/ моли́ спасти́ся душа́м на́шим.</p>
<p>
<red>Кано́н пра́здника со ирмосо́м на 6 и преподо́бнаго на 8, глас 2, его́же краегране́сие:</red> Пою́ и сла́влю Иоаса́фа му́драго.
<red>В Богоро́дичнах же и в седа́льне:</red> про́та Ми́рко.
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть:/ препросла́вленный Госпо́дь сла́вно бо просла́вися.</emphasis>
</p>
<p>Преподо́бне о́тче Иоаса́фе,/ да́ждь ми сло́во, недосто́йному рабу́ твоему́,/ да возмогу́ досто́йно воспе́ти святу́ю па́мять твою́.</p>
<p>О́тче Иоаса́фе,/ ты на земли́ равноа́нгельно пожи́л еси́,/ равноа́нгельную же че́сть досто́йно получи́л еси́/ и ны́не со все́ми А́нгелы Бо́гу предстои́ши.</p>
<p>Ю́ность твоя́ чи́ста, житие́ же твое́ све́тло,/ я́ко пра́вило изве́стно в тебе́, о́тче, Боже́ственныя доброде́тели показа́ся.</p>
<p>
<red>Богоро́дичен:</red> Покро́в Боже́ственный, ти́хое приста́нище,/ Пречи́стую Де́ву Мари́ю, ве́рнии, пе́сньми похва́лим, Богома́терь обра́дованную,/ всех же ве́рных Предста́тельницу.
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Процвела́ е́сть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием, Твои́м,/ в не́йже утверди́ся мое́ се́рдце.</emphasis>
</p>
<p>И́хже о́ко не ви́де, ни у́хо слы́ша,/ ни на се́рдце челове́ка взыдо́ша,/ я́же угото́вана Бо́гом Того́ возлю́бльшим,/ сих ты возжеле́л еси́, Иоаса́фе Богодохнове́нне.</p>
<p>Соше́дшеся дне́сь, чту́ще любо́вию па́мять твою́, Иоаса́фе прему́дре,/ мо́лим тя приле́жно:/ моли́ о нас, ве́рно пра́зднующих честну́ю па́мять твою́.</p>
<p>Лику́я со А́нгелы на Небесе́х, не забу́ди нас, преподо́бне о́тче,/ но при́сно моли́ся ко Го́споду/ дарова́ти ми́ру мир и всем скорбя́щим утеше́ние.</p>
<p>
<red>Богоро́дичен:</red> Ря́сны златы́ми укра́шена, Влады́чице,/ я́ко Цари́ца предстои́ши ны́не одесну́ю Царя́ и Бо́га,/ моля́щи о рабе́х Твои́х.
</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 8:</red>
</p>
<p>О́тче Богоно́сне Иоаса́фе,/ житие́ свое́ украси́л еси́ воздержа́нием/ и, попра́в вся прило́ги вра́жия,/ присво́ился еси́ Бо́гу еди́ному./ Тем ны́не в ве́чней сла́ве со А́нгелы лику́я,/ с ни́миже моли́ непреста́нно поми́ловатися всем нам.</p>
<p>
<red>Сла́ва, глас то́йже:</red>
</p>
<p>Тя ны́не ублажа́ем, преподо́бне,/ ты бо, влады́чество на земли́ оста́вив, Небе́сное насле́довал еси́./ Те́мже моли́твами прося́щим тя подае́ши Боже́ственная дарова́ния,/ моли́ся у́бо и о нас, чту́щих с любо́вию святу́ю па́мять твою́.</p>
<p>
<red>И ны́не, пра́здника. </red>
</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>А́ще и владе́тель на земли́ был еси́,/ но, после́дуя уче́нию преподо́бнаго ста́рца Афана́сия,/ сочта́лся еси́ преподо́бным./ Тем с ни́ми тя почита́ем.
</p>
<p>Возсия́в, я́ко со́лнце, и сын све́та быв,/ свя́то твое́ проводи́л еси́ житие́./ Тем ны́не весели́шися со все́ми святы́ми.</p>
<p>Ле́потственно<a type="note" xlink:href="#note19">19</a> возсия́ нам дне́сь па́мять твоя́ свята́я, преподо́бне о́тче Иоаса́фе./ Тем мо́лим тя:/ проси́ нам от Христа́ благода́ти, и ми́лости,/ и согреше́ний избавле́ние.
</p>
<p>
<red>Богоро́дичен:</red> А́дова сокро́вища упраздни́шася/ и сме́ртное мучи́тельство преста́ воста́нием Ро́ждшагося из Тебе́,/ и жи́зни сокро́вища напо́лнишася.
</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis>
</p>
<p>Ю́нии и ста́рцы, мона́си и свяще́нницы,/ славосло́вят ку́пно блаже́нную па́мять твою́,/ Богодохнове́нне о́тче Иоаса́фе.</p>
<p>Иоаса́фе Богоблаже́нне,/ ты яви́лся еси́ безсме́ртия прича́стник/ и о́бщник Боже́ственнаго Ца́рствия/ и с высоты́ бде́еши над певцы́ твои́ми./ Проси́ у Бо́га проще́ние грехо́в их/ и прича́стие в сла́ве Его́.</p>
<p>О Иоаса́фе, равноа́нгельне,/ име́ющу ти жили́ще на высоте́ Метео́рстей, возсия́ тебе́ с высоты́ Госпо́дь от Де́вы,/ Его́же ты возжеле́л еси́.</p>
<p>
<red>Богоро́дичен:</red> Моего́ ума́ стра́сти лю́тыя утоли́, Ма́ти Бо́жия,/ и испра́ви мя, заблу́ждшаго,/ я́ко да сла́влю Тя.
</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>А́нгела на земли́ и на Небеси́ челове́ка вем тя, преподо́бне,/ насажде́н бо в до́му Госпо́дни,/ процве́л еси́ пра́ведно, я́ко кедр в пусты́ни,/ умно́жив Христо́во ста́до слове́сных ове́ц в преподо́бии и пра́вде.</p>
<p>Соде́лав ду́шу твою́ храм Ду́ха Свята́го,/ премину́л еси́ зе́млю до́льную,/ Небе́сную же жи́знь стяжа́л еси́/ и со Безпло́тными ли́ки смеси́лся еси́./ Тем и кро́тких зе́млю насле́довал еси́.</p>
<p>А́нгельски на земли́, я́ко Безпло́тен, пожи́в,/ мир преоби́дел еси́, сла́вне,/ обветша́вшаго челове́ка я́ве, о́тче, совле́клся еси́/ и, я́ко скве́рну ри́зу отве́рг с грехо́вными страстьми́,/ в но́ваго обле́клся еси́,/ е́же по подо́бию о Христе́, преподо́бне.</p>
<p>
<red>Богоро́дичен:</red> Из Тебе́ прозябе́ Цвет неувяда́емый,/ облагово́нствуя все челове́чество Боже́ственным ми́ром естества́ Своего́,/ и И́же Отцу́ Собезнача́льный из Тебе́ бы́сть ле́том, Де́во Всенепоро́чная.
</p>
<p>
<red>Конда́к, глас 4:</red>
</p>
<p>Ве́дый прехва́льное житие́ твое́ и чистоту́/ и безме́рное смиренному́дрие,/ преподо́бный Афана́сий наименова́ тя прее́мника своего́,/ ты же показа́лся еси́ досто́ин сего́ нарече́ния/ и, служа́ Триипоста́сному Бо́гу,/ соблю́л еси́ вве́ренную ти оби́тель Метео́рскую./ Те́мже мо́лим тя, о́тче Иоаса́фе,/ не забу́ди оте́чество твое́ и ве́сь се́рбский род,/ но моли́ся всегда́ о всех нас</p>
<p>
<red>И́кос:</red>
</p>
<p>Утверди́вся стра́хом Христо́вым,/ ве́сь распя́лся еси́ ми́рови, Богоно́се о́тче Иоаса́фе,/ и, возвы́сив к Бо́гу серде́чное жела́ние, нищету́ возлюби́л еси́,/ в нищете́ же пожи́в, доброде́тельми обогати́лся еси́,/ испо́лнен же быв све́тлостию жития́,/ хра́мы благоле́пныя на Метео́рах Бо́гу воздви́гл еси́/ и вся оби́тели Метеори́тския ку́пно со сестро́ю свое́ю Мари́ею бога́тно снабде́л еси́./ Сего́ ра́ди и мы, ве́дуще тя храм Свята́го Ду́ха, приле́жно мо́лим тя:/ не забу́ди оте́чество твое́ и ве́сь се́рбский род,/ но моли́ся всегда́ о всех нас.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ е́сть./ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Фи́никс, насажде́нный в дому́ Госпо́дни, яви́лся еси́,/ мно́жеством бо мона́хов процве́л еси́/ и, я́ко кедр, и́же в Лива́не, доброде́тель умно́жил еси́.</p>
<p>А́ще и владе́тель был еси́,/ но, презре́в сла́дости привре́менныя,/ благослове́нное целому́дрие соблю́л еси́.</p>
<p>Метеори́тская похвала́ яви́лся еси́,/ поревнова́в блаже́нному Афана́сию — Метеори́ту,/ нра́вом и житие́м после́дуя ему́,/ страх бо Бо́жий восприи́м в се́рдцы свое́м,/ де́лы свои́ми ве́сь род се́рбский возвесели́л еси́.</p>
<p>
<red>Богоро́дичен:</red> Родила́ еси́ па́че смы́сла и естества́, Богоро́дице Де́во, Свята́го святы́х,/ подаю́щи хода́тайством Твои́м освяще́ние и избавле́ние и оставле́ние грехо́в/ всем ве́рным, сла́вящим Его́ воскресе́ние.
</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте, дела́, я́ко Го́спода и превозноси́те во вся ве́ки.</emphasis>
</p>
<p>Удаля́яся пути́ простра́ннаго,/ те́сный же предпочита́я,/ и́нок и́стинен был еси́/ и, дости́г широты́ ра́йския, ра́достно о Христе́ взыва́еши:/ по́йте и превозноси́те во вся ве́ки.</p>
<p>Да́ры мно́гими вся оби́тели Метеорския ще́дро снабдева́л еси́,/ сим же ду́шу свою́ обогати́л еси́./ Те́мже ны́не со все́ми пра́ведными, ра́дуяся, о Христе́ пое́ши:/ по́йте и превозноси́те во вся ве́ки.</p>
<p>Ре́вность Боже́ственнаго жития́ твоего́/ яви́ тя и́стиннаго наста́вника мно́жества мона́хов,/ и́бо стяжа́л еси́ Христа́ соде́тельствующа./ Ему́же ны́не со все́ми святы́ми восклица́еши:/ по́йте и превозноси́те во вся ве́ки.</p>
<p>
<red>Богоро́дичен:</red> Красне́йшаго добро́тою родила́ еси́, Всенепоро́чная,/ Сего́ умоли́ изба́вити мя огня́,/ и́бо житие́ мое́ все отягчи́ся,/ все порабо́тися лю́тыми греха́ми,/ аз же воспою́ к Нему́:/ по́йте и превозноси́те во вся ве́ки.
</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>А́нгелом сожи́тель быв,/ я́ко в раи́ воздержа́ния процве́л еси́/ и, я́ко ма́слина, псало́мски яви́лся еси́,/ помазу́я сердца́ на́ша еле́ем трудо́в твои́х,/ благоче́стно чту́щих свяще́нную па́мять твою́.</p>
<p>Глас Христа́ твоего́ послу́шав, зако́н Бо́жий сохраня́я невреди́мо,/ чистоту́ и смиренному́дрие от младе́нства име́л еси́,/ и житие́ нескве́рно, и нрав ми́лостивей, Иоаса́фе, о́тче досточу́дне.</p>
<p>О́тче Иоаса́фе блаже́нне,/ доброде́тельми бога́т быв,/ испо́лнился еси́ све́тлостию жития́/ и преста́вился еси́ к Вы́шнему гра́ду,/ сего́ ра́ди мо́лим тя:/ моли́ся ко Го́споду изба́витися от бед ро́ду се́рбскому.</p>
<p>
<red>Богоро́дичен:</red> Отрокови́це Богоневе́сто,/ из ко́рене Иессе́ова Ты прозябла́ еси́/ и родила́ еси́ Ко́рень, всех Царя́, Христа́ Бо́га на́шего,/ от Него́же вси ве́рнии прозяба́ют и получа́ют спасе́ние./ Тем непреста́нно моли́ Его́,/ да спасе́т правосла́вный род се́рбский.
</p>
<p>
<red>Свети́лен:</red>
</p>
<p>Све́том Единосу́щныя Тро́ицы озаря́ем,/ возсия́л еси́ све́тлыми заря́ми доброде́тельных по́двигов твои́х,/ озари́ све́тлостию и ве́сь правосла́вный род се́рбский, да вси взыва́ем ти:/ ра́дуйся, о́тче Иоаса́фе, метеоритов похвале́.</p>
<p>
<red>Сла́ва, и ны́не, пра́здника.</red>
</p>
<p>
<red>На хвали́тех стихи́ры на 4, глас 8:</red>
</p>
<p>Оста́вив престо́л на земли́, я́ко ве́щь тле́нную,/ и сла́ву теку́щую,/ восприя́л еси́ вои́стинну бога́тство нетле́емое и сла́ву ве́чную./ Те́мже блажи́м свято́е твое́ успе́ние,/ и, воспева́юще, вопие́м ти:/ име́я к Бо́гу дерзнове́ние,/ помина́й нас всегда́, Иоаса́фе всеблаже́нне.</p>
<p>В Метео́рскую го́ру всели́вся,/ пречестны́й храм Преображе́ния Госпо́дня в ней обнови́л еси́,/ украша́я его́ бога́тно./ Сего́ ра́ди и счи́слен был еси́ к самому́ кти́тору,/ преподо́бному Афана́сию./ С ним же моли́ся Христу́ Бо́гу/ грехо́в оставле́ние дарова́ти/ чту́щим любо́вию святу́ю па́мять ва́шу.</p>
<p>Щедр и даролюбе́зный показа́лся еси́ к метео́рским святы́ням,/ обогаща́я их мно́гими дарова́ньми и защища́я их./ К тому́ и боголюби́ва сестра́ твоя́ Мари́я/ ще́дро помога́ше ти./ Тем ны́не мо́лим тя:/ помози́ и нам, рабо́м твои́м,/ святу́ю па́мять твою́ почита́ющим,/ и испроси́ всем ве́лию и бога́тую ми́лость.</p>
<p>Име́я всегда́ во уме́ свое́м ра́йскую жи́знь/ и та́мо святы́х весе́лие,/ всю жи́знь на земли́, преподо́бне о́тче,/ во смире́нии и послуша́нии проше́л еси́,/ повину́яся зако́ну Бо́жию./ Те́мже и безстра́стия благода́тию обогати́лся еси́,/ ю́же испроси́ и всем нам,/ ублажа́ющим сла́вное твое́ успе́ние.</p>
<p>
<red>Сла́ва, глас 1:</red>
</p>
<p>От ю́ности твоея́ ум к Бо́гу впери́в,/ слуга́ Бо́жий был еси́,/ сохраня́я я́ко свяще́нник спаси́тельная повеле́ния,/ мирско́е смуще́ние оста́вил еси́/ и, я́ко до́брый купе́ц, тле́нными нетле́нная искупи́л еси́./ Те́мже ны́не, па́мять твою́ почита́юще, вопие́м:/ сла́ва Бо́гу, просвети́вшему тя,/ сла́ва Венча́вшему тя,/ сла́ва святу́ю твою́ па́мять Просла́вльшему.</p>
<p>
<red>И ны́не, пра́здника. </red>
</p>
<p>
<red>Славосло́вие вели́кое. Ектении́ и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на пра́здника, пе́снь рядова́я, и от кано́на преподо́бнаго, пе́снь 3-я. Проки́мен пра́здника и преподо́бнаго, глас 7:</red> Честна́ пред Го́сподем/ сме́рть преподо́бных Его́.
<red>Стих:</red> Что возда́м Го́сподеви о всех,/ я́же воздаде́ ми?
<red>Апо́стол дне и преподо́бнаго ко Гала́том, зача́ло 213. </red>Аллилу́ия,
<red>глас 6:</red> Блаже́н муж, боя́йся Го́спода,/ в за́поведех Его́ восхо́щет зело́.
<red>Стих:</red> Си́льно на земли́ бу́дет се́мя Его́.
<red>Ева́нгелие от Луки́, зача́ло 77. Прича́стен пра́здника и преподо́бнаго: </red>В па́мять ве́чную:
</p>
</section>
