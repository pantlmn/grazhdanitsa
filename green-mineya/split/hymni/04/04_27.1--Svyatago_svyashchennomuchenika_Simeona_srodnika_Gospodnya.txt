<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Симео́на, сро́дника Госпо́дня</p>
</title>
<p>
<red>На </red>Го́споди, воззва́х:
<red> стихи́ры пра́здника 3, и апо́стола 3, глас 4.</red>
</p>
<p>
<red>Подо́бен: </red>Я́ко до́бля:
</p>
<p>Свяще́нник свяще́ннейший,/ страда́лец зако́нен,/ сро́дник Зижди́теля и́стинный,/ чудотво́рец досточу́ден,/ свети́льник пресве́тел,/ заблу́ждших вождь, Симео́не, показа́лся еси́,/ столп непоколе́блен честны́я Це́ркве,/ и Вы́шняго насле́дник Ца́рствия,/ и А́нгелом равноче́стный.</p>
<p>По боле́знех теле́сных,/ святи́телю пресла́вне,/ по вся́цей му́це многоболе́зненней,/ по премно́гих боре́ниих/ Кресту́ прибли́жился еси́,/ подо́бяся Христу́, распе́ншемуся во́лею./ Те́мже, ра́дующеся, святу́ю твою́ па́мять соверша́юще, Симео́не,/ моли́твами твои́ми/ разреше́ние согреше́ний прие́млем.</p>
<p>В Це́рковь Небе́сную/ свяще́нно вшел еси́,/ свяще́нно облива́емь, блаже́нне, кро́вию,/ и Тро́ице предстои́ши,/ бога́тно сия́я отту́ду/ блиста́нии истека́ющими, пребога́те./ Те́мже <red>Днесь</red>, Симео́не,/ твою́ па́мять светоно́сную соверша́юще,/ чу́вствия души́ просвеща́ем.</p>
<p>
<red>Сла́ва, и ны́не, пра́здника, или́ Богоро́дичен:</red>
</p>
<p>Ту́чами Ду́ха Пресвята́го,/ мою́ мысль ороси́,/ Я́же ка́плю ро́ждшая, Христа́,/ неизче́тно безме́рная беззако́ния челове́ков/ щедро́тами измы́вшую;/ изсуши́ исто́чник страсте́й мои́х/ и пото́ка мя сподо́би/ пи́щи живы́я при́сно/ моли́твами Твои́ми.</p>
<p>
<red>Крестобогоро́дичен:</red>
</p>
<p>На Кресте́ Тя я́ко узре́/ пригвожде́на, Го́споди,/ А́гница и Ма́ти Твоя́ дивля́шеся,/ и, что́ виде́ние сие́, — взыва́ше, —/ Сы́не вожделе́ние?/ Сия́ Ти неве́рный собо́р воздаде́ беззако́нный,/ и́же мно́гих Твои́х чуде́с наслади́выйся./ Но сла́ва неизглаго́ланному соше́ствию Твоему́, Влады́ко.</p>
<p>
<red>Тропа́рь, глас 1:</red>
</p>
<p>Христо́ва тя сро́дника, Симео́не священнонача́льниче,/ и му́ченика тве́рда свяще́нно восхваля́ем,/ пре́лесть потреби́вшаго/ и ве́ру соблю́дшаго./ Те́мже, <red>Днесь</red> всесвяту́ю твою́ па́мять пра́зднующе,/ грехо́в разреше́ние моли́твами твои́ми прие́млем.</p>
<p>
<red>Ин тропа́рь, глас 4:</red>
</p>
<p>В ми́ре ра́дуешися, Симео́не Иерусали́мский,/ любе́зно Христу́ Бо́гу,/ те́ло душе́вное чи́сто сохрани́в,/ претерпе́вый страсть теле́сную, долготерпели́ве, кре́пко,/ и в коне́ц на кресте́ ра́спят бысть./ Ты бо, И́стинному Рачи́телю подо́бяся,/ и от ми́ра ско́ро отлучи́ся,/ лю́тыя я́звы на себе́ понесе́/ и мо́лишися о душа́х на́ших.</p>
<p>
<red>Кано́н пра́здника со ирмосо́м на 6 и свята́го на 6. Творе́ние Ио́сифово. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis>
</p>
<p>Симео́не свяще́нне, Влады́це, венцено́сец, предстоя́,/ любо́вию па́мять твою́ творя́щим всесвяще́нную/ согреше́ний разреше́ние проси́.</p>
<p>Ве́трилом окриля́емь, святи́телю, кре́стным,/ я́ко вои́стинну хла́дом ду́ха,/ бу́ри ми́мо текл еси́ пре́лести, всесла́вне.</p>
<p>Ми́ром Боже́ственным пома́за свяще́нника тя лю́дем/ И́же от коле́на Иу́дова прозябы́й Христо́с,/ Симео́не свяще́нне и А́нгелом собесе́дниче.</p>
<p>
<red>Богоро́дичен: </red>Я́ко су́щи тва́рей вы́шши,/ всех Творца́ и Бо́га во чре́ве зачала́ еси́, Де́во,/ и родила́ еси́ челове́ком на избавле́ние.
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Лук си́льных изнемо́же,/ и немощству́ющий препоя́сашася си́лою./ Сего́ ра́ди утверди́ся в Го́споде се́рдце мое́.</emphasis>
</p>
<p>Манове́нием к Бо́гу обожа́емь, весь, Симео́не, светови́ден был еси́,/ муче́ния облиста́я сия́нием, свяще́нне.</p>
<p>У́тро су́щим во тьме возсия́л еси́,/ Пра́вды показу́я Со́лнце,/ из о́блака, Де́вы Отрокови́цы, челове́ком возсия́вшее.</p>
<p>Мирски́я сла́сти возненави́дел еси́,/ святи́телей красота́ ле́потна был еси́/ и страда́нием Небе́сныя сла́вы, о́тче, сподо́бился еси́.</p>
<p>
<red>Богоро́дичен: </red>Весь похвале́ний побежда́ется зако́н о Тебе́, Богороди́тельнице Всенепоро́чная:/ Бог бо из Тебе́, я́коже весть, нас ра́ди Челове́к бысть.
</p>
<p>
<red>Седа́лен, глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:
</p>
<p>Я́ко звезду́ вели́ку,/ Це́рковь, стяжа́вши <red>Днесь</red> Богогла́снаго Симео́на, просвеща́ется, зову́щи:/ ра́дуйся, му́чеников честны́й нача́льниче.</p>
<p>
<red>Сла́ва, и ны́не, пра́здника, или́ Богоро́дичен:</red>
</p>
<p>Пречи́стеи ру́це Твои́, Де́во Ма́ти, просте́рши,/ покры́й упова́ющия на Тя и Сы́ну Твоему́ зову́щия:/ всем пода́ждь, Христе́, ми́лости Твоя́.</p>
<p>
<red>Крестобогоро́дичен:</red>
</p>
<p>На Дре́ве ви́дящи воздви́жена Сы́на Твоего́, Пречи́стая,/ утро́бою ма́тернею растерза́ема, жа́лостно взыва́ла еси́:/ увы́ Мне, ка́ко заше́л еси́, Све́те Мой Безле́тный?</p>
<p>
<red>Песнь 4</red>
</p>
<p>
<red>Ирмо</red>
<red>́с: </red>
<emphasis>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis>
</p>
<p>Священноде́йствовав же́ртвы безкро́вныя за тя пожре́нному,/ и сам поже́рлся еси́, я́ко а́гнец,/ и Тому́ прине́слся еси́, Богому́дре пребога́те.</p>
<p>Сотро́шася пред лице́м твои́м, святи́телю, нече́стия го́ры,/ и хо́лми де́монов вси растая́шася,/ Христу́ укрепля́ющу тя.</p>
<p>Высоча́йшее житие́ имы́й, преблаже́нне,/ хотя́й, возне́слся еси́ на дре́во,/ Боже́ственней стра́сти подо́бяся мир возне́сшаго.</p>
<p>
<red>Богородичен: </red>Прови́дя рождество́ Твое́, Пречи́стая,/ Тя Авваку́м пропису́ет, я́ко присе́нную го́ру,/ из нея́же еди́н Бог наш проше́л есть.
</p>
<p>
<red>Песнь 5</red>
</p>
<p>
<red>Ирмос: </red>
<emphasis>Просвеще́ние Твое́, Го́споди, низпосли́ нам/ и от мглы прегреше́ний разреши́ ны, Бла́же,/ Твой мир да́руяй.</emphasis>
</p>
<p>Во́лею, блаже́нне, пре́дал еси́ себе́/ весь сожещи́ся огне́м муче́ния, блаже́нне Симео́не,/ во благово́ние та́йно соблюда́емь.</p>
<p>Я́ко овча́ непоро́чное, пре́дал еси́ себе́ пострада́ти усе́рдно, подо́бяся Христу́,/ нас ра́ди пло́тию пострада́вшему и стра́сти отгна́вшему.</p>
<p>Храм Боже́ственнаго Ду́ха быв, прему́дре,/ хра́мы и́дольския низложи́л еси́ си́лою твои́х моли́тв/ и заблужде́нныя к све́ту наста́вил еси́.</p>
<p>
<red>Богородичен: </red>О нас моли́ Христа́, от Твои́х чи́стых крове́й, Пречи́стая Отрокови́це,/ в плоть веще́ственную обле́кшася и челове́ки обно́вльша.
</p>
<p>
<red>Песнь 6</red>
</p>
<p>
<red>Ирмос: </red>
<emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis>
</p>
<p>Научи́лся еси́ пресла́вно от Боже́ственнаго сия́ния,/ я́же к Боже́ственному тя наставля́юща животу́, пребога́те,/ и неизрече́ннаго яви́лся еси́, святи́телю, испо́лнен ра́зума.</p>
<p>Вод тя живото́чных испо́лнена духо́вных,/ я́коже и́ну реку́, из Еде́ма исходя́щую, Симео́не,/ Боже́ственная Це́рковь ра́дуется, иму́щи.</p>
<p>Сел еси́ на высо́це престо́ле,/ наме́стник быв Иа́кова и нра́вом прича́стник,/ святи́тельство же муче́нием просвети́в, блаже́нне.</p>
<p>
<red>Богоро́дичен: </red>Исцели́ неисце́льныя стра́сти, Богоневе́сто, души́ моея́,/ врача́ Христа́ ро́ждши челове́ком,/ страстьми́ Свои́ми исцели́вша стра́сти.
</p>
<p>
<red>Конда́к, глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:
</p>
<p>Я́ко звезду́ преве́лию, Це́рковь, иму́щи <red>Днесь</red> Богоглаго́ливаго Симео́на,/ светово́дится, зову́щи:/ ра́дуйся, му́чеников честны́й ве́нче.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Авраа́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis>
</p>
<p>Те́ло му́кам преда́в по Христе́ усе́рдно,/ не измени́лся еси́, ни ослабе́л, взыва́я, чу́дне:/ благослове́н Бог оте́ц на́ших.</p>
<p>Боже́ственною, преблаже́нне, любо́вию разже́гся,/ мы́слию огня́ веще́ственна сильне́йши, вопия́, был еси́:/ благослове́н Бог оте́ц на́ших.</p>
<p>Я́ко Влады́ка, о́тче, на Крест воздви́глся еси́,/ изравне́нием стра́сти украша́яся, и пое́ши, веселя́ся:/ оте́ц на́ших Бо́же, благослове́н еси́.</p>
<p>
<red>Богоро́дичен: </red>Де́во Богома́ти Отрокови́це, де́монов стру́пе/ и А́нгелов благоукраше́ние, челове́ков спасе́ние,/ смире́нную ду́шу мою́ вра́жия ле́сти изба́ви.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>На Кресте́ пло́тию пригвожде́ннаго/ и показа́вшаго нам ору́жие во спасе́ние,/ о́троцы, превозноси́те Христа́ Бо́га на́шего во ве́ки,</emphasis>
</p>
<p>Всю зарю́ Уте́шителеву чи́стым твои́м, Симео́не, прие́м се́рдцем,/ тьму де́монов несве́тлую потреби́л еси́, ве́рныя просвети́в.</p>
<p>Мо́ре лю́таго злове́рия изсуши́в,/ струя́ми Боже́ственных уче́ний твои́х вся́ку напои́л еси́ ду́шу,/ клас ве́ры плодонося́щую.</p>
<p>Яви́лся еси́ свяще́нник, твое́ю кро́вию, му́чениче, вшед в Це́рковь Боже́ственну,/ иде́же всегда́ зри́ши/ тебе́ ра́ди, я́ко непоро́чно а́гня, Поже́ршагося.</p>
<p>
<red>Богоро́дичен: </red>Да Тя гла́сы благода́рственными, возвесели́вшую наш род, воспое́м:/ покры́й и сохрани́ нас, Богоневе́сто, от вся́каго вре́да.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Рождество́ Твое́ нетле́нно яви́ся:/ Бог из бо́ку Твое́ю про́йде,/ я́ко плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</emphasis>
</p>
<p>Я́коже столп о́гнен, преблаже́нне, яви́лся еси́, лю́ди предводя́ но́выя из еги́петския ле́сти,/ и к земли́ обетова́ния Боже́ственнаго, му́чениче, священнотаи́нниче всечестне, преве́л еси́.</p>
<p>Си́мон Симео́н сугу́бо зва́ние име́л еси́,/ сугу́бо естество́м су́щее Сло́во пред безбо́жными богосло́вив и Кресту́ прибли́жився:/ те́мже тя вси, соше́дшеся, ублажа́ем.</p>
<p>День пра́здника па́мять твою́ соверша́ет Це́рковь,/ с Боже́ственным тя почита́ющи Иа́ковом, Симео́не, моле́бно:/ его́же седа́лище прия́л еси́, свяще́нне.</p>
<p>
<red>Богоро́дичен: </red>Све́том мя озари́ Боже́ственным, Све́та жили́ще, Де́во,/ страсте́й мои́х тьму и сласте́й глубо́кую нощь,/ Богороди́тельнице Пречи́стая, отгоня́щи.
</p>
<p>
<red>НА ЛИТУРГИ</red>
<red>́И</red>
</p>
<p>
<red>Проки́мен, глас 8: </red>Во всю зе́млю изы́де веща́ние их,/ и в концы́ вселе́нныя глаго́лы их.
<red>Стих: </red>Небеса́ пове́дают сла́ву Бо́жию:
<red> Апо́стол к Кори́нфяном, зача́ло 131. </red>Аллилу́ия,
<red> глас 1: </red>Испове́дят Небеса́ чудеса́ Твоя́, Го́споди.
<red> Ева́нгелие от Матфе́я, зача́ло 56. Прича́стен: </red>Во всю зе́млю:
</p>
</section>
