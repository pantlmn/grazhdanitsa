<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х девяти́ му́чеников, и́же в Ки́зице, и преподо́бнаго Ме́мнона чудотво́рца</p>
</title>
<p>
<red>На </red>Го́споди, воззва́х:
<red> стихи́ры му́чеников, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>Му́ченицы Христо́вы прехва́льнии,/ одержа́щу иногда́/ е́ллинскому безу́мию/ и влеку́щу всех/ в беззако́нныя я́мы/ пути́ пра́ваго не оста́висте/ и безбо́жию не приложи́стеся,/ но пострада́сте нра́ва до́блестию/ и жизнь, мече́м умерщвле́ни, насле́довасте.</p>
<p>Фео́гния и Ру́фа, Антипа́тра,/ Феости́ха и Арте́му,/ Ма́гна и Феодо́та,/ сла́внаго Фавма́сия/ и Боже́ственнаго Филимо́на,/ страда́нии све́тло облиста́вшия/ и су́щия во тьме просвети́вшия,/ ве́рою почти́м/ и пе́сньми ублажи́м,/ свяще́нную сих пра́зднующе па́мять, веселя́щеся.</p>
<p>Цве́ти му́чеников кра́снии,/ полк свяще́нный,/ Богособра́нное совокупле́ние,/ Це́рковь изря́дная,/ сонм Богоизбра́нен,/ лик святы́й, собо́р блаже́нный,/ за Тро́ицу подви́гшеся,/ Сей моли́теся, Сию́ умоли́те о нас,/ я́ко да прии́мем грехо́в оставле́ние.</p>
<p>
<red>Ины стихи́ры преподо́бнаго, глас и подо́бен то́йже:</red>
</p>
<p>Преподо́бне Ме́мноне блаже́нне,/ предочи́стив ду́шу воздержа́нием,/ был еси́ чи́сто Ду́ха и красно́ оби́телище;/ те́мже лука́встия ду́хи отгоня́еши/ и неду́ги притека́ющим к тебе́/ исцеля́еши всегда́./ О нас, восхваля́ющих тя,/ Христу́ моли́ся.</p>
<p>Преподо́бне Ме́мноне сла́вне,/ облада́в страстьми́ душе́вными,/ нача́льник был еси́ мона́хов,/ к трудо́м помазу́я воздержа́ния усе́рдно сих,/ и́хже и предста́вил еси́ Всеви́дцу Сло́ву./ Пожи́в же житие́ блаже́нно и скве́рны неприме́сно,/ с ни́ми нас всегда́ помина́й,/ восхваля́ющих тя.</p>
<p>Преподо́бне Ме́мноне пребога́те,/ воды́ дре́вле исто́чник/ истещи́ сотвори́л еси́,/ в Госпо́дню хвалу́ и душа́м в снабде́ние./ От глубины́ мо́ря корабли́ спасл еси́,/ пру́жия вре́да моли́твами сохрани́л еси́,/ чудеса́ безме́рная соверша́еши всегда́./ О нас, восхваля́ющих тя,/ Христу́ моли́ся.</p>
<p>
<red>Сла́ва, и ны́не, пра́здника, или́ Богоро́дичен:</red>
</p>
<p>Плоть от крове́й Твои́х/ прие́м, Первове́чный Бог/ Тя Предста́тельницу показа́ челове́ком, Чи́стая,/ Те́мже изба́ви рабы́ Твоя́ от вся́кия беды́, и обстоя́ния,/ и се́тей лука́ваго врага́/ и сия́ния причасти́тися сподо́би избра́нных,/ вся сла́вящия и покланя́ющияся Тебе́.</p>
<p>
<red>Крестобогоро́дичен:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, — вопия́ше, — Ча́до Мое́ сла́дкое!/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Тропа́рь му́ченикам, глас 8:</red>
</p>
<p>Святи́и девяточи́сленнии му́ченицы,/ от разли́чных градо́в во еди́н лик совокупи́вшеся ма́нием Боже́ственным,/ му́жественно за Христа́ пострада́сте,/ неви́димаго врага́ победи́сте,/ злове́рныя кня́зи и мучи́тели посрами́сте ва́шим терпе́нием,/ огне́м же любве́ Бо́жия разжиза́еми,/ веще́ственно вас огнь му́чащий в хлад преложи́сте,/ те́мже даде́ся вам от Христа́ Бо́га благода́ть/ тряса́вичную исцеля́ти боле́знь,/ от нея́же и многови́дных страсте́й,/ ми́лостивно спаса́йте и нас предста́тельством ва́шим, мо́лимся.</p>
<p>
<red>Кано́н му́чеников, глас 4. </red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Триста́ты кре́пкия,/ рожде́йся от Де́вы,/ безстра́стия во глубине́ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́ побе́дное воспою́ пе́ние.</emphasis>
</p>
<p>Боже́ственными добро́тами наслажда́ющеся вкупе́,/ и пото́ка пи́щнаго напита́ющеся бога́тно,/ и прича́стием обожа́еми, му́ченицы венцено́сцы,/ вас блажа́щия от лю́тых бед изба́вите.</p>
<p>Я́коже со́лнечныя лучи́, возсия́вше, заря́ми тве́рдых по́двиг, страда́льцы,/ и чуде́с сия́нии вся просвеща́ете,/ страсте́й нощь решите́ и де́монов мрак разоря́ете.</p>
<p>Умерщвле́ни на земли́ я́звами боле́зней,/ к неболе́зненней жи́зни преидо́сте вку́пе, ю́нии многострада́льнии./ Те́мже то́чите исцеле́ния, вся́ку боле́знь облегча́юще/ Богоприя́тными моли́твами, пребога́тии.</p>
<p>
<red>Богоро́дичен: </red>Родила́ еси́ Бо́га из чи́стых Твои́х крове́й,/ вопло́щшася па́че ума́ зра́ком и́же по нас, Ма́ти Пренепоро́чная./ Те́мже вси Тя, ро́дове родо́в, ублажа́ют, святы́х му́ченик утвержде́ние.
</p>
<p>
<red>Ин кано́н преподо́бнаго, глас то́йже.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Боже́ственною Пресвята́го Ду́ха блиста́яся благода́тию, светоно́сне Ме́мноне,/ и честно́е творя́щия твое́/ успе́ние све́тлою моли́твою твое́ю страсте́й мглу очи́сти.</p>
<p>Преподо́бне, твой крест взем, после́довал еси́ распе́ншемуся Сло́ву нас ра́ди/ и плотска́я движе́ния воздержа́нием, преподо́бне,/ и ни́зу лега́нием умертви́л еси́.</p>
<p>Поще́нием, и моли́твами, и слеза́ми Бо́гу соединя́яся,/ прия́л еси́ благода́ть от Него́ цели́ти неду́ги и отгони́ти ду́хи,/ Ме́мноне Богому́дре преблаже́нне.</p>
<p>
<red>Богоро́дичен: </red>Обле́кся из Тебе́ Бог в челове́ка за бла́гость,/ сугу́б про́йде, Пресвята́я Чи́стая, де́йствы и естествы́./ Его́же моли́ всегда́ просвети́ти пою́щия Тя.
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою,/ и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ несть бо свят, па́че Тебе́,/ Человеколю́бче.</emphasis>
</p>
<p>Ме́ртвым истука́нным пожре́ти ника́коже восхоте́вше,/ Поже́ршемуся нас ра́ди же́ртва жива́ принесо́стеся,/ о́троцы прекра́снии, святи́и му́ченицы.</p>
<p>Зако́ны Боже́ственными, укрепля́еми си́лою Ду́ха,/ беззако́ннующих сове́ты и ловле́ния низложи́сте/ и, зако́нне пострада́вше, сла́ву улучи́сте.</p>
<p>Да восхва́лится Арте́ма и Филимо́н, Феости́х и Магн,/ Руф сла́вный, и Антипа́тр, и Фавма́сий,/ Фео́гний и Феодо́т великоимени́тии.</p>
<p>
<red>Богоро́дичен: </red>Ору́жия вся вра́жия ны́не до конца́ оскуде́ша,/ Тебе́ ро́ждшей Христа́, уя́звлена копие́м, Всенепоро́чная,/ о Не́мже му́ченицы, уязви́вшеся, пострада́ша.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Весели́тся о Тебе́/ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Я́коже со́лнце на земли́, доброде́телей просвеще́нием просия́л еси́,/ всех ду́ши, преподо́бне, благода́тию просвеща́я духо́вною.</p>
<p>Желе́зом твоя́ чре́сла препоя́сана име́л еси́ страсте́й на умерщвле́ние,/ я́ве, преподо́бне Ме́мноне, оде́явся безстра́стием.</p>
<p>Человеколюби́в быв немощны́м,/ от Бо́га прия́л еси́ благода́ть мно́гу, преподо́бне,/ стра́сти цели́ти неисце́льныя.</p>
<p>
<red>Богоро́дичен: </red>Сло́во Бо́жие в Твое́ нескве́рное чре́во всели́ся/ и земны́м, Пречи́стая, всяк грех отъя́ло есть.
</p>
<p>
<red>Седа́лен, глас 1.</red>
</p>
<p>
<red>Подо́бен: </red>Гроб Твой:
</p>
<p>Лик светови́ден свяще́нных страда́лец, совокупле́ние красно́,/ Богособра́нен собо́р, девяточи́сленный соста́в,/ пострада́вше кре́пко, попра́вше вра́жие мучи́тельство/ и причто́стеся А́нгельским лико́м, Го́сподеви предстоите́.</p>
<p>
<red>Сла́ва, преподо́бнаго, глас 8.</red>
</p>
<p>
<red>Подо́бен: </red>Прему́дрости:
</p>
<p>Я́ко звезду́ тя вси светови́дну, доброде́тельми/ и чуде́с заря́ми мир просвеща́юща, восхваля́ем, блаже́нне:/ прича́стник бо Боже́ственныя све́тлости был еси́,/ и к сия́нию, Ме́мноне, преше́л еси́ незаходи́мому./ Те́мже светоно́сную и святу́ю па́мять твою́ почита́ем,/ всегда́ Спа́са сла́вяще, и ве́рно вопие́м ти:/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>И ны́не, пра́здника, или́ Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ воплоще́нному безсе́менно/ моли́ся приле́жно о всех рабе́х Твои́х/ непреста́нно моля́щих Ти ся, Богоро́дице Пречи́стая,/ моля́щи Его́ при́сно, согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Седя́й в сла́ве на престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Сожже́ния страда́льцы и Богожре́нная заколе́ния,/ приноше́ние соверше́нно, же́ртвы прия́тны,/ приведо́стеся во́лею поже́ршемуся и смерть умертви́вшему./ Те́мже вас ублажа́ем.</p>
<p>Чу́до вели́кое показу́юще, сля́ченныя испра́висте, страда́льцы, ру́ки,/ и во́днаго труда́ изба́висте прибе́гшаго с любо́вию к ра́це ва́шей,/ наро́чита му́жа иногда́, досточу́днии.</p>
<p>Да ублажа́тся досто́йно Арте́ма и Антипа́тр,/ Феости́х и Руф, Магн, и Филимо́н, и Фео́н,/ и Фео́гн с сла́вным Феодо́том, пострада́вший, зову́т:/ сла́ва, Христе́, си́ле Твое́й.</p>
<p>
<red>Богоро́дичен: </red>И́же в не́дрех О́тчих неизрече́нно седя́й,/ на Твои́х объя́тиих седи́т, Де́во, я́ко Младе́нец,/ Его́же блаже́нную страсть вообража́юще, добропобе́днии о́троцы изво́лиша умре́ти.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Струя́ми, преподо́бне, сле́зными твое́ се́рдце очи́стив,/ во́ды на безво́днем ме́сте истека́ти устро́ил еси́,/ Бо́гу тя просла́вльшу, Ме́мноне, я́ко Своего́ уго́дника.</p>
<p>Пресла́вным житие́м, я́ко звезда́, сия́я,/ свяще́нными чудесы́ твои́ми,/ друго́е ты не́бо показа́лся еси́, блаже́нне, ве́рою зову́щим:/ сла́ва си́ле Твое́й, Го́споди.</p>
<p>Зако́ном, преподо́бне, повину́яся Влады́чним, я́же под тобо́ю су́щия наста́вил еси́,/ упа́с, преподо́бне, многоусугу́бив же, я́ко раб послушли́в,/ Дарова́вшему тебе́ тала́нт.</p>
<p>
<red>Богоро́дичен: </red>Привлече́нный ум мой, Богороди́тельнице, к сла́достем теле́сным/ Твои́м хода́тайством, молю́ся, утверди́,/ Я́же еди́на ро́ждшая Благода́вца Бо́га.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне, Оте́ческия сла́вы сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis>
</p>
<p>Я́коже мы́сленное у́глие, вже́гше ум,/ попали́сте вои́стинну хвра́стную вся́ку пре́лесть, блаже́ннии,/ и запале́ние угаси́сте и́дольское росо́ю ве́ры.</p>
<p>Разделе́ния в телесе́х не име́сте мно́зех,/ за Неразде́льную пострада́ти, страда́льцы, Тро́ицу иду́ще,/ те́мже разруши́сте диа́вола ополче́ние вся́ко.</p>
<p>Воспева́ет чудеса́ ва́ша/ от лука́ваго легео́на разреши́выйся де́монска, му́ченицы Богови́днии,/ к честны́м ковче́гом ва́шим прише́дый со усе́рдием.</p>
<p>
<red>Богоро́дичен: </red>Избавля́ющи яви́ся нас от бед и прегреше́ний,/ тлетво́рных страсте́й, и скорбе́й, и обстоя́ний,/ ве́рою пою́щия Тя, Богоро́дице, Присноде́во.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Ты, Го́споди, мой свет,/ в мир прише́л еси́,/ Свет Святы́й, обраща́яй</emphasis>
<emphasis> из мра́чна неве́дения/ ве́рою воспева́ющий Тя.</emphasis>
</p>
<p>Ум твой, чи́стыми воззре́нии к Бо́гу весь быв, Богоблаже́нне,/ плотски́х сласте́й яви́ся вы́шши.</p>
<p>Сый врач теле́с, пребога́те,/ отжени́ ско́тския душ боле́зни благода́тию Ду́ха.</p>
<p>Блаже́н еси́ ты, и добро́ тебе́ есть,/ побе́ждшу зло́бу вра́жию/ и стра́сти, преблаже́нне, умертви́вшу.</p>
<p>
<red>Богородичен: </red>Родила́ еси́ Бо́га и Де́ва пребыла́ еси́, Богоневе́сто,/ сего́ ра́ди ублажа́ет Тя весь челове́ческий язы́к, ра́дуяся.
</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой,/ Многоми́лостива.</emphasis>
</p>
<p>Честна́ смерть яви́ся Боже́ственных страда́льцев пред Тобо́ю, Бо́же вся́ческих,/ и́хже ны́не почита́я, врачевство́ безме́здное боля́щим яви́л еси́.</p>
<p>Возвы́сивше ру́це и сердца́ высо́ким нра́вом к Вы́шнему мужеу́мно,/ лука́ваго возноше́ния, му́ченицы Богоно́сцы, низложи́сте.</p>
<p>
<red>Богоро́дичен: </red>Я́коже стог, чре́во Твое́, Чи́стая, яви́ся,/ пшени́цу нося́щий безcме́ртия,/ всех ве́рных ду́ши пита́ющую и му́ченики просвеща́ющую.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</emphasis>
</p>
<p>Еди́нем то́чию зва́нием пру́зи отгоня́ются и всяк вред де́монский:/ Бо́га бо, Ме́мноне, ве́лий уго́дник, позна́лся еси́,/ вельми́ тя, о́тче, просла́вльшаго.</p>
<p>Победи́в плотска́го наве́та мудрова́ние,/ Ду́ха благода́ть прия́л еси́ отгоня́ти неду́ги/ и боля́щия греха́ми цели́ти ду́ши, досточу́дне.</p>
<p>О, чу́до!/ Ка́ко от еди́наго то́кмо призыва́ния спаса́ются твоего́, пресла́вне Ме́мноне,/ ве́рнии пла́вающий, тебе́ ви́дяще приспева́юща и волн молву́ кротя́ща?</p>
<p>
<red>Богоро́дичен: </red>Умертви́ пло́ти моея́, Де́во, мудрова́ние,/ Умертви́теля сме́рти и Жизнода́вца я́ко заче́нши/ и ро́ждши па́че сло́ва и смы́сла, Пречи́стая.
</p>
<p>
<red>Конда́к, глас 2.</red>
</p>
<p>
<red>Подо́бен: </red>Вы́шних ища́:
</p>
<p>Тве́рдый и всесве́тлый лик му́ченик девяти́,/ Трисо́лнечнаго Божества́ испове́дницы,/ на суди́щи Тому́ нача́льно взыва́ху:/ кровь и ду́ши на́ша с телесы́,/ я́ко непоро́чную же́ртву, прино́сим Тебе́, Влады́ко,/ в ли́цех Небе́сных Твои́х сопричти́, я́ко Бог Ми́лостивый.</p>
<p>
<red>Песнь 7</red>
</p>
<p>
<red>Ирмос: </red>
<emphasis>Ю́ноши три в Вавило́не,/ веле́ние мучи́телево на бу́йство прело́жше,/ посреде́ пла́мене вопия́ху:/ благослове́н еси́, Го́споди, Бо́же оте́ц на́ших.</emphasis>
</p>
<p>Иска́пают ва́ши тру́дове, му́ченицы, Боже́ственный струи́ исцеле́ний всегда́,/ боле́зней ре́ки изсуша́юще/ и скве́рну вся́ку отмыва́юще страсте́й, досточу́днии.</p>
<p>Ра́довахуся страстоте́рпцы, внегда́ скорбе́ти им, ра́достию неизглаго́ланною,/ поя́ху, усека́еми мече́м:/ благослове́н еси́, Го́споди, Бо́же оте́ц на́ших.</p>
<p>Тяготу́ неду́гов, стра́сти серде́чныя и боле́зни теле́сныя,/ вся́ку же находя́щую скорбь/ нам облегчи́те, сла́внии страда́льцы.</p>
<p>
<red>Богоро́дичен: </red>Яви́вшися всем му́чеником, Чи́стая Ма́ти Бо́жия, держа́ва ве́лия,/ яви́лася еси́ челове́ком заступле́ние,/ Тя пою́щим всегда́ свяще́нными пе́сньми.
</p>
<p>
<red>Ин</red>
</p>
<p>
<red>Ирмо́с: </red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Сле́зными ту́чами страсте́й погаси́л еси́ пещь,/ ны́не же огне́м, блаже́нне, вои́стинну/ попаля́еши чуде́с твои́х ве́щный всегда́ неду́гов вред благода́тию.</p>
<p>Всеусе́рдно Творца́ твоего́, блаже́нне, возлюби́л еси́./ Те́мже пло́ти и ми́ра, Ме́мноне му́дре, взыва́я вне был еси́:/ благослове́н еси́ в хра́ме сла́вы Твоея́, Го́споди.</p>
<p>Я́коже дре́во, при исхо́дищих воздержа́ния, о́тче, насажде́н быв,/ возда́л еси́ плоды́ чуде́с де́йство, Ме́мноне пребога́те,/ во бла́го вре́мя изоби́луя.</p>
<p>От пруго́в вред прибы́вший уста́вил еси́/ повеле́нии Боже́ственными, Ме́мноне му́дре, ре́чными удави́в вода́ми,/ благослове́н еси́, Бо́же мой, — зовы́й, — возопи́л еси́.</p>
<p>
<red>Богоро́дичен: </red>Бу́ри безме́рных согреше́ний, Отрокови́це, изба́ви мя,/ еди́на смире́нных по́мощь кре́пкая и прегреше́ний очище́ние:/ благослове́нна Ты в жена́х еси́, Всенепоро́чная Влады́чице.
</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Изба́вителю всех, Всеси́льне,/ посреде́ пла́мене блаточе́ствовавшия, снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>Ра́достную хвалу́ принесе́м/ вели́кия нам засту́пники, страстоте́рпцы му́ченики Пода́вшему, вопию́щим:/ вся дела́, благослови́те Госпо́дня Го́спода.</p>
<p>Укорени́вшеся на ка́мени ве́ры благоро́дне,/ я́коже ве́тви, му́ченицы, плоды́ нам страда́ния принесо́ша, ве́рою пою́щим:/ благослови́те, вся дела́ Госпо́дня, Го́спода.</p>
<p>Вра́чеве страсте́й великоимени́тии, души́ моея́ стра́сти исцели́те,/ и гее́нны изба́вите, и тьмы о́ныя кроме́шния,/ моля́ще Христа́ Бо́га на́шего.</p>
<p>
<red>Богоро́дичен: </red>Законода́вца Христа́ родила́ еси́,/ зако́нно страда́вшия венча́вшаго, страстоте́рпцы му́ченики,/ Его́же моли́ зако́ном греха́ побежде́на мя, Отрокови́це, исцели́ти.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Ру́це распросте́р, Дании́л/ львов зия́ния в ро́ве затче́:/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Я́ко у́тро, просия́л еси́, я́ко звезда́,/ я́ко вели́кое со́лнце, Ме́мноне Богодухнове́нне,/ ду́ши просвети́л еси́ благода́тию наста́вника тя поста́вльшим изря́дна,/ и учи́теля свяще́нна, и наказа́теля чу́дна, вопию́ща:/ вся дела́, благослови́те Госпо́дня Го́спода.</p>
<p>Глубо́ку я́зву врагу́, ражда́ющу смерть, преблаже́нне, дал еси́,/ егда́ благода́тию Ду́ха смире́ну стяжа́л еси́ му́дрость,/ высокому́дрый того́ нрав в зе́млю смиря́я и се́ти душетле́нныя его́ попира́я.</p>
<p>Ви́дети сподо́бился еси́ та́мо блаже́нство, и наслажде́ние ве́чнующее, свя́те,/ и святы́х све́тлости, пожи́в житие́ до́бре,/ и ны́не вопие́ши ра́достно:/ благослови́те, вся дела́ Госпо́дня, Го́спода.</p>
<p>Ме́сто, безво́дное пре́жде, ны́не же во́дно,/ пропове́дует, преподо́бне, ко Го́споду ве́ру твою́/ и благода́ть чуде́с твои́х, я́же соверши́л еси́, вопия́ Пода́телю до́брых:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red>Неду́говавшую тягото́ю лю́тых и пото́пльшуюся сми́ренную ду́шу мою,/ Богоблагода́тная Влады́чице, посеще́ния сподо́би/ и здра́ву до конца́ покажи́, зову́щую:/ благослови́те, вся дела́ Госпо́дня, Го́спода.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови благослове́ние процвела́ еси́./ Тем Тя вси велича́ем.</emphasis>
</p>
<p>Се отверзо́шася вам Небе́сная врата́, пострада́вшим, —/ рече́ Христо́с страстоте́рпцем:/ вни́дите и приими́те, ра́дующеся, воздая́ния боле́зней досто́йная,/ от ве́ка хра́брствовавшим.</p>
<p>Кра́сни в ра́нах теле́сных бы́сте и А́нгелом уподо́бистеся,/ ны́не же предстоите́ всех красоте́, ра́дующеся при́сно,/ прича́стием я́ве удобря́еми кра́сных, всечестни́и.</p>
<p>Ста́нем в дому́ Бо́жий, восхваля́юще Антипа́тра, Феости́ха же,/ Ру́фа и Филимо́на страда́ния, Боже́ственнаго Фавма́сия чудеса́,/ Ма́гна и Арте́ма, Фео́гния и Феодо́та непобе́дное.</p>
<p>День спасе́ния нам возсия́ святы́х торжество́,/ е́же соверша́юще моле́бно, вопие́м им с ве́рою:/ му́чеников светоза́рный ве́рше, всех сердца́ озари́те.</p>
<p>
<red>Богоро́дичен:</red> Обле́кся из Тебе́ Царь в теле́сную багряни́цу,/ про́йде, весь красе́н, из утро́бы Твоея́, и вся враги́ победи́,/ и побе́ду страда́льцем подаде́, Чи́стая еди́на Присноде́во.
</p>
<p>
<red>Ин</red>
</p>
<p>
<red>Ирмо́с: </red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Возмо́гл еси́, укрепля́емь, держа́вою Богонача́льною,/ Ме́мноне Богому́дре, всю вра́жию си́лу пребори́ти,/ те́мже вене́ц я́ко победоно́сец прие́м,/ о нас Христу́ моли́ся.</p>
<p>Я́коже от исто́чника, твоея́ ра́ки струи́ исцеле́ний истека́ют,/ боле́зни и скве́рны си́лою Боже́ственнаго Ду́ха очища́ют/ и напоя́ют, преподо́бне, помышле́ния чту́щих тя.</p>
<p><red>Днесь</red> па́мять твоя́, о́тче, я́коже со́лнце, просвеща́ет всяк во́зраст и ра́зум:/ Све́та бо дела́, Ме́мноне, соверши́л еси́/ и к Све́ту незаходи́мому, ны́не отше́д, всели́лся еси́.</p>
<p>Взя́лся еси́ ко оби́телем ве́чным, Бо́га я́ко досто́йно зря,/ и к стадо́м преподо́бных приче́лся еси́, Ме́мноне блаже́нне,/ с ни́миже нас помина́й, на земли́ поми́нающих тя.</p>
<p>
<red>Богоро́дичен: </red>Глас Ти вопие́м, Де́во, ра́достно Арха́нгелов:/ ра́дуйся, кля́твы разруше́ние, преподо́бных сла́во, му́чеников похвало́,/ пророко́в про́поведь и челове́ков спа́сение.
</p>
</section>
