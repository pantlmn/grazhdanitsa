<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го апо́стола Иа́кова, бра́та свята́го Иоа́нна Богосло́ва</p>
</title>
<p>
<red>НА ВЕЧЕ́РНИ</red>
</p>
<p>
<red>Пое́м </red>Блаже́н муж:
<red>1-й антифо́н. На </red>Го́споди, воззва́х:
<red> стихи́ры на 8, пра́здника 3 и апо́стола 5, глас 4.</red>
</p>
<p>
<emphasis>
<style name="color-red"/>
</emphasis>
<red>Подо́бен: </red>Я́ко до́бля:
</p>
<p>Тро́стию благода́тною,/ из глубины́ су́етства/ челове́ки извле́кл еси́, досточу́дне,/ Учи́теля манове́нием/ повину́яся, Иа́кове,/ просве́щшаго по всему́ твою́ мысль/ и апо́стола и че́стна Богогла́сника/ тя, преблаже́нне, показа́вшаго/ Сего́ непостижи́маго Божества́.</p>
<p>Духо́вное сия́ние/ на тя сни́де в ви́де о́гненне/ и тя, блаже́нне, Боже́ственное прия́телище соде́ла,/ кре́пко отгоня́ща безбо́жия тьму/ и мир просвеща́юща/ све́тлостию прему́дрых твои́х слове́с,/ тайнопове́дателю, апо́столов ве́рше,/ Христо́в самови́дче Иа́кове.</p>
<p>Блиста́нии пропове́дания/ во тьме спя́щия неве́дения, сла́вне Иа́кове, просве́щ/ показа́л еси́ сы́ны/ ве́рою Влады́ки и Бо́га,/ Его́же стра́сти поревнова́л еси́ и сме́рти,/ и сла́вы был еси́ прича́стник,/ я́ко прему́др, и я́ко Богогла́сник,/ и я́ко учени́к и́стинен.</p>
<p>
<red>Сла́ва, глас 8:</red>
</p>
<p>Прииди́те, Небе́снаго та́инства пропове́дателя/ и сказа́теля Ева́нгелия/ псало́мскими пе́сньми Иа́кова вси восхва́лим:/ сей бо река́ яви́ся мы́сленнаго рая́,/ душе́вныя бразды́ Небе́сными ту́чами напая́я/ и плодоно́сны показу́я Христу́ Бо́гу,/ подаю́щему всем моли́твами его́/ очище́ние, и просвеще́ние, и ве́лию ми́лость.</p>
<p>
<red>И ны́не, пра́здника. </red>
</p>
<p>
<red>Вход. Проки́мен дне, и чте́ния 3.</red>
</p>
<p>Собо́рнаго Посла́ния Иа́ковля чте́ние
<red> (глава́ 1, стихи́ 1</red>
<red>–</red>
<red>12):</red>
</p>
<p>Иа́ков, Бо́гу и Го́споду Иису́су Христу́ раб,/ обемана́десяте коле́нома, и́же в разсе́янии, ра́доватися./ Вся́ку ра́дость име́йте, бра́тие моя́,/ егда́ во искуше́ния впа́даете разли́чна,/ ве́дяще, я́ко искуше́ние ва́шея ве́ры соде́ловает терпе́ние,/ терпе́ние же де́ло соверше́нно да и́мать,/ я́ко да бу́дете соверше́ни и всеце́ли, ни в чем же лише́ни./ А́ще же кто от вас лише́н есть прему́дрости,/ да про́сит от даю́щаго Бо́га всем нелицеприе́мне/ и не поноша́ющаго, и да́стся ему́./ Да про́сит же ве́рою, ничто́же сумня́ся:/ сумня́й бо ся уподо́бися волне́нию морско́му,
<style name="color-red"/>/ ве́тры возмета́ему и развева́ему./ Да не мнит бо челове́к он, я́ко прии́мет что от Бо́га./ Муж двоеду́шен, неустро́ен во всех путе́х свои́х./ Да хва́лится же брат смире́нный в высоте́ свое́й,/ бога́тый же во смире́нии свое́м,/ зане́, я́ко цвет травны́й, ми́мо и́дет./ Возсия́ бо со́лнце со зно́ем и изсуши́ траву́,/ и цвет ея́ отпаде́, и благоле́пие лица́ ея́ поги́бе:/ си́це бога́тый в хожде́нии свое́м увяда́ет./ Блаже́н муж, и́же претерпи́т искуше́ние,/ зане́, иску́сен быв, прии́мет вене́ц жи́зни,/ его́же обеща́ Бог лю́бящим Его́.
</p>
<p>Собо́рнаго Посла́ния Иа́ковля чте́ние
<red> (глава́ 1, стихи́ 13</red>
<red>–</red>
<red>27):</red>
</p>
<p>Никто́же искуша́емь да глаго́лет,/ я́ко от Бо́га искуша́емь есть:/ Бог бо несть искуси́тель злым,/ не искуша́ет же Той никого́же,/ Ко́ждо же искуша́ется, от своея́ по́хоти влеко́мь и прельща́емь./ Та́же по́хоть, заче́нши, ражда́ет грех,/ грех же соде́ян ражда́ет смерть./ Не льсти́теся, бра́тия моя́ возлю́бленная:/ вся́ко дая́ние бла́го, и всяк дар соверше́н свы́ше есть,/ сходя́й от Отца́ све́тов,/ у Него́же несть премене́ния, или́ преложе́ния стень./ Восхоте́в бо, породи́ нас сло́вом и́стины,/ во е́же бы́ти нам нача́ток не́кий созда́нием Его́./ Те́мже, бра́тия моя́ возлю́бленная,/ да бу́дет всяк челове́к скор услы́шати/ и ко́сен глаго́лати, ко́сен во гнев./ Гнев бо му́жа пра́вды Бо́жия не соде́ловает./ Сего́ ра́ди отло́жше вся́ку скве́рну и избы́ток зло́бы,/ в кро́тости приими́те всажде́нное сло́во,/ могу́щее спасти́ ду́ши ва́ша./ Быва́йте же творцы́ сло́ва, а не то́чию слы́шатели,/ прельща́юще себе́ саме́х,/ Зане́ а́ще кто есть слы́шатель сло́ва, а не творе́ц,/ таковы́й уподо́бися му́жу, смотря́щу лице́ бытия́ своего́ в зерца́ле./ Усмотри́ бо себе́ и оты́де,
<style name="color-red"/>/ и а́бие забы́, како́в бе./ Прини́кий же в зако́н соверше́н свобо́ды и, пребы́в,/ сей не слы́шатель забы́тлив быв, но творе́ц де́ла,/ сей блаже́н в де́лании свое́м бу́дет./ А́ще кто мни́тся ве́рен бы́ти в вас/ и не обуздава́ет язы́ка своего́,/ но льстит се́рдце свое́,/ сего́ су́етна есть ве́ра./ Ве́ра бо чиста́ и нескве́рна пред Бо́гом и Отце́м сия́ есть,/ е́же посеща́ти си́рых и вдови́ц в ско́рбех их/ и нескве́рна себе́ блюсти́ от ми́ра.
</p>
<p>Собо́рнаго Посла́ния Иа́ковля чте́ние
<red> (глава́ 2, стихи́ 1</red>
<red>–</red>
<red>13):</red>
</p>
<p>Бра́тие моя́, не на лица́ зря́ще,/ име́йте ве́ру Го́спода на́шего, Иису́са Христа́ сла́вы./ А́ще бо вни́дет в со́нмище ва́ше муж,/ злат пе́рстень нося́, в ри́зе све́тле,/ вни́дет же и нищ в ху́де оде́жде,/ и воззрите́ на нося́щаго ри́зу све́тлу и рече́те ему́:/ ты ся́ди зде до́бре./ И ни́щему рече́те:/ ты ста́ни та́мо или́ ся́ди зде, на подно́жии мое́м./ И не разсмотри́сте в себе́,/ и бы́сте судии́ помышле́ний злых./ Слы́шите, бра́тие моя́ возлю́бленная,/ не Бог ли избра́ ни́щия ми́ра сего́ бога́ты в ве́ре/ и насле́дники Ца́рствия, е́же обеща́ лю́бящим Его́?/ Вы же укори́сте ни́щаго./ Не бога́тии ли наси́луют вам,/ и ти́и влеку́т вы на суди́ща?/ Не ти́и ли ху́лят до́брое и́мя, нарече́нное на вас?/ А́ще у́бо зако́н соверша́ете ца́рский, по Писа́нию:/ возлю́биши и́скренняго своего́, я́коже себе́ сама́го,/ до́бре творите́./ А́ще ли на лица́ зрите́, то грех содева́ете,/
<style name="color-red"/>облича́еми от зако́на, я́коже престу́пницы./ И́же бо весь зако́н соблюде́т, согреши́т же во еди́ном,/ бысть всем пови́нен./ Реки́й бо: не прелюбы́ сотвори́ши,/ рекл есть: и не убие́ши,/ а́ще ли не прелюбы́ сотвори́ши, убие́ши нее,/ был еси́ престу́пник зако́на./ Та́ко глаго́лите и та́ко твори́те,/ я́ко зако́ном свобо́дным хотя́ще суд прия́ти./ Суд бо без ми́лости не сотво́ршему ми́лости,/ и хва́лится ми́лость на суде́.
</p>
<p>
<red>На стихо́вне стихи́ры свята́го, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p>Блаже́нне Богови́дче Иа́кове,/ ты, Сло́ва глас а́бие восприе́м,/ о оте́ческом небре́гл еси́/ угожде́нии и любви́./ Оста́вль у́бо жития́ смуще́ние,/ в мы́сленное же преше́д мо́ре,/ сие́ возмути́л еси́/ благоче́стия уче́нии/ и заря́ми преми́рными твои́ми, Богоблаже́нне.</p>
<p>
<red>Стих: </red>Во всю зе́млю изы́де веща́ние их/ и в концы́ вселе́нныя глаго́лы их.
</p>
<p>Сло́ва самови́дче Иа́кове,/ Нача́льнику жи́зни/ и Отцу́ бу́дущих угожда́я дея́нии,/ Исма́ила всескве́рнаго/ пе́рвенства, блаже́нне, лиши́л еси́,/ чре́во я́ко бо́га вменя́юща./ Его́же и запя́л еси́,/ и на́га показа́л еси́ оте́ческаго покро́ва,/ благослове́ния же и насле́дия неприча́стна.</p>
<p>
<red>Стих: </red>Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.
</p>
<p>Князь поста́влен был еси́, сла́вне,/ ны́не по всей земли́,/ о тебе́ я́коже пре́жде написа́ся,/ уче́ник быв вся Сотво́ршаго,/ и ре́вностию твое́ю тепле́йшею,/ и дерзнове́нием непобеди́мым/ уби́йство претерпе́л еси́,/ от честна́го двоена́десятих учени́к, блаже́нне, совокупления/ пе́рвее убива́емый.</p>
<p>
<red>Сла́ва, глас 1:</red>
</p>
<p>Христу́ после́довал еси́, Боже́ственный Иа́кове,/ и мир возненави́дел еси́,/ сего́ уче́ния, в сокро́вищи твое́м скрыв,/ показа́лся еси́ апо́стол./ Те́мже шед во язы́ки
<emphasis>/ </emphasis>и сих пре́лестию и страстьми́ омрачи́вшияся ду́ши/ за́поведьми Спа́са просвети́л еси́/ ве́ровати в Тро́ицу Единосу́щную.
</p>
<p>
<red>И ны́не, пра́здника.</red>
</p>
<p>
<red>Тропа́рь, глас 3:</red>
</p>
<p>Апо́столе святы́й Иа́кове,/ моли́ Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<red>Ин тропа́рь, глас то́йже:</red>
</p>
<p>Апо́стол Христо́в был еси́ избра́нный/ и Богосло́ву возлю́бленному брат единоро́дный,/ всехва́льне Иа́кове,/ пою́щим тя грехо́в оставле́ние испроси́/ и душа́м на́шим ве́лию ми́лость.</p>
<p>
<red>Сла́ва, и ны́не, пра́здника.</red>
</p>
<p>
<red>НА У́ТРЕНИ</red>
</p>
<p>
<red>На </red>Бог
<strong/>Госпо́дь,
<red> тропа́рь пра́здника, два́жды. Сла́ва, апо́стола: И ны́не, пра́здника.</red>
</p>
<p>
<red>По 1-й кафи́зме седа́лен апо́стола.</red>
</p>
<p>
<red>Сла́ва, и ны́не, пра́здника.</red>
</p>
<p>
<red>По 2-й кафи́зме седа́лен, глас 4:</red>
</p>
<p>Лучу́, я́ко со́лнце, пра́вды испусти́ тя Христо́с,/ просвети́ти всю зе́млю, апо́столе сла́вный Иа́кове,/ Боже́ственными твои́ми моли́твами озаря́еши/ и Боже́ственным Све́том невече́рним всех просвеща́еши,/ ве́рою соверша́ющих святу́ю па́мять твою́.</p>
<p>
<red>Сла́ва, и ны́не, пра́здника. </red>
</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: </red>Прему́дрости:
</p>
<p>Заря́ми свы́ше напо́лнився и све́тлостию Боже́ственною просвети́вся, апо́столе Иа́кове,/ на Фаво́рстей горе́ преобразу́ющегося ви́дел еси́ Зижди́теля и Го́спода/ и глас услы́шати досто́йно получи́л еси́./ Те́мже и вели́ким воздая́нием сподо́бился еси́,/ я́ко самови́дец быв, и учени́к благода́ти, и свиде́тель та́ин Бо́жиих./ Моли́ Христа́ Бо́га согреше́ний оставле́ние дарова́ти/ чту́шим любо́вию святу́ю па́мять твою́.</p>
<p>
<red>Слава, и ныне, праздника.</red>
</p>
<p>
<red>Та</red>
<red>́же степе</red>́нна, 1-й антифо́н 4-го гла́са. Проки́мен, глас 4: Во всю зе́млю изы́де веща́ние их/ и в концы́ вселе́нныя глаго́лы их.
<red>Стих: </red>Небеса́ пове́дают сла́ву Бо́жию: Вся́кое дыха́ние:
<red> Ева́нгелие от Иоа́нна, зача́ло 67. По 50-м псалме́ стихи́ра, глас 1: </red>Христу́ после́довал еси́:
<red> (пи́сана на стихо́вне сла́ва) или́ стихи́ра, глас 6: </red>Прему́дре ло́вче:
<red> (сла́ва на хвали́тех).</red>
</p>
<p>
<red>Кано́н пра́здника, со ирмосо́м на 6. И апо́стола на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Колесницегони́теля фарао́ня погрузи́/ чудотворя́й иногда́/ моисе́йский жезл, крестообра́зно порази́в/ и раздели́в мо́ре,/ Изра́иля </emphasis>же
<emphasis>беглеца́, пешехо́дца, спасе́,/ песнь Бо́гови воспева́юща.</emphasis>
</p>
<p>Твое́ю мре́жею, я́ко лове́ц иску́сен, от прегреше́ний глубины́ возве́д, блаже́нне,/ ду́шу мою́ просвети́ светолу́чными сия́нии/ и похвали́ти твою́ досто́йно, о Богоявле́нне Иа́кове, па́мять, учениче́, сподо́би.</p>
<p>Преве́чный Отцу́, Собезнача́льный, пресоверше́нный же Бог,/ вопло́щен, яви́ся на земли́ я́ко Челове́к/ и соде́йственника благода́ти показа́, блаже́нне,/ и служи́теля тя прему́дра, си́лою Его́ укрепля́ема.</p>
<p>Разуме́ твоея́ души́ благоро́дие/ и тве́рдость учениче́, и непобори́му мысль, сла́вне,/ тя Прове́дец Бог Свои́м служи́телем лу́чша поста́ви,/ язы́ком возвеща́юща.</p>
<p>
<red>Богоро́дичен: </red>Сове́та Вели́каго, о́тче, А́нгел,/ от Де́вы Ма́тере я́влься ми́ру, плоть при́емь,/ я́ко доброде́тельми укра́шена ученика́ тя показу́ет и Богогла́сника, Иа́кове,/ словеса́ Его́ вети́йствующа.
</p>
<p>
<red>Катава́сия пра́здника.</red>
</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, еди́не Человеколю́бче.</emphasis>
</p>
<p>Свы́ше тя дыха́ние ну́ждное Уте́шителя разже́гше,/ му́дра Богогла́сника, вети́йствующа я́ве вели́чия показа́ вопло́щшагося Сло́ва,/ Его́же и самови́дец был еси́.</p>
<p>Тя, я́коже стрелу́ избра́нну, сло́вом изощре́нну, в сердца́ враго́в вонзи́,/ растерза́я ду́ши сопроти́вных, прему́дре,/ и пленя́я, таи́нниче, сих коры́сти, Иа́кове.</p>
<p>Нескве́рныя твоея́ души́ ти́хость Влады́це узре́ся,/ и пре́жде зва́ния, блаже́нне, достоприя́тен Ему́ яви́лся еси́, о Иа́кове,/ и смотре́ния Его́ учени́к был еси́.</p>
<p>Свяще́нным твои́м, му́дре, житие́м и светоно́сным,/ е́же к Бо́гу сро́дством, всеблаже́нне, украша́емь я́сно,/ и соо́бщник показа́лся еси́,/ измла́да бо яви́лся еси́ Сло́ва ссе́льник.</p>
<p>
<red>Богоро́дичен:</red> Дверь яви́ся мы́сленная Восто́ка свы́ше,/ су́щим на земли́ я́вльшагося, Де́во:/ Тобо́ю бо к нам Сло́во прии́де/ спасти́ всех от безслове́сия, Пречи́стая.
</p>
<p>
<red>Конда́к и и́кос пра́здника. </red>
</p>
<p>
<red>Седа́лен апо́стола, глас 2:</red>
</p>
<p>Улови́в язы́ки апо́стол сла́вный/ и научи́в концы́ земны́я Тебе́ кла́нятися со Отце́м и Ду́хом, Христе́ Бо́же,/ того́ ра́ди утверди́ Це́рковь Твою́/ и ве́рным низпосли́ благослове́ние Твое́,/ Еди́не Ми́лостиве и Человеколю́бче.</p>
<p>
<red>Сла́ва, и ны́не, пра́здника, или́ Богоро́дичен:</red>
</p>
<p>Прему́дрость и Сло́во в Твое́м чре́ве заче́нши неопа́льно, Ма́ти Бо́жия,/ ми́ру родила́ еси́ мир Содержа́щаго,/ и во объя́тиях понесла́ еси́ вся Нося́щаго,/ Пита́теля всех и Творца́ тва́ри./ Те́мже молю́ Тя, Всесвята́я Де́во, и ве́рно сла́влю Тя/ изба́вится ми от прегреше́ний, и в День Суда́,/ егда́ предста́ти и́мам пред лице́м Созда́теля моего́,/ Влады́чице Де́во Чи́стая, Твою́ по́мощь тогда́ пода́ждь ми:/ вся бо мо́жеши, ели́ка хо́щеши, Всепе́тая.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра Отча́/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Пропове́дник Христо́в быв, Боже́ственный Иа́кове,/ ты, зван, у́бо ско́ро после́довал еси́,/ оте́ческую любо́вь презре́в и ве́чная измени́в теку́щими;/ тем неизрече́ннаго Небе́снаго насле́дия сподо́бился еси́, блаже́нне приснопа́мятне.</p>
<p>О, те́плаго жела́ния твоего́ ко Влады́це Христу́!/ Ты бо Сего́ зело́ возжела́л еси́, сия́нием Того́ просве́щся,/ я́коже и вообрази́тися, и яви́тися всем свет вторы́й,/ пе́рваго заря́ми озари́вся и сла́вою,/ всече́стне блаже́нне Иа́кове.</p>
<p>Житие́ че́стно име́л еси́ и пречу́дно,/ жела́нием бо жела́ние неодержи́мо прие́мь,/ жела́нии Богонача́лия соверше́ннаго блаже́нства дости́гл еси́, Богови́дче,/ со Безпло́тными поя́:/ си́ле Твое́й сла́ва, Человеколю́бче.</p>
<p>Всего́ себе́ манове́нию отда́в Влады́чню, учениче́ Богозра́чне,/ доброде́тельми взя́лся еси́ явле́нно к высоте́ и Боже́ственному вои́стинну кра́ю,/ и отту́ду целе́б ре́ки источа́еши па́мять твою́ ве́рно сла́вящим.</p>
<p>
<red>Богоро́дичен: </red>Ты ве́рных похвала́ еси́, Безневе́стная,/ Ты Предста́тельница, Ты и прибе́жище христиа́н,/ стена́ и приста́нище,/ к Сы́ну бо Твоему́ мольбы́ но́сиши, Всенепоро́чная, и спаса́еши от бед/ ве́рою и любо́вию Богоро́дицу Чи́стую Тебе́ зна́ющия.
</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Нов, я́коже Илия́, ре́вностию разжига́емь,/ непоко́ршияся пропове́данию твоему́ попали́ти восхоте́л еси́, сла́вне,/ но возбрани́ тебе́ Хоти́тель милосе́рдия, науча́я кро́тости благода́тней.</p>
<p>Вшед, доброде́телию коне́чною впери́м/ любве́ ра́ди лу́чших, престо́л Влады́ки возжела́л еси́, прему́дре,/ нача́льная держа́ти, не я́ко жела́я сла́вы су́етныя,/ но зре́ти посреди́ Его́же возжела́л еси́.</p>
<p>Превзы́де уста́вы, Спа́се, Иа́ков челове́чества,/ во Твою́ бо си́лу, я́ко в ри́зу, обле́кся,/ исцеле́ния то́чит ре́ки и чуде́с и просвеща́ет ве́рою концы́.</p>
<p>Све́тел тя о́блак Сло́ва, облиста́юща сла́вою обоже́на,/ на Фаво́рстей горе́ осени́, блаже́нне Иа́кове,/ и глас слы́шати Оте́ческий сподо́бился еси́,/ известву́яй Того́ Сыновство́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Бе́здна грехо́в и прегреше́ний бу́ря мя смуща́ет/ и во глуби́ну ну́жднаго ре́ет мя отча́яния,/ но Твою́ кре́пкую ру́ку мне простри́, я́ко Петро́ви,/ о Упра́вителю! и спаси́.</emphasis>
</p>
<p>Струи́, я́ко от исто́чника, исцеле́ний непреста́нно излива́я/ и просвеще́ние уче́ния благоче́стно источа́я, му́дре,/ ду́ши, благоче́стно любо́вию,
<emphasis/>Иа́кове, приступа́ющая, просвеща́еши, преблаже́нне.
</p>
<p>Сосу́д вместя́щ Влады́ка обре́т тя, преблаже́нне,/ Своего́ бога́тнаго и честна́го дая́ния,/ оби́лует дарова́нии, и́же па́че ума́ та́инств,/ служи́телю присносу́щныя жи́зни.</p>
<p>Умерщвле́ние нас ра́ди Влады́ка восхоте́ восприя́ти,/ ме́ртвых вину́ и́стиннаго воскресе́ния,/ я́ко му́дра таи́нника, блаже́нне, тя взят соде́тельника,/ в нощи́, в не́йже предая́шеся.</p>
<p>
<red>Богоро́дичен: </red>Бе́здну щедро́т ро́ждшая, Богоро́дице Де́во,/ от печа́льных жития́ ду́шу мою́ спаси́ и ра́дости духо́вныя две́ри ми отве́рзи,/ на Тя бо еди́ну наде́жду мою́ возложи́х.
</p>
<p>
<red>Конда́к, глас 2.</red>
</p>
<p>
<red>Подо́бен: </red>Вы́шних ища́:
</p>
<p>Глас Боже́ственный слы́шав, призыва́ющ тя,/ любо́вь отца́ презре́л еси́/ и прите́кл еси́ ко Христу́, Иа́кове, с сро́дником твои́м, сла́вне,/ с ни́мже сподо́бился еси́ ви́дети/ Госпо́дне Боже́ственное преображе́ние.</p>
<p>
<red>Ико́с:</red>
</p>
<p>Вку́пе сый с бра́том в се́лех Небе́сных,/ и́же свята́я ны́не ага́ряны попира́ющий, нога́ми скве́рными и нечи́стыми ходя́щия,/ Боже́ственными ва́шими моли́твами отжени́те,/ и мучи́телем у мышле́ния отсе́кше,/ и и́же от них мно́жества ра́ди согреше́ний на́ших держи́мых,/ ны́не свобожде́ния сподо́бите:/ я́ко да во еди́но собра́вшеся, ви́дим Госпо́дне Боже́ственное преображе́ние.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́ ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Ча́шу испи́л еси́, я́коже обеща́лся Влады́це Христу́,/ креще́нием Сего́ ты крести́лся еси́, Богоблаже́нне./ Ему́же ны́не усе́рдно зове́ши, ра́дуяся:/ благослове́н Бог оте́ц на́ших.</p>
<p>Заре́ю осия́емь Боговиде́ния, яви́лся еси́, Иа́кове./ Сего́ ра́ди тя венце́м Ца́рствия Благода́тель Христо́с украша́ет, со А́нгелы пою́ща:/ благослове́н Бог оте́ц на́ших.</p>
<p>Се тебе́ испо́лни обеща́ния Великода́вец,/ к Нему́ возне́сся подо́бием страда́ний Его́,/ Ему́же предстоя́, ны́не зове́ши, ра́дуяся:/ благослове́н Бог оте́ц на́ших.</p>
<p>
<red>Богоро́дичен: </red>Дво́ицу у́бо естество́м, но не Лице́м, Ма́ти, пропове́дуем, из Тебе́ воплоще́ннаго./ Его́же пло́тию изобража́ем и покланя́емся зра́ка воображе́нию,/ Тебе́ ра́ди Бо́гу прими́ршиися, Чи́стая.
</p>
<p>
<red>Песнь 8</red>
</p>
<p>
<red>Ирмос:
<strong/>
</red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Авраа́мское предложе́ние ты, Богови́дче, стяжа́л еси́,/ призва́вшему тя Христу́ после́дуя,/ и пресве́тел служи́тель был еси́ Ему́,/ я́ко Соде́телю и Изба́вителю, поя́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Крепча́йше яви́ся гро́ма твое́ провозглаше́ние, зако́ннаго о́браза шуме́ние./ Христа́ бо возгреме́л еси́ вселе́нней всей,/ Бо́га, и Соде́теля, и Изба́вителя, поя́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Удиви́лся еси́, сла́вне, муче́ния све́тлостию/ и благоче́стия и́стинным просвеще́нием,/ я́ко князь апо́стол поста́влен был еси́ по всей земли́,/ Соде́телю и Изба́вителю поя́:/ о́троцы, благослови́те, свяще́нницы, воспо́йте,/ лю́дие, превозноси́те Христа́ во ве́ки.</p>
<p>
<red>Богоро́дичен: </red>Вити́йстии язы́цы Тебе́ воспе́ти не мо́гут,/ о Богороди́тельнице, Мари́е Богоневе́сто!/ Бо́га бо родила́ еси́, су́щаго над все́ми, Отрокови́це Чи́стая,/ Соде́теля и Изба́вителя, Ему́же вопие́м:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.
</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски,/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Свя́то преше́д твое́ житие́, святы́х селе́ния дости́гл еси́,/ иде́же, ра́дуяся, зарю́ зри́ши трисия́нную;/ ея́же наслажда́яся, прему́дре,/ испо́лнены весе́лия певцы́ твоя́ и ра́дости, преблаже́нне, покажи́/ твои́ми моли́твами, о Иа́кове!</p>
<p>Ви́дети тя злоде́и и уби́йцы, я́коже твоего́ Влады́ки пре́жде, не терпя́ше:/ тех бо дея́ния укоря́я, твоего́ жития́ предложе́нием обличи́л еси́,/ убива́ют мече́м подража́теля Христу́, распя́тому пло́тию за челове́ки,/ о Богоглаго́ливе преблаже́нне!</p>
<p>Ору́жием Небе́сным томле́н быв, ра́нами И́род поги́бе,/ я́ко Твоя́, Сло́ве, служи́тели и ученики́, и́хже апо́столы наре́кл еси́,/ убива́ти не дово́лен бысть окая́нный./ Те́мже тя, пра́ведному промышле́нию Благода́теля, уди́вльшеся, велича́ем.</p>
<p>
<red>Богоро́дичен: </red>Яви́лася еси́, о Де́во, Ма́ти Бо́жия,/ па́че естества́ ро́ждши пло́тию Бо́га Сло́ва,/ Его́же Оте́ц отры́гну от се́рдца Своего́,/ пре́жде всех век, я́ко Благ,/ Его́же ны́не и теле́с превы́шша разумева́ем,/ а́ще и в те́ло облече́ся.
</p>
<p>
<red>Свети́лен.</red>
</p>
<p>
<red>Подо́бен: </red>Жены́, услы́шите:
</p>
<p>Иа́кова воспое́м Зеведе́ова вси:/ со Христо́м бо взы́де на го́ру Фаво́рскую,/ и зри́тель бысть Боже́ственнаго преображе́ния,/ и, соше́д, пропове́даша в четвероконе́чную всю/ с Петро́м и Иоа́нном.</p>
<p>
<red>Сла́ва, и ны́не, пра́здника.</red>
</p>
<p>
<red>На хвали́тех стихи́ры пра́здника 3, и апо́стола 3, глас 8 со стихо́вны
<emphasis>(зри выше).</emphasis>
</red>
</p>
<p>
<red>Слава, апостола, глас 6. Самогла́сен:</red>
</p>
<p>Прему́дрый ло́вче, святы́й учениче́,/ де́лателю Спа́сов/ и сказа́телю Того́ страсте́й,/ и́же тварь ве́рою обте́к,/ и прельще́ныя язы́ки собра́в,/ и Бо́гу приве́д, я́ко кади́ло до́брое, на Небеса́ возве́лся еси́./ Те́мже, предстоя́ Судии́,/ моли́ изба́витися нам от беззако́ний на́ших/ и в День Су́дный спасти́ся муче́ния.</p>
<p>
<red>И ны́не, пра́здника. </red>
</p>
<p>
<red>Славосло́вие вели́кое.</red>
</p>
<p>
<red>НА ЛИТУРГИ</red>
<red>́И </red>
</p>
<p>
<red>Блаже́нны пра́здника, песнь рядова́я и апо́стола песнь 3-я, на 4. Проки́мен, глас 8: </red>Во всю зе́млю изы́де веща́ние их:
<red> Стих: </red>Небеса́ пове́дают сла́ву Бо́жию:
<red> Апо́стол Дея́ний, зача́ло 29. </red>Аллилу́ия
<red>, глас 1: </red>Испове́дят Небеса́ чудеса́ Твоя́, Го́споди.
<red> Ева́нгелие от Луки́, зача́ло 17. Прича́стен: </red>Во всю зе́млю:
</p>
</section>
