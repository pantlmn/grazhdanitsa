<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В Неде́лю о разсла́бленном: Святы́я пра́ведныя Тави́фы</p>
</title>
<p>
<emphasis>
<red>(службу зри 25 октября)</red>
</emphasis>
</p>
<p>
<red>Тропа́рь, глас 4:</red>
</p>
<p>Апо́столом сотаи́ннице, ми́лостивая Тави́фо,/ оби́тели же́нския нача́ло положи́ла еси́/ и бе́дным одея́ние была́ еси́,/ послу́шнице смире́нная,/ сло́ву апо́стола Петра́ повину́вшися,/ из ме́ртвых си́лою Христо́вою возста́ла еси́/ и ны́не на Небесе́х све́тло пра́зднуеши./ Те́мже моли́ Христа́ Бо́га/ всем, помина́ющим тя, дарова́ти живо́т ве́чный.</p>
<p>
<red>Конда́к, глас 8:</red>
</p>
<p>Первонача́льная Це́рковь ликовству́ет,/ Иоппи́я тобо́ю, Тави́фо, просвеща́ется,/ из ме́ртвых твоему́ воскресе́нию ра́дующися,/ и мы, па́мять твою́ ны́не пра́зднующе,/ сла́вим Победи́теля сме́рти — Христа́ Бо́га,/ о́бщаго свята́го Воскресе́ния ча́юще.</p>
<p>
<red>Моли́тва</red>
</p>
<p>О пресла́вная учени́це Христо́ва, све́тлая звездо́ Иоппи́йская, свята́я пра́ведная Тави́фо! К тебе́, ны́не на Небесе́х су́щей, с ве́рою притека́ем в моли́тве, ты же, я́ко ми́лостивая в жи́зни свое́й бы́вша, не лиши́ и нас, смире́нных, милосе́рдия твоего́. Принеси́ усе́рдныя моле́ния твоя́ Спаси́телю всех, Христу́ Бо́гу, да да́рует нам, хла́дным, любо́вь, малове́рным — те́плую ве́ру, леня́щимся — ре́вностное трудолю́бие, гордя́щимся — ти́хое смире́ние, и́нокиням — свято́е послуша́ние, нача́льствующим — ра́зум и милосе́рдие, боля́щим — здра́вие и облегче́ние, бе́дным — по́мощь и заступле́ние, уныва́ющим — Бо́жие упова́ние, оби́телям — мир и спасе́ние, лю́дем — во благо́м поспеше́ние, всем в ско́рбех — утеше́ние. Наипа́че моли́ Го́спода на́шего, апо́столом Петро́м тя воскреси́вшаго, да и мы сподо́бимся по о́бщем всех Воскресе́нии ста́ти в Це́ркви Его́ одесну́ю и с тобо́ю сла́вити Отца́, и Сы́на, и Свята́го Ду́ха во ве́ки веко́в. Ами́нь.</p>
</section>
