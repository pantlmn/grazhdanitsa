<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В Неделю антипасхи: Пра́зднество Пресвяте́й Влады́чице на́шей Богоро́дице ра́ди Афо́нския чудотво́рныя ико́ны Ея́, имену́емыя «Сла́дкое целова́ние»</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х:
<red> пое́м стихи́ры подо́бны, пра́здника две и Богоро́дице две, глас 1.</red>
</p>
<p>
<red>Подо́бен: </red>Небе́сных чино́в:
</p>
<p>Сладколю́бящаго Боже́ственнаго зра́ка Твоего́, Влады́чице,/ и́же к нам, хва́лим чуде́сное прише́ствие,/ его́же Боже́ственным Твои́м про́мыслом посреде́ воды́/ наста́вила еси́, Пречи́стая,/ и хра́му оби́тели Твоея́,/ я́ко дар боголе́пный, возложи́ла еси́.</p>
<p>Посеще́нием посети́ла еси́, Чи́стая, жре́бий Твой/ ико́нами Твои́ми чрез мно́жайшая чудеса́,/ те́мже и прокля́тое Ты во́инство опустоши́вши,/ испо́лнила еси́ вся́кия ра́дости мона́шествующия в нем,/ и́же от Бо́га в насле́дии Твое́м.</p>
<p>
<red>Сла́ва, пра́здника. И ны́не, Богоро́дичен, глас 2:</red>
</p>
<p>Дух Святы́й, со Отце́м, Де́во, и Сы́ном,/ Свята́я и Покланя́емая Тро́ица,/ в Тя всели́ся, Богоневе́сто:/ в Тебе́ Сло́во воплоти́ся,/ Тобо́ю спасе́ние ми́рови бысть,/ Тобо́ю мир и Тобо́ю ми́ра возсозда́ние,/ Ма́ти Бо́жия была́ еси́/ и храм одушевле́нный всего́ Божества́ яви́лася еси́,/ ико́ною Твое́ю, Пренепоро́чная,/ освяща́еши оби́тель Твою́ и ста́до,/ и к Нему́ сладколюби́выми моли́твами/ всех спаса́еши, почита́ющих Тя.</p>
<p>Све́те Ти́хий:
<red> Проки́мен: </red>Госпо́дь воцари́ся:
<red> И </red>Сподо́би, Го́споди:
</p>
<p>
<red>На стихо́вне стихи́ры, пра́здника 2 и Богоро́дицы, глас 2.</red>
</p>
<p>
<red>Подо́бен: </red>До́ме Евфра́фов:
</p>
<p>Еди́на сладколю́биши/ Го́спода Сла́вы,/ Богоро́дице Де́во,/ те́мже и Еди́на/ Сего́ о всех умилостивля́еши.</p>
<p>
<red>Сла́ва, пра́здника. И ны́не, Богоро́дичен, глас 2:</red>
</p>
<p>Дух Святы́й, Отец и Сын,/ Трисо́лнечное Божество́,/ Тебе́ проро́ками Богоро́дицу предвозвести́ ми́рови/ и зра́ком, и́же на ико́не Твое́й,/ весь мир освяща́ет Твое́ю благода́тию:/ Тобо́ю па́ства сия́ спаса́ется/ и Горы́ вся оби́тели и чи́ны,/ Тобо́ю от ага́рян изба́вихомся/ и Тобо́ю спасе́ние получи́ти наде́емся,/ упова́ние на́ше, Де́во, сла́ва Тебе́.</p>
<p>Ны́не отпуща́еши:
<red>Трисвято́е. Тропа́рь пра́здника и Богоро́дицы, глас 7 (пи́сан на вели́цей вече́рни)</red>
</p>
<p>
<red>на велицей вече́рни</red>
</p>
<p>
<red>На </red>Го́споди, воззва́х:
<red> стихи́ры на 10: пра́здника 6 и Богоро́дицы 4, глас 8.</red>
</p>
<p>
<red>Подо́бен: </red>О, пресла́внаго чудесе́:
</p>
<p><red>Днесь</red> све́тло возблиста́/ Сы́на Твоего́, Ма́ти, Боже́ственное Воскре́сение,/ и ра́дуются в нем челове́ческая собра́ния,/ А́нгелов же во́инства и вся тварь/ Тя ублажа́ют, Одушевле́нное Не́бо, Божества́ святы́й До́ме,/ и по «Изря́дне» — ра́дуйся, ра́дуйся — Тебе́ зову́т,/ жре́бия Твоего́ вси мона́шествующий, Богора́дованная.</p>
<p><red>Днесь</red> ра́дости пе́ния/ Тебе́, Богоро́дице, оби́тель Твоя́,/ ра́дующися, приноша́ет, я́ко мо́щно,/ Храни́тельницу Тя иму́щи/ и Хода́таицу к Твоему́ Сы́ну,/ Его́же Твои́ми рука́ми носи́ла еси́, Влады́чице./ Те́мже и обогаща́еши <red>ю</red> ны́не пресвято́ю ико́ною Твое́ю,/ ю́же от Боже́ственнаго Твоего́ про́мысла/ дарова́ла еси́ сей оби́тели Твое́й,/ я́ко бога́тство и я́ко свяще́нное наслажде́ние.</p>
<p>Друго́е не́бо Тя показа́ Твой Сын, Де́во,/ вопло́щен во утро́бе Твое́й,/ я́ко друго́е нам не́бо/ Твой храм соверши́ла еси́/ о́бразом Твои́м, Богоневе́сто,/ от сего́ нечести́вых отгоня́ются полки́ дале́че,/ от сего́ и сове́ты, и́же на нас, злосла́вных разоря́ются,/ мы же Твой к нам собо́р сла́вим,/ мно́гия Твоя́ чудеса́ помина́юще, Присноде́во.</p>
<p>Твой сла́вим собо́р, и́же в Филофе́и
<a type="note" xlink:href="#note24">24</a> и и́же в Богоро́дице
<a type="note" xlink:href="#note25">25</a> честны́я ико́ны Твоея́:/ восхоте́ла бо еси́ нас посети́ти то́ю,/ я́ко Ма́терь, о ча́дех веселя́щаяся/ и, я́ко Цари́ца, о Свое́й держа́ве пеку́щаяся./ Ты бо Зижди́теля на объя́тиих Твои́х Младе́нца носи́ла еси́,/ Ему́же Сладколю́бящая Ма́ти, вои́стинну предстои́ши,/ доя́щи и Де́ва,/ Детопита́тельница и Неискусому́жная.
</p>
<p>
<red>Сла́ва, пра́здника. И ны́не, Богоро́дицы, глас 6:</red>
</p>
<p>Прииди́те, ве́рнии,/ Боже́ственное к нам Богоро́дицы пра́зднуем прише́ствие/ Ея́ свято́ю ико́ною,/ се́ю бо Влады́чица на́ша посети́ нас,/ се́ю нечести́вых во́инство от Горы́ исчезе́/ и се́ю безмо́лвие жре́бия сохраня́ется./ Я́ко бо сла́ва Де́вы изря́дна,/ та́ко и Ея́ чудеса́/ изря́дна суть и преми́рна,/ я́ко у́бо правосмы́слящия награжда́ет,/ неблагода́рныя же отмща́ет./ Но, я́ко Го́спода лю́бящая и нося́щая, Ма́ти Чи́стая,/ моли́ся о нас, моля́щих Ти ся.</p>
<p>
<red>Вход. Проки́мен дне. И чте́ния 3.</red>
</p>
<p>Бытия́ чте́ние
<red> (глава́ 28):</red>
</p>
<p>Изы́де Иа́ков от студенца́ кля́твеннаго и и́де в Харра́нь./ И обре́те ме́сто, и спа та́мо./ За́йде бо со́лнце,/ и взят от ка́мения ме́ста того́, и положи́ возгла́вие себе́,/ и спа на ме́сте о́ном./ И сон ви́де,/ и се ле́ствица утвержде́на на земли́, ея́же глава́ досяза́ше до Небе́с,/ и А́нгели Бо́жии восхожда́ху и низхожда́ху по ней./ Госпо́дь же утвержда́шеся на ней и рече́:/ Аз Бог Авраа́мов, отца́ твоего́,/ и Бог Исаа́ков, не бо́йся:/ земля́, иде́же ты спи́ши на ней, тебе́ дам <red>ю</red> и се́мени твоему́./ И бу́дет се́мя твое́, я́ко песо́к земны́й,/ и распространи́тся на мо́ре, и ли́ву,
<style name="color-red"/>и се́вер, и на восто́ки,/ и возблагословя́тся о тебе́ вся коле́на земна́я и о се́мени твое́м./ И се Аз с тобо́ю,/ сохраня́яй тя на вся́ком пути́, а́може а́ще по́йдеши,/ и возвращу́ тя в зе́млю сию́,/ я́ко не и́мам тебе́ оста́вити,/ до́ндеже сотвори́ти ми вся, ели́ка глаго́лах тебе́./ И воста́ Иа́ков от сна своего́, и рече́:/ я́ко есть Госпо́дь на ме́сте сем,/ аз же не ве́дех./ И убоя́ся, и рече́:/ я́ко стра́шно ме́сто сие́,/ несть сие́, но дом Бо́жий,/ и сия́ врата́ Небе́сная.
</p>
<p>Проро́чества Иезекии́лева чте́ние
<red> (гла́вы 43 и 44): </red>
</p>
<p>Та́ко глаго́лет Госпо́дь:/ бу́дет от дне осма́го, и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, — глаго́лет Адонаи́ Госпо́дь./ И обрати́ мя на путь врат святы́х вне́шних,/ зря́щих на восто́ки,/ и сия́ бя́ху затворе́на./
<style name="color-red"/>И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же про́йдет сквозе́ их,/ я́ко Госпо́дь Бог Изра́илев про́йдет и́ми,/ и бу́дут затворе́на./ Я́ко игу́мен ся́дет в них сне́сти хлеб,/ по пути́ ела́мских врат вни́дет/ и по пути́ его́ изы́дет./ И введе́ мя по пути́ врат святы́х,/ су́щих к се́веру, пря́мо хра́му,/ и ви́дех:/ и се испо́лнь сла́вы храм Госпо́день.
</p>
<p>При́тчей чте́ние
<red>(глава́ 9):</red>
</p>
<p>Прему́дрость созда́ себе́ дом/ и утверди́ столпо́в седмь./ Закла́ своя́ же́ртвенная, и раствори́ в ча́ши свое́й вино́,/ и угото́ва свою́ трапе́зу./ Посла́ своя́ рабы́,/ созыва́ющи с высо́ким пропове́данием на ча́шу, глаго́лющи:/ иже есть безу́мен, да уклони́тся ко мне./ И тре́бующим ума́ рече́:/ Прииди́те, яди́те мой хлеб/ и пи́йте вино́, е́же раствори́х вам./ Оста́вите безу́мие, и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй злы́я, прии́мет себе́ безче́стие,/ облича́яй же нечести́ваго, опоро́чит себе́,/ обличе́ние бо нечести́вому, ра́ны ему́./ Не облича́й злых, да не возненави́дят тебе́;/ облича́й прему́дра, и возлю́бит тя./ Даждь прему́дрому вину́, и прему́дрший бу́дет;/ сказу́й пра́ведному, и приложи́т приима́ти./ Нача́ло прему́дрости — страх Госпо́день,/ и сове́т святы́х — ра́зум./ Разуме́ти бо зако́н по́мысла есть блага́го,/ сим бо о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>
<red>На лити́и стихи́ры пре́жде пра́здника, та́же Богоро́дицы, глас 5:</red>
</p>
<p><red>Днесь</red> Всечи́стая Де́ва зде жи́ти изво́ли:/ Боже́ственный бо Ея́ о́браз, самособо́ю к нам мореше́ствовав,/ та́инства бысть па́мяти,/ и вся́ких чуде́с в показа́ние:/ не ме́ньше бо, я́же во И́верстей и в други́х оби́телех,/ настоя́щее показу́ется нам чудоде́йствие./ Свята́я бо Богоро́дица,/ я́же Боже́ственною благода́тию прише́льствующи в них,/ и сию́ ико́ну чуде́сну соде́ла, Всечи́стая,/ я́ко да те́ми заступле́ньми/ от бед злых спаса́ет ду́ши на́ша.</p>
<p>
<red>Сла́ва, пра́здника. И ны́не, Богоро́дицы, глас 8:</red>
</p>
<p>Ка́ко не диви́мся Твоему́ о нас промышле́нию, Пречи́стая?/ Жре́бий бо Твой посети́ти изво́лила еси́/ Сладколю́бящею Боже́ственною Твое́ю ико́ною./ Те́мже и спасла́ еси́ нас от ра́тник ва́рваров,/ от ага́рянскаго плене́ния/ и от вся́ких боле́зней и бед,/ и, Его́же яко Младе́нца на объя́тиих Твои́х носи́ла еси́,/ и дои́ла еси́, и сла́дце целова́ла еси́,/ Сей Твой жре́бий сей/ Тебе́ предложи́ сохраня́ти, Богоро́дице,/ о не́мже не оскуде́й промышля́ти ны́не же и во ве́ки.</p>
<p>
<red>На стихо́вне глаго́лем самогла́сны пра́здника. Та́же Богоро́дицы, глас 4.</red>
</p>
<p>
<red>Стих: </red>Лицу́ Твоему́ помо́лятся/ бога́тии лю́дстии.
</p>
<p>О, пресла́внаго чудесе́!/ сы́ны тьмы, во́инство неве́рное от Горы́ изри́ну/ Све́та Ма́терь, Всеблюсти́тельница свяще́нных оби́телей Горы́./ Сея́ есть посеща́ющая нас и весь жре́бий/ чудотво́рными Ея́ Боже́ственными ико́нами./ Сия́ есть спасе́ние душ на́ших и безнаде́жных наде́жда,/ Всецари́ца и Влады́чица.</p>
<p>
<red>Сла́ва, пра́здника. И ны́не, Богоро́дицы, глас 5:</red>
</p>
<p>Исцеле́ний иму́ще исто́чник храм Твой, Богоро́дице,/ благода́ть обрето́хом,/ чрез Твою́ бо в нем святу́ю ико́ну/ благода́ть почерпа́ем врачева́ний/ и мучи́тельскаго плене́ния изба́вихомся./ Те́мже и собо́р Твой достодо́лжно торжеству́юще/ и всено́щное пе́ние Тебе́ принося́ще, Богоро́дице, взыва́ем:/ Я́же пречи́стою Твое́ю ико́ною присеща́ющи нас,/ Сы́на Твоего́ Ца́рствия наслади́тися сподо́би/ неисче́тною Твое́ю бла́гостию, Ма́ти Присноде́во.</p>
<p>Ны́не отпуща́еши:
<red>Трисвято́е. Тропа́рь пра́здника, глас 7. И Богоро́дицы, глас то́йже:</red>
</p>
<p>Одержа́щей е́реси,/ о честне́й ико́не Твое́й, Де́во,/ я́ве промышля́еши:/ мореше́ствием Твое́й оби́тели/ я́ко дар досто́ин приноша́еши./ Сию́ же мы Сладколю́бящую пра́ве нарица́юще,/ Тя ублажа́ем.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен пра́здника.</red>
</p>
<p>
<red>Сла́ва, то́йже. И ны́не, Богоро́дицы, глас 1.</red>
</p>
<p>
<red>Подо́бен: </red>Ка́мени запеча́тану:
</p>
<p>О́браз зра́ка Твоего́, Богоро́дице Пречи́стая,/ преесте́ственно просла́вленный, покланя́ющеся, сла́вим,/ и́мже мы гла́да и губи́тельства, ва́рваров и враго́в наше́ствия/ и бед вся́ческих и искуше́ний избавля́еми, Тебе́ вопие́м:/ сла́ва Всеблаго́му Твоему́ Сове́ту,/ сла́ва благоутро́бию Твоему́,/ сла́ва Твоему́ к нам, Чи́стая, Боже́ственному промышле́нию.</p>
<p>
<red>По 2-м стихосло́вии седа́лен пра́здника. </red>
</p>
<p>
<red>Сла́ва то́йже. И ны́не Богоро́дицы, глас 1.</red>
</p>
<p>
<red>Подо́бен: </red>Гроб Твой, Спа́се:
</p>
<p>Изри́нула еси́ во́инство, губя́щее, Отрокови́це Чи́стая,/ ста́до Твоего́ жре́бия, и́же во Афо́не./ Те́мже и па́мять твори́м такова́го Твоего́ промышле́ния,/ е́же сотвори́ла еси́ чрез Твой о́браз,/ и́же водрузи́ла еси́ во святе́м Твое́м хра́ме,/ его́же пе́сньми сла́вим.</p>
<p>
<red>По полиеле́и седа́лен, Богоро́дицы, глас 1.</red>
</p>
<p>
<red>Подо́бен: </red>Гроб Твой, Спа́се:
</p>
<p>Твой Боже́ственный собо́р сла́вим/ и пра́здник твори́м <red>Днесь</red> ди́вныя Твоея́ ико́ны,/ ю́же от инода́льныя страны́ чрез пла́вания к нам принесла́ еси́,/ и чудеса́ почита́ем, и́миже во́инство безбо́жное опустоши́ла еси́ Твое́ю си́лою, Де́во,/ и Твое́ ста́до спасла́ еси́.</p>
<p>
<red>Сла́ва, ин седа́лен Богоро́дицы, глас и подо́бен то́йже: </red>
</p>
<p>Те́пле сладкоцелу́еши вся́ческих Влады́ку,/ хода́тайствуеши о ста́дех, и́хже насле́дила еси́,/ бельце́в и мона́шествующих во Афо́не, Влады́чице,/ и́мже посла́ла еси́ Твой Пресвяты́й о́браз на дсце,/ я́ко тем подае́ши Боже́ственныя Твоя́ благода́ти.</p>
<p>
<red>И ны́не, пра́здника.</red>
</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Похвали́, Иерусали́ме, Го́спода,/ хвали́
<style name="color-red"/>Бо́га Твоего́, Сио́не.
<red> Стих: </red>Я́ко укрепи́ вереи́ врат Твои́х, благослови́ сы́ны Твоя́ в Тебе́. Вся́кое дыха́ние:
<red> Ева́нгелие от Матфе́я, зача́ло 116. </red>Воскресе́ние Христо́во:
<red> три́жды</red>. Поми́луй мя, Бо́же:
<red> с пе́нием. </red>Сла́ва: Моли́твами апо́столов. И ны́не: Моли́твами Богоро́дицы:
<red> и </red>Воскре́с Иису́с:
</p>
<p>
<red>Кано́ны пра́здника с ирмоса́ми, на 8 и Богоро́дицы, на 6, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Воскресе́ния день,/ просвети́мся, лю́дие,/ Па́сха, Госпо́дня Па́сха;/ от сме́рти бо к Жи́зни/ и от земли́ к Небеси́/ Христо́с Бог нас/ преведе́, побе́дную пою́щия.</emphasis>
</p>
<p>Воскресе́ния день Влады́ки Христа́,/ и Ма́терь Того́, Де́ву Чи́стую,/ прииди́те, вси, и́же в Горе́ мона́шествующий,/ согла́сно ве́рно воспои́м,/ благода́рственное пою́ще.</p>
<p>Воскресе́ние Спа́са Христа́/ и па́мять, е́же па́че наде́жды, чудоде́йствия Твоего́, Чи́стая,/ и́мже показа́ла еси́ нас сы́ны дне,/ тьму отгна́вши от честна́го жре́бия Твоего́,/ согла́сно ве́рно воспои́м,/ благода́рственное пою́ще.</p>
<p>Очи́стим чу́вствия и у́зрим мы́сленными очесы́/ Бо́жий Про́мысл,/ и́бо Богоневе́стная из Горы́ Афо́нския/ ны́не во́инство христоненави́стное пресла́вно изгна́.</p>
<p>Не́бо и земля́ ны́не да веселя́тся/ в Боже́ственном Христо́вом возста́нии,/ Де́ву же да пое́т лик безсупру́жных,/ и́бо <red>Днесь</red> во́инство христоненави́стное из Горы́ изгна́.</p>
<p>Исча́дие Ага́ри, вто́ргся к нам, —/ даде́ся Гора́, — рече́, — во власть ны́не мою́:/ но у́бо солга́ся лю́те,/ из Горы́ бо того́ Храни́тельница Богоро́дица изгна́.</p>
<p>Небеса́ у́бо досто́йно ны́не веселя́тся/ Боже́ственным Воскресе́нием Сы́на Твоего́, Чи́стая,/ мы же пра́здник соверша́ем и Тебе́,/ в не́мже посла́ла еси́ нам честны́й о́браз Твой.</p>
<p>
<red>Катава́сия: </red>
<emphasis>Воскресе́ния день:</emphasis>
</p>
<p>
<red>Песнь 3</red>
</p>
<p>
<red>Ирмос: </red>
<emphasis>Прииди́те, пи́во пие́м но́вое,/ не от ка́мене непло́дна чудоде́емое,/ но нетле́ния исто́чник,/ из гро́ба одожди́вша Христа́,/ в Не́мже утвержда́емся.</emphasis>
</p>
<p>Прииди́те, пи́во пие́м ра́дости,/ честна́я в безсупру́жных составле́ния,/ и́бо Де́ва Чи́стая печа́ль на́шу преложи́/ в весе́лие спаси́тельное.</p>
<p>Прииди́те, пи́во пие́м но́вое,/ от исто́чника присноживо́тнаго Богома́тере,/ и́бо ве́сну нам благода́рную показа́,/ я́ко пре́жде и н́ыне Богоневе́стная.</p>
<p>Ны́не вся исполня́ются ра́дости,/ я́же в Горе́ Афо́нстей честна́я жили́ща,/ Богоро́дицу Чи́стую Предста́тельницу держа́вну иму́ще,/ Е́юже утверди́шася.</p>
<p>Вчера́ порабо́тихомся лю́те,/ мучи́тельству неве́рных па́дше вси,/ ны́не же Предста́тельница на́ша/ све́тлое дарова́ нам возрожде́ние.</p>
<p>Ны́не глаго́ли, Горо́ Честна́я:/ обновля́юся
<emphasis/>стра́нно Богома́терию,/ неве́рному бо во́инству бежа́вшу,/ торжество́ но́вое и све́тлое Той составля́ю.
</p>
<p>Я́ко дре́вле Петра́ Твой Сын в воде́,/ Богоро́дице, удиви́,/ та́ко и Ты честну́ю Твою́ ико́ну/ в то́йже воде́ просла́вила еси́.</p>
<p>Седа́лен пе́рвее пра́здника, та́же Богоро́дицы.</p>
<p>
<red>Сла́ва, и ны́не, глас 5.</red>
</p>
<p>
<red>Подо́бен</red>: Собезнача́льное Сло́во:
</p>
<p>Фео́филу ски́птры зле управля́ющу,/ свята́я Твоя́ ико́на, бежа́вши, идя́ше/ по воде́ пла́ванием над волна́ми,/ и, прише́дши любе́зно, приста́ держа́вно во оби́тели Твое́й Богоспаса́емей,/ и водрузи́ся, я́ко на престо́л Херуви́мский,/ в хра́ме Твое́м, Чи́стая.</p>
<p>
<red>Песнь 4</red>
</p>
<p>
<red>Ирмос: </red>
<emphasis>На Боже́ственней стра́жи/ Богоглаго́ливый Авваку́м/ да ста́нет с на́ми и пока́жет/ светоно́сна А́нгела,/ я́сно глаго́люща:/ <red>Днесь</red> спасе́ние ми́ру,/ я́ко воскре́се Христо́с,/ я́ко всеси́лен.</emphasis>
</p>
<p>На Боже́ственней стра́жи,/ ста́вше во Христе́, бра́тие,/ ума́ движе́нии и дея́ния испра́вляюще,/ вси в весе́лии рцем:/ <red>Днесь</red> спасе́ние Горе́/ Де́вою Чи́стою, на́шею Предста́тельницею.</p>
<p>На ста́до Твое́, Чи́стая,/ просте́рши взор благосе́рдно,/ призыва́ющий Тя спаса́еши от вся́ких скорбе́й,/ враги́ бо Твоя́, Влады́чице,/ <red>Днесь</red> из Горы́ изво́диши,/ нам вопию́щим Ти, е́же очи́сти.</p>
<p>При́сно смуща́ет мя мно́жество неча́емых напа́стей, —/ вопие́т вся, я́же во Афо́не, Твоя́
<style name="color-red"/>па́ства, Влады́чице, —/ не пре́зри у́бо, но предвари́, изми́ мя, Де́во,/ воспева́ющую при́сно вели́чия Твоя́.
</p>
<p>Я́ко Храни́тельницу свяще́нных на́ших оби́телей,/ Чи́стая, венча́ем Тя,/ ны́не от любве́ Боже́ственныя пе́сни плету́ще:/ приими́ пе́ние и па́ки ны в ру́ки беззако́нных не преда́ждь,/ Христа́ умилостивля́ющи.</p>
<p>Богооте́ц у́бо Дави́д/ пред се́нным ковче́гом скака́ше, игра́я,/ лю́дие же Христо́вы безсупру́жнии, и́же в Горе́, Чи́стая,/ игра́юще пред о́бразом Твои́м,/ боже́ственно Тебе мо́лятся,/ я́коже Дави́д прорече́.</p>
<p>Богооте́ц у́бо Дави́д/ пред се́нным ковче́гом скака́ше, игра́я,/ ве́рнии же, мы <red>Днесь</red>,/ пред све́тлым о́бразом Твои́м/ ли́ки соста́вльше песноно́сныя,/ Тебе́ ра́достно Сладколю́бящая зове́м.</p>
<p>
<red>Песнь 5</red>
</p>
<p>
<red>Ирмос: </red>
<emphasis>У́тренюем у́тренюю глубоку́,/ и вме́сто ми́ра песнь принесе́м Влады́це,/ и Христа́ у́зрим,/ Пра́вды Со́лнце,/ всем жизнь возсия́юща.</emphasis>
</p>
<p>У́тренюем вси боже́ственно/ и с пе́нием дея́ния принесе́м доброде́тельная, Де́ве вопию́ще:/ не преста́й, Влады́чице, су́щия в Горе́ храня́щи.
</p>
<p>У́тренюем <red>Днесь</red> вси/ и Чи́стей Богоро́дице Тебе́ принесе́м Боже́ственную песнь,/ нас от скорбе́й изба́вльшей всех/ и от нечи́стаго сове́тования.
</p>
<p>Безме́рное Твое́ благоутро́бие/ к су́щим в Горе́ оби́телем со у́жасом зря́ще, Чи́стая,/ на Твое́ тве́рдое предста́тельство наде́ющеся,/ Па́сху пра́зднуем весе́лую.
</p>
<p>Безме́рное Твое́ благоутро́бие, и́же в Горе́, ны́не зря́ще,/ Тебе́ пригла́шаем:/ ра́дуйся, Храни́тельнице мона́шествующих, о Всечи́стая,/ ра́дуйся, Предста́тельнице и Побо́рнице.
</p>
<p>Присту́пим, свещено́снии,/ исходя́щу Христу́ из Гро́ба, я́ко Жениху́,/ и торжеству́ем, Богоро́дице взыва́юще:/ ра́дуйся, Го́ры Спаси́тельнице.
</p>
<p>Присту́пим, свещено́снии,/ к прише́дшей нам Богоро́дицы Чи́стыя ико́не,/ и тоя́ удиви́мся о́браза подо́бию,/ и чуде́с волна́м.
</p>
<p>
<red>Песнь 6</red>
</p>
<p>
<red>Ирмос: </red>
<emphasis>Снизше́л еси́ в преиспо́дняя земли́/ и сокруши́л еси́ вереи́ ве́чныя,/ содержа́щия свя́занныя, Христе́,/ и тридне́вен, я́ко от ки́та Ио́на,/ воскре́сл еси́ от Гро́ба.</emphasis>
</p>
<p>Снидо́хом во грехи́ мно́гия/ и пра́ведное на ся Бо́жие негодова́ние привлека́хом./ Но, о Влады́чице,/ Ты исхи́тила еси́ нас из ро́ва поги́бели.
</p>
<p>Сни́де, я́ко в преиспо́дняя земли́,/ нечи́стое во́инство,/ прогна́но све́том Твои́м, Богоро́дице,/ сего́ ра́ди мона́шествующий/ благода́рственную песнь Тебе́ прино́сят, Отрокови́це.
</p>
<p>Храня́щи, о Влады́чице, Го́ру Твою́ невреди́му/ от враг мы́сленных и чу́вственных же/ и спаса́еши на́ше жи́тельство,/ прие́мши пе́сни от нас всегда́.
</p>
<p>Храня́щи, Чи́стая, Го́ру Твою́,/ наше́дшим неве́рным,/ в наказа́нии лю́тых на́ших грехопаде́ний,/ не пре́дала еси́ нас в ру́ки их,/ но истреби́ в коне́ц.
</p>
<p>Спа́се наш Христе́,/ воскресе́ние душ на́ших,/ мольба́ми Ро́ждшия Тя/ изба́ви всех от бед и скорбе́й/ и сподо́би нас неизрече́нныя Твоея́ Сла́вы.
</p>
<p>Спаси́тельницу на́шу же и Храни́тельницу,/ о Всенепоро́чная Чи́стая, Тя ве́мы вся,/ я́же в Горе́ оби́тели,/ сего́ ра́ди Тебе́ согла́сно составля́ем пе́ние.
</p>
<p>
<red>Конда́к Богоро́дицы, глас 8.
</red>
</p>
<p>
<red>Подо́бен: </red>Взбра́нной:
</p>
<p>Иже в хра́ме и оби́тели Твое́й приходя́щия Ти/ и богоуго́дно спаси́тельная гоня́щия/ и почита́ющия Твой святы́й о́браз,/ сим да́руй, Де́во, Твоя́ ми́лости,/ от вся́ких изба́вльши сих скорбе́й, Тебе́ вопию́щия:/ ра́дуйся, Еди́на Богоневе́стная.
</p>
<p>
<red>И́кос:</red>
</p>
<p>А́нгели неви́димо со стра́хом окружа́ют Боже́ственную Твою́, Де́во, ико́ну/ сию́, уди́вльши
<a type="note" xlink:href="#note26">26</a> до́бре, чрез мо́ре во Твою́ оби́тель посла́ла еси́./ Мы же, ра́дующеея сла́ве Твое́й, вопие́м Ти, е́же ра́дуйся, си́це:/ ра́дуйся, Христа́ Сладколю́бящая;/ ра́дуйся, на объя́тиих Того́ нося́щая./ Ра́дуйся, стоя́щая в хра́ме, я́ко Всецари́ца;/ ра́дуйся, соблюда́ющая нас, я́ко Храни́тельница./ Ра́дуйся, я́ко приклони́лася еси́, е́же соблюда́ти Твою́ оби́тель;/
<style name="color-red"/>ра́дуйся, я́ко зде суди́ла еси́ присели́тися, и до ны́не пребыва́еши./ Ра́дуйся, спасе́ние ве́рных раб Твои́х;/ ра́дуйся, благоукраше́ние свята́го хра́ма Твоего́./ Ра́дуйся, Е́юже от ва́рвар избавля́емся;/ ра́дуйся, Е́юже от бед спаса́емся./ Ра́дуйся, на́ша Предста́тельнице и Покро́ве;/ ра́дуйся, всем упова́ние изве́стное./ Ра́дуйся, Еди́на Богоневе́стная.
</p>
<p>И чте́тся синакса́рь ме́сяца и Пятидеся́тницы.</p>
<p>
<red>В то́йже день пра́зднуем обновление свята́го Христова Воскресе́ния и свята́го апо́стола Фомы́ осяза́ния. В то́йже день па́мять твори́ти прия́хом о чудотворе́нии Пресвяты́я Богоро́дицы, егда́ о́бщим моле́нием отгна́ одержа́вшия Святы́я оби́тели Святы́я Горы́ безбо́жныя ага́ряны; сего́же ра́ди и настоя́щее бде́ние прия́хом ежего́дно твори́ти. Святы́ми моли́твами Всепречи́стыя Сладколю́бящия Твоея́ Ма́тере и свята́го апо́стола Твоего́ Фомы́, Христе́ Бо́же наш, поми́луй и спаси́ нас. Ами́нь.</red>
</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́троки от пе́щи изба́вивый,/ быв Челове́к,/ стра́ждет, яко сме́ртен,/ и стра́стию сме́ртное/ в нетле́ния облачи́т благоле́пие,/ еди́н благослове́н/ отце́в Бог и препросла́влен.</emphasis>
</p>
<p>О́троки от пе́щи изба́вивый,/ призре́л еси́, Го́споди, я́ко Милосе́рд, прегреше́ния на́ша/ и изба́вил ны еси́ от лю́таго обстоя́ния Ма́тери Твоея́ мольба́ми,/ я́ко Бог препросла́вленный.</p>
<p>О́троки от пе́щи изба́вивый,/ изба́ви, Влады́чице, Го́ру, Тобо́ю Святоиме́нную, Чи́стая,/ от неве́рных враг Человеколю́бец,/ Еди́н благослове́нный отце́в Бог и препросла́вленный.</p>
<p>Же́ны с ми́ры Богому́дрыя вслед Тебе́ теча́ху, Влады́ко Христе́,/ Небе́сное Тя Ми́ро ро́ждшую,/ вся, я́же в Горе́, оби́тели, иму́щи Боже́ственную Блюсти́тельницу,/ нечести́вых злово́ния изба́вихомся.</p>
<p>Сме́рти пра́зднуем умерщвле́ние,/ а́дово разруше́ние,/ стра́нное же нечести́вых бе́гство,/ от пребыва́ния Твоего́ в Святе́й Горе́, Всенепоро́чная./ Те́мже пое́м Тя,/ Боже́ственное на́ше предста́тельство, Богоневе́стная.</p>
<p>Сме́рти пра́зднуем умерщвле́ние, Христо́во Воскресе́ние,/ нечести́вых люде́й посрамле́ние и бе́гство/ и, взыгра́юще, пое́м Тя, Влады́чице,/ Еди́ну в жена́х Благослове́нную и Богоро́дицу пресла́вную.</p>
<p>Я́ко вои́стинну свяще́нный и ра́достный сей/ спаси́тельный, Боже́ственный пра́здник,/ воспомина́ние безбо́жных от нас бе́гство,/ в оньже Боже́ственное, я́ко свет, Пречи́стая, умилостивле́ние всем возсия́.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Сей нарече́нный и Святы́й День </emphasis>—/
<emphasis>еди́н суббо́т царь и госпо́дь,/ пра́здников пра́здник/ и торжество́ есть торже́ств,/ в о́ньже благослови́м Христа́ во ве́ки.</emphasis>
</p>
<p>Сей нарече́нный и святы́й день,/ в о́ньже мы пое́м Цари́це пе́ние:/ неча́емых бо реши́тельница бысть нам Всенепоро́чная,/ те́мже благослови́м Сию́ во ве́ки.</p>
<p>Сей нарече́нный и святы́й день,/ Воста́ния Госпо́дня и Чи́стыя Богоро́дицы,/ соде́яннаго Ею нам па́че наде́жды чу́да,/ Е́юже благослови́м Христа́ во ве́ки.</p>
<p>Прииди́те, и́ночестии, и́же во Афо́не, собо́ри,/ с любо́вию благода́рственно Богоро́дицу воспое́м,/ Влады́чицу, Предста́тельницу на́шу и Храни́тельницу,/ Пита́тельницу, вра́ча и сокро́вище во ве́ки.</p>
<p>Возведи́ о́крест о́чи Твои́, Чи́стая,/ и виждь ча́да Твоя́,/ лю́те сотре́нная десятиле́тним мучи́тельством Исма́иля нечести́ваго, и́же от Ага́ри,/ и сохраня́й сия́,/ Тобо́ю благословя́щая Христа́ во ве́ки.</p>
<p>О́тче Вседержи́телю, и Сло́ве, и Ду́ше,/ оби́тели, и́же во Афо́не,/ сохраня́й невреди́мы от враго́в лю́таго нало́га,/ на Тя бо упова́ем и благослови́м, в них живу́щий, во ве́ки.</p>
<p>О́тче Вседержи́телю, и Сло́ве, и Ду́ше,/ Безнача́льное Существо́, Непостижи́мое Естество́, Бо́же всех,/ Твоя́ лю́ди изми́ вся́кия ско́рби/ Святы́я Богоро́дицы моли́твами.</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Свети́ся, свети́ся,/ Но́вый Иерусали́ме,/ сла́ва бо Госпо́дня/ на тебе́ возсия́,/ лику́й ны́не/ и весели́ся, Сио́не./ Ты </emphasis>же,
<emphasis>Чи́стая, красу́йся, Богоро́дице,/ о воста́нии Рождества́ Твоего́.</emphasis>
</p>
<p>
<red>Припе́в: </red>Велича́й, душе́ моя́,/ Чи́стую Де́ву и Еди́ну Богоро́дицу/ Предста́тельницу мона́шествующих во Афо́не.
</p>
<p>Свети́ся, свети́ся,/ Но́вый Иерусали́ме,/ и ты, Горо́ Афо́нская,/ Предста́тельница бо твоя́ ны́не/ добро́ту пе́рвую да́рует тебе́/ и тьмы отгоня́ет нечести́вых Богоневе́стная.</p>
<p>
<red>Припе́в: </red>Велича́й, душе́ моя́,/ Ю́же велича́ют вся́ческая, Де́ву,/ и трепе́щут безбо́жных ага́рян собра́ния.
</p>
<p>Свети́ся ны́не,/ свяще́нная Горо́ Афо́нская,/ Боже́ственная бо в тебе́ Предста́тельница Всенепоро́чная/ неве́рнаго во́инства я́же на нас ловле́ния/ ма́нием Боже́ственным разруши́, мир нам дарова́вши.</p>
<p>
<red>Припе́в: </red><red>Днесь</red> всяк чин мона́шествующих Горы́/ па́мять творя́щий благода́ти Твоея́,/ сликовству́ет, Де́во Богоро́дице.
</p>
<p>О, Боже́ственнаго, о, любе́знаго,/ о, обеща́ния кра́снаго!/ Оби́телем бо, су́щим во Афо́не, обеща́лася еси́ бы́ти Предста́тельницею,/ Храни́тельницею и Блюсти́тельницею,/ Ю́же, ве́рнии, иму́ще наде́жду, многи́х лю́тых избавля́емся.</p>
<p>
<red>Припе́в: </red><red>Днесь</red> ра́дуется весь мона́шествующих лик/ воста́нием Христо́вым/ и па́мять твори́т Твоего́ чудесе́, Де́во.
</p>
<p>О, Боже́ственныя и еди́ныя сла́вы Го́рния,/ ю́же наслажда́ешися, Богоро́дице Де́во, я́ко Всецари́ца,/ красу́йся про́чее и моле́ние твори́ всегда́ о Твое́м жре́бии,/ подпа́вшем злоде́йственному.</p>
<p>
<red>Сла́ва: </red>Тебе́, Бо́га Отца́, Бо́га Сы́на и Сло́ва и Бо́га Ду́ха,/ Еди́наго в Тро́ице Бо́га/ сла́влю Еди́наго.
</p>
<p>О О́тче, и Сло́ве, и Боже́ственный Ду́ше и Честны́й,/ о Тро́ице, Бо́же мой,/ Боже́ственными моли́твами Твои́х слуг Афо́нския Горы́,/ нас, почита́ющих Тя, Ца́рствия Твоего́ сподо́би.</p>
<p>
<red>И ны́не: </red>О Всечи́стая Отрокови́це,/ о Ма́ти, Де́во Чи́стая,/ не преста́й Го́ру Афо́нскую всегда́ покрыва́ти благода́тию Твое́ю, Влады́чице,/ и Сы́на Твоего́ о нас умилостивля́ти, Присноде́во.
<style name="color-red"/>
</p>
<p>
<red>Све́тильны праздника два, та́же Богоро́дицы.</red>
</p>
<p>
<red>Подо́бен: </red>Не́бо
<strong/>звезда́ми:
</p>
<p>Твое́ю, Богоро́дице, благода́тию/ покрыва́еши и соблюда́еши всех, су́щих в жре́бии Твое́м,/ от наше́ствия нечести́вых/ и са́мым о́бразом Твои́м утеша́еши лю́ди Твоя́.</p>
<p>
<red>На хвали́тех поставля́ем стихо́в 6, пра́здника 3 и Богоро́дицы 3, глас 2.</red>
</p>
<p>
<red>Подо́бен: </red>Егда́ от Дре́ва:
</p>
<p>Егда́ злоче́стия зима́/ на святы́я ико́ны ноша́шеся/ тогда́ Всенепоро́чная Свой о́бразный зрак/ спасе́ от рук беззако́ннующих/ и того́ наста́ви, иде́же потре́бно спаса́тися,/ иде́же Боголюбе́зное ста́до Филофе́йскаго монастыря́/ прия́т его́ с чу́дом.</p>
<p>Егда́ ико́на, я́ко жива́,/ Сладколю́бящия Зижди́теля Чи́стыя Отрокови́цы/ ди́вно прохожда́ше, я́ко на колесни́це, во́ду/ и прии́де в Горы́ селе́ний,/ вре́да отбега́ющи ерети́ческаго,/ тогда́ мона́шествующих и бельце́в вся ли́ки, взыгра́юще,/ сей покланя́хуся, ра́дующеся.</p>
<p>Прииди́те, пе́сньми почти́м о́браз, его́же освяти́,/ Ма́терь Бо́жия Свята́я,/ и, его́ целу́юще, прирце́м:/ сим, Боговме́стная, нас посети́ла еси́,/ сим отгна́ла еси́ род противобо́жный,/ те́мже сим нас покажи́/ насле́дники жре́бия Твоего́, Влады́чице,/ и Сы́на Твоего́ Ца́рствия.</p>
<p>
<red>Сла́ва, глас 6, пра́здника. И ны́не, Богоро́дицы, глас то́йже:</red>
</p>
<p>Ви́де о ико́не Твое́й су́щая во святе́й Горе́ Твое́й оби́тель,/ я́коже ви́де в рождестве́ Твое́м, Пресла́вная, град Дави́дов Вифлее́м:/ та́мо бо па́стырие ви́деша и удиви́шася,/ зде вси падо́ша и поклони́шася;/ та́мо безсе́менно рождество́ Твое́,/ зде без корабля́ водоше́ствие исхо́да Твоего́;/ тогда́ Ду́хом Святы́м зача́тие,/ ны́не чрез благода́ть Сы́на Твоего́ Твое́ прише́ствие;/ И́родово бо тогда́ су́етное во́инство губя́щее/ рождеству́ Твоему́ ничто́же соде́я;/ безбо́жных же зде воображе́нии лю́дие,/ преще́ния творя́ще жре́бию Твоему́, напра́сно
<a type="note" xlink:href="#note27">27</a> прогна́шася./ Ве́лия Твоя́ ми́лость и благоутро́бие Твое́ чуде́сно есть,/ Пресвята́я Влады́чице.
</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ</red>
<red>́И</red>
</p>
<p>
<red>Блаже́нны от кано́на, песнь 3-я Фомы́ и песнь 6-я Богоро́дицы. Апо́стол и Ева́нгелие обои́м. Подо́бно и прича́стен.</red>
</p>
</section>
