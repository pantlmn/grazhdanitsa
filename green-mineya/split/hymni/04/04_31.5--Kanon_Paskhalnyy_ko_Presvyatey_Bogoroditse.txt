<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Кано́н Пасха́льный ко Пресвяте́й Богоро́дице, пое́мый в Свя́то-Тро́ицкой Се́ргиевой Ла́вре в пято́к ве́чера от седми́цы Фомино́й до седми́цы 5-й по Па́схе, в па́мять посеще́ния Богома́терию Преподо́бнаго Се́ргия</p>
</title>
<p>
<red>Тропа́рь, глас 4:</red>
</p>
<p>К Богоро́дице приле́жно ны́не притеце́м,/ гре́шнии и смире́ннии, и припаде́м,/ в покая́нии зову́ще из глубины́ души́:/ Влады́чице, помози́ на ны милосе́рдовавши,/ потщи́ся, погиба́ем от мно́жества прегреше́ний,/ не отврати́ Твоя́ рабы́ тщи,/ Тя бо и едину на́дежду и́мамы.</p>
<p>Не умолчи́м никогда́, Богоро́дице,/ си́лы Твоя́ глаго́лати, недосто́йнии,/ а́ще бо Ты не бы предстоя́ла, моля́щи,/ кто бы нас изба́вил от толи́ких бед,/ кто же бы сохрани́л до ны́не свобо́дны,/ не отсту́пим, Влады́чице, от <red>Тебе</red>́,/ Твоя́ бо рабы́ спаса́еши при́сно от вся́ких лю́тых.</p>
<p>
<red>Кано́н, глас 1 </red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Воскресе́ния день,/ просвети́мся, лю́дие,/ Па́сха, Госпо́дня Па́сха:/ от сме́рти бо к Жи́зни/ и от земли́ к Небеси́/ Христо́с Бог нас/ преведе́, побе́дную пою́щия.</emphasis>
</p>
<p>Очи́стим чу́вствия, и у́зрим/ в непристу́пном све́те/ Ма́терь Све́та,/ и ра́дуемся, реку́ще:/ ра́дуйся, Ма́ти Госпо́дня.</p>
<p>Небеса́ у́бо досто́йно да веселя́тся,/ земля́ же да ра́дуется,/ да пра́зднует же оби́тель сия́,/ почита́ющая заступле́ние Богома́тери.</p>
<p>Умерщвле́ние преде́л сломи́ла еси́,/ ве́чную Жизнь ро́ждшая, Христа́,/ из гро́ба возсия́вшаго <red>Днесь</red>,/ Де́во Всенепоро́чная,/ и мир просвети́вшаго.</p>
<p>Воскре́сшаго ви́девши Сы́на Твоего́ и Бо́га,/ ра́дуйся со апо́столы, Богоблагода́тная Чи́стая,/ и е́же — ра́дуйся — пе́рвее,/ яко всех ра́дости вина́, восприя́ла еси́,/ Богома́ти Всенепоро́чная.</p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Прииди́те, пи́во пие́м но́вое,/ не от ка́мене непло́дна чудоде́емое,/ но нетле́ния исто́чник,/ из гро́ба одожди́вша Христа́,/ в Не́мже утвержда́емся.</emphasis>
</p>
<p>Ны́не вся испо́лнишася ра́дости неизрече́нныя,/ ви́димая же и неви́димая,/ ны́не пра́зднует све́тло ста́до Твое́, Влады́чице,/ Тобо́ю обеща́нное заступле́ние.</p>
<p>Виждь, Чи́стая, и́ноков собо́ры па́ствы Твоея́,/ окружа́ющих всечестны́й о́браз Твой,/ грехо́в разреше́ния прося́щих,/ и жития́ исправле́ния,/ и прича́стия Боже́ственныя сла́вы Твоея́, Всенепоро́чная.</p>
<p>Тече́т благода́ть незави́стная/ от Твоего́, Богоро́дице, о́браза,/ всем источа́ющи, моля́щимся те́пло,/ зол избавле́ние, и здра́вие, и ми́лость.</p>
<p>Все́ю душе́ю и мы́сли пра́востию/ в па́стве Твоей вси лику́юще,/ псалмы́, и пе́сньми духо́вными,/ и пе́нием Боже́ственным,/ обстоя́т о́браз Твой, Пречи́стая,/ Ты же, неотсту́пна су́ши,/ пода́ждь по́мощь, Богоневе́сто.</p>
<p>
<red>Ипакои́, глас 4:</red>
</p>
<p>Предвари́вшия у́тро я́же о Мари́и/ и обре́тшия ка́мень, отвале́н от гро́ба,/ слы́шаху от А́нгела: во Све́те Присносу́щнем Су́щаго/ с ме́ртвыми что и́щете, я́ко Челове́ка?/ Ви́дите гро́бныя пелены́, тецы́те и ми́ру пропове́дите,/ я́ко воста́ Госпо́дь, умертви́вый смерть,/ я́ко есть Сын Бо́га, спаса́ющаго род челове́ческий.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>На Боже́ственней стра́жи/ Богоглаго́ливый Авваку́м/ да ста́нет с на́ми и пока́жет/ светоно́сна А́нгела,/ я́сно глаго́люща:/ <red>Днесь</red> спасе́ние ми́ру,/ яко воскре́се Христо́с,/ я́ко всеси́лен.</emphasis>
<emphasis/>
</p>
<p>Се Пречи́стая гряде́т:/ услы́шав преподо́бный/ тече́т во сре́тение,/ и свет ве́лий осени́ его́,/ па́че со́лнца сия́ющь,/ и зрит Пречи́стую со двема апо́столома,/ све́тлостию Ея́ блиста́ющими,/ и паде́, моля́ся о заступле́нии.</p>
<p>Не ужаса́йся, избра́нниче Мой,/ глаго́лет Богома́ти:/ приидо́х посети́ти Тебе́,/ услы́шана бысть моли́тва твоя́ о ученице́х твои́х/ и о всех, о ни́хже мо́лишися,/ и о оби́тели твое́й про́чее да не скорби́ши,/ — веща́ла еси́, Влады́чице.</p>
<p>Богооте́ц у́бо Дави́д/ пред се́нным ковче́гом скака́ше, игра́я,/ Твои́м же заступле́нием/ весели́тся блаже́нное ста́до Твое́,/ сбытие́ слове́с Твои́х зря́ще, Богоневе́сто.</p>
<p>Реку́ Тя сла́дкую/ и пото́к насыще́ния,/ ма́нну Небе́сную,/ мед от ка́мене,/ изоби́лие и благода́ть приснотеку́щую стяжа́вше, Отрокови́це,/ во оби́тели обита́ющии/ благода́рно поют о Твое́м заступле́нии.</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>У́тренюем у́тренюю глубоку́,/ и вме́сто ми́ра песнь принесе́м Влады́це,/ и Христа́ у́зрим,/ Пра́вды Со́лнце,/ всем жизнь возсия́юща.</emphasis>
</p>
<p>Безме́рное Твое́ предста́тельство,/ е́же показу́еши при́сно, Всепречи́стая, ста́ду Твоему́,/ зря́ще, вопие́м Ти ны́не весе́лою душе́ю:/ ра́дуйся, Мари́е Богоневе́сто.</p>
<p>Приступи́м, свещено́снии,/ ко о́бразу Де́вы <red>Днесь</red>,/ мно́жество мона́шествующих,/ и спра́зднуем любопра́зднственными чи́нми/ посеще́ние Богома́тери.</p>
<p>Неотсту́пна у́бо бу́ду от оби́тели твоея́,/ — веща́ла еси́, Влады́чице,/ избра́ннику Твоему́ Се́ргию,/ — отны́не всем изоби́льствует/ в житии́ и по твое́м ко Го́споду отхожде́нии:/ и се со сло́вом де́ло явля́еши, Цари́це.</p>
<p>Пева́емая Отрокови́це Де́во,/ чудеса́ Твоего́ заступле́ния/ удивля́ют челове́ком помышле́ния,/ па́че бо сло́во спасе́ние/ улучи́ Тобо́ю храни́мая оби́тель.</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Снизше́л еси́ в преиспо́дняя земли́/ и сокруши́л еси́ вереи́ ве́чныя,/ содержа́щия свя́занныя, Христе́,/ и тридне́вен, я́ко от ки́та Ио́на,/ воскре́сл еси́ от Гро́ба.</emphasis>
</p>
<p>При́зри благосе́рдно/ на па́ству Твою́, Пречи́стая,/ и, я́коже обеща́лася еси́,/ потре́бная подава́й неоску́дно,/ снабдя́щи и покрыва́ющи/ Твоея́ по́мощи и заступле́ния те́пле и́щущия.</p>
<p>Спа́се мой Преблаги́й/ и вся́ческих Тво́рче,/ Чи́стыя Богоро́дицы благоприя́тными мольба́ми/ соблюди́ Твоя́ певцы́ невреди́мы от вся́ких бед.</p>
<p>Да изба́вится от всех злоключе́ний/ чту́щая
<emphasis/>Тя оби́тель, Богоро́дице Де́во,/ вражды́, огня́ и гла́да,/ во единомы́слии воспева́ющи,/ Помо́щницу Тя иму́щи.
</p>
<p>Пое́м Тя и покланя́емся Ти, Богома́ти,/ не пре́зри моле́ний рабо́в Твои́х,/ заступи́ в беда́х на́ших,/ я́ко су́щи ми́лостива.</p>
<p>
<red>Конда́к, глас 8:</red>
</p>
<p><red>Аще</red> и во гроб снизше́л еси́, Безсме́ртне,/ но а́дову разруши́л еси́ си́лу/ и воскре́сл еси́, я́ко Победи́тель, Христе́ Бо́же,/ жена́м мироно́сицам веща́вый: ра́дуйтеся!/ и Твои́м апо́столом мир да́руяй,/ па́дшим подая́й воскресе́ние.</p>
<p>
<red>И́кос:</red>
</p>
<p>Е́же пре́жде со́лнца Со́лнце, заше́дшее иногда́ во гроб,/ предвари́вша ко у́тру,/ и́щущия я́ко дне мироно́сицы де́вы,/ и друга́ ко друзе́й вопия́ху:/ о други́ни!/ прииди́те, воня́ми пома́жем Те́ло Живоно́сное и погребе́ное,/ плоть Воскреси́вшаго па́дшаго Ада́ма,/ лежа́щую во гро́бе;/ и́дем, потщи́мся, я́коже волсви́, и поклони́мся/ и принесе́м ми́ра, я́ко да́ры,/ не в пелена́х, но в плащани́це обви́тому,/ и пла́чем, и возопии́м:/ о Влады́ко, воста́ни,/ па́дшим подая́й воскресе́ние.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́троки от пе́щи изба́вивый,/ быв Челове́к,/ стра́ждет я́ко сме́ртен,/ и стра́стию сме́ртное/ в нетле́ния облачи́т благоле́пие,/ еди́н благослове́н/ отце́в Бог и препросла́влен.</emphasis>
<emphasis/>
</p>
<p>О́троки от пе́щи Изба́вльшаго, Чи́стая,/ Ты родила́ еси́ нетле́нною Твое́ю, Богора́дованною утро́бою,/ по рождестве́, я́ко пре́жде рождества́, Сохра́ншаго Тя,/ Его́же и моля́щи непреста́й о нас, воспева́ющих Тя.</p>
<p>Вси ны́не собери́теся,/ пле́щуще пра́зднственная во оби́тели сей/ и Христо́ву Ма́терь просла́вите,/ еди́ну, па́че Херуви́м несравне́нную/ и Серафи́м препросла́вленную.</p>
<p>Я́ко вои́стинну свяще́нный,/ и спаси́тельный и зарено́сный, Де́во,/ о́браз посе́щения Твоего́/ покланя́ющимся бо сему́/ здра́вие раздае́ши и ми́лость/ теле́с же и душ,/ и взыска́ющим наде́жная еси́ Помо́щница,/ Бо́га пло́тию ро́ждшая.</p>
<p>Мона́шествующий и вси челове́цы,/ стра́хом и ра́достию ны́не поклони́мся о́бразу/ посеще́ния Богоотрокови́цы,/ моля́щеся с преподо́бным Се́ргием,/ и е́же ра́дуйся: Гаврии́лово,/ Благода́тная, вопию́ще.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Сей нарече́нный и Святы́й День</emphasis> —/
<emphasis>еди́н суббо́т царь и госпо́дь,/ пра́здников пра́здник/ и торжество́ есть торже́ств,/ в о́ньже благослови́м Христа́, во ве́ки.</emphasis>
</p>
<p>Сей нарече́нный и святы́й день/ всех созыва́ет к духо́вному весе́лию,/ сря́щим у́бо сей ра́достно и возопие́м:/ ра́дуйся, Богоро́дице, во вся ве́ки.</p>
<p>Прииди́те, мона́хов мно́жества,/ испо́лнимся Боже́ственнаго благоуха́ния,/ заступле́нием Бо́жия Ма́тери/ и, Сию́ прославля́юще, поклони́мся,/ пою́ще при́сно во вся ве́ки.</p>
<p>Возведи́ о́крест о́чи Твои́, Чи́стая, и виждь:/ се бо приидо́ша к Тебе́,/ я́ко Богосве́тлая свети́ла,/ от за́пада, и се́вера, и мо́ря,/ и восто́ка ча́да Твоя́,/ поклони́тися Твоему́ всепречи́стому о́бразу.</p>
<p>
<red>Пресвята́я Тро́ице, Бо́же наш, сла́ва Тебе́.</red>
</p>
<p>О́тче Вседержи́телю, и Сло́ве, и Ду́ше,/ Безнача́льное Существо́ и Непостижи́мое Естество́,/ Бо́же всех,/ оби́тель сию́ изми́ от вся́кия ско́рби/ мольба́ми вои́стинну Чи́стыя Еди́ныя Богоро́дицы.</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Свети́ся, свети́ся,/ Но́вый Иерусали́ме,/ сла́ва бо Госпо́дня/ на тебе́ возсия́,/ лику́й ны́не/ и весели́ся, Сио́не,/ Ты же, Чи́стая, красу́йся, Богоро́дице,/ о воста́нии Рождества́ Твоего́.</emphasis>
</p>
<p>Свети́ся, ра́дуйся, мона́шествующих мно́жество,/ изря́днее же игра́й, оби́тель сия́,/ лику́й ны́не и весели́ся све́тло,/ и́бо обрела́ еси́ Чи́стую Де́ву,/ Блюсти́тельницу Непобеди́мую.</p>
<p>О, Боже́ственнаго, о, любе́знаго,/ о, неистощи́маго пролия́ния Твои́х безме́рных чуде́с,/ и́миже, Чи́стая, оби́тель сию́ обогаща́еши,/ и́бо сла́ва ея́ в Твое́м заступле́нии:/ Ты врата́рница ея́ и утвержде́ние.</p>
<p>О Ма́ти Де́во!/ в моли́тву прино́сим Тебе́ мольбы́ уго́дника Твоего́,/ мо́лим Тя вси:/ изба́ви нас от вся́кия напа́сти и озлобле́ния.</p>
<p>Да сохрани́ши, Де́во, стадонача́льника оби́тели Твоея́/ ра́дуйся, Неискусобра́чная Честна́я,/ сохрани́ ста́до Твое́ от вся́каго озлобле́ния,/ Еди́на Богоневе́стная.</p>
</section>
