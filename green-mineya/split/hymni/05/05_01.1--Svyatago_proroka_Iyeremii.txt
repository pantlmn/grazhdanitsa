<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го проро́ка Иереми́и</p>
</title><p><red> Стихи́ры проро́ка, глас 8. </red></p>
<p><red>Подо́бен: </red>Го́споди, а́ще и на суди́щи:</p>
<p>Го́споди, Ты, пре́жде созда́тися,/ проразуме́л еси́ Иереми́ю сла́внаго/ и, пре́жде рожде́ния из ложе́сн, проро́ка освяти́л еси́,/ я́ко прове́дый вои́стинну ра́зума свобо́дное,/ его́же моли́твами, я́ко Ми́лостив,/ спаси́ ду́ши на́ша.</p>
<p>Го́споди, а́ще и в кал вве́ржен бысть Иереми́я святы́й,/ но кра́сное благово́ние у́мно восприима́ше,/ в ра́йских се́лех я́коже водворя́яся,/ его́же моли́твами, я́ко Благоде́тель,/ всех нас сохрани́.</p>
<p>Го́споди, Твои́ми пресве́тлыми заря́ми проро́к сия́я/ и супроти́вными зря́щеся блаже́н и че́стен,/ доброде́телей бо я́ве стыди́тся и супоста́т,/ и бу́дущая, я́ко настоя́щая, восхожде́ния предуве́де.</p>
<p><red>Сла́ва, и ны́не, пра́здника или</red>́<red> Богоро́дичен, глас и подо́бен то́йже.</red></p>
<p>Виждь моего́ сокруше́ннаго се́рдца воздыха́ние, Богоневе́сто,/ приими́, Де́во Мари́е Чи́стая,/ рук мои́х воздея́ние, я́ко Человеколюби́ва,/ и не отри́ни, Всенепоро́чная,/ да пою́ и велича́ю Тя, возвели́чившую род наш.</p>
<p><red>Крестобогоро́дичен, подо́бен то́йже:</red></p>
<p>Безнача́льное Сло́во О́тчее,/ и Сы́не Мой,/ и Ду́ху сопресто́льное,/ ка́ко Твоя́ пречи́стыя дла́ни на Дре́ве просте́рл еси́?/ Что́ толи́кая Твоя́ ныне́ нищета́, Преблаги́й? —/ предстоя́щи Твоему́ Кресту́, вопия́ше Пренепоро́чная.</p>
<p><red>Тропа́рь, глас 2:</red></p>
<p>Проро́ка Твоего́ Иереми́и па́мять, Го́споди, пра́зднующе,/ тем Тя мо́лим:/ спаси́ ду́ши на́ша.</p>
<p><red>Кано́н, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Во́ду проше́д я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis><emphasis/></p>
<p>Пре́жде твоего́ созда́ния проуве́денно из ма́терия чре́ва освяти́лся еси́/ и язы́ком проро́к пома́зался еси́, взыва́я:/ Изба́вителю и Бо́гу на́шему пои́м.</p>
<p>Всех ра́зум пре́жде прие́мый,/ твоея́ мы́сли движе́ния прозря́, о Иереми́е Богоявле́нне,/ наста́вника тя лю́дем поставля́ет.</p>
<p>Твоея́ мы́сли зри́тельное, му́дре, очи́стив от скверн плотски́х,/ и́стины свиде́тель показа́лся еси́,/ Творцу́ твоему́ превозлю́блен.</p>
<p><red>Богоро́дичен: </red>Всели́вшееся в Тя Сло́во О́тчее, на земли́, Де́во Богоро́дице,/ па́че естества́ пло́тию ро́ждши,/ яви́лася еси́ тва́рей всех Влады́чица.</p>
<p><red>Песнь 3</red></p>
<p><red>Ирмо́с: </red><emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis></p>
<p>Ты, освяти́в проро́ка Твоего́, Влады́ко, пе́рвее рождества́,/ и блудя́щим наста́вника посла́л еси́.</p>
<p>Благода́ть Ду́ха, все́льшаяся во устне́ твои́,/ я́коже пресве́тло свети́ло, су́щим во тьме возсия́.</p>
<p>Ми́ра благово́ния твоего́ не терпя́,/ собо́р тя Изра́илев скве́рный в ро́ве затвори́.</p>
<p><red>Богоро́дичен: </red>Тобо́ю, Пречи́стая, Пресу́щественный Безнача́льный Сын Бо́жий/ спожи́ти челове́ком благоизво́ли.</p>
<p><red>Седа́лен, глас 8.</red></p>
<p><red>Подо́бен: </red>Воскре́се от гро́ба:</p>
<p>Приложи́ тебе́ у́хо Бог услы́шавати словеса́ Его́, Богогла́сный проро́че./ Те́мже, я́ко настоя́щая не су́щая, всем уясни́л еси́,/ рыда́ньми же о лю́дех твои́х, уда́льшихся от Го́спода, пла́кал еси́./ И ны́не сый на Небесе́х, мо́лишися спасти́ся нам.</p>
<p><red>Сла́ва, и ны́не, пра́здника или</red>́<red> Богоро́дичен:</red></p>
<p>В пучи́ну лю́таго впадо́х уны́ния,/ от мно́жества лука́вых и нечи́стых мои́х дел приидо́х в недоуме́ние/ и отча́янием ны́не одержи́м есмь./ Влады́чице Богоро́дице, Сама́ мя спаси́ благоутро́бием Твои́м:/ гре́шных бо Ты еси́ по́мощь и очище́ние спаси́тельное.</p>
<p><red>Крестобогоро́дичен:</red></p>
<p>Нескве́рная А́гница, А́гнца и Па́стыря, ви́сяща на Кресте́, зря́щи, вопия́ше:/ Ча́до Мое́, что стра́нное у́бо и ненаде́жное сие́ зре́ние?/ Ка́ко Жизнь всех сме́ртию осужда́ется, земны́м подо́бне?/ Но воскресни́ тридне́вно из ме́ртвых, Сло́ве, я́коже рекл еси́,/ да, ра́дующися, сла́влю Тя.</p>
<p><red>Песнь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Пресве́тлое сия́ние Пресвята́го и Боже́ственнаго Ду́ха,<emphasis> </emphasis>се́рдце твое́ облиста́вшее,/ су́щим во тьме просвеще́ние соде́ла.</p>
<p>Проро́ков спострада́тельнее всех быв, всеблаже́нне Богоприя́тне,/ ми́лости мя сподо́би, отча́яннаго мно́гими прегреше́ньми.</p>
<p>Яко хода́тай быв явле́нным и Боже́ственным сия́нием,/ хода́тайством твои́м умири́ многомяте́жнаго моего́ жития́ бу́рю.</p>
<p><red>Богоро́дичен: </red>Бо́га, Его́же родила́ еси́, Пречи́стая Де́во,/ Сего́ моли́ моли́твами Твои́ми дарова́ти согреше́ний проще́ние.</p>
<p><red>Песнь 5</red></p>
<p><red>Ирмо́с: </red><emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</emphasis></p>
<p>Я́коже мо́лнию, проро́ка Твоего́ посла́л еси́, Иереми́ю освяще́ннаго,/ су́щим во тьме све́та Тя, Христе́, возвеща́юща.</p>
<p>Стрелу́ избра́нну, в ту́ле<a type="note" xlink:href="#note1">1</a> тя сокрове́нну, Иереми́е,/ проразуме́нием Своим твой Влады́ка,/ в ни́хже подоба́ше вре́менех, показа́.</p>
<p>У́ши чи́сте у́мныя име́я, сла́вне,/ бесе́дующу тебе́ Ду́ху сподо́бился еси́, проро́че, послу́шати.</p>
<p><red>Богоро́дичен: </red>Ве́лие и стра́шное Де́вы та́инство:/ и́бо я́вльшагося на земли́ Е́ю Бо́га челове́ком милосе́рдия ра́ди/ ма́терски воспита́.<red> </red></p>
<p><red>Песнь 6</red></p>
<p><red>Ирмо́с: </red><emphasis>Бе́здна грехо́в и прегреше́ний бу́ря мя смуща́ет/ и во глубину́ ну́жднаго ре́ет мя отча́яния,/ но Твою́ кре́пкую ру́ку мне простри́, яко Петро́ви,/ о Упра́вителю, и спаси́.</emphasis><emphasis/></p>
<p>Привле́кл еси́ просвеще́ние и благода́ть бога́тно, Богоно́се,/ духо́вно уста́ душе́вная разшири́в,/ и, испо́лнься, о́бщно всем по́дал еси́, о проро́че, хотя́щим сия́ние.</p>
<p>Мо́ре мирско́е, возвыша́емое напа́стей треволне́нием, узре́в,/ после́дняя дворы́ возжела́л еси́,/ и исто́чник, реко́ю точа́щ сле́зы, люде́й твои́х злобы́тства го́рце рыда́ти.</p>
<p>Смерть Изба́вителя предска́зовал еси́ та́йно, Богогла́се:/ я́коже бо А́гня, на Дре́во Христа́ воздвиго́ша, живота́ Нача́льника,/ собо́р беззако́нный иуде́йский, Благоде́теля всея́ тва́ри.</p>
<p><red>Богоро́дичен: </red>Сло́во, е́же от Отца́ пре́жде век ро́ждшееся безпло́тно,/ из Тебе́, Чи́стая, в ле́то пло́тски ражда́ется,/ и в се́ни Того́ вси поживе́м, я́коже дре́вле Иереми́я прорече́.</p>
<p><red>Конда́к, глас 3.</red></p>
<p><red>Подо́бен: </red>Де́ва <red>Днесь</red>:</p>
<p>Очи́стив ду́хом, вели́кий проро́че и му́чениче,/ твое́ светоза́рное се́рдце,/ сла́вне Иереми́е,/ проро́чествия дар свы́ше прия́л еси́/ и возопи́л еси́ велегла́сно во страна́х:/ се Бог наш, и не приложи́тся ин к Нему́,/ И́же, вопло́щся, на земли́ яви́лся есть.</p>
<p><red>Песнь 7</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis><emphasis/></p>
<p>Ты ны́не не ктому́ в наде́ждах, но ве́щию, проро́че,/ прорече́нная, исполня́ема твоя́ зря, взыва́еши:/ благослове́н еси́, Го́споди Бо́же, во ве́ки.</p>
<p>Орга́н Боже́ственный яви́ся, ударя́емь руко́ю Уте́шителевою,/ Небе́сныя гла́сы веща́я и поя́:/ благослове́н еси́, Го́споди Бо́же, во ве́ки.</p>
<p>Рыда́ния спису́я, о проро́че, не помрачи́ Боже́ственнаго весе́лия,/ его́же от младе́нства я́сно наслади́лся еси́, зовы́й:/ благослове́н еси́, Го́споди Бо́же, во ве́ки.</p>
<p><red>Богоро́дичен: </red>Во чре́во Де́вы вни́ти я́коже благоволи́л еси́, челове́ки хотя́ спасти́,/ проро́ки я́ве научи́вый чудеси́,/ благослове́н еси́, Го́споди Бо́же, во ве́ки.</p>
<p><red>Песнь 8</red></p>
<p><red>Ирмо́с: </red><emphasis>Победи́тели мучи́теля и пла́мене/ благода́тию Твое́ю бы́вше,/ за́поведей Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</emphasis><emphasis/></p>
<p>На Небеса́ возше́л еси́, веселя́ся, Богодухнове́нне Иереми́е,/ и со Безпло́тными престо́лу всех Царя́ предстои́ши,/ благослови́те, — поя́, — дела́, Го́спода и превозноси́те Его́ во ве́ки.</p>
<p>Благоче́стия пропове́дник быв, прехва́льне, освяще́н,/ и нече́стия обличи́л еси́ не́мощь, Иереми́е,/ благослови́те, — поя́, — дела́, Го́спода и превозноси́те Его́ во ве́ки.</p>
<p>Боже́ственныя зари́ све́том сия́я,/ облиста́ния лю́бящим посыла́вши, зерца́ло многосве́тло я́ко прии́м,/ благослови́те, — вопия́, — вся дела́, Го́спода и превозноси́те Его́ во ве́ки.</p>
<p><red>Богоро́дичен: </red>Мое́ существо́ из Тебе́ восприя́т Животода́вец/ и пре́ждних скверн сие́ очи́сти, о Богома́ти!/ Его́же пое́м:/ благослови́те, вся дела́, Го́спода и превозноси́те Его́ во ве́ки.</p>
<p><red>Песнь 9</red></p>
<p><red>Ирмо́с: </red><emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis></p>
<p>Све́ту сраствори́вся пречи́стому, Божества́ зари́, блаже́нне сла́вне,/ его́же на земли́ явле́ния я́сно стяжа́л еси́.</p>
<p>Исто́чника нетле́ннаго доше́д,/ озаре́нии же сего́, Богодухнове́нне,/ жела́емый тебе́ коне́ц я́ве получи́л еси́.</p>
<p>Заре́ю светоно́сною, ея́же ны́не наслажда́ешися,/ воспева́ющих твою́ па́мять просвеща́ти, Иереми́е блаже́нне, всех сподо́би.</p>
<p><red>Богоро́дичен: </red>Приста́нище спасе́ния, ве́рующий, Пречи́стому Твоему́ Рождеству́ све́дуще,/ от бед изба́витися Тя мо́лим.</p>
<p><red>НА ЛИТУРГИ́И</red></p>
<p><red>Проки́мен, глас 4: </red>Ты иере́й во век,/ по чи́ну Мелхиседе́кову.<red> Стих: </red>Рече́ Го́сподь Го́сподеви моему́: седи ́одесну́ю Мене́, до́ндеже положу́ враги́ Твоя́ подно́жие ног Твои́х. <red>Апо́стол к Кори́нфяном, зача́ло 156. </red>Аллилу́ия,<red> глас 5: </red>Моисе́й и Ааро́н во иере́ех Его́/ и Саму́ил в призыва́ющих и́мя Его́. <red>Ева́нгелие от Луки́, зача́ло 14. Прича́стен: </red>В па́мять ве́чную бу́дет пра́ведник:</p>
</section>
