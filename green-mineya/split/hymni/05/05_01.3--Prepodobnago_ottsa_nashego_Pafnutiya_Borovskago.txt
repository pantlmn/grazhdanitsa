<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Пафну́тия Бо́ровскаго</p>
</title><p><red>ВЕ́ЧЕР</red></p>
<p><red>Блаже́н муж: На </red>Го́споди, воззва́х:<red> стихи́ры, глас 2.</red></p>
<p><red>Подо́бен: </red>Егда́ от Дре́ва:</p>
<p>Преподо́бне о́тче блаже́нне Пафну́тие,/ пресла́вное житие́ твое́ мона́хов украше́ние,/ преподо́бных сожи́тельниче,/ апо́стольскаго уче́ния быв испо́лнен/ и Боже́ственнаго Ду́ха жили́ще,/ столп яви́лся еси́ благоче́стия,/ Те́мже твою́ свяще́нную па́мять ра́достно пра́зднующим/ моли́ от бед и скорбе́й изба́вится,/ любо́вию чту́щим тя, преблаже́нне.</p>
<p>Преподо́бне о́тче блаже́нне Пафну́тие,/ ты от ю́ности доброде́тели приле́жно возлюби́л еси́,/ сме́ртное попече́ние в се́рдцы стяжа́в,/ я́ко кро́ток, и ми́лостив, и чист был еси́,/ ум твой безстра́стием просвети́в/ и Боже́ственным смире́нием украси́в./ Ве́рою и любо́вию твою́, пресла́вне, па́мять чту́щим/ моли́ спасти́ся к Бо́гу твои́ми моли́твами.</p>
<p>Преподо́бне о́тче Пафну́тие всехва́льне,/ любо́вь име́л еси́, соверше́ние доброде́телей,/ оби́тели твоея́ врата́ отве́рзл еси́,/ ни́щим быв покро́в и прибе́жище/ и всем всяк был еси́,/ оби́димым помога́л еси́,/ печа́льный утеша́я, я́ко оте́ц чадолюби́в./ Сего́ ра́ди почита́ем тя/ и светоно́сную па́мять твою́ пра́зднуем, Богоблаже́нне.</p>
<p><red>И́ны стихи́ры, глас 8.</red></p>
<p><red>Подо́бен: </red>О, пресла́внаго чудесе́:</p>
<p>Преподо́бне о́тче прему́дре Пафну́тие,/ слепы́м подае́ши свет,/ боля́щим исцеле́ние,/ хромы́м здра́вие./ Ми́лостивно прекланя́ешися/ к приходя́щим ве́рою к ра́це моще́й твои́х/ и прося́щим по́мощи твоея́:/ тебе́ бо засту́пника, и предста́теля,/ и храни́теля, ве́рнии вси, обрето́хом, восхваля́юще тя.</p>
<p>Преподо́бне о́тче всече́стне Пафну́тие,/ до́брыми доброде́тельми возше́д на колесни́цу,/ к Бо́гу восте́кл еси́, побе́дныя по́чести прие́мля:/ я́ко ми́лоть, нам те́ло твое́, положе́но во гро́бе, о́тче,/ оста́вил еси́ источа́ти исцеле́ние,/ прогони́ти ду́хи лука́выя./ Тем блажи́м тя, прехва́льне. </p>
<p>Лико́м по́стническим сочета́лся еси́,/ по́стническим житие́м украси́вся, блаже́нне Пафну́тие,/ и ны́не на Небесе́х живе́ши, веселя́ся,/ иде́же лику́ют А́нгели./ И све́том вои́стинну Боже́ственным обожа́емь,/ помина́й вы́ну блажа́щих тя на земли́/ и пресвято́е твое́ пра́зднующих успе́ние.</p>
<p><red>Сла́ва, глас 6:</red></p>
<p>Е́же по о́бразу соблю́д невреди́мо,/ ум влады́ку на стра́сти па́губныя по́стнически поста́вив,/ во е́же по подо́бию я́ко мо́щно возше́л еси́,/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Те́мже мона́шествующих яви́лся еси́ верх,/ жи́тель пусты́нный, благотеку́щих обучи́тель,/ пра́вило доброде́тели изве́стнейшее./ И ны́не на Небесе́х зерца́лом разре́шшимся,/ о́тче наш Пафну́тие,/ чи́сте зри́ши Святу́ю Тро́ицу,/ моля́ся несре́дственне о и́же ве́рою и любо́вию чту́щих тя.</p>
<p><red>И ны́не, пра́здника.</red></p>
<p><red>Вход, проки́мен дне. Чте́ния три<emphasis>.</emphasis></red></p>
<p><red>На лити́и стихи́ры, глас 8:</red></p>
<p>Вре́менная презря́ и до́льняя, Богому́дре,/ высо́кая и пребыва́ющая возлюби́л еси́ Боже́ственным раче́нием:/ крест бо твой поне́с на ра́ме,/ ева́нгельски Бо́га возлюби́л еси́./ Поще́нием му́жески победи́в бесо́вския полки́,/ с Небе́сными весели́шися ли́ки, я́ко непобеди́м./ Го́рних хра́ма жела́я,/ безконе́чныя жи́зни сподо́бился еси́./ Но моли́ся, Богоно́се Пафну́тие, Спа́су всех/ умири́ти мир и спасти́ ду́ши на́ша.</p>
<p>Прииди́те, стецы́теся, и́ноческая чета́ боголюби́вая,/ к боже́ственней па́мяти отца́ на́шего Пафну́тия:/ сей бо от ю́ны ве́рсты взят и́го Христо́во на ся./ Тем и от Него́ прия́т дар чудоде́йствия/ и христолюби́вым князе́м учи́тель быв пра́выя ве́ры,/ вельмо́жам тве́рдое защище́ние,/ си́рым, я́ко оте́ц милосе́рд,/ вдова́м те́плое заступле́ние,/ скорбя́щим утеше́ние,/ ни́щим сокро́вище неоску́дное./ И, оби́тели твоея́ врата́ отве́рсты ни́щим всегда́ име́я,/ в гла́дное ле́то вся препита́л еси́, приходя́щия в дом Пречи́стыя./ И во гряду́щее ле́то моли́твою твое́ю/ плодо́в умноже́ние от Христа́ испроси́л еси́ а́лчущим лю́дем./ И кня́зя, вражду́ иму́ща на тя,/ моли́твою твое́ю от ага́рянских рук изба́вив,/ согреше́ний проще́ние ему́ пода́л еси́,/ он же ве́лию ве́ру к тебе́ стяжа́./ И ага́рянину новокреще́ну,/ хотя́щу зажещи́ твое́ жили́ще,/ запреще́нием твои́м слепоту́ наве́д,/ пока́явшуся же ему́, моли́твою свет очи́ма его́ дарова́л еси́./ Тем и мы мо́лим тя:/ изба́ви нас от враг ви́димых и неви́димых/ и моли́ся Христу́ Бо́гу/ умири́ти мир и спасти́ ду́ши на́ша.</p>
<p>Преподо́бне и Богоблаже́нне Пафну́тие,/ поучи́вся во дни и в нощи́ в за́поведех Госпо́дних,/ сподо́бился еси́ обрести́ ле́ствицу Небе́сную,/ по не́йже возше́д, дости́гл еси́ го́рняго Иерусали́ма,/ и, от боле́зней и трудо́в досто́йну по́честь прие́мля,/ со А́нгельскими ли́ки ны́не ра́дуешися,/ и Боже́ственнаго зре́ния наслажда́ешися Единосу́щныя Тро́ицы./ Те́мже и нас помина́й,/ предстоя́ у Престо́ла всех Царя́ Христа́ и Бога́ на́шего./ А́ще бо и теле́сне язы́к твой умолче́,/ но чудеса́ свиде́тельствуют,/ Росси́йская же земля́ вельми́ тобо́ю хва́лится:/ име́ю бо, рече́, в себе́ сокро́вище неистоща́емое,/ са́ми бо, зря́ще честну́ю ра́ку моще́й твои́х/ и чудеса́ быва́емая,/ прославля́ют просла́вльшаго тя Го́спода./ Те́мже, дерзнове́ние име́я к Нему́,/ и нам испроси́ оставле́ние грехо́в и ве́лию ми́лость.</p>
<p><red>Сла́ва, глас 6:</red></p>
<p>О́тче преблаже́нне Пафну́тие,/ пусты́нный быв жи́тель,/ и́же мир оста́ви,/ и был еси́, удруча́я те́ло твое́ посто́м,/ и бде́нием, и труды́,/ зи́му терпя́, и в наготе́ пребыва́я,/ в моли́твах же ум твой возводя́ к Небе́сному Ца́рствию./ И ны́не со А́нгелы водворя́ешися/ во све́те Присносу́щныя Тро́ицы./ Тем и о нас моли́ся Человеколю́бцу Бо́гу,/ сохрани́тися нам от се́тей лука́ваго/ и сподо́битися десна́го стоя́ния в день стра́шнаго суди́ща Христо́ва,/ твои́ми, свя́те, моли́твами./ И си́це хва́ляще тя, рцем:/ ра́дуйся, свети́льниче многосве́тлый,/ возводя́ ко Христу́ мона́хов мно́жество./ Ра́дуйся, стране́ Росси́йстей похвала́ и утвержде́ние,/ и всем ве́рным благоути́шное приста́нище,/ и очище́ние боля́щим во гресе́х,/ и на Боже́ственное тех возвыша́я раче́ние./ Тем, пречестну́ю твою́, и святу́ю, и А́нгелом гове́йную обстоя́ще ра́ку,/ любе́зно облобыза́ем/ и Боже́ственнаго человеколю́бия про́сим получи́ти/ твои́ми к Бо́гу моли́твами,/ и ми́ру мир дарова́ти/ и душа́м на́шим ве́лию ми́лость.</p>
<p><red>И ны́не, пра́здника, На стихо́вне стихи́ры, глас 1. </red></p>
<p><red>Подо́бен: </red>Всехва́льнии му́ченицы:</p>
<p>О́тче преподо́бне Пафну́тие,/ твоя́ кра́сная па́мять по́стников собра́ние весели́т до́бре,/ твое́ же житие́ и чуде́с благода́ть,/ и е́же дарова́ний светлостьми́./ Христа́ моли́ дарова́ти душа́м на́шим/ мир и ве́лию ми́лость.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>О́тче преподо́бне Пафну́тие,/ твоего́ уста́ва по́стнаго проти́внии убоя́шася/ и про́кляти бы́ша твои́ми моли́твами непреста́нными, всехва́льне:/ Христа́ бо соде́тельствующа стяжа́л еси́,/ Его́же моли́ дарова́ти душа́м на́шим/ мир и ве́лию ми́лость.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>О́тче преподо́бне Пафну́тие,/ Христа́ возлюби́в, вся́ко Того́ Боже́ственным стопа́м после́довал еси́,/ Крест взем, плоть умертви́л еси́,/ и живе́ши, Богоно́се, ду́хом./ И ны́не моли́ дарова́ти душа́м на́шим/ мир и ве́лию ми́лость.</p>
<p><red>Сла́ва, глас 8:</red></p>
<p>Мона́хов мно́жества/ наста́вника тя почита́ем, о́тче наш Пафну́тие:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся<emphasis> </emphasis>Го́сподеви/ поми́ловатися душа́м на́шим.</p>
<p><red>И ны́не, пра́здника.</red></p>
<p><red>Тропа́рь, глас 4:</red></p>
<p>Жития́ све́тлостию просвети́в твое́ оте́чество,/ в моли́твах и посте́х дарова́ний Боже́ственнаго Ду́ха испо́лнился еси́,/ и, во вре́менней сей жи́зни до́бре подвиза́вся,/ ми́лость благоутро́бия всем скорбя́щим отве́рзл еси́,/ и ни́щим был еси́ засту́пник./ Тем мо́лим тя, о́тче Пафну́тие,/ моли́ Христа́ Бо́га, да спасе́т ду́ши на́ша.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, два́жды. Сла́ва,<red> свята́го. </red>И ны́не,<red> пра́здника.</red></red></p>
<p><red>По 1-й кафи́зме, седа́лен пра́здника. По 2-й  седа́лен свята́го, глас 4. </red></p>
<p><red>Подо́бен: </red>Ско́ро предвари́:</p>
<p>Го́рняго жела́я преми́рнаго живота́,/ ми́ра красоту́ и я́же в нем тле́нная оста́вив, преподо́бне,/ те́мже, в пусты́нях и в верте́пах всели́вся,/ гра́да Небе́снаго показа́лся еси́ граждани́н,/ в не́мже помяни́ соверша́ющих твою́ па́мять.</p>
<p><red>Сла́ва, и ны́не, Богоро́дичен:</red></p>
<p>Нечи́стых помысло́в мои́х мно́жество и безме́стных мы́слей обурева́ния/ кто́ изрещи́ мо́жет Всенепоро́чная?/ Настоя́ния же безпло́тных враг мои́х кто́ испове́сть и сих зло́бы?/ Но Твое́ю мольбо́ю, Блага́я, сих мне всех избавле́ние да́руй. </p>
<p><red>По полиеле́и седа́лен, преподо́бнаго, глас 8.</red></p>
<p><red>Подо́бен: </red>Прему́дрости:</p>
<p>Воздержа́ния по́том по́стным погаси́л еси́ пла́мень страстны́й,/ плоть бо умертви́л еси́, преподо́бных житию́ досто́йно поревнова́в,/ Бо́жий показа́лся еси́ уго́дник, блаже́нне,/ те́мже к ре́вности Боже́ственнаго жития́ твоего́/ ли́ки совокупи́л еси́ мона́шествующих, сла́вне./ Те́мже, соше́дшеся по до́лгу, почита́ем всечестну́ю па́мять твою́ моле́бне:/ преподо́бне Богоно́се Пафну́тие,/ моли́ Христа́ Бо́га согреше́ний оставле́ние пода́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Ми́лостиваго Сло́ва и милосе́рдаго я́ко ро́ждшая, Влады́чице,/ всех поми́луй, к Тебе́ прибега́ющих,/ напа́стей, и боле́зней, и вся́каго озлобле́ния, и ве́чнующаго пла́мене свободи́,/ я́ко да благода́рственно мно́гих щедро́т Твои́х бога́тство просла́вим/ и безме́рную ми́лость и вопие́м Ти всегда́:/ моли́ Христа́ Бо́га грехо́в оставле́ние пода́ти/ поклоня́ющимся ве́рою Рождеству́ Твоему́.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. <red>Стих: </red>Что́ возда́м Го́сподеви о всех, я́же воздаде́ ми?<red> Ева́нгелие от Матфе́я, зача́ло 43.  Воскресе́ние Христо́во:<red> Псало́м 50.</red></red></p>
<p><red>Стихи́ра самогла́сна, глас 6:</red></p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p><red>Кано́н пра́здника со ирмосо́м на 6 и свята́го два кано́на на 8. Кано́н преподо́бному, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща. </emphasis><emphasis/></p>
<p>Сла́ву мимотеку́щую на нетле́нную премину́л еси́, преподо́бне,/ с Вы́шними ли́ки ны́не причте́ся,/ предстои́ши Престо́лу всех Царя́,/ просвеще́ние ми испроси́, восхваля́ющу честны́я твоя́ по́двиги.</p>
<p>А́ще и от непра́ведна ро́да влеча́шеся,/ но пра́веден плод Бо́гови принесе́ся/ и Тро́ицы жили́ще показа́ся,/ Юже моли́ о пою́щих тя.</p>
<p>Не довле́<a type="note" xlink:href="#note2">2</a> тебе́, преподо́бне, в ми́ре,/ посто́м и воздержа́нием в по́лк свяще́нных себе́ вчиня́еши и́ноческаго пребыва́ния/ и с си́ми до́блественне Христа́ моли́л еси́.</p>
<p><red>Богоро́дичен: </red>Мари́е Богора́дованная, злата́я кади́льнице, Ма́ти Безневе́стная,/ ро́ждшая нам Пресла́дкаго Иису́са,/ Его́же любо́вию распаля́емь, при́сный уго́дник Твой преподо́бный Пафну́тий/ прече́стен храм Тебе́, Богоро́дице, воздви́же.</p>
<p><red>Ин кано́н преподо́бнаго Пафну́тия, творе́ние ученика́ его́ Инноке́нтия, и́нока тоя́же оби́тели, глас 1.</red></p>
<p><red>Песнь 1</red></p>
<p><red>Ирмо́с: </red><emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля,/ я́ко просла́вися.</emphasis><emphasis/></p>
<p>Но́во тебе́ пе́ние принести́ моле́бно/ во отверзе́ние уст моих, Пафну́тие Богому́дре,/ пода́ждь ми твои́ми моли́твами благода́ть, да воспою́ тя.</p>
<p>Страсте́й омраче́нием порабоще́на, о́тче,/ све́тлыми твои́ми моли́твами, преподо́бне Пафну́тие, ны́не свободи́,/ да я́ко Христо́ва тя раба́ Боже́ственными воспою́ пе́сньми, яќо просла́вися.</p>
<p>Христу́ прилепля́яся от ю́ности, блаже́нне, умо́м очище́нным,/ чистото́ю и целому́дрием теле́сным ду́шу просвети́л еси́,/ я́ко безпло́тен, на земли́ пожи́в./ И ны́не в Вы́шних Бо́гови предстоя́, нас, чту́щих тя, помина́й.</p>
<p><red>Богоро́дичен: </red>Яви́лася еси́ вы́шши А́нгел, Бо́га вопло́щши ро́ждшагося,/ и погребе́на, и ме́ртвым нетле́ние, Де́во Чи́стая, пода́вшаго,/ Его́же моли́ спасти́ нас, ве́рно чту́щих Тя.</p>
<p><red>Катава́сия праздника.</red></p>
<p><red>Песнь 3</red></p>
<p><red>Ирмо́с: </red><emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis><emphasis/></p>
<p>В по́двизе учене́н быв послуша́ния,/ седмори́чное обхожде́ние време́н сверши́л еси́,/ смотря́я навы́кнути всяк доброде́тели о́браз.</p>
<p>Два́десят в по́двизе лет сверши́л еси́,/ па́стырь оби́тели поставля́ешися/ и до́блественне о ста́де пече́шеся,/ жела́я всех привести́ ко спасе́нию.</p>
<p>Всеви́дяй Царь Госпо́дь, ви́дев твоя́ страда́ния с опасе́нием,/ не то́чию рассужде́ния да́ром тебе́ почте́,/ но и е́же от о́браза не́киих познава́ти стра́сти душе́вныя.</p>
<p><red>Богоро́дичен: </red>Ме́сто свяще́ния и мы́сленную, Чи́стая, трапе́зу,/ Хлеб — Христа́, Жизнь всех, прие́мшую, пое́м Тя.</p>
<p><red>Ин</red></p>
<p><red>Ирмо́с: </red><emphasis>Да утверди́тся се́рдце мое́ в во́ли Твое́й, Христе́ Бо́же,/ И́же над вода́ми не́бо утвержде́й второ́е/ и основа́вый на вода́х зе́млю, Всеси́льне.</emphasis></p>
<p>Боже́ственным светоли́тием, Богому́дре, просвеща́емь, о́тче преблаже́нне,/ све́тлое, и светоно́сное твое́, и честно́е успе́ние/ любо́вию чту́щия, преподо́бне, твои́ми моли́твами просвети́.</p>
<p>Ума́ твоего́ о́ко, препо́добне о́тче, от стасте́й мглы очис́тив,/ Пресвято́му Ду́ху прия́тно чи́стым блиста́нием соде́лал еси́, Богоблаже́нне.</p>
<p>Тве́рдостию ра́зума укрепля́емь, всеблаже́нне,/ разли́чная мечта́ния враго́в обличи́л еси́, му́дре,/ и горды́ню тех возвы́шенную низложи́л еси́, преподо́бне.</p>
<p><red>Богоро́дичен: </red>И́же пре́жде век рожде́йся от Отца́,/ и напосле́док неизрече́нно из утро́бы Твоея́ про́йде,/ и обожи́ на́ше естество́, Ма́ти Де́во,/ преподо́бных ли́ки я́ве изводя́й.</p>
<p><red>По 3-й пе́сни конда́к и и́кос пра́здника.</red></p>
<p><red>Та́же седа́лен, глас 8:</red></p>
<p>От ю́ности, блаже́нне, вся оста́вль жите́йская, кра́сная же и ле́потная,/ усе́рдно после́довал еси́ Христу́, зва́вшему тя, преподо́бне,/ посто́м, о́тче, те́ло изнури́л еси́, в моли́твах непреста́нно бдя./ Те́мже тя Всеве́дый Госпо́дь до́бре устроя́ет/ па́стыря Свои́м овца́м слове́сным, Пафну́тие Богоно́се,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p><red> </red>Сла́ва, и ны́не, Богоро́дичен</p>
<p>Я́ко Де́ву и еди́ну в жена́х,/ Тя, без се́мене ро́ждшую Бо́га пло́тию, вси ублажа́ем, ро́ди челове́честии:/ Огнь бо всели́ся в Тя Божества́, и я́ко Младе́нца млеко́м пита́еши Зижди́теля и Го́спода./ Тем, а́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p><red>Песнь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла, Ты мой Бог, Ты мое́ ра́дование,/ не оста́вль не́дра О</emphasis>́<emphasis>тча/ и на́шу нищету́ посети́в./ Тем проро́ком Авваку́мом зову́ Ти:/ си́ле Твое́й Человеколю́бче.</emphasis></p>
<p>Со́нным виде́нием объя́влено бысть тебе́ бра́тне прегреше́ние/ прекра́снаго дре́ва исторже́нием,/ твои́м же, преподо́бне, насажде́нием сподо́бися и́стиннаго покая́ния.</p>
<p>Дре́внюю оби́тель оставля́еши, и но́вое населя́еши,/ и храм, Пафну́тие, Бо́жия Ма́тере воздвиза́еши и благоле́пием украша́еши,/ в не́мже мно́жество учени́к благоче́стию научи́л еси́.</p>
<p>Превысо́кая и близ ми́ра оста́вль,/ в гора́х пусты́нных жи́ти возлюби́л еси́/ и в них, Пафну́тие, па́че Бо́гови угоди́л еси́.</p>
<p><red>Богоро́дичен: </red>Несеко́мую го́ру Тя дре́вле Авваку́м прови́де Всенепоро́чная,/ из нея́же Бог яви́ся и нас, истле́вшия, обнови́л есть.</p>
<p><red>Ин</red></p>
<p><red>Ирмо́с: </red><emphasis>Д́ухом прови́дя, проро́че Авваку́ме, Словесе́ воплоще́ние,/ препове́дал еси́, вопия́:/ внегда́ прибли́житися ле́том, позна́ешися, внегда́ приити́ вре́мени, пока́жешися./ Сла́ва си́ле Твое́й, Го́споди.</emphasis><emphasis/></p>
<p>Зако́н Бо́жий сохраня́я невреди́мо, преподо́бне,/ чистоту́ и смиреному́дрие ты от младе́нства име́л еси́,/ и житие́ нескве́рно, и нрав ми́лостивей, досточу́дне.</p>
<p>Возвы́сил еси́ к Бо́гу серде́чное жела́ние, и смири́л еси́ па́губныя стра́сти,/ и лука́вствия бесо́в низложи́л еси́, преподо́бне,/ мона́шествующих недви́жимое основа́ние.</p>
<p>В нищете́ пожи́в, блаже́нне, доброде́тельми обогати́лся еси́,/ и,<sub> </sub>жития́ све́тлостию быв испо́лнен,/ преста́вился еси́ к Вы́шнему гра́ду, о́тче Пафну́тие,/ и мо́лишися изба́витися от бед ста́ду твоему́.</p>
<p><red>Богоро́дичен: </red>Святы́х Свята́го па́че смы́сла и естества́ породила́ еси́, Богоро́дице,/ освяще́ние, и избавле́ние, и оставле́ние грехо́в/ ве́рным хода́тайством Твои́м подаю́щи,/ Его́ сла́вящим воскресе́ние.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отрин́ул еси/́ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Князь, я́ростию распали́вся,/ оби́тель твою́ огне́м запали́ти повелева́ет,/ но в день я́рости гне́ва Бо́жия/ честна́го твоего́ и́мени призыва́нием от ва́рвар изба́влься,/ те́плую ве́ру последи́ показа́.</p>
<p>В день пра́здника Па́схи ры́бы моли́твою умно́жил еси́,/ ча́да своя́ возвесели́л еси́/ и на мно́ги дни преизоби́ловати, преподо́бне Пафну́тие, сотвори́л еси́.</p>
<p>Иконопи́сцу, но́зе больны́ иму́щу/ и сих ра́ди твои́х повеле́ний отрица́ющу,/ ты же, преподо́бне, на де́ло дерза́ти повелева́еши/ и сему́ моли́твами свои́ми вско́ре исцеле́ние подава́еши.</p>
<p><red>Богоро́дичен: </red>Богоро́дице Пречи́стая,/ Твоего́ Сы́на и Бо́га ви́дети жела́я, Пафну́тий, уго́дник Твой,/ Сего́ живоно́сным и Боже́ственным стопа́м невозвра́тно после́дова.</p>
<p><red>Ин</red></p>
<p><red>Ирмо́с: </red><emphasis>Твой мир даждь нам, Сы́не Бо́жий:/ ино́го бо, ра́зве Тебе́, бо́га не зна́ем,/ Имя Твое́ имену́ем,/ я́ко Бог живы́х и ме́ртвых еси́.</emphasis><emphasis/></p>
<p>Оте́ц си́рым был еси́ и пита́тель вдови́цам,/ скорбя́щим утеше́ние, оби́димым помо́щник,/ па́стырь и наста́вник ста́ду твоему́, преподо́бне Пафну́тие,/ и ны́не приле́жно моли́ся Владь́ще о нас.</p>
<p>Инок и́стинен был еси́, простра́ннаго пути́ удаля́яся, те́сный предпочита́я,/ дости́гл еси́ широты́ ра́йския и дре́ва жи́зни причаща́ешися,/ но и нас, ве́рою чту́щих тя, помина́й.</p>
<p>Се́рдце твое́ скрижа́ль чи́сту наше́дши,/ благода́ть Свята́го Ду́ха, о́тче Пафну́тие, обре́те,/ дарова́ тебе́ соверше́нно безстра́стие,/ ве́ру тве́рду и любо́вь нелицеме́рну.</p>
<p><red>Богоро́дичен: </red>Свяще́ния сень явля́ешися, Мари́е,/ скверне́нную сластьми́ окая́нную мою́ ду́шу освяти́/ и Боже́ственныя сла́вы прича́стника мя сотвори́.</p>
<p><red>Песнь 6</red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако</emphasis>́<emphasis>ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Дерзну́вшаго уби́ти еди́наго от птиц,/ и́хже любе́зно пита́л еси́,/ глава́ зре́нием наза́д обрати́ся,/ и сему́, уми́льно моля́щу, вско́ре исцеле́ние подава́еши.</p>
<p>И́ноку ропта́вшу, в виде́нии зря́щу,/ я́ко тобо́ю, преподо́бне, измета́ему, и от му́рин восхища́ему,/ и от сих го́рце стра́ждущу,/ сего́ ми́лостивно наказу́еши и в чу́вство приво́диши.</p>
<p>Жене́ боля́щей и от де́мон зело́ стра́ждущей,/ честное́ твое́ и́мя призыва́ющей,/ ты ми́лостивно, блаже́нне, явля́ешися,/ и, я́ко во́лки, от сия де́моны отгоня́еши, и здра́вие подава́еши.</p>
<p><red>Богоро́дичен: </red>Коренесека́тельным серпо́м Твоея́ моли́твы/ посецы́, Отрокови́це, лука́вая помышле́ния души́ моея́/ и плодоно́сну покажи́, молю́ся,/ всех бо Вседе́теля, Бо́га и Спа́са породила́ еси́.</p>
<p><red>Ин</red></p>
<p><red>Ирмо́с: </red><emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спа́си мя, Спа́се ми́ра, зову́ща: сла́ва Тебе́.</emphasis></p>
<p>Стра́хом Христо́вым утверди́вся, преподо́бне,/ те́ло, и ду́шу, и ум очи́стил еси́ от вся́кия скве́рны,/ и́миже зарю́ прия́т трисо́лнечную, Богому́дре о́тче Пафну́тие всеблаженне.</p>
<p>Весь распя́лся еси́ ми́рови, о́тче Пафну́тие, Крест Христо́в на ра́мо взем, блаже́нне,/ и Того́ страсте́м подо́бяся, прича́стник был еси́ воскресе́ния и сла́вы лу́чшия,/ в не́йже нас помина́й.</p>
<p>Храм тя, вси ве́рнии, Свята́го Ду́ха ве́мы,/ храм бо благоле́пен воздви́гл еси́ Бо́гу, и Того́ Ро́ждшей именова́л еси́,/ и огра́ду ве́лию устро́ил еси́, и мона́хов мно́жество совокупи́л еси́./ И ны́не моли́твами твои́ми всяк неду́г отгоня́ется.</p>
<p><red>Богоро́дичен: </red>Ви́девши, Его́же родила́ еси́, Бо́га, от ме́ртвых воста́вша,/ ра́дости испо́лнилася еси́, Де́во Ма́ти Мари́е./ Того́ у́бо моли́ вся́ку печа́ль, Чи́стая, на́шего се́рдца до конца́ потреби́ти.</p>
<p><red>Конда́к, глас 8.</red></p>
<p><red>Подо́бен: </red>Взбра́нной:</p>
<p>Бо́жиим светоли́тием просвеще́н, о́тче,/ по́стническое стяжа́л еси́ жи́тельство, преподо́бне,/ и́ноком предо́брый наста́вниче и по́стником благо́е украше́ние./ Сего́ ра́ди Госпо́дь, труды́, твоя́ ви́дев,/ чуде́с да́ром обогати́ тя,/ источа́еши бо исцеле́ния./ Мы же, ра́дующеся, вопие́м ти:/ ра́дуйся, о́тче Пафну́тие.</p>
<p><red>И́кос:</red></p>
<p>Песнь от усте́н скве́рных к похвале́нию по́двиг твои́х, о́тче, прино́сится:/ не и́мам бо се́рдца моего́ чи́стаго,/ я́ко сие́ сра́мными дея́ньми оскверни́х/ и ду́шу лука́выми по́мыслы осмради́х./ Но ты пода́ждь ми сло́во, преподо́бне, чи́стое твое́ воспе́ти житие́,/ взыва́ющу тебе́ такова́я, преблаже́нне:/ ра́дуйся, преподо́бных всех похвало́;/ ра́дуйся, по́стников подража́телю и пусты́ни насади́телю;/ ра́дуйся, я́ко в ней прече́стен храм Богоро́дице воздви́гл еси́;/ ра́дуйся, я́ко в нем тобо́ю Бог сла́вится;/ ра́дуйся, до́бре пасы́й ста́до твое́ от наве́т вра́жиих;/ ра́дуйся, я́ко смири́л еси́ злонача́льнаго врага́;/ ра́дуйся, я́ко посрами́л еси́ бесо́в полки́;/ ра́дуйся, мона́шествующих свети́льниче пресве́тлый и столп терпе́ния;/ ра́дуйся, я́ко собра́л еси́ мона́хов мно́жество во спасе́ние;/ ра́дуйся, о не́мже хва́лимся вси;/ ра́дуйся, его́же ра́ди избавля́емся от бе́д;/ ра́дуйся, о́тче Пафну́тие.</p>
<p><red>Песнь 7</red></p>
<p><red>Ирмо́с: </red><emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>Челове́ка боля́ща, в оби́тель твою́ на одре́ принесе́нна,/ сего́, блаже́нне, ви́дев, оте́чески о сем умили́ся,/ здра́ва моли́твою сотвори́л еси́ и пе́ти научи́л еси́:/ оте́ц на́ших Бо́же, благослове́н еси́.</p>
<p>Прока́зою одержи́ма, и лю́те гно́ем растлева́ема, и к сме́рти приближа́ющася/ свяще́нною водо́ю помазу́еши/ и, я́ко, изря́ден врач, преподо́бне, ми́лостивно сего́ исцеля́еши и пе́ти науча́еши:/ оте́ц на́ших Бо́же, благослове́н еси́.</p>
<p>Лю́те беся́щагося, и у́зы сокруша́юща, и зело́ реву́ща/ честны́м кресто́м огради́л еси́,/ и того́ уцелому́дрил еси́, и пе́ти научи́л еси́:/ оте́ц на́ших Бо́же, благослове́н еси́.</p>
<p><red>Богоро́дичен: </red>И́же пре́жде Безпло́тный воплоща́ется, Пречи́стая,/ за милосе́рдие безчи́сленное из ложе́сн Твои́х святы́х,/ Ему́же в си пое́м:/ Бо́же, благослове́н еси́.</p>
<p><red>Ин</red></p>
<p><red>Ирмо́с: </red><emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́ огнь,/ тогда́ трие́ я́ко еди́неми усты́ поя́ху/ и благословля́ху, глаго́люще:/ благослове́н Бог оте́ц на́ших.</emphasis></p>
<p>Смотря́я бу́дущую жизнь, блаже́нне,/ ми́рови умертви́лся еси́ вои́стинну, я́ко со́лнце, возсия́в./ Страх Бо́жий восприи́м в се́рдцы твое́м, вселе́нную всю возвесели́л еси́ уче́ньми, вопия́:/ благослове́н Бог оте́ц на́ших.</p>
<p>Смотря́я бу́дущую жизнь, блаже́нне,/ ми́рови умертви́лся еси́ вои́стинну, я́ко со́лнце, возсия́в./ Страх Бо́жий восприи́м в се́рдцы твое́м, вселе́нную всю возвесели́л еси́ уче́ньми, вопия́:/ благослове́н Бог оте́ц на́ших.</p>
<p>Зря муче́ния та́мошняя мы́сленныма очи́ма и се́рдцем боле́знуя вы́ну,/ чи́сто житие́ пожи́л еси́, Богоблаже́нне, и к нестаре́ющейся преста́вился еси ́пи́щи,/ в не́йже нас, чту́щих тя, помина́й.</p>
<p>Украси́в доброде́тельми твое́ житие́, свя́то сконча́в твою́ жизнь,/ усну́л еси́, преподо́бне, сон ми́рен./ Те́мже спаса́й ста́до твое́ всегда́, твою́ па́мять пра́зднующия и вопию́щия:/ благослове́н Бог оте́ц на́ших.</p>
<p><red>Богоро́дичен: </red>Прему́дрость Ипоста́сную и Сло́во присносу́щное,/ Врача́ душа́м и те́лом поро́ждшая, я́звы и гное́ния души́ моея́ уврачу́й,/ лю́тыя и ле́тния се́рдца моего́ исцели́ боле́зни, Де́во.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis><emphasis/></p>
<p>Ми́лование стяжа́л еси́ христоподража́тельно,/ вся неду́ги и стра́сти исцеля́еши и вся́ку скве́рну очища́еши,/ очи́сти, преподо́бне, и моя́ душе́вныя стру́пы,/ да моли́твами твои́ми изба́влюся ве́чнаго осужде́ния.</p>
<p>Ра́ка моще́й твои́х, преподо́бне, источа́ет бога́тно чуде́с дарова́ния:/ Госпо́день бо уго́дник показа́лся еси́ и Того́ за́поведем де́латель яви́ся непосты́ден,/ Его́же превозно́сим во вся ве́ки.</p>
<p>День ве́рно пра́зднуем/ честна́го твоего́ от земли́ преставле́ния, Пафну́тие блаже́нне,/ в онь же испроси́ ста́ду твоему́ грехо́в разреше́ние и от лю́тых премене́ние,/ да тя прославля́ем, Христа́ воспева́юще во ве́ки.</p>
<p><red>Богоро́дичен: </red>Его́же родила́ еси́, Сло́во, па́че сло́ва, Богороди́тельнице Чи́стая,/ Того́ о нас моли́, ве́рно чту́щих Тя во ве́ки.</p>
<p><red>Ин</red></p>
<p><red>Ирмо́с: </red><emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis><emphasis/></p>
<p>Подвиза́вся на земли́ зако́нно,/ ны́не ра́дуешися, преподо́бне, со святы́ми, Небе́сный обре́т поко́й,/ и соприча́стник был еси́ весе́лия тех и ра́дости, взыва́я:/ лю́дие, превозноси́те Го́спода во ве́ки.</p>
<p>Посто́м ум очища́я, кро́ток и незло́бив я́влься,/ на земли́ кро́тких живе́ши, Богому́дре, со все́ми пра́ведными и избра́нными поя́:/ лю́дие, превозноси́те Го́спода во ве́ки.</p>
<p>Олядене́вшую страстьми́ ду́шу мою́ очи́сти твои́ми к Бо́гу свяще́нными моли́твами/ и содержа́щего мя грехо́внаго плене́ния изба́ви, о́тче Пафну́тие Богоно́се, да, ра́дуяся, пою́:/ лю́дие, превозноси́те Го́спода во ве́ки.</p>
<p><red>Богоро́дичен: </red>Пощади́ нас, пою́щих Твое́, Го́споди, е́же от Де́вы, неизрече́нное рождество́,/ и изба́ви от стра́стных бед и скорбе́й рабы́ Твоя́/ мольба́ми Пречи́стыя Твоея́ Ма́тере, я́ко Милосе́рд и еди́н Человеколю́бец.</p>
<p><red>Песнь 9</red></p>
<p><red>Ирмо</red>́<red>с: </red><emphasis>Ужасе́ся о сем Не́бо,/и земли́ удиви́шася концы́,/ яко Бог яви́ся челове́ком пло́тски/ и чре́во Твое́ бысть простра́ннейшее Небе́с/ Тем Тя, </emphasis><emphasis>Богоро́дицу,/ А</emphasis><emphasis>́</emphasis><emphasis>нгелов и челове́к чинонача́лия велича́ют.</emphasis><emphasis/></p>
<p>Усе́рдно после́довал еси́ Зва́вшему тя, преподо́бне,/ те́мже и па́стыря тя Свои́м овца́м устроя́ет,/ и законополо́жник и́ноком был еси́, и пра́вило изве́стно,/ и вождь ко спасе́нию.</p>
<p>Свяще́нно и кра́сно жили́ще созда́л еси́,/ и́нок мно́гих наставля́я к послуша́нию и смире́нию/ сла́достию, Пафну́тие, слове́с твои́х,/ те́мже тя вси ублажа́ем.</p>
<p>Весели́тся оте́чество твое́ и град тебе́ воспита́вый,/ и красу́ется пусты́ня, в не́йже по́двиги своя́ и труды́ сконча́л еси́/ и побе́ды венцы́ восприя́л еси́.</p>
<p><red>Богоро́дичен: </red>Но́сиши на руку<emphasis>́</emphasis> Бо́га, нося́щаго вся́ческая,/ пита́еши Пита́теля, Чи́стая Богоро́дице,/ Его́же моли́ с блаже́нным Пафну́тием дарова́ти ста́ду Твоему́ бога́тно ве́лию ми́лость.</p>
<p><red>Ин</red></p>
<p><red>Ирмо́с: </red><emphasis>Живоприе́мный исто́чник приснотеку́щий,/ светоно́сный свети́льник благода́ти,/ храм одушевле́нный, сень пречи́стую,/ небесе́ и земли́ простра́ннейшую,/ Богоро́дицу, ве́рнии, велича́ем.</emphasis></p>
<p>Я<emphasis>́</emphasis>ко у́тро, я́ко со́лнце, возсия́вши, па́мять твоя́, преподо́бне, ве́рных сердца́ просвеща́ет/ и тьму отгоня́ет душетле́нных страсте́й,/ ю́же соверша́юще, благоче́стно восхваля́ем тя ра́достными пе́сньми.</p>
<p>Я́ко в раи́, о́тче, воздержа́ния процве́л еси́ и, я́ко ма́слина, псало́мски яви́лся еси́,/ ли́ца и сердца́ на́ша помазу́я еле́ем трудо́в твои́х, о́тче Пафну́тие,/ благоче́стно чту́щих свяще́нную па́мять твою́.</p>
<p><red>Днесь</red> нам возсия́ честна́я па́мять твоя́, преблаже́нне,/ просвеща́ющи ду́ши и телеса́ и страсте́й мглу отгоня́щи, преподо́бне,/ пода́ждь моли́твы твоя́, Пафну́тие о́тче, и наста́ви на стезю́ жи́зни./ Те́мже, досто́йно чту́ще тя, велича́ем.</p>
<p><red>Богоро́дичен: </red>Прие́мли, Пречи́стая Отрокови́це, Боже́ственную песнь,/ воздаю́щи благода́ть на Тя наде́ющимся, и мир испроси́ Це́рквам при́сно пода́ти,/ да всяк язы́к христиа́нский Тя велича́ет.</p>
<p><red>Свети́лен:</red></p>
<p>Пусты́ню град сотвори́л еси́ прему́дрыми о́бразы,/ отце́м украше́ние, Пафну́тие богому́дре,/ и сию́ соверши́л еси́ я́ко мы́сленный рай,/ принося́щ цве́ты Боже́ственный, единообра́зных мно́жества,/ досто́йно творя́щих па́мять твою́.</p>
<p><red>Сла</red><emphasis>́</emphasis><red>ва, и ны</red><emphasis>́</emphasis><red>не, пра</red><emphasis>́</emphasis><red>здника, или Богоро</red><emphasis>́</emphasis><red>дичен:</red></p>
<p>Я́ко иму́щи милосе́рдие и ми́лость ве́лию,/ при́зри, Препе́тая Богоро́дице Де́во, на мое<emphasis>́</emphasis> смире́ние/ и страсте́й мглу, и собла́зны жития́ разори́, Отрокови́це,/ и огня́ гее́нскаго изба́ви моли́твами Твои́ми.</p>
<p><red>На хвали́тех стихи́ры на 4, глас 1.</red></p>
<p><red>Подо́бен: </red>Небе<emphasis>́</emphasis>сных чинов:</p>
<p>Презира́тель до́льних и пресе́льник,/ рачи́тель вы́шних/ и пусты́нный граждани́н Пафну́тий Богому́дрый/ всем нам пра́здновати предповелева́ет/ к Бо́гу отше́ствия его́ день спаси́тельный.</p>
<p>Вне пло́ти и ми́ра доброде́тельми быв,/ тем просла́ви на земли́ житие́м Го́спода славы,/ о́тче Богому́дре,/ и, по достоя́нию от Него́ прославився,/ исце́лений яви́лся еси́ Боже́ственный исто́чник,/ Пафну́тие Богоприя́тне.</p>
<p>Смире́н, незлоби́в, кро́ток, прост/ и молчали́в был еси́, о́тче,/ па́че челове́ка вои́стинну/ и, невеще́ствен быв в ве́щи,/ храм Бо́жий яви́лся еси́ по достоя́нию,/ я́же от Него́ прибы́вшая тебе́ дарова́ния/ ми́лостивно подава́я нам. </p>
<p><red>Сла́ва, глас 4:</red></p>
<p>Преподо́бне о́тче прехвал́ьне,/ житие́ благоче́стно на земли́ соверши́в,/ любве́ луча́ми просвеща́емь,/ мона́хов свети́льниче пресве́тлый,/ пра́вило доброде́тели изря́дно,/ смире́ние, бде́ние, моли́тву/ и любо<emphasis>́</emphasis>вь нелицеме́рну стяжа́л еси́./ Те́мже к ре<emphasis>́</emphasis>вности Боже<emphasis>́</emphasis>ственнаго жития́ твоего́/ лик совокупи́л еси́ мона́шествующих./ О́тче преподо́бне,/ Христа́ Бо́га моли́/ согреше́ний оставле́ние пода́ти/ пра́зднующим любо́вию па́мять твою́.</p>
<p><red>И ны́не пра́здника.</red></p>
<p><red> НА ЛИТУРГИ́И </red></p>
<p><red>Блаже́нны, пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздад́е ми? <red>Апо́стол к Гала́том, зача́ло 213. </red>Аллилу́ия,<red> глас 6: </red>Блаже́н муж, боя́йся Го́спода, в за́поведех Его́ восхо́щет зело́. <red>Стих: </red>Си́льно на земли́ бу́дет се́мя его́.<red> Ева́нгелие от Матфе́я, зача́ло 10. Прича́стен: </red>В па́мять ве́чную бу́дет пра́ведник: </p>
<p><red>Моли́тва</red></p>
<p>О свяще́нная главо́, земны́й А́нгеле, Небе́сный челове́че, вели́кий чудотво́рче, преподо́бне о́тче наш Пафну́тие. К тебе́ с ве́рою и любо́вию усе́рдно прибега́ем и умиле́нно про́сим: яви́ нам, смире́нным и гре́шным, свято́е и многомо́щное твое́ заступле́ние. Не дерза́ем, грех ра́ди на́ших, с свобо́дою чад Бо́жиих проси́ти Го́спода и Влады́ку на́шего о поми́ловании и проще́нии. Но тебе́,  моли́твенника к Нему́ благоприя́тна, предлага́ем и  мо́лим: испроси́ нам у бла́гости Его́ да́ры благопотре́бныя и спаси́тельныя душа́м на́шим: ве́ру пра́ву, благоче́стия кре́пкое покая́ние, и́стинное проще́ние грехо́в, жития́ соверше́нное исправле́ние, да, обрати́вшеся от злых дел к богоугожде́нию, про́чее не прогневля́ем Го́спода наруше́нием святы́х Его́ за́поведей. Умоли́, свя́тче Бо́жий, Всевы́шняго Творца́ дарова́ти мир и благоче́стие стране́ на́шей правосла́вней. Сохрани́, уго́дниче Христо́в, святу́ю оби́тель твою́, созда́нную тобо́ю, и вся живу́щия и подвиза́ющияся в ней от вся́каго зла ненаве́тны. При́зри ми́лостивно на лю́ди, к тебе́ прибега́ющия, и вся проше́ния их во благо́е испо́лни. Всем же нам здра́вие душе́вное и теле́сное, земли́ плодоно́сив, ти́хое и благоуго́дное житие́, благу́ю, христиа́нскую кончи́ну и до́брый отве́т на Стра́шном Суде́ у Всеми́лостиваго Бо́га исхода́тайствуй, я́ко вои́стинну име́яй ве́лие к Нему́ дерзнове́ние. Ей, о́тче, ве́мы, я́ко мно́го мо́жет моли́тва твоя́ пред лице́м Вседержи́теля Го́спода и ничто́же невозмо́жно есть хода́тайству твоему́, а́ще то́кмо восхо́щеши; сего́ ра́ди кре́пко на тя упова́ем и на твоя́ святы́я моли́твы вельми́ наде́емся, я́ко ты приведе́ши нас предста́тельством твои́м в ти́хое приста́нище спасе́ния и насле́дники яви́ши ны све́тлаго Ца́рствия Христо́ва. Не посрами́ же упова́ния на́шего, чудотво́рче святы́й. И сподо́би нас вку́пе с тобо́ю блаже́нства ра́йскаго наслажда́тися, да сла́вим, хва́лим и велича́ем вели́кую ми́лость к нам Человеколю́бца Бо́га, Отца́, и Сы́на, и Свята́го Ду́ха, и твое́ благо́е, оте́ческое заступле́ние во ве́ки веко́в. Ами́нь. </p>
</section>
