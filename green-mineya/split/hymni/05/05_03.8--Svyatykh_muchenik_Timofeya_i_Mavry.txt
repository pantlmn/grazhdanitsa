<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Святы́х му́ченик Тимофе́я и Ма́вры</p>
</title><p><red> Стихи́ры святы́х му́чеников, глас 4. </red></p>
<p><red>Подо́бен:</red> Я́ко до́бля.</p>
<p>До́блия в му́ченицех,/ кре́пко пострада́вшия,/ и борца́ умори́вшия,/ и Христа́ возлюби́вшия,/ и мир возненави́девшия,/ Сио́на мы́сленнаго досто́йныя жи́тели,/ Ма́вру <red>Днесь</red> и Тимофе́я,/ ве́рою соше́дшеся, восхва́лим согла́сно,/ мучениколю́бцы вси.</p>
<p>Вяза́ния теле́сная, оче́с же избоде́ние,/ проверте́ние уше́с, коле́сное озлобле́ние,/ ка́мене тя́жкаго обе́шение<emphasis> </emphasis>подъя́л еси́, Тимофе́е,/ низло́ж врага́ и к Боже́ственней сла́ве возноси́м, сла́вне./ Сего́ ра́ди тя, ве́рою соше́дшеся, моле́бно восхваля́ем,/ сла́ва му́чеников и похвала́.</p>
<p>Светолу́чными сия́ньми врага́ омрачи́ла еси́,/ чи́сто пострада́вши, Ма́вро сла́вная:/ коно́бная бо вре́ния, пе́рстов отъя́тие,/ све́щное жже́ние, вре́менное пропя́тие<a type="note" xlink:href="#note15">15</a> претерпе́ла еси́/ и прешла́ еси́ к Боже́ственному поко́ю,/ иде́же лик му́ченик всегда́ весели́тся.</p>
<p><red> </red>Сла́ва, и ны́не, пра́здника.</p>
<p><red>Тропа́рь, глас 4:</red></p>
<p>  Му́ченицы Твои́, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего,/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p><red>Кано́н, его́же краегране́сие:</red> Тимофе́я и Ма́вры боле́зни честву́ю. <red>Творе́ние Ио́сифово, глас 6.</red></p>
<p><red>Песнь 1</red></p>
<p><red>Ирмо́с:</red> <emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь/ пои́м, вопия́ше.</emphasis></p>
<p>Свяще́нных страда́лец свяще́нное и честно́е торжество́,/ лю́дие свяще́ннии, свяще́нно почти́м,/ я́ко да тех мольба́ми от бед изба́вимся.</p>
<p>Священнопобе́дныя венцы́ от Христа́ прия́ти/ тща́щеся умре́ти па́че, не́же жи́ти, до́блии му́ченицы, я́ве изво́ливше,/ тем сла́ву получи́ша.</p>
<p>Не убоя́вшеся боле́зней плотски́х, ни мук устраши́вшеся,/ ни огня́ гони́телей, страстоте́рпцы му́ченицы/ Христа́ на суди́щи му́жески пропове́даете.</p>
<p><red>Богоро́дичен: </red>Пресу́щное Сло́во, существо́ прие́м от чи́стых крове́й Твои́х,/ богосоде́ла нас и тле́ния изба́ви, Чи́стая,/ сего́ ра́ди, ве́рнии, Тя всегда́ сла́вим.</p>
<p><red>Песнь 3</red></p>
<p><red>Ирмо́с:</red> <emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Бо́жия кни́ги лю́дем свяще́нно отверза́я/ и просвеща́я сердца́, во́ине Христо́в Тимофе́е,/ в честно́е муче́ние, ра́дуяся, вшел еси́.</p>
<p>Боже́ственным жела́нием ду́шу распали́в, му́чениче,/ ко огню́ мук приступи́л еси́ терпели́вно,/ те́мже тя Христо́ва Боже́ственная роса́, блаже́нне, прохлади́.</p>
<p>Ум твой, воззре́нием к Бо́гу просвеща́емь, му́чениче,/ не чу́яше отню́д желе́з лю́тых прикоснове́ния, разжже́нных быва́ющих,/ сла́вне Тимофе́е.</p>
<p><red>Богоро́дичен: </red>Сый естество́м безстра́стен/ Сын Твой, Де́во, прия́т плоть от крове́й Твои́х чи́стых/ и стра́стию кре́стною от страсте́й мя, Чи́стая, изба́ви.</p>
<p><red>Конда́к, глас 4.</red></p>
<p><red>Подо́бен:</red> Вознесы́йся:</p>
<p>  Многообра́зныя я́звы претерпе́вше/ и венцы́ от Бо́га прие́мше,/ о нас моли́теся ко Го́споду,/ па́мять всесвяще́нную ва́шу соверша́ющих,/ превели́кий Тимофе́е и пресла́вная Ма́вро,/ е́же умири́ти град и лю́ди,/ Той бо есть ве́рных утвержде́ние.</p>
<p><red>Седа́лен, глас 1.</red></p>
<p><red>Подо́бен:</red> Гроб Твой:</p>
<p>Поче́тше Бо́га, омрачи́ша пре́лесть Тимофе́й му́дрый и сла́вная Ма́вра/ и, вся́ко претерпе́вше, прехва́льнии, му́чение,/ просвети́шася па́че луч со́лнечных/ и бы́ша сослужи́тели А́нгелом,/ и́хже ве́рою сла́вим.</p>
<p><red>Сла́ва, и ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь,/ Честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis></p>
<p>Вели́каго благосла́вия возжеле́вше, сподо́бистеся сего́,/ ча́да Све́та Боже́ственнаго бы́вше,/ великому́ченицы Христо́вы, А́нгелом равностоя́тели.</p>
<p>Святы́х чино́м сочета́вся и благопослушли́ве у́ши к Боже́ственным зако́ном име́я, сла́вне,/ проверте́ния кре́пко претерпе́л еси́, Тимофе́е.</p>
<p>Воздви́гше тя на дре́во, суему́дреннии/ отягчава́ют ка́мением главу́, сла́вне Тимофе́е,/ но укрепля́ше тя Христо́с, Боже́ственною стра́стию украша́ема.</p>
<p>Теку́щих непостоя́ннаго, блаже́ннии, возгнуша́стеся вои́стинну тече́ния/ и са́ми себе́ боле́знем отда́сте,/ сего́ ра́ди я́же от ве́ка блага́я восприя́сте.</p>
<p><red>Богоро́дичен:</red> Чистоты́ селе́ние, жили́ще Влады́ки всех/ и проро́ков всех сбытие́, Богора́дованная Чи́стая,/ пою́щия Тя уще́дри.</p>
<p><red>Песнь 5</red></p>
<p><red>Ирмо́с: </red><emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Супру́жника своего́, Ма́вро, светови́дных слове́с послу́ша любе́зно/ и, омраче́ние зло́е отве́ргши, свет была́ еси́ муче́нием, Богоблаже́нная.</p>
<p>Боже́ственным Ду́хом себе́, Ма́вро, вооружи́вши, честна́я,/ к боре́нию льсти́ваго, ра́дуяся, изошла́ еси́/ и, сего́ побе́ждши, побе́дныя венцы́, му́ченице, прия́ла еси́.</p>
<p>Еди́наго Тя, Го́спода Иису́са, испове́давши честна́я,/ руко́ю челове́ка созда́вшаго,/ посека́ется перст ручны́х,/ непра́ведное томле́ние му́жески терпя́щи.</p>
<p><red>Богоро́дичен:</red> Бу́рю помышле́ний, воста́ния страсте́й,/ напа́стей волне́ние утиши́, Де́во Богора́дованная,/ и спаси́ мя, пою́ща вели́чия Твоя́.</p>
<p><red>Песнь 6</red></p>
<p><red>Ирмо́с: </red><emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis></p>
<p>Святи́и му́ченицы, я́дрилом<a type="note" xlink:href="#note16">16</a> Креста́ духо́вно окриля́еми,/ напа́стей пучи́ну без вре́да ве́рою претеко́сте/ и в Боже́ственных приста́нищах почи́ша.</p>
<p>Разже́гше коно́б, в той тя, Христа́ испове́дающу, вверго́ша злочести́вии,/ но пребыла́ еси́ неврежде́на,/ росо́ю Ду́ха обре́тше тя, Ма́вро, прохлажде́ну.</p>
<p>Связа́еми му́ченицы вся вяза́ния вра́жия му́жески разреши́сте/ и любо́вию до конца́ Христу́ ду́ши привяза́сте/ пло́ти отложе́нием всеприснопа́мятнии.</p>
<p><red>Богоро́дичен: </red>Всеблага́я Влады́чице, Я́же Преблага́го Бо́га пло́тию ро́ждши,/ озло́бленное страстьми́ мое́ се́рдце ублажи́,/ да ве́рою и любо́вию велича́ю Тя.</p>
<p><red>Конда́к и и́кос пра́здника.</red></p>
<p><red>Песнь 7</red></p>
<p><red>Ирмо́с: </red><emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее веле́ние Бо́жие/ мучи́теля увеща́ вопи́ти:/ благослове́н еси́, Бо́же оте́ц на́ших.</emphasis></p>
<p>Не чу́яше, свеща́ми, пресла́вная, опаля́ема всю́ду,/ огнь в се́рдцы любве́ нося́щи Христо́в/ и Сему́ вопию́щи приле́жно:/ благослове́н еси́, Бо́же оте́ц на́ших<emphasis>.</emphasis></p>
<p>Дрема́ние от о́чию отри́нул зло́бное, о Тимофе́е,/ претерпе́л еси́ о́чию ослепле́ние, Христа́ серде́чныма очи́ма зря и поя́:/ благослове́н еси́, Бо́же оте́ц на́ших<emphasis>.</emphasis></p>
<p>До́льняя презре́вше, Боже́ственнии му́ченицы, Вы́шнее же жили́ще насле́доваша,/ свяще́нными да почту́тся пе́сньми, пою́ще непреста́нно с ни́ми:/ благослове́н еси́, Бо́же оте́ц на́ших<emphasis>.</emphasis></p>
<p> <red>Богоро́дичен:</red> Препе́тая Де́во, препе́таго Бо́га поро́ждшая,/ пою́щия Тя прича́стники покажи́ све́та/ и избави́ гее́нны, и огня́,/ и вся́каго вре́да вра́жия моли́твами Твои́ми.</p>
<p><red>Песнь 8</red></p>
<p><red>Ирмо́с:</red> <emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis></p>
<p>Соблюда́юще зако́ны Вседержи́теля, беззако́ннующих держа́ве не приклони́стеся,/ че́сти лука́вым де́моном не принесо́сте, му́ченицы до́блии,/ Госпо́дни насле́дницы.</p>
<p>Сопряже́нием изря́дным я́ве совокупля́еми,/ и́го Госпо́дне ле́гкое взя́сте ку́пно на вы́ю му́ченицы/ и му́ченическим сопричто́стеся стадо́м.</p>
<p>На дре́ве пострада́вше кре́стнем, прехва́льнии на мно́ги дни,/ изобрази́сте страсть честну́ю нас ра́ди пострада́вшаго во́лею,/ Его́же превозно́сим во вся ве́ки.</p>
<p>Ну́жднейшую вои́стинну смерть, святи́и, просте́ртием боле́зни претерпе́сте,/ те́мже к неболе́зненней жи́зни преста́вистеся,/ воспева́юще Христа́ во вся ве́ки.</p>
<p><red>Богоро́дичен:</red> Украси́лася еси́, Де́во, поро́ждши прекра́снаго добро́тою Христа́ Го́спода,/ Боже́ственными ве́рныя заря́ми просвеща́ющаго,/ Его́же превозно́сим во вся ве́ки.</p>
<p><red>Песнь 9</red></p>
<p><red>Ирмо́с:</red> <emphasis>Бо́га челове́ком невозмо́жно ви́дети,/ на Него́же не сме́ют чи́ни А́нгельстии взира́ти,/ Тобо́ю же, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и/ Тя ублажа́ем.</emphasis></p>
<p>Ви́дети сла́ву сподо́бистеся Себе́ излия́вшаго за милосе́рдие, прехва́льнии,/ Того́ бо зако́ны сохрани́сте и о́бщницы Сего́ страсте́й бы́сте./ Те́мже, соше́дшеся, благоче́стно вас почита́ем.<emphasis/></p>
<p>Часо́м равночи́сленну ме́ру сотвори́сте, му́дрии,/ но́щи и дни пригвожде́ни е́же за милосе́рдие ко Кресту́ прибли́жшагося,/ Его́же испове́дающе, все́ми влады́чествующаго, в ру́це Сего́ ва́ша ду́хи преда́сте.</p>
<p>Во́инство А́нгел, лик блаже́нный проро́к,/ апо́стол, му́ченик и преподо́бных во исхо́д ваш собра́шася,/ всех же Влады́ка венцы́ увязе́, му́ченицы, вас побе́дными, я́ко Преблаги́й.</p>
<p>Нам, любо́вию вас почита́ющим и честно́е ва́ше соверша́ющим торжество́,/ страда́льцы Христо́вы до́блии,/ разреше́ние грехо́в, жития́ исправле́ние/ и всех лю́тых премене́ние, му́дрии, испроси́те.</p>
<p><red>Богоро́дичен:</red> Све́том Твои́м мя, Богора́дованная, в жена́х Де́во, просвети́, молю́ся,/ и огня́ ве́чнаго мя изба́ви,/ я́ко да велича́ю Тя, я́ко да сла́влю Тя,/ я́ко да по до́лгу воспою́ вели́чия Твоя́.</p>
</section>
