<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Пренесе́ние честны́х моще́й святи́теля Са́ввы, пе́рваго архиепи́скопа и учи́теля Се́рбскаго, от Ты́рнова гра́да в сла́вную Ла́вру Милешеву в честь Вознесе́ния Госпо́дня</p>
</title><p><red>НА МА́ЛОЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры глас 1.</red></p>
<p><red>Подо́бен: Небе́сных чино́в: </red></p>
<p>Небе́сных чино́в житие́ возлюби́в/ и на земли́ мяте́жное житие́ презре́в,/ сам себе́, я́ко дар пречи́ст и че́стен,/ Тро́ице прине́сл еси́,/ славосло́вит же Отца́ и Сы́на и Ду́ха Свята́го/ всех научи́л еси́.</p>
<p>Оте́ческую любо́вь, и кра́сная ми́ра сего́,/ и вла́сти высоту́ нивочто́же вмени́в, Са́вво блаже́нне,/ еди́наго Христа́ вожделе́в, пресла́вне,/ и крест Его́ на ра́мо взем,/ ско́ро после́довал еси́ Ему́,/ вседу́шно моля́ся о душа́х на́ших.</p>
<p>Стра́нствию Влады́чню уподо́блься,/ стра́нна себе́ сотвори́в оте́честву твоему́,/ блаже́нне Са́вво святи́телю,/ те́мже дом на Небесе́х угото́вил еси́ в Вы́шнем гра́де Иерусали́ме/ и мо́лишися о всех нас,/ почита́ющих свято́е твое́ пренесе́ние.</p>
<p>Блаже́нне святи́телю Са́вво,/ честна́я твоя́ душа́ правове́рным смы́слом сия́ющи,/ доброде́тельными светлостьми́ озаря́ет ве́рных исполне́ние,/ бесо́<red>Вскую</red> тьму отгоня́ющи,/ тем и многомоли́твенное те́ло твое́ во гра́де Ты́рнове нетле́нно пребы́сть,/ па́ки же ко своему́ оте́честву сла́вно пренесе́ся.</p>
<p><red>Сла́ва, глас 5:</red></p>
<p>Боже́ственная и всечестна́я ра́ка твоя́,/ Богоблаже́нне о́тче наш Са́вво святи́телю,/ источа́ет ве́рным просвеще́ние,/ и боголюбе́зная твоя́ душа́/ на Небесе́х со А́нгелы ликовству́ет,/ неконча́емое весе́лие от Го́спода восприе́мши,/ но у́бо, равноче́стне и апо́столом и святи́телем,/ сла́во ку́пно же и удобре́ние,/ дерзнове́ние име́я ко Влады́це,/ непреста́нно моли́ся о хва́лящих тя,/ и сла́вящих твои́х моще́й пренесе́ние,/ и твоя́ сла́вная, и пречу́дная, и богоуго́дная дея́ния почита́ющих,/ на́шему же Правосла́вию посо́бствуй/ и оте́чество свое́, тезоимени́тно ти, сохраня́й,/ исхода́тайствуй ему́ мир и ве́лию ми́лость.</p>
<p><red>И ны́не, пра́здника. </red></p>
<p><red>На стихо́вне стихи́ры глас 2:</red></p>
<p>В дому́ Бо́жием/ процве́л еси́, я́ко фи́никс,/ и, я́ко кедр,/ умно́жил еси́ ча́да своя́,/ тем твое́ свято́е пренесе́ние сла́вим.</p>
<p><red>Стих: </red>Что возда́м Го́сподеви о всех,/ я́же воздаде́ ми?</p>
<p>Прииди́те, христолюби́вая ча́да,/ и ви́дите те́ло/ отца́ своего́/ невреди́мо и свя́то,/ от гра́да Ты́рнова приноша́емо.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Блаже́н еси́, Са́вво, Богому́дре о́тче наш,/ я́ко вруче́нный ти тала́нт/ до́бре умно́жил еси́,/ те́мже твое́ свято́е пренесе́ние/ любо́вию прославля́ем.</p>
<p><red>Сла́ва, глас 6:</red></p>
<p><red>Днесь</red> созыва́ет нас всечестно́е торжество́/ Богоно́снаго святи́теля Са́ввы/ в похвале́ние и славосло́вие Бо́жия пе́ния,/ тем, веселя́щеся, ра́достными усты́ возопие́м, глаго́люще:/ ра́дуйся, святы́м богодухнове́нная красото́/ и преподо́бным удобре́ние;/ ра́дуйся, по́стников пра́вило и му́чеников насле́дниче;/ плоть свою́ Христо́ви распя́т/ и со Христо́м распя́т страстна́я помышле́ния,/ апо́стольскому сосло́вию ревни́телю/ и пра́ведников побо́рниче,/ апо́стольски же подсо́лнечную проше́д,/ си́рым и убо́гим бысть пита́тель/ и пле́нным свободи́тель,/ тем непреста́нно моли́ся о душа́х на́ших.</p>
<p><red>И ны́не, пра́здника.</red></p>
<p><red>Тропа́рь свята́го (зри на вели́цей вече́рни). Сла́ва, и ны́не, пра́здника.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры на 8, глас 6:</red></p>
<p><red>Днесь</red> благода́ть Свята́го Ду́ха/ вся празднолю́бцы созыва́ет/ на торжество́ вели́каго святи́теля/ в пренесе́ние честны́х его́ моще́й/ от гра́да Ты́рнова во свое́ оте́чество,/ те́мже вси духо́вными пе́сньми/ Са́вву Богому́драго просла́вим,/ моля́щагося приле́жно спасти́ся душа́м на́шим.</p>
<p>Егда́ преставле́ние пречи́стаго твоего́ те́ла гото́вляшеся,/ тогда́ а́нгельская во́инства, зря́ще тя,/ Боже́ственными светлостьми́ сия́юща,/ пресвяты́й твой дух ра́достию воспринима́ху,/ всегда́ в вожделе́нная тобо́ю ме́ста Го́рнего Иерусали́ма/ дости́гше, моля́щеся, провожда́ху,/ мы же, с Вы́шними тя лику́юща, и со апо́столы водворя́ема,/ и к нам от гра́да Ты́рнова све́тло приходя́ща, мо́лим:/ пресвяты́й Са́вво святи́телю,/ Христа́ Бо́га моли́ поми́ловатися душа́м на́шим.</p>
<p>На всечестно́е твое́ успе́ние/ чинонача́лия а́нгельская земны́х на торжество́ совокупля́юще,/ е́же свята́го твоего́ ду́ха поко́ище прославля́юще,/ хвала́ми всесвяще́нными твой верх венча́ют,/ мы же, смиренному́дрии, пе́ние тебе́ принося́ще/ и свято́е твое́ пренесе́ние честны́х моще́й почита́юще,/ преподо́бне Са́вво святи́телю, мо́лим тя:/ моли́ спасти́ся душа́м на́шим.</p>
<p><red>И́ны стихи́ры глас 1:</red></p>
<p>На торжество́ све́тлое, свяще́нную трапе́зу,/ прииди́те, ве́рнии, причасти́мся,/ Са́вва бо ны созыва́ет, сотрапе́зники духо́вныя,/ его́же трапе́за боже́ственная и сла́дкая,/ но не заколе́ние и пи́ща сме́ртная./ Того́ уподо́бимся кро́тости и незло́бию/ и просто́му человеколю́бию всему́дрому/ святи́телю, во святи́телех просия́вшему.</p>
<p>О́тче свяще́нне,/ твоего́ жития́ светлостьми́ вселе́нная просвети́ся,/ и омрачи́ся бесо́вская лесть,/ и неду́зи душе́внии отгоня́ются,/ и Це́рковь, ра́дуяся, пра́зднует те́ла твоего́ прише́ствие,/ боже́ственных и благода́тных твои́х моще́й,/ попира́ющих стра́сти и разруша́ющих мрак.</p>
<p>О́тче досточу́дне,/ це́рковь созда́л еси́ Присносу́щнаго Божества́/ и це́ркви же возлюби́л еси́ святы́я/ на Боже́ственное Тро́ицы хвале́ние,/ оживи́л еси́ ны Бо́жиею благода́тию,/ ми́лостивый стяжа́в ра́зум.</p>
<p><red>Сла́ва, глас 4:</red></p>
<p>Не подоба́ше ти, святи́телю,/ отече́ство свое́ оста́вльшему, жи́ти в Ты́рнове,/ отону́дуже по изволе́нию Бо́жию,/ твоя́ боголюбе́зная ча́да с кра́лем Владисла́вом/ многомоле́бное пе́ние тебе́ принесо́ша,/ е́же возврати́тися тебе́ во своя́,/ и, я́ко ми́лостив и человеколюби́в сый,/ прише́л еси́ ко свое́й па́стве./ Те́мже слы́шавше се,/ собо́ри Се́рбския земли́ со архиере́и и свяще́нники/ и мно́жество наро́да с кади́лы и благоуха́нии/ пречестно́е те́ло твое́ срета́ют/ и со слеза́ми и ра́достию любе́зне любыза́ют,/ краль же Владисла́в, я́коже иногда́ проро́к Дави́д,/ пред гро́бом свята́го скака́ше, игра́я и веселя́ся,/ ра́дости и весе́лия исполня́шеся,/ ви́дя стры́я<a type="note" xlink:href="#note22">22</a> своего́, во оби́тель свою́ прише́дша./ Возвесели́ся же и Це́рковь, ви́девши тя, святи́телю,/ испове́дающися, глаго́лющи:/ вели́чит сла́ва моя́ Го́спода,/ дарова́вшаго мне жениха́, и утвержде́ние ве́ры,/ и бога́тство в мое́й нищете́,/ и долготу́ покая́ния./ Те́мже мо́лимтися, святи́телю,/ мир испроси́ душа́м на́шим и ве́лию ми́лость.</p>
<p><red>И ны́не, догма́тик.</red></p>
<p><red>Вход. Проки́мен дне. И чте́ния три святи́тельская <emphasis>(зри 9 мая)</emphasis></red></p>
<p><red>На стихо́вне стихи́ры, глас 5.</red></p>
<p><red>Подо́бен: </red>Ра́дуйся:</p>
<p>Ра́дуйся, святи́телей честно́е,/ и богоно́сное, и доброгла́сное удобре́ние,/ добро́то целому́дрия, правосла́вия степе́нь,/ но́вый нам Са́вво,/ раздая́тель теле́сныя пи́щи а́лчущим/ и духо́вныя пи́щи тре́бующим пода́тель,/ убо́гим, я́ко оте́ц ми́лостив,/ сопросвети́тель оте́чества своего́ с церко́вными учи́тели,/ и́хже породи́л еси́ Ду́хом и Боже́ственными уче́нии,/ всех уча́ Боже́ственнаго человеколю́бия вели́честву./ Христу́ ны́не моли́ся/ дарова́ти душа́м на́шим ве́лию ми́лость.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Ра́дуйся, просвеще́нная главо́,/ и́же тьму злочести́вую отгна́вый ору́жием благоче́стия,/ и́же оте́честву своему́ утвержде́ние и Це́ркви стена́./ Священнолю́бцы, прииди́те,/ почти́м па́мять просве́щшаго нас,/ и Бо́гу при́сныя рабы́ соде́лавша,/ и грехо́вный мрак Бо́жиею благода́тию отгна́вша,/ и к нам све́тло <red>Днесь</red> из Ты́рнова гра́да прише́дша,/ те́мже согла́сно возопие́м ему́:/ помина́й ча́да у Христа́,/ чту́щия тя непреста́нно, блаже́нне,/ и пра́зднующия ве́рно присночестну́ю па́мять твою́,/ моли́ся пода́ти ми́рови ве́лию ми́лость.</p>
<p><red>Стих: </red>Что возда́м Го́сподеви о всех,/ я́же воздаде́ ми?</p>
<p>Ра́дуйся, святи́телю Христо́в Са́вво,/ избра́нный же благоуха́ния фимиа́м,/ цве́те ра́йский,/ ве́рным просвеще́ние,/ Сло́ву пропове́дниче велегла́сен,/ у́ме Небе́сный ученико́м,/ тве́рдый сто́лпе, святи́телю Бо́жий,/ свети́ло незаходи́мое и Це́рквам украше́ние,/ свети́льниче многосве́тлый,/ и́же зако́ном Боже́ственным просвети́ оте́чество свое́,/ Христу́ помоли́ся/ дарова́ти душа́м на́шим ве́лию ми́лость.</p>
<p><red>Сла́ва, глас 6:</red></p>
<p>Прииди́те, собо́ри Се́рбския земли́,/ ви́дим пресла́вное чу́до:/ <red>Днесь</red> учи́теля на́шего и отца́,/ от Ты́рнова гра́да к нам прише́дша,/ я́ко да спя́щия ны во гресе́х оживи́ти,/ прииди́те <red>Днесь</red>, неразу́мием усну́вший, подиви́мся/ и, сего́ сла́дости учи́тельския насыща́яся непреста́нно, си́це рцем:/ ра́дуйся, апо́столу Па́влу совсе́льниче,/ я́ко изъясни́л еси́ ве́рным лю́дем и́стинная пропове́дания;/ ра́дуйся, громогла́сная трубо́,/ провозвести́вшая нам путь спасе́ния;/ ра́дуйся, святи́телем и́стинное пра́вило,/ и, я́ко дерзнове́ние у Христа́ име́я,/ моли́ спасти́ся душа́м на́шим.</p>
<p><red>И ны́не, пра́здника.</red></p>
<p><red>Тропа́рь, глас 3:</red></p>
<p>Пути́, вводя́щего в жизнь,/ наста́вник, и первопресто́льник, и учи́тель был еси́:/ пе́рвее бо прише́д, святи́телю Са́вво,/ оте́чество твое́ просвети́л еси́/ и, породи́в то́е Ду́хом Святы́м,/ я́ко древа́ ма́слинная,/ в мы́сленнем раи́ насади́л еси́ всеосвяще́нная твоя́ ча́да./ Тем, я́ко апо́столом и святи́телем сопресто́льна/ чту́ще тя, мо́лим:/ моли́ Христа́ Бо́га/ дарова́ти нам ве́лию ми́лость.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, дважды. </red>Сла́ва,<red> тропа́рь свята́го. </red>И ны́не,<red> пра́здника.</red></p>
<p><red>По 1-м стихосло́вии седа́лен, глас 8:</red></p>
<p>Оте́ческия любве́ отлу́чся, ма́тернее же жела́ние небре́г,/ еди́наго вожделе́в Отца́ Небе́снаго/ и Тому́ весь прилепи́лся еси́ по́ты же, и труды́, и моли́твами непреста́нными,/ тем и востече́ на Го́ру Святу́ю,/ мно́гия же, тебе́ после́довавшия, Бо́гу приве́л еси́,/ Са́вво, преблаже́нне о́тче, моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, пра́здника.</red></p>
<p><red>По 2-м стихосло́вии седа́лен, глас 4:</red></p>
<p>Удиви́шася вся а́нгельская во́инства житию́ твоему́ честно́му,/ и́мже к ним причте́ся, а́нгельски бо в ми́ре пожи́в;/ устраши́шася же земни́и челове́цы, зря́ще пречестно́е те́ло твое́,/ ви́дяще, я́ко тле́нное в нетле́нное преложе́но,/ и с ра́достию и любо́вию срета́ют, припа́дающе, любе́зно целу́ют,/ Христа́ велича́юще, просла́вльшаго тя, су́щаго во вся ве́ки.</p>
<p><red>Сла́ва, и ны́не, пра́здника.</red></p>
<p><red>По полиеле́и седа́лен, глас 5:</red></p>
<p>Я́ко святи́теля вси и Боже́ственнаго пропове́дника хва́лим тя, Са́вво преблаже́нне,/ уче́нии бо Боже́ственными оте́чество свое́ озари́л еси́,/ и, мрак неразу́мия отогна́в, насади́л еси́ плоды́ Богоразу́мия,/ и со А́нгелы ны́не сла́виши Христа́,/ Его́же непреста́нно моли́ о душа́х на́ших.</p>
<p><red>Сла́ва, и ны́не, пра́здника.</red></p>
<p><red>Степе́нна, 1-й антифо́н 4-го гла́са. Проки́мен, глас 4: </red>Уста́ моя́ возглаго́лют прему́дрость/ и поуче́ние се́рдца моего́ ра́зум.<red> Стих: </red>Услы́шите сия́, вси язы́цы, внуши́те, вси, живу́щии по вселе́нней. Вся́кое дыха́ние: <red>Ева́нгелие от Иоа́нна, зача́ло 36.</red></p>
<p><red>По 50-м псалме́ стихи́ра, глас 6:</red></p>
<p><red>Днесь</red> благода́ть Свята́го Ду́ха/ вся празднолю́бцы созыва́ет на торжество́ вели́каго святи́теля/ в пренесе́ние честны́х его́ моще́й от гра́да Ты́рнова во свое́ оте́чество,/ те́мже вси духо́вными пе́сньми/ Са́вву Богому́драго просла́вим,/ моля́щагося приле́жно спасти́ся душа́м на́шим.</p>
<p><red>Пе́рвый кано́н святи́телю Са́вве, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis></p>
<p>Просвети́ мою́ ду́шу и се́рдце,/ молю́ Тя, Светода́вче и тва́ри Созда́телю,/ дар пода́в мне пе́сньми воспе́ти Твоего́ уго́дника, честна́го святи́теля,/ и́мже оте́чество его́ от ско́рби изба́ви.</p>
<p>К ширине́, блаже́нне, твои́х похва́л/ упра́ви ума́ моего́ тесноту́ и свет посли́ се́рдцу моему́,/ пою́щу светоно́сную и сла́вную па́мять твою́, святи́телю прехва́льне.</p>
<p>Ра́достно повину́яся Бо́жиим повеле́нием, мо́рю соше́ственник бысть,/ я́ко со́лнце к за́паду, твои́ми мощми́ прише́л еси́,/ просвеща́я оте́чество свое́, Са́вво блаже́нне.</p>
<p><red>Богоро́дичен: </red>Неусыпа́ющую, Чи́стая, иму́щи моли́тву,/ успи́ на́ша стра́сти душе́вныя свяще́нными хода́тайствы Твои́ми,/ Боже́ственную и спаси́тельную даю́щи бо́дрость к Бо́жиих хоте́ний исполне́нию.</p>
<p><red>Ин кано́н святи́телю Са́вве, глас 6.</red></p>
<p><red>Песнь 1</red></p>
<p><red>Ирмо́с: </red><emphasis>Чу́вственный фарао́н потопле́н бысть со всево́инством,/ Изра́иль же, проше́д посреде́ мо́ря, вопия́ше:/ Го́сподеви Бо́гу на́шему/ пои́м, я́ко просла́вися.</emphasis></p>
<p>Земля́ лику́ет и не́бо с челове́ки ра́дуется боголе́пно/ в твой, му́дре, святы́й пра́здник,/ в о́ньже свяще́нное твое́ те́ло от гра́да Ты́рнова к твоему́ ста́ду дои́де,/ сла́вне святи́телю, Ду́ху честно́е жили́ще.</p>
<p>Распя́в плоть свою́ стра́хом Влады́чним,/ умертви́ся ми́рови, прему́дре святи́телю Са́вво,/ и ны́не преи́де ве́село к животу́ ве́чному, преблаже́нне.</p>
<p>Мертв ми́рови бысть, Са́вво, Боже́ственным вселе́нием,/ и по святе́м преставле́нии и по погребе́нии твое́м в оте́чество твое́ пренесе́н бысть све́тло,/ его́же облагоуха́еши, чу́дне.</p>
<p><red>Богоро́дичен: </red>И́же Сый со Отце́м Соприсносу́щный Сын,/ напосле́док восхоте́в, всели́ся в ложесна́ Твоя́ на на́ше, Богоро́дице, ве́рных отрожде́ние:/ те́мже воспева́ем Тя.</p>
<p><red>Песнь 3</red></p>
<p><red>Ирмо́с: </red><emphasis>Не му́дростию, и си́лою, и бога́тством хва́лимся,/ но Твое́ю, О́тчею Ипоста́сною Му́дростию, Христе́:/ несть бо свят, па́че Тебе́, Человеколю́бче.</emphasis></p>
<p>Сла́вне Са́вво, Бо́жия уста́ быв,/ из уст во́лка неприя́зненна лю́ди оте́чества своего́ изба́ви/ и преведи́ на ра́дость и весе́лие, пою́щия песнь Све́ту.</p>
<p>Загради́ язвы струп на́ших,/ за нас, твои́х люде́й па́ствы, моли́ся/ и напра́ви ны ко Ще́дрому Го́споду, святи́телю сла́вне, заступле́ние творя́,/ да не поги́бнем, я́ко неразу́мии.</p>
<p>От вся́каго зла спаси́ оте́чество свое́ и правосла́вныя христиа́ны,/ и спобо́рствуй им, я́ко вели́кий Архистрати́г Иису́су Нави́ну,/ потщи́ся и помози́, зело́ призыва́ем тя, свя́те,/ да не пости́гнет ны смерть и лю́тость.</p>
<p>Во Еги́пте дре́вле на руку́ Деви́чу носи́м, бесо́вская тре́бища потреби́в,/ в Се́рбию па́ки Са́вву посла́л еси́ вразуми́ти Твое́ вочелове́чение/ и Бо́жию, Христе́, Твою́ та́йну.</p>
<p><red>Богоро́дичен: </red>Тя, Предста́тельницу, Пречи́стая Де́во, стяжа́хом,/ претвори́ на́шу печа́ль на ра́дость/ и ско́рби изба́ви, ражда́ющия смерть.</p>
<p><red>Ин</red></p>
<p><red>Ирмо́с: </red><emphasis>На тве́рдем ве́ры Твоея́ ка́мени/ помышле́ние утверди́в души́ моея́,/ утверди́, Го́споди,/ Тя бо и́мам, Бла́же,/ прибе́жище и утвержде́ние.</emphasis></p>
<p>Лю́дие оте́чества твоего́,/ ви́девше тя, преблаже́нне, приноси́ма, срето́ша со святи́тели,/ и́хже укра́си десни́ца твоя́,/ и́же и просте́ртыми рука́ми приима́ху твое́ свято́е те́ло,/ я́ко вели́каго граждани́на и засту́пника те́плаго.</p>
<p>Святи́телю блаже́нне Христо́в Са́вво,/ иногда́ во Иерусали́м и в Сина́й ше́ствовав,/ а ны́не во оте́чество свое́ прише́л еси́,/ чудеса́ творя́ ди́вная на спасе́ние ми́ру всему́.</p>
<p>Был еси́ жили́ще чи́сто и уче́нием испыта́л еси́ глубину́, святи́телю,/ зломы́слящих потопля́я умы́, ве́рных же напая́я сердца́,/ те́мже твое́ честно́е пра́зднуем пренесе́ние.</p>
<p><red>Богоро́дичен: </red>Разреше́ние нам грехо́в да́ти, Чи́стая, Изба́вителя умоли́,/ помраче́ние все от душ на́ших при́сно Твои́ми моли́твами разгоня́ющи.</p>
<p><red>Седа́лен, глас 4:</red></p>
<p>Удиви́ся, святи́тельство па́че есте́ственнаго прие́мля,/ возше́д бо на высоту́, прия́л еси́ дар дава́ти исцеле́ния притека́ющим тебе́ с ве́рою,/ сего́ ра́ди вопие́м ти, преподо́бне Са́вво:/ непреста́нно моли́ о творя́щих па́мять твою́.</p>
<p><red>Сла́ва, и ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Седяй в сла́ве на престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis></p>
<p>Всю зло́бу победи́в зми́еву,/ в незло́бии души́ своея́ пожи́в, Са́вво Богому́дре,/ из зло́бы мя исто́ргни и страсте́й смертоно́сных/ и благи́ми о́бразы украси́,/ я́ко да восхвалю́ до́бре подвиза́вшагося.</p>
<p>От рожде́ния тя, Са́вво, роди́тель, я́ко Саму́ила свяще́ннаго, Бо́гу принесе́/ и преда́, от млады́х ногте́й воспита́тися в дому́ свяще́ннем,/ служа́ Го́споду Вседержи́телю, просвеща́ющу доброде́тельми твою́ ду́шу.</p>
<p>Твое́ пречи́стое те́ло, во гро́бе лежа́, не истле́ отню́д,/ но це́ло обре́теся, преблаже́нне святи́телю,/ его́же со тща́нием прине́сше, ра́довахуся любе́зная твоя́ ча́да,/ тя богому́дро ублажа́юще, свя́те Са́вво святи́телю.</p>
<p><red>Богоро́дичен: </red>Во́инства а́нгельская ужаса́ются, Пречи́стая,/ воспева́юще вели́чество Боже́ственнаго рождества́ Твоего́,/ с ни́ми же моли́, Де́во, всем спасти́ся, ве́рою чи́стою Тебе́ блажа́щим.</p>
<p><red>Ин</red></p>
<p><red>Ирмо́с: </red><emphasis>Услы́шах слух Твой/ и убоя́хся,/ разуме́х дела́ Твоя́ и ужасо́хся:/ сла́ва си́ле Твое́й, Го́споди.</emphasis></p>
<p>Твои́ ученицы́, похва́льныя ти венцы́ прино́сим, свя́те Са́вво,/ приими́ и заступи́ душе́вныя на́ша не́мощи,/ изле́й на ны ми́лостивное твое́, о́тче, изволе́ние/ и твои́ми моли́твами от напа́сти спаси́.</p>
<p>На Небесе́ Бо́гу и Влады́це всех предстоя́, Богому́дре,/ на земли́ в Боже́ственней Того́ Це́ркви му́дро веели́ся,/ прему́дре святи́телю Са́вво,/ Ему́же помоли́ся от душе́вных боле́зней и скорбе́й изба́вится пою́щим тя.</p>
<p>Пропове́дник неизрече́ннаго, да возвели́чится ны́не святи́тель,/ се бо по вре́менней сме́рти до́бре Бо́жиим манове́нием/ па́ки прихо́дит во свое́ оте́чество,/ того́ свяще́нно пе́сньми Боже́ственными почти́м.</p>
<p><red>Богоро́дичен: </red>Безневе́стная Влады́чице, Благослове́нная Богороди́тельнице,/ пою́щия Тя спаса́й от вся́каго вре́да,/ еди́на челове́ков Помо́щнице.</p>
<p><red>Песнь 5</red></p>
<p><red>Ирмо́с: </red><emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия Сла́вы Сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis></p>
<p>Кра́снеи но́зе твои́, преблаже́нне,/ по стези́ ше́ствовавша сведе́ний Боже́ственных,/ по тем до́бро ступа́ющи, на простра́нство ве́лие Небе́снаго Ца́рствия доше́дша,/ Са́вво пресла́вный.</p>
<p>Укрепи́ тя, на пути́ Бо́жии ходя́ща, А́нгел/ глаго́лати пре́жде бу́дущая я́сно, Са́вво пребога́те,/ ра́вна А́нгелом су́ща и вне пло́ти ду́хом.</p>
<p>Тя, преблаже́нне о́тче, приноси́ма, Се́рбская земля́ восприе́млет,/ богате́ющи Боже́ственными твои́ми уче́нии,/ жи́теля тя своего́ иму́щи, блаже́нне Са́вво,/ па́че багряни́цы украша́ется.</p>
<p><red>Богоро́дичен: </red>У́мныма очи́ма, Де́во, зря Тя, Иса́ия вопие́т:/ се хо́щет роди́тися от Де́вы Богоотрокови́цы Иису́с Госпо́дь,/ в челове́ков па́ки возрожде́ние.</p>
<p><red>Ин</red></p>
<p><red>Ирмо́с: </red><emphasis>Свет возсия́й ми́ру, Христе́,/ просвети́ се́рдце мое́,/ от но́щи Тебе́ зову́ща,/ и спаси́ мя.</emphasis></p>
<p>Со слеза́ми вопие́м ти, Са́вво преблаже́нне:/ изба́ви свою́ па́ству от огня́, и меча́, и иноплеме́нников,/ и междоусо́бицы, и гла́да, и вся́каго зла.</p>
<p>Твори́т ны́не всебога́тно пра́здник Бо́жия Це́рковь/ твои́х моще́й, о́тче, пренесе́нием, сла́вящи всех Творца́,/ возвели́чившаго тя, Са́вво преблаже́нне.</p>
<p>Честна́, преблаже́нне, смерть твоя́ пред Бо́гом на́шим яви́ся,/ ея́же ра́ди прославля́ешися прише́ствием твои́м, о́тче,/ ко оте́честву твоему́, свя́те.</p>
<p><red>Богоро́дичен: </red>Е́же бы́ти нам подава́яй/ в Твою́ утро́бу всели́ся, Богоро́дице,/ Его́же моли́ спасти́ нас.</p>
<p><red>Песнь 6</red></p>
<p><red>Ирмо́с: </red><emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой, Многоми́лостиве.</emphasis></p>
<p>Благоуха́ют, преподо́бне, твоего́ уче́ния словеса́ благода́тию Ду́ха Свята́го,/ Божество́ Еди́но в Трех Ли́цех, Сло́ва же воплоще́ние поя́,/ благоуха́еши нас, пребога́те.</p>
<p>Досто́йно ти дарова́ Христо́с градожи́тельство на Небесе́х,/ пребыва́ющего бо зде гра́да не возлюби́л еси́, блаже́нне Са́вво,/ ве́рен служи́тель быв и приста́вник та́йнам Его́ пребога́т.</p>
<p>Пресла́внии страстоте́рпцы Се́ргий и Вакх ра́дуются,/ име́юще Боже́ственное твое́ те́ло, святи́телю,/ в це́ркви Христо́вой положе́но с ни́ми,/ веселя́щее ду́ши и сердца́ ве́рою припа́дающих к ра́це твое́й, Са́вво пребога́те.</p>
<p><red>Богоро́дичен: </red>Лю́дие Твои́ и град мо́лят Тя, Ма́ти Бо́жия:/ изми́ нас вся́кия ну́жды/ и та́мошняго, Всесвята́я Влады́чице, ве́чнаго осужде́ния.</p>
<p><red>Ин </red></p>
<p><red>Ирмо́с: </red><emphasis>Ки́том пожре́н грехо́вным,/ вопию́ Тебе́, Христе́:/ я́ко проро́ка,/ из истле́ния мя свободи́.</emphasis></p>
<p>Творе́ц Бог тебе́ засту́пника нам даде́,/ тем зове́м ти:/ потщи́ся, Са́вво свя́те, и зло́бы изба́ви ны,/ ско́рби бо вели́кия и ра́тныя,<a type="note" xlink:href="#note23">23</a> теле́сныя и душе́вныя, рабы́ твоя́ обдержа́т,/ от ни́хже изба́ви ны, иера́рше Христо́в.</p>
<p>Ме́ртвенное те́ло твое́ Се́рбская земля́ восприя́ла есть,/ живоно́сную све́тлость испуща́ющее, преблаже́нне Са́вво,/ и умерщвле́нных страстьми́ смертоно́сными исцеля́ющее Ду́хом Боже́ственным.</p>
<p>Преподо́бне возврати́вся в свое́ оте́чество, неми́рная умири́л еси́,/ и положе́н бысть в ра́це в дому́ Спа́сове, святи́телю,/ Его́же ра́ди обогати́лся еси́ вла́стию, прехва́льне.</p>
<p><red>Богоро́дичен: </red>Де́во еди́на Чи́стая Обра́дованная, помози́ ми,/ при́сно обурева́ему жите́йскими напа́стьми.</p>
<p><red>Конда́к, глас 6:</red></p>
<p>Засту́пниче скорбя́щим,/ в напа́стех помо́щниче,/ ко Влады́це моле́бниче,/ не пре́зри нас, смире́нных, обремене́нных грехи́,/ но предвари́ и исхи́ти от мук ве́чных с ве́рою моля́щихтися,/ ускори́ на заступле́ние и потщи́ся на по́мощь,/ заступи́, святи́телю Христо́в Са́вво, пою́щия тя.</p>
<p><red>Икос:</red></p>
<p>Приими́ мольбы́ на́ша, иера́рше Госпо́день, и́миже недоуме́нно припа́даем ти, недосто́йнии,/ мно́жеством заступле́ний твои́х при́зри нас всегда, припа́дающих ти,/ неусы́пною свое́ю моли́твою и неизрече́нною по́мощию не оста́ви нас/ и пода́ждь рабо́м твои́м избавле́ние от всех нападе́ний лю́тых,/ тебе́ бо засту́пника и́мамы, святи́телю, иера́рше Христо́в Са́вво,/ от стужа́ющих нас бед лю́тых,/ но я́ко име́я дерзнове́ние ко Влады́це всех,/ лю́ди заступа́й, святи́телю Христо́в Са́вво, при́сно пою́щия тя.</p>
<p><red>Песнь 7</red></p>
<p><red>Ирмо́с: </red><emphasis>Ю́ноши три в Вавило́не,/ веле́ние мучи́телево на бу́йство прело́жше,/ посреде́ пла́мене вопия́ху:/ благослове́н еси́, Го́споди,/ Бо́же оте́ц на́ших.</emphasis></p>
<p>Я́ко уя́звлен Тро́ическим Бо́жиим раче́нием,/ Тому́ созда́ Боже́ственныя оби́тели, и в них насади́ богожела́нныя му́жи, и научи́ пе́ти:/ благослове́н Бог оте́ц на́ших.</p>
<p>Прии́де свети́льник от Ты́рнова на све́щнице положи́тися,/ приспе́ украше́ние Бо́жия Це́ркве,/ воспо́йте Го́сподеви, по́йте с весе́лием,/ и, сре́тение творя́ще ему́, духо́вно возопии́м:/ о́тче, моли́твами твои́ми спаси́ нас, пою́щих:/ благослове́н Бог оте́ц на́ших.</p>
<p>Па́влов нело́жный, Са́вво, бысть свети́льник/ и того́ стопа́м после́довал еси́, преподо́бне, и подви́жник нарече́ся,/ мона́хом, и святи́телем, и всем быв пра́вило, и́хже научи́ пе́ти:/ благослове́н Бог оте́ц на́ших.</p>
<p><red>Богоро́дичен: </red>Успи́ воста́ния страсте́й моея́ души́,/ бо́дренною моли́твою Твое́ю даждь ми бо́дрость, Отрокови́це,/ уны́ния дрема́ние дале́че отгоня́ющи.</p>
<p><red>Ин</red></p>
<p><red>Ирмо́с: </red><emphasis>Преподо́бных Твои́х отроко́в песнь услы́шавый/ и пещь горя́щую ороси́вый,/ благослове́н еси́, Го́споди,/ Бо́же оте́ц на́ших.</emphasis></p>
<p>Престо́лу Бо́жию предстоя́, святи́телю блаже́нне,/ о ве́рных свои́х рабе́х моле́ния непреста́нно твори́,/ ве́рою вопию́щих Христу́:/ благослове́н Бог оте́ц на́ших.</p>
<p>Ра́дуется <red>Днесь</red> Богоно́сных святи́телей собо́р,/ и́хже ты породи́ Ду́хом, честны́м пренесе́нием твои́х моще́й,/ и пра́зднуют лю́дие Се́рбския земли́, священнотаи́нниче му́дре Са́вво, зову́ще:/ благослове́н Бог оте́ц на́ших.</p>
<p>Обстои́м, лику́юще, Богоно́сне о́тче, свяще́нную твою́ ра́ку/ и бога́тно от нея́ почерпа́ем ве́рою, блаже́нне Са́вво, исцеле́ний благода́ть, зову́ще:/ благослове́н Бог оте́ц на́ших.</p>
<p><red>Богоро́дичен: </red>Влады́чице всех челове́к, Свята́я Богоро́дице,/ рабо́ты мя страстны́я Твои́ми моли́твами до конца́ свободи́.</p>
<p><red>Песнь 8</red></p>
<p><red>Ирмо́с: </red><emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis></p>
<p>Па́че ине́х честне́йши, Са́вво,/ бысть у́бо тебе́ ра́ди Се́рбская всесла́вная митропо́лия,/ Христу́ Бо́гу принесе́ нача́ток свяще́нен,/ всех Царю́ пою́щи непреста́нно:/ Го́спода по́йте и превозноси́те Его́ во ве́ки.</p>
<p>Сотворя́юще ны́не пра́зднственное весе́лие, Са́вво,/ пренесе́нием твои́х честны́х моще́й,/ лю́дие ве́рнии хвало́ю зову́т ти:/ при́сный Христа́ Царя́ уго́дниче,/ исцели́ неду́ги душ и теле́с на́ших, моля́ся всех благ Пода́телю:/ вся дела́, Го́спода по́йте и превозноси́те Его́ во ве́ки.</p>
<p>К ра́це моще́й твои́х святы́х, лю́дие оте́чества твоего́, прихо́дим и от се́рдца зове́м:/ поми́луй своя́ рабы́ и от печа́ли избавля́й,/ ви́диши бо вся печа́льны и уны́лы,/ но моли́ Ми́лостиваго Бо́га изба́вити нас вско́ре твои́ми моли́твами.</p>
<p><red>Богоро́дичен: </red>Ми́лости Твоея́ мя сподо́би,/ Ми́лостивейшаго Сло́ва ро́ждши, Благослове́нная Всечи́стая,/ в час су́дный предста́ни/ и изба́ви та́мошнего мя, Чи́стая, осужде́ния.</p>
<p><red>Ин</red></p>
<p><red>Ирмо́с: </red><emphasis>Преподо́бнии Твои́ о́троцы/ в пещи́ Херуви́мы подража́ху,/ трисвяту́ю песнь воспева́юще:/ благослови́те, по́йте/ и превозноси́те во вся ве́ки.</emphasis></p>
<p>Земля́ от свои́х недр предаде́ тя священноле́пна, це́ла же и неразруши́ма,/ благоуха́нием чуде́с удивля́юща гра́да жи́телей пе́рстию гро́ба твоего́, проро́чески вопию́щих:/ пра́ведницы во ве́ки живу́т.</p>
<p>Персть, облежа́щая многострада́льное твое́ те́ло, о́тче,/ показа́ся дража́йши ка́мене сапфи́ра, целе́бна бо и чудотвори́ва,/ и па́че зла́та ве́рными цени́ма, пою́щими досто́йно:/ честна́ пред Го́сподам смерть преподо́бных Его́.</p>
<p>Царя́ благочести́ваго, держа́ща святы́ню и благослове́ние,/ твое́ свято́е и честно́е те́ло,/ со́нным явле́нием пренести́ убежда́еши,/ его́же ча́да твоя́ со святи́тели и свяще́нники, я́ко пребога́тое сокро́вище, во своя́ пренесо́ша.</p>
<p><red>Богоро́дичен: </red>Пое́м Тя, Де́во Богороди́тельнице,/ Ея́же ра́ди кля́тва непло́дна бысть и благослове́ние всем прии́де,/ ве́дущим Тя еди́ну Ма́терь Бо́га на́шего безму́жную.</p>
<p><red>Песнь 9</red></p>
<p><red>Ирмо́с: </red><emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние процвела́ еси́./ Тем Тя вен велича́ем.</emphasis></p>
<p>Корабле́м, блаже́нне, кра́сным преплы́в свере́пеющее мо́ре жития́,/ доше́л еси́ к приста́нищу небу́рному, ра́дуяся,/ и ны́не предстои́ша с ли́ком А́нгелов,/ моля́ за ны Милосе́рдаго.</p>
<p><red>Днесь</red> Боже́ственная митропо́лия, наме́стника до́бляго тебе́ стяжа́вши, пра́зднует,/ Боже́ственное творя́щи твое́ пра́зднество со все́ми епа́рхиями и гра́ды,/ и́хже соблюда́еши свои́ми моли́твами.</p>
<p>Христолюби́вый Владисла́в самоде́ржец, я́коже дре́вле Дави́д,/ пред киво́том предстоя́ свята́го твоего́ те́ла, ра́довашеся, поя́:/ вели́чит душа́ моя́ Го́спода,/ я́ко даде́ ми отца́ и учи́теля,/ и во це́ркви Свое́й, ра́дуяся, положи́л есть.</p>
<p><red>Богоро́дичен: </red>Глас Тебе́ Боже́ственнаго Гаврии́ла прино́сим ра́достно и взыва́ем:/ ра́дуйся, раю́, Я́же дре́во живо́тное посреде́ иму́щая всегда́, пресла́вная Сло́ва Пала́то,/ ра́дуйся, Де́во Всенепоро́чная.</p>
<p><red>Ин</red></p>
<p><red>Ирмо́с: </red><emphasis>Е́же ра́дуйся от А́нгела прии́мшая/ и ро́ждшая Созда́теля Своего́,/ Де́во, спаси́ Тя велича́ющия.</emphasis></p>
<p>Яви́ся чу́до стра́шное в са́мый час успе́ния:/ па́че со́лнца твое́ лице́, о́тче, заблиста́,/ внегда́ приидо́ша ли́цы святы́х, дух твой восприе́млюще/ и Бо́гу Творцу́ принося́ще.</p>
<p>Стека́ются лю́дие па́ствы твоея́,/ краль же благочести́вый и свяще́нных служи́телей мно́жество/ и возложи́ша твое́ честно́е те́ло на вы́и<a type="note" xlink:href="#note24">24</a> богоприя́тныя,/ я́ко киво́т, пресвяты́й дар принося́ще, тебе́ велича́ху.</p>
<p><red>Днесь</red> пра́зднственно лику́им вси,/ созыва́ет бо Са́вва святи́телей собо́р и честны́я чернори́зцы на ликова́ние духо́вное/ и на трапе́зу безсме́ртныя жи́зни.</p>
<p><red>Богоро́дичен: </red>Все́ми владе́ющи тва́рьми,/ лю́дем Твои́м да́руй побе́ды на враго́в моли́твами святи́теля,/ да Тя я́ко Богоро́дицу велича́ем.</p>
<p><red>Свети́лен:</red></p>
<p>Святи́теля Христо́ва да восхва́лим, па́мять его́ че́стно торжеству́юще,/ той бо нам подае́т трапе́зу духо́вную,/ ея́же ду́хом насыща́ющеся, наслажде́ние Боже́ственное получа́ем,/ Светода́вца прославя́юще.</p>
<p><red>Сла́ва: </red>Твое́ пречи́стое те́ло, во гро́бе лежа́щее, не растле́ся отню́д,/ но це́ло обре́теся, преблаже́нне святи́телю Са́вво,/ его́же со тща́нием принесо́ша, ра́довахуся боже́ственная твоя́ ча́да,/ благове́рна пита́теля богосла́вно тя и богому́дра ублажа́ем,/ Христу́ моля́щегося о душа́х на́ших.</p>
<p><red>И ны́не, пра́здника.</red></p>
<p><red>На хвали́тех стихи́ры на 4, глас 2:</red></p>
<p>В преми́рная селе́ния дух твой, блаже́нне,/ Христо́с Бог прие́млет/ и, со А́нгелы всели́в, у Себе́ упоко́ил есть,/ в ли́це святы́х веселя́ся/ и со ду́хи пра́ведных почива́я,/ иде́же ду́си пра́ведных веселя́тся,/ во гла́се ра́дования шу́ма пра́зднующих,/ иде́же всех веселя́щихся жили́ще,/ нам испроси́ очище́ние/ и водворе́ние во све́тлости святы́х.</p>
<p>Ра́достно ны́не да воскли́кнем,/ и ра́достию возопие́м,/ и рука́ми да воспле́щем све́тло,/ собра́ бо нас благода́ть духо́вная/ в па́мять пренесе́ния честны́х моще́й святи́теля Христо́ва,/ Богоно́снаго отца́ на́шего Са́ввы,/ нас бо собира́ет, пито́мцы церко́вныя,/ на славосло́вие Бо́жия пе́ния,/ возне́сшагося во сла́ве Христа́ Бо́га на́шего,/ к Нему́же возопие́м:/ просвеще́ние, и освяще́ние, и мир наш,/ Го́споди, сла́ва Тебе́.</p>
<p>Кто не удиви́тся, кто не ублажи́т,/ кто не просла́вит пречи́стаго твоего́ жития́, свя́те?/ На безсме́ртную бо жизнь сме́ртию преложи́ся,/ све́том освеща́яй всех,/ призыва́ющих тя и сла́вящих свято́е твое́ пренесе́ние,/ от ско́рби, и бед, и напа́стей нас спаса́й/ и освяща́й ста́до свое́ при́сно моли́твами свои́ми.</p>
<p>Ки́ими похва́льными венцы́/ венча́ем Са́вву святи́теля?/ Апо́стольски подсо́лнечную проше́дшаго/ и доше́дшаго до султа́на, ца́рствующего Вавило́ном,/ и той, неве́рен сый, стра́хом не́ким одержи́м,/ потре́бным тебе́, Са́вво, послужи́в,/ да́ше ти проводи́теля до султа́на, ца́рствующаго Еги́птом,/ и той, неве́рен сый,/ потре́бным тебе́, святи́телю, послужи́в,/ да́ше тебе́ проводи́теля до Горы́ Сина́йския,/ и та́мо, Са́вво, с преподо́бными водвори́ся,/ сле́зныя исто́чники источа́я/ и Христа́ Пречи́стей Ма́тери моля́ся/ дарова́ти ми́рови ве́лию ми́лость.</p>
<p><red>Сла́ва, глас 4:</red></p>
<p>И́стины испове́дника,/ и благоче́стия рачи́теля,/ и те́мным просвети́теля,/ прииди́те, празднолю́бцы, Са́вву да ублажи́м,/ во святы́х святи́теля и по́стником сожи́теля,/ и́ноком наста́вника, и мирсти́м учи́теля,/ и му́чеником ревни́теля,/ апо́стольски труди́вшася,/ е́же бо по место́м, и по градо́м, и по зе́млям, Па́влу подо́бяся,/ труды́ и пути́ твоя́ кто испове́сть?/ Того́ вене́ц нося́, предстои́ши Тро́ице,/ от Христа́ Мздовоздая́теля проси́ моли́твами свои́ми, свя́те,/ мир ми́рови дарова́ти/ и душа́м на́шим ве́лию ми́лость.</p>
<p><red>И ны́не, пра́здника.</red></p>
<p><red>Славосло́вие вели́кое. И отпу́ст.</red></p>
<p><red>На Литурги́и слу́жба святи́телю о́бща.</red></p>
</section>
