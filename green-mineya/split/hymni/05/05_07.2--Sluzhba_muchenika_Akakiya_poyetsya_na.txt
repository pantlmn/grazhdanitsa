<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Слу́жба му́ченика Ака́кия пое́тся на повече́рии</p>
</title><p><red>Кано́н Ака́кия, творе́ние Феофа́ново, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis></p>
<p>Добро́тою беззло́бия, сла́вне, укра́шен,/ до́брых вине́ Исто́чнику со дерзнове́нием предста́л еси́,/ Его́же ны́не нам благопреме́нна твои́ми мольба́ми устро́й.</p>
<p>Моле́бник и́стинный, <red>Днесь</red> нас Ака́кий,/ высо́ким пропове́данием вопия́, созыва́ет на трапе́зу,/ со тща́нием у́бо теце́м и весе́лием, мучениколю́бцы.</p>
<p>Вода́м прича́щся оставле́ния Креще́нием,/ сыновство́ прия́т благода́ти Бо́жия/ и второ́му креще́нию муче́ния кро́вию сподо́бился еси́, преблаже́нне.</p>
<p>Не терпя́ беззако́ние, сла́вне, возноси́мо зре́ти,/ Христо́во Божество́ я́сно пред суди́щем пропове́дал еси́ мучи́телей, Ака́кие,/ беззло́бию я́ко тезоимени́т.</p>
<p><red>Богоро́дичен: </red>В Тебе́, обра́дованная Пречи́стая, ви́дена бы́ша Бо́жия ше́ствия проявле́нно,/ Де́ву сохра́ньшаго и по рождестве́ нетле́нну Тя ро́ждшую соблю́дшаго.</p>
<p><red>Песнь 3</red></p>
<p><red>Ирмо́с: </red><emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ несть бо свят, па́че Тебе́, Человеколю́бче.</emphasis></p>
<p>Ра́зумом Боже́ственным, и прему́дростюо, и сло́вом укра́шен,/ му́дрых плете́ния неразу́мная разори́л еси́,/ те́мже твою́ сла́вную па́мять почита́ем.</p>
<p>Му́жественным и тве́рдым сия́я смы́слом,/ ты развраще́ния нечести́вых и ополче́ния победи́л еси́/ и пре́лести разори́л еси́ утвержде́ния.</p>
<p>Укрепля́емь си́лою Бо́га Вседержи́теля,/ гнило́е и немощно́е безбо́жия обличи́л еси́,/ те́мже победоно́сца тя, му́чениче, пропове́дуем.</p>
<p>Ка́лнаго пития́ и преле́стнаго и ти́ны избе́гл еси́,/ благоче́стия просвеще́нием и светолу́чными сия́нии/ ум осия́я, му́чениче Ака́кие.</p>
<p><red>Богоро́дичен: </red>Держа́ву сме́рти и кля́твы дре́вния осужде́ние,/ заче́нши Жизнь, Богороди́тельнице, упраздни́ла еси́,/ те́мже Твое́ пречи́стое чтим рождество́.</p>
<p><red>Песнь 4</red></p>
<p><red>Ирмо́с: </red><emphasis>Седя́й в сла́ве на престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis></p>
<p>Необори́м, я́коже столп, ве́рою пребы́сть,/ ни муче́ний ту́чами, ни я́звленными приложе́нии,/ ни бие́ний ве́тры коле́блемь, но взыва́ше велегла́сно:/ сла́ва си́ле Твое́й, Го́споди.</p>
<p>Окормля́емь ве́трилы и дыха́нии Ду́ха Свята́го, блаже́нне,/ в приста́нищи ти́се ты почи́л еси́ и стремле́ния волн и ве́тров не ужа́слся еси́,/ му́чениче Христо́в всече́стне.</p>
<p>Моля́ держа́ву Бо́жию непобеди́мую, одолева́л еси́ всю супроти́вную си́лу/ и все ору́жие их отъя́т,/ ра́дуяся, я́ко победи́тель, достосла́вне.</p>
<p>Наставля́емь Боже́ственным явле́нием, тече́ния коне́ц град царе́в сотвори́в,/ его́же граждани́н был еси́, преблаже́нне,/ вся́ко наше́ствие ва́рварское отрева́я.</p>
<p><red>Богоро́дичен: </red>Умерщвле́на мя, Де́во, и неизбе́жными одержи́ма греха́ связа́нии,/ еди́на Богома́ти, возста́ви,/ Я́же Жизнь заче́ншая ве́чную, избавле́ние всем ве́рным даю́щую.</p>
<p><red>Песнь 5</red></p>
<p><red>Ирмо́с: </red><emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis></p>
<p>Крест поне́сл еси́ на ра́мех, неукло́нно Христу́ после́дуя,/ к жи́зни нетле́нней веду́щему тя/ и к Све́ту невече́рнему вводя́щу, пребога́те.</p>
<p>Го́рькия те́ла, всеблаже́нне, ра́ны и уде́с отсече́ния/ пи́щу безконе́чную, тебе́ исхода́таиша,/ и му́ченический вене́ц, и А́нгельское ра́дование.</p>
<p>Ю́ноша незло́бив, и целому́др, и кро́ток,/ и кре́пок на стра́сти теле́сныя, и на де́моны же́сток,/ и неве́рным непристу́пен показа́лся еси́, всеприснопа́мятне.</p>
<p><red>Богоро́дичен: </red>И́стиннаго Бо́га нам ро́ждшую пло́тски, Отцу́ Единоро́днаго,/ Богоро́дицу Всечи́стую Тя имену́ем,/ глас вку́пе соста́вльше Рождеству́ Твоему́.</p>
<p><red>Песнь 6</red></p>
<p><red>Ирмо́с: </red><emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею кро́вию.</emphasis></p>
<p>Гла́дом тя, и́же да́ра Боже́ственнаго гла́дствующии, осужда́ют, му́чениче,/ приснопита́емаго Небе́сными дарова́нии/ и пи́щу неконча́емую иму́щего.</p>
<p>Посрами́в мучи́телей безбо́жное шата́ние/ и злонача́льнаго зми́я пучи́ною потопи́л еси́ твои́х крове́й,/ победоно́сец к Небеси́ возлете́л еси́, Ака́кие.</p>
<p>Сме́ртию сме́рти Влады́чне, преблаже́нне, подо́бяся,/ му́чениче, ве́чно с Ним ца́рствуеши,/ зре́ния Его́ и ра́дости насыща́яся.</p>
<p><red>Богоро́дичен: </red>Разруши́ла еси́ сме́рти, Чи́стая, осужде́ние и зако́на кля́тву,/ Христа́ ро́ждшая, Разори́теля сме́рти,/ и благослове́ние всем источи́вшаго.</p>
<p><red>Седа́лен, глас 4.</red></p>
<p><red>Подо́бен: </red>Ско́ро предвари́:</p>
<p>Ту́чами крове́й твои́х, му́чениче Ака́кие, врага́ потопи́в,/ вся ополче́ния мучи́тельская посрами́л еси́,/ дости́г А́нгельския невеще́ственныя ли́ки,/ прия́л еси́ нетле́ния неувяда́емый вене́ц./ Те́мже мольба́ми твои́ми спаси́ от бед нас.</p>
<p><red>Песнь 7</red></p>
<p><red>Ирмо́с: </red><emphasis>Спасы́й во огни́ Авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</emphasis></p>
<p>Усе́чен во главу́, к мы́сленней впери́лся еси́ Церко́вней Главе́,/ побе́дным венце́м укра́шен и зовы́й, пребога́те:/ препе́тый Го́споди, Бо́же оте́ц на́ших, благослове́н еси́.</p>
<p>С му́ченики Христо́вы, я́ко всеи́стинен му́ченик, сочета́лся еси́ терпели́вно,/ безбо́жныя мучи́тели победи́в, взыва́я, Ака́кие:/ препе́тый Го́споди, Бо́же оте́ц на́ших, благослове́н еси́.</p>
<p>Воскрили́в ум ко блаже́нней наде́жди, соблюда́емей ве́рным,/ в му́ченическое вшел еси́ суди́ще, воспева́я ду́хом:/ Бо́же оте́ц на́ших, благослове́н еси́.</p>
<p><red>Богоро́дичен: </red>Рече́ния, Де́во, проро́к и дре́внии о́брази/ Твое́ прообразу́ют я́ве, Богома́ти, чи́стое рождество́, е́же пою́ще, взыва́ем:/ оте́ц на́ших Бо́же, благослове́н еси́.</p>
<p><red>Песнь 8</red></p>
<p><red>Ирмо́с: </red><emphasis>Ру́це распросте́р, Дании́л/ льво́в зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis></p>
<p>В Вы́шнюю митропо́лию, прему́дре, ца́рствующую и́стинно, всели́лся еси́,/ ю́же созда́ Госпо́дь и святы́м проугото́ва, наде́ющимся на Него́ и ве́рою зову́щим:/ благослови́те, вся дела́ Госпо́дня, Го́спода.</p>
<p>Претерпе́л еси́ любо́вию мук томле́ние,/ гла́дом же та́я, помина́л еси́, изря́дне, ирисносу́щное наслажде́ние,/ и пи́щу, и ра́дость иребыва́ющую вопию́щим:/ благослови́те, вся дела́ Госпо́дня, Го́спода.</p>
<p>Удо́бь и зело́ ско́ро ра́товал еси́ супротивобо́рцы твоя́,/ непобеди́ма побо́рника, помо́щника же, и засту́пника,/ и состра́ждуща Христа́ име́я, пребога́те, Ему́же вопие́м:/ благослови́те, вся дела́ Госпо́дня, Го́спода.</p>
<p>Ака́кие блаже́нне, пронарече́н быв, житие́ незло́биво име́л еси́ и непоро́чно,/ укра́шено кро́вию страда́ния, прехва́льне,/ и доброде́тельми му́ченическими удобря́емь, и зовы́й:/ благослови́те, вся дела́ Госпо́дня, Го́спода.</p>
<p><red>Богоро́дичен: </red>Та́инство стра́нно вои́стинну под со́лнцем еди́на показа́ла еси́:/ Бо́га бо родила́ еси́, Чи́стая, Неви́димаго, и Безнача́льнаго,/ и Невмести́маго все́ми, и Непостижи́маго./ Ему́же вопие́м:/ благослови́те, вся дела́ Госпо́дня, Го́спода.</p>
<p><red>Песнь 9</red></p>
<p><red>Ирмо́с: </red><emphasis>Е́ва у́бо неду́гом преслуша́ния кля́тву всели́ла есть;/ Ты же, Де́во Богоро́дице,/ прозябе́нием чревоноше́ния/ ми́рови благослове́ние процвела́ еси́./ Тем Тя вси велича́ем.</emphasis></p>
<p>Имы́й, блаже́нне, страда́льческаго противле́ния сия́тельное, е́же от побе́ды,/ престо́лу предста́л еси́ Влады́чню, со А́нгельскими лику́я во́инствы/ и всем спасе́ние прося́, твою́ па́мять блажа́щим.</p>
<p>Светла́ твоя́ на враги́, пребога́те, побе́дная храбо́рства,/ тебе́ же по́чести мно́го бо́льше твой Подвигополо́жник подава́ше/ и Боже́ственнаго светоли́тия исполне́ние./ Те́мже тя вси ублажа́ем.</p>
<p>Близ был еси́ Христа́, вседо́блественне, и́бо страсть и скорбь претерпе́л еси́,/ те́мже тя виде́ния я́сно и Боговиде́ния сподо́би,/ И́мже на земли́ вины́ стяжа́л еси́, издале́ча сия́ облобыза́я.</p>
<p><red>Богоро́дичен: </red>Красне́йший добро́тою Твой Плод, Всенепоро́чная, па́че всех яви́ся,/ заре́ю тварь украша́я добротвори́тельныя красоты́,/ Его́же приле́жно моля́щи спасти́ Тя непреста́нно велича́ющия.</p>
<p><red>Стихи́ры свята́го Ака́кия, глас 4.</red></p>
<p><red>Подо́бен: </red>Я́ко до́бля:</p>
<p>На еди́наго зми́я я́рость взем/ и Христо́вою непребори́мою и непобеди́мою си́лою препоя́сався,/ Богому́дре Ака́кие,/ злых обрета́теля на зе́млю низве́ргл еси́,/ превознесе́нную низложи́в си́лу,/ и сея́ де́йствующий служи́тели посрами́л еси́.</p>
<p>Злых отчужде́нию,/ до́брых присвое́нию поучи́вся свы́ше,/ де́лом был еси́, и́мже пронаре́клся еси́ пе́рвее,/ Ака́кие прему́дре,/ а́ще и па́че про́зван е́же бе по́слежде:/ про́мысл бо вели́ких веще́й вину́/ неизрече́нно и неви́димо предлага́ет издале́ча.</p>
<p>Ве́лий во граде́х и всем ца́рствующий честны́й твой храм,/ я́ко вене́ц ца́рский и́мать/ и столпа́ предлага́ет стяжа́вшим тя,/ му́дра граждани́на, и храни́теля прия́тна,/ и до́бля ору́жника,/ внеза́пная враго́в и супоста́тов наи́тия отгоня́ща.</p>
<p><red>Богоро́дичен:</red></p>
<p>Ублажа́ю Тя, Пречи́стая,/ челове́ки исхити́вшую из глубины́ зол и неча́яния:/ песносло́влю Тя, Богоневе́сто, Присноблаже́нную,/ и сла́влю Твое́, Чи́стая, недоуме́нное рождество́,/ я́ко родила́ еси́ Спа́са ми́ра/ и кля́твы свободи́ла еси́, Де́во,/ пра́дедния челове́чество.</p>
<p><red>Крестобогоро́дичен:</red></p>
<p>На Кресте́ Тя я́ко узре́ пригвожде́на, Го́споди,/ А́гница и Ма́ти Твоя́ дивля́шеся/ и, что́ виде́ние сие́, — взыва́ше, — Сы́не вожделе́ние?/ Сия́ Ти неве́рный собо́р воздаде́ беззако́нный,/ и́же мно́гих Твои́х чуде́с наслади́выйся?/ Но сла́ва неизглаго́ланному соше́ствию Твоему́, Влады́ко.</p>
<p><red>НА У́ТРЕНИ</red></p>
<p><red>Канон праздника со ирмосом на 6 и Креста́ на 6, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Колесни́цы фарао́новы и си́лу его́/ вве́рже в мо́ре кре́пкий в бра́нех./ Воспое́м песнь но́вую, я́ко просла́вися.</emphasis></p>
<p>Яви́л еси́ на земли́ зарю́ Креста́,/ и́мже, диа́вола низложи́в, челове́ческий род спасл еси́, Го́споди,/ те́мже поем славу Твою́.</p>
<p>Ра́зума непоко́рство Кресто́м Изба́витель разори́ вражду́ О́тчим благоволе́нием./ Пое́м Ему́ песнь но́ву, сла́вно бо просла́вися.</p>
<p>Я́ко во Еде́ме живо́тное дре́во всади́л еси́, Христе́,/ та́ко ски́петр победотво́рный,/ Крест Твой светови́дно, возсия́л еси́ на го́ру святу́ю.</p>
<p><red>Богоро́дичен: </red>Ю́же проро́ческий прови́де лик,/ я́коже дверь Небе́сную и неопали́мую купину́,/ Тя, Де́во Ма́ти Чи́стая, Бо́га ро́ждшую, позна́хом.</p>
<p><red>Песнь 3</red></p>
<p><red>Ирмо́с: </red><emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis></p>
<p>Я́ко щито́м, защища́еми непобеди́маго Креста́ зна́мением, Влады́ко,/ его́же не терпя́, ме́рзкий исчеза́ет с де́монским мно́жеством.</p>
<p>Вся Крест Твой возвесели́, распя́таго Тя Бо́га испове́дающия,/ и я́ко пресве́тлою и непристу́пною красото́ю осия́.</p>
<p><red>Богоро́дичен: </red>Ра́дуйся, Ма́ти Неискусобра́чная,/ Бо́га Сло́ва во утро́бе Твое́й вмести́вшая,/ и ро́ждши воплоще́ннаго Бо́га ку́пно и Челове́ка.</p>
<p><red>Седа́лен, глас 4.</red></p>
<p><red>Подо́бен: </red>Вознесы́йся:</p>
<p>Показа́вый Креста́ Боже́ственный о́браз на Небеси́,/ су́щия на земли́ наста́вити к Твоему́ позна́нию, Христе́ Бо́же,/ <red>Днесь</red> просия́ невече́рняя све́тлость, и свет лица́ Твоего́ на нас зна́менася./ Того́ у́бо вси и́мамы, ве́рнии, ору́жие ми́ра, непобеди́мую побе́ду.</p>
<p><red>Сла́ва, и ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Услы́шах слух Твой, Го́споди,/ я́ко яви́лся еси́ на земли́,/ и просла́вих Твою́ си́лу.</emphasis></p>
<p>Та́йно у́бо пе́рвее, чу́вственно же <red>Днесь</red>,/ просия́л есть, Христе́, Пречи́стаго Креста́ Твоего́ о́браз.</p>
<p>Беззако́нных богоуби́йц де́рзость, Кре́стным о́бразом просвети́в,/ изобличи́л еси́, Спа́се Ще́дре.</p>
<p>Утверди́л еси́ христиа́нскую ве́ру невеще́ственным Твои́м све́том,/ Крест нам, Христе́, начерта́в.</p>
<p><red>Богоро́дичен: </red>Ма́ти Чи́стая, Благослове́нная Влады́чице,/ Его́же родила́ еси́, Бо́га моли́твами Твои́ми ми́лостива сотвори́ нам.</p>
<p><red>Песнь 5</red></p>
<p><red>Ирмо́с: </red><emphasis>Возсия́вый свет,/ и просвети́вый утро,/ и показа́вый день,/ сла́ва Тебе́, сла́ва Тебе́,/ Иису́се Сы́не Бо́жий.</emphasis></p>
<p>Смертоно́сное дре́во во Еде́ме Ада́му, дре́вле преступи́вшему, смерть принесе́;/ Крест же Живоно́сный, ны́не я́влься, ми́ра просвети́ концы́.</p>
<p>Соста́вивый сло́вом первозда́нное сия́ние, я́ко Сы́ну Оте́ц,/ Крест ны́не светоза́рен напису́ет,/ Распе́ншемуся свиде́тельствуя Божество́.</p>
<p>Во све́те незаходи́ме превы́спренний свет,/ во Отце́ у́зрим ве́рою, Христе́, Тя, Сы́на, и Твой Дух,/ душа́м на́шим просия́н.</p>
<p><red>Богоро́дичен: </red>Боле́зней ма́терних, Отрокови́це, не позна́ла еси́,/ преесте́ственно заче́нши Бо́га и ро́ждши пло́тию,/ те́мже Тя вси досто́йно сла́вим.</p>
<p><red>Песнь 6</red></p>
<p><red>Ирмо́с: </red><emphasis>Внегда́ скорбе́ти ми,/ возопи́х ко Го́споду,/ и услы́ша мя Бог спасе́ния моего́.</emphasis></p>
<p>Да покры́ются у́бо о́чи беззако́нных,/ Кре́стныя добро́ты блиста́ющия не могу́ще зре́ти.</p>
<p>Да насладя́тся заре́ю Пречи́стаго Креста́/ Бо́га ве́дящии, на дре́ве распе́ншагося пло́тию.</p>
<p><red>Богоро́дичен: </red>Я́же Бо́га ро́ждшая, Де́во Неискусобра́чная,/ о нас не преста́й Сы́на Твоего́ моля́щи.</p>
<p><red>Конда́к, глас 4.</red></p>
<p><red>Подо́бен: Вознесыйся:</red></p>
<p>Отве́рзый Небеса́ заключе́нная, на Небеси́ пресве́тлыя лучи́,/ на земли́ возсия́ Пречи́стый Крест:/ те́мже, сия́ние его́ де́йства прие́мше, к незаходи́мому наставля́емся Све́ту/ и во бране́х и́мамы его́ ору́жие ми́ра,/ непобеди́мую побе́ду.</p>
<p><red>И́кос:</red></p>
<p>Зна́мение се стра́шное вели́каго Бо́га ви́де вели́кий Константи́н/ и слы́шаше глаго́лющу в нем Иису́су,/ пе́рвее глаго́лавшу царю́ христиа́н ве́рных самодержа́вному:/ да́же у́бо до втора́го прише́ствия/ сий, твоему́ гра́ду достоя́ние сохраня́я, пребу́дет и да́же до сконча́ния,/ и градо́м всем первоседа́ние./ Стена́ же тому́ бу́дет Крест, ору́жие ми́ра, непобеди́мая побе́да.</p>
<p><red>Песнь 7</red></p>
<p><red>Ирмо́с: </red><emphasis>Спасы́й во огни́ авраа́мския Твоя́ о́троки/ и халде́и уби́в,/ я́же пра́вда пра́ведно уловля́ше, препе́тый Го́споди,/ Бо́же оте́ц на́ших, благослове́н еси́.</emphasis></p>
<p>Возне́сшееся на Крест Со́лнце в полу́дне,/ Его́же зря́щи чу́вственное со́лнце, лучи́ своя́ скры:/ препе́тый Го́споди, Бо́же оте́ц на́ших, благослове́н еси́.</p>
<p>Богови́дцу во огни́ дре́вле бесе́дова и мра́це,/ крестоявле́нным же блиста́нием я́ко Бог сла́вим <red>Днесь</red>:/ препе́тый Го́споди, Бо́же оте́ц на́ших, благослове́н еси́.</p>
<p>От Све́та и во све́те Свет соприсносу́щный сия́я/ и пречи́стым Твои́м све́том Креста́ Твоего́ побе́ду показа́л еси́:/ препе́тый Го́споди, Бо́же оте́ц на́ших, благослове́н еси́.</p>
<p><red>Богоро́дичен: </red>Несказа́нно во утро́бе и преесте́ственно прие́мшую Непреме́ннаго Бо́га,/ за милосе́рдие к челове́ком прише́дшаго,/ благоче́стно воспое́м я́ко Ма́терь Бо́га на́шего во ве́ки.<red> </red></p>
<p><red>Песнь 8 </red></p>
<p><red>Ирмо́с: </red><emphasis>Во о́бразе А́нгела,/ я́вльшагося в пещи́ о́гненней песносло́вцем,/ Христа́ Бо́га по́йте, о́троцы,/ свяще́нницы, благослови́те,/ лю́дие, превозноси́те во вся ве́ки. </emphasis></p>
<p>На престо́ле сла́вы ви́дена бы́вша и на дре́ве Кре́стнем пригвожде́на существо́м пло́ти,/ по́йте, о́троцы, свяще́нницы, благослови́те,/ лю́дие, превозноси́те во вся ве́ки.</p>
<p>Све́том пречи́стым вообра́жшаго на кра́ниеве Крест, на горе́ святе́й,/ по́йте, о́троцы, свяще́нницы, благослови́те,/ лю́дие, превозноси́те во вся ве́ки.</p>
<p>Славосло́вяще Еди́наго от Тро́ицы, заре́ю Кре́стнаго вселе́нную просвеща́юща,/ по́йте, о́троцы, свяще́нницы, благослови́те,/ лю́дие, превозноси́те во вся ве́ки.</p>
<p><red>Богоро́дичен: </red>Неизрече́нно и без се́мене заче́ншую/ и ро́ждшую Ра́дость вселе́нныя, Христа́ Бо́га,/ по́йте, о́троцы, свяще́нницы, благослови́те,/ лю́дие, превозноси́те во вся ве́ки.</p>
<p><red> </red>Песнь 9</p>
<p><red>Ирмо́с: </red><emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́,/ тем, веселя́щеся, Тя, Богоро́дице, велича́ем. </emphasis></p>
<p>Дре́вле во огни́ же и мра́це непокори́вым узако́нивый,/ ны́не же ве́рным Твои́м лю́дем Креста́ Твоего́ о́браз начерта́л еси́, па́че свети́л сия́ющ,/ его́же досто́йно велича́ем.</p>
<p>Пла́кася тьмо́ю тварь распе́нших Тя де́рзости,/ ны́не же благоле́пнейшим све́том Живоно́сный просия́ Крест Твой, Христе́,/ церко́вную показу́я сокрове́нную красоту́.</p>
<p>О Тебе́ упова́ние возвы́сивше, бога́тии лю́дие Твои́/ Тебе́ на мольбу́ Крест и стра́шную кровь Твою́ предлага́ют,/ но благопребы́тно пода́ждь нам, Сло́ве Бо́жий, избавле́ние.</p>
<p><red>Богоро́дичен: </red>Просвети́ нас, ро́ждшая Свет непристу́пный, Де́во,/ и испо́лни нас весе́лия, и ра́дости, и Боже́ственнаго ра́зума,/ чи́стым се́рдцем Тя благоразу́мно велича́ющия.</p>
<p><red>Свети́лен.</red></p>
<p><red>Подо́бен: </red>Ученико́м:</p>
<p>Крест — храни́тель всея́ вселе́нныя,/ Крест — красота́ Це́ркве,/ Крест — на́ша держа́ва,/ Крест — ве́рных утвержде́ние,/ Крест – А́нгелов сла́ва и де́монов я́зва.</p>
<p><red>Сла́ва, и ны́не, пра́здника.</red></p>
<p><red>НА ЛИТУРГИ́И</red></p>
<p><red>Проки́мен, глас 7: </red>Возноси́те Го́спода Бо́га на́шего/ и поклоня́йтеся подно́жию но́гу Его́, я́ко свя́то есть.<red> Стих: </red>Госпо́дь воцари́ся, да гне́ваются лю́дие.<red> Апо́стол к Кори́нфяном, зачало 125. </red>Аллилу́ия,<red> глас 1: </red>Помяни́ сонм Твой:<red> Стих: </red>Бог же Царь наш:<red> Ева́нгелие от Иоа́нна, зача́ло 60. Прича́стен: </red>Зна́менася на нас свет лица́ Твоего́, Го́споди.</p>
</section>
