<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Ни́ла, Со́рскаго чудотво́рца</p>
</title><p><red>НА МА́ЛОЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры на 4, глас 4,</red></p>
<p><red>Подо́бен: </red>Дал еси́ зна́мение:</p>
<p>Ве́село <red>Днесь</red> соше́дшеся/ в па́мяти твое́й, Ни́ле Богому́дре, о́тче наш,/ воспе́ти потщи́мся твоя́ по́двиги,/ поще́ния и бде́ния/ и поуче́ние писа́ний,/ и́миже напои́л еси́ твою́ ду́шу, блаже́нне,/ и израсти́л еси́ доброде́телей многопло́дныя кла́сы.</p>
<p>Твои́х исправле́ний высоту́/ и глубину́ смире́ния безме́рную/ кто сказа́ти дово́лен,/ преподо́бне о́тче Ни́ле приснопа́мятне?/ Просия́л бо еси́, я́ко свети́ло, в Росси́йстей земли́,/ осиява́я мона́шествующих собо́ры/ доброде́телей твои́х све́тлостию.</p>
<p>Безмо́лвия вои́стинну был еси́ люби́тель,/ о́тче приснопа́мятне,/ и пусты́ни граждани́н преизря́ден,/ и, я́ко дре́во, насажде́нное при вода́х,/ е́же плод дае́т во вре́мя свое́,/ то́чиши бо исцеле́ния с ве́рою призыва́ющим и́мя твое́/ и чту́щим от любве́ всесвяще́нныя твоя́ по́двиги.</p>
<p>Я́ко скрижа́ли Богопи́санныя,/ оста́вил еси́ ча́дом твои́м, о́тче,/ твои́х слове́с списа́ния,/ я́же на горе́ Богомы́слия/ в се́рдце твое́м пе́рстом Бо́жиим написа́шася,/ те́мже тя почита́ем/ и свято́е твое́ соверша́ем торжество́,/ сла́вяще тя просла́вльшаго/ Иису́са Человеколю́бца/ и Спа́са душ на́ших.</p>
<p><red>Сла́ва, глас 6:</red></p>
<p>Преподо́бне о́тче наш Ни́ле,/ вои́стинну сна твои́м очесе́м не дал еси́,/ ниже́ пло́ти твое́й упокое́ния,/ до́ндеже угото́вал еси́ в себе́ ме́сто Го́сподеви/ и селе́ние Бо́гу Иа́ковлю,/ тем и во дворы́ Его́, ра́дуяся, вшел еси́,/ иде́же всех веселя́щихся жили́ще,/ но, о́тче приснопа́мятне, о нас моля́ся не преста́й,/ твою́ па́мять всесвяще́ннейшую/ ве́рою и любо́вию благоче́стно соверша́ющих.</p>
<p><red>И ны́не, пра́здника или́ Богоро́дичен:</red></p>
<p>Влады́чице Блага́я,/ христиа́н всех славосло́вие немо́лчное,/ приими́, Богороди́тельнице, хвале́ния раб Твои́х,/ любо́вию Тя велича́ющих.</p>
<p><red>На стихо́вне стихи́ры глас 2.</red></p>
<p><red>Подо́бен: </red>До́ме Евфра́фов:</p>
<p>Ни́ле Богому́дре,/ твоя́ рабы́ приими́/ торжеству́ющия/ любо́вию, о́тче,/ всесвяще́нную па́мять твою́.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Ве́рно ны́не соше́дшеся/ в па́мяти твое́й, о́тче,/ ублажа́ем тя/ любо́вию,/ велича́юще тебе́ Просла́вльшаго.</p>
<p><red>Стих: </red>Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.</p>
<p>Приими́ ны́не пе́ние/ твои́х чад, преподо́бне,/ ра́достно торжеств0443ющих/ в честне́й твое́й па́мяти,/ Ни́ле Богому́дре, о́тче наш.</p>
<p><red>Сла́ва, и ны́не, глас и подо́бен то́йже:</red></p>
<p>Приими́, Влады́чице,/ моле́ние Твои́х раб/ и Сы́на Твоего́ умоли́,/ с Ни́лом Богому́дрым,/ пода́ти нам грехо́в проще́ние.</p>
<p><red>Тропа́рь пи́сан на вели́цей вече́рни. Сла́ва, и ны́не, пра́здника или Богоро́дичен.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры на 8, глас 6.</red></p>
<p><red>Подо́бен: </red>Все отло́жше:</p>
<p>Все отложи́в мирско́е пристра́стие, преподо́бне,/ и крест твой на ра́мо взем,/ чи́стым и немяте́жным умо́м Христу́ после́довал еси́:/ в пусты́ни, я́ко в раи́, живы́й,/ Тому́ угоди́л еси́,/ я́ко безпло́тен, на земли́ жи́тельствуя,/ посто́м, и моли́твою, и всено́щными стоя́нии/ стра́сти умертви́л еси́,/ молча́нием же и богомы́слием Бо́гу соедини́лся еси́,/ Его́же моли́ о душа́х на́ших.</p>
<p>Ти́хое и безмяте́жное житие́ пожи́в,/ в ме́сте безмо́лвием уединя́яся,/ непреста́нною моли́твою Бо́гу бесе́довал еси́/ и поуче́нием Боже́ственных писа́ний,/ я́ко дожде́м благода́ти,/ ни́ву твоего́ се́рдца бога́тно напои́л еси́, Богому́дре,/ тем и Свята́го Ду́ха вмести́лище показа́лся еси́/ и плод стори́чествующ прине́сл еси́,/ преподо́бне о́тче наш Ни́ле приснопа́мятне,/ моли́ся у́бо вы́ну ко Го́споду о душа́х на́ших.</p>
<p>Неукло́нно ше́ствуя, преподо́бне,/ путе́м Христо́вых за́поведей,/ оте́ческих Богому́дрых преда́ний/ опа́сный храни́тель был еси́,/ Ни́ле Богому́дре, о́тче наш приснопа́мятне,/ к сим и законополо́жник и основа́тель в Росси́йстей земли́/ ски́тскаго жи́тельства показа́лся еси́,/ и, я́ко скрижа́ли заве́та,/ твоя́ богому́драя словеса́ и преда́ния/ твоему́ житию́ после́довати жела́ющим/ оста́вил еси́, о́тче./ Тем мо́лим тя, преподо́бне,/ Христу́ приле́жно моли́ся о душа́х на́ших.</p>
<p>Любо́вию ко Христу́ уя́звлен быв, преподо́бне,/ Того́ стра́сти спаси́тельныя/ непреста́нно во уме́ обноси́л еси́/ и сих подража́тель изря́ден показа́лся еси́,/ по́стными по́двиги плоть распина́я со страстьми́ и похотьми́,/ о́строю же власяни́цею и ины́м жестокожи́тием/ плоти неудобопокорли́вое души́ разу́мному покори́л еси́./ Тем мо́лим тя, Боголюбе́зне о́тче наш Ни́ле приснопа́мятне,/ Христу́ приле́жно моли́ся о душа́х на́ших.</p>
<p><red>Сла́ва, глас 8:</red></p>
<p>Ски́тскаго жи́тельства наста́вника тя почита́ем,/ о́тче наш Ни́ле,/ твое́ю бо стезе́ю вои́стинну пра́во ходи́ти в безмо́лвии пусты́ни позна́хом:/ пра́вый бо путь сего́ жи́тельства словесы́ и де́лы показу́я,/ я́ко о́браз одушевле́н, самаго́ себе́ нам предста́вил еси́./ И блаже́н еси́ и́стинно, я́ко, сотвори́в, научи́л еси́,/ тем и ве́лий в Ца́рствии Небе́снем, по глаго́лу Госпо́дню, наре́клся еси́./ Тому́ бо трудолю́бно порабо́тав/ и вра́жию всю си́лу, ко́зни и лови́тельства, я́ко паучи́ну, разтерза́в,/ победоно́сец во всех показа́лся еси́/ и ко Христу́ венцено́сец восте́кл еси́, ра́дуяся./ Его́же моли́, преподо́бне,/ о всех, ве́рою соверша́ющих твою́ па́мять всесвяще́ннейшую,/ е́же дарова́тися нам грехо́в проще́нию/ и ве́лией ми́лости.</p>
<p><red>И ны́не, пра́здника или́ Богоро́дичен: </red>Царь Небе́сный:</p>
<p><red>Вход. Проки́мен дне и чте́ния.</red></p>
<p>Проро́чества Иса́иина чтение<red> (глава́ 35):</red></p>
<p>Ра́дуйся, пусты́ня жа́ждущая,/ да весели́тся пусты́ня и да цвете́т я́ко крин./ И процвете́т, и возвесели́тся пусты́ня Иорда́нова,/ и сла́ва Лива́нова даде́ся ей, и честь Карми́лова,/ и у́зрят лю́дие Мои́ сла́ву Госпо́дню и высоту́ Бо́жию./ Укрепи́теся, ру́це осла́бленныя и коле́на рассла́бленная,/ уте́шитеся, малоду́шнии умо́м, укрепи́теся, не бо́йтеся:/ се Бог наш суд возда́ет и воздаст,/ Той прии́дет и спасе́т нас/ Тогда́ отве́рзутся о́чи слепы́х и у́ши глухи́х услы́шат./ Тогда́ ско́чит хромы́й я́ко еле́нь/ и я́сен бу́дет язы́к гугни́вых,/ я́ко прото́ржеся вода́ в пусты́ни и дебрь в земли́ жа́ждущей;/ и безво́дная бу́дет во езе́ра/ и на жа́ждущей земли́ исто́чник водны́й бу́дет,/ та́мо бу́дет весе́лие пти́цам и сели́тва<a type="note" xlink:href="#note25">25</a> тро́сти и лу́зи./ И та́мо бу́дет путь чист и путь свят нарече́тся,/ и не пре́йдет та́мо нечи́стый,/ ниже́ бу́дет та́мо путь нечи́ст;/ разсе́яннии же по́йдут по нему́ и не заблу́дят./ И не бу́дет та́мо льва,/ ни от звере́й злых не взы́дет нань,/ ниже́ обря́щется та́мо,/ но по́йдут по нему́ изба́вленнии,/ и со́бранный Го́сподем обратя́тся и прии́дут в Сио́н с ра́достию,/ и ра́дость ве́чная над главо́ю их,/ над главо́ю бо их хвала́ и весе́лие,/ и ра́дость прии́мет я,/ отбеже́ боле́знь, печа́ль и воздыха́ние.</p>
<p>При́тчей чте́ние<red> (главы 10, 3 и 8):</red></p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти,/ не́жели зла́та и сребра́ сокро́вища./ Честне́йшая же есть ка́мений многоце́нных,/ все же честно́е недосто́йно ея́ есть./ Долгота́ бо дней и ле́та живота́ в десни́це ея́,/ в шу́йце же ея́ бога́тство и сла́ва./ От уст ея́ исхо́дит пра́вда,/ зако́н же и ми́лость на язы́це но́сит./ Послу́шайте у́бо мене́, о ча́да,/ честна́я бо реку́,/ и блаже́н челове́к, и́же пути́ моя́ сохрани́т:/ исхо́ди бо мои́ – исхо́ди живота́,/ и уготовля́ется хоте́ние от Го́спода./ Сего́ ра́ди молю́ вас/ и предлага́ю мой глас сыново́м челове́ческим,/ я́ко аз, прему́дрость, устро́их сове́т/ и ра́зум, и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущий же мене́ обря́щут благода́ть./ Разуме́йте у́бо, незло́бивии, кова́рство,/ ненака́занный же, прилага́йте сердца́./ Послу́шайте мене́ и па́ки, честна́я бо реку́,/ и отве́рзу от усте́н пра́вая,/ я́ко и́стине поучи́тся горта́нь мой,/ ме́рзки же предо мно́ю устны́ лжи́выя./ С пра́вдою вси глаго́лы уст мои́х:/ ничто́же в них стро́потно, ниже́ развраще́нно./ Вся пра́ва суть разумева́ющим/ и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>При́тчей чте́ние<red> (главы́ 10 и 11):</red></p>
<p>Уста́ пра́веднаго ка́плют прему́дрость,/ язы́к же непра́веднаго поги́бнет./ Устне́ муже́й пра́ведных ка́плют благода́ти,/ уста́ же нечести́вых развраща́ются./ Ме́рила льсти́вая – ме́рзость пред Го́сподем,/ вес же пра́ведный прия́тен Ему́./ Иде́же а́ще вни́дет досажде́ние, та́мо и безче́стие,/ уста́ же смире́нных поуча́ются прему́дрости./ Соверше́ние пра́вых наста́вит их,/ и поползнове́ние отрица́ющихся упасе́т их./ Не по́льзуют име́ния в день я́рости,/ пра́вда же изба́вит от сме́рти./ У́мер пра́ведный, оста́ви раска́яние,/ нару́чна же быва́ет и посмея́тельна нечести́вых па́губа./ Пра́вда непоро́чнаго исправля́ет пути́,/ в нече́стие же па́дает непра́вда./ Пра́вда муже́й пра́вых изба́вит их,/ безсове́тием же пленя́ются беззако́нный./ Сконча́вшуся му́жу пра́ведну, не поги́бнет наде́жда,/ похвала́ же нечести́вых поги́бнет./ Пра́ведник от ло́ва убе́гнет,/ в него́же ме́сто предае́тся нечести́вый./ Во усте́х нечести́вых сеть гра́жданом,/ чу́вство же пра́ведных благоспе́шное./ Во благи́х пра́ведных испра́вится град,/ и в поги́бели нечести́вых ра́дование./ Во благослове́нии пра́вых возвы́сится град,/ усты́ же нечести́вых раскопа́ется./ Руга́ется гра́жданом лише́нный ра́зума,/ муж же му́дрый безмо́лвие во́дит.</p>
<p><red>На лити́и стихи́ра хра́ма и свята́го стихи́ры самогла́сны, глас 1:</red></p>
<p>Во благознамени́тый день пра́здника на́шего/ воструби́м духо́вною трубо́ю,/ духо́вно ра́дующеся и све́тло торжеству́юще,/ всесвяту́ю и всечестну́ю па́мять отца́ на́шего/ и любе́зно воззове́м ему, глаго́люще:/ ра́дуйся, па́стырю и учи́телю наш/ и свети́ло мона́шествующих пресветле́йшее,/ о́тче наш Ни́ле приснопа́мятне./ Христу́, Ему́же усе́рдно порабо́тал еси́, о́тче,/ о нас приле́жно моли́ся,/ ве́рою и любо́вию чту́щих тя.</p>
<p><red>Глас 4: </red>Свяще́нными <red>Днесь</red> пе́сньми/ свяще́ннейшую па́мять отца́ на́шего,/ я́ко цве́ты, увенча́ем,/ похва́льныя венцы́ плету́ще,/ и любо́вию прославля́юще того́ свяще́ннейший по́двиги,/ и в весе́лии вопию́ще ему́:/ ра́дуйся, цве́те мона́шествующих красне́йший,/ во удо́лиих пусты́нных прозя́бший/ и до́брых де́телей совокупле́ньми страну́ Белоезе́рскую украси́вый./ Ра́дуйся, дре́во благопло́дное,/ при исхо́дищах вод псало́мски насажде́нное/ и плода́ми исправле́ний и богому́дрых писа́ний твои́х/ мно́жества и́ночествующих пита́ющее,/ Ра́дуйся, по́стнических мир алава́стр многоце́нный,/ Христо́ву Це́рковь облагоуха́вший./ Но, о преблаже́нне и приснопа́мятне Ни́ле, о́тче наш,/ не преста́й о нас моля́ся ко Го́споду,/ да изба́вит нас от вся́каго вре́да/ и спасе́т ду́ши на́ша.</p>
<p>Прииди́те, празднолю́бных собо́ры,/ прииди́те, возвесели́теся с на́ми,/ и, лик соста́вльше, торжеству́им:/ се бо наста́ всепра́зднственная и светоно́сная па́мять Богоно́снаго отца́/ и све́тлаго ми́ру свети́льника,/ нам же превожделе́ннейшаго па́стыря и учи́теля,/ и ко спасе́нию наста́вника, и о всех те́плаго предста́теля,/ мо́литбося вы́ну ко Го́споду/ дарова́тися всем ве́лией ми́лости.</p>
<p><red>Сла́ва, глас 6:</red></p>
<p>Е́же по о́бразу Христо́ву соблю́л еси́ невре́дно,/ ум влады́ку на стра́сти па́губныя по́стнически поста́вив,/ и на высоту́ доброде́телей,/ я́же по подо́бию Спа́сову,/ я́ко мо́щно, возше́л еси́,/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Тем и мона́шествующим наста́вник яви́лся еси́,/ жи́тель пусты́нный,/ вои́стинну благотеку́щих обучи́тель/ и доброде́телей изве́стнейшее пра́вило,/ и ны́не на Небесе́х зерца́лом разре́шшимся,/ о́тче наш Ни́ле приснопа́мятне,/ чи́сте зри́ши Святу́ю Тро́ицу,/ моля́ся при́сно о всех, ве́рою и любо́вию чту́щих тя.</p>
<p><red>И ны́не, пра́здника или́ Богоро́дичен: </red>Богоро́дице, Ты еси́ лоза́ и́стинная:</p>
<p><red>На стихо́вне стихи́ры глас 6.</red></p>
<p><red>Подо́бен: </red>А́нгельския:</p>
<p>А́нгельския преми́рныя си́лы/ твоему́ житию́ удиви́шася, преподо́бне,/ во пло́ти бо сый, безпло́тныя враги́ победи́л еси́/ и, посто́м и моли́твами воскриля́емь,/ вне ми́ра и пло́ти богомы́сленно лета́я,/ кра́я жела́ний дости́гл еси́,/ ра́достно Христу́ взыва́я:/ благослове́н, прише́дый спасти́ нас,/ Спа́се наш, сла́ва Тебе́.</p>
<p><red>Стих: </red>Се удали́хся, бе́гая,/ и водвори́хся в пусты́ни.</p>
<p>Бе́гая ми́ра,/ удали́лся еси́ в пусты́ню псало́мски,/ и, та́мо водвори́вся,/ Бо́га, спаса́ющего тя, обре́л еси́, преподо́бне,/ и, обре́т, в себе́ удержа́л еси́:/ прише́д бо, Христо́с со Отце́м и Ду́хом Святы́м/ оби́тель в тебе́ сотвори́./ Те́мже и мы, па́мять твою́ торжеству́юще,/ ра́достно взыва́ем:/ благослове́н еси́, И́же во святы́х прославля́емый,/ Спа́се наш, сла́ва Тебе́.</p>
<p>Стих: Аз к Бо́гу воззва́х,/ и Госпо́дь услы́ша мя.</p>
<p>Непреста́нно моли́твою и ума́ тре́звостию/ Бо́гу взыва́л еси́, преподо́бне,/ и Той услы́ша тя вои́стинну;/ тем и, я́ко безпло́тен, на земли́ пожи́в,/ воздержа́нием стра́сти умертви́л еси́/ и глубо́ким смиренному́дрием твои́м смири́л еси́,/ я́ко я́звлена, го́рдаго диа́вола,/ победи́тельно Христу́ взыва́я:/ благослове́н, снизше́дый и спасы́й нас,/ Спа́се наш, сла́ва Тебе́.</p>
<p><red>Сла́ва, глас 6. Самогла́сен:</red></p>
<p>Ра́достно <red>Днесь</red> сте́кшеся, бра́тие,/ и духо́вный лик соста́вльше,/ торжеству́им све́тло,/ и Боже́ственными пе́сньми ле́тнюю па́мять почти́м Богоно́снаго отца́,/ па́стыря и учи́теля на́шего,/ я́ко цве́ты, увенча́ем похвала́ми того́ свяще́нную главу́/ и, всечестну́ю его́ ра́ку окружи́вше,/ возопие́м, глаго́люще:/ ра́дуйся, Ни́ле благоглаго́ливый,/ веселя́щий слове́с твои́х тече́ньми собо́ры и́ночествующих./ Ра́дуйся, свети́льниче мона́шествующих светоза́рный./ Ра́дуйся, по́стническая красото́ и утвержде́ние./ Прииди́ и ны́не к нам неви́димо/ и благослови́ ча́да твоя́,/ сподобля́я ны твои́х невеще́ственных даро́в,/ и́хже бога́тно от<red> </red>Христа́ прия́л еси́,/ ве́рно от любве́ тебе́ чту́щия/ и прера́достно соверша́ющия твой всечестны́й и светоно́сный пра́здник;/ изба́ви нас от страсте́й мучи́тельства/ и вся́ких скорбе́й и обстоя́ний/ и оби́тель твою́ соблюди́ невреди́му/ и всем вся поле́зная да́руй/ ко Го́споду твои́ми моли́твами.</p>
<p><red>И ны́не, пра́здника или́ Богоро́дичен: </red>Творе́ц и Изба́витель:</p>
<p><red>На благослове́нии хле́бов тропа́рь свята́го, два́жды и </red>Богоро́дице Де́во:<red> еди́ножды.</red></p>
<p><red>Тропа́рь, глас 4:</red></p>
<p>Удали́вся, бе́гая, дави́дски, ми́ра,/ и вся, я́же в нем, я́ко уме́ты, вмени́в,/ и, в ме́сте безмо́лвне всели́вся,/ духо́вныя ра́дости испо́лнился еси́, о́тче наш Ни́ле,/ и, еди́ному Бо́гу изво́лив служи́ти,/ процве́л еси́, я́ко фи́никс,/ и, я́ко лоза́ благопло́дна,/ умно́жил еси́ ча́да пусты́ни./ Тем благода́рственно вопие́м:/ сла́ва Укре́пльшему тя в по́двиге пустынножи́тельства;/ сла́ва Избра́вшему тя в Росси́и/ отше́льником уставополо́жника изря́дна;/ сла́ва моли́твами твои́ми и нас Спаса́ющему.</p>
<p><red>Ин тропа́рь, глас 1:</red></p>
<p>Мирска́го жития́ отве́ргся/ и мяте́жа жите́йскаго бе́гая,/ преподо́бне и Богоно́сне о́тче наш Ни́ле,/ не облени́лся еси́ собра́ти цве́ты ра́йския от писа́ний оте́ческих/ и, в пусты́ню всели́вся,/ процве́л еси́, я́ко крин се́льный,/ отоню́ду же преше́л еси́ и в Небе́сныя оби́тели;/ научи́ и нас, че́стно почита́ющих тя,/ твои́м ца́рским путе́м ше́ствовати/ и моли́ся о душа́х на́ших.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь свята́го, два́жды. </red>Сла́ва, и ны́не,<red> пра́здника или́ Богоро́дичен.</red></p>
<p><red>По 1-м стихосло́вии седа́лен, глас 1:</red></p>
<p>Усе́рдно <red>Днесь</red> сте́кшеся, бра́тие,/ духо́вный лик соста́вим в честне́й па́мяти отца́ на́шего,/ пе́сни и благохвале́ния тому́ плету́ще,/ благогове́йно почти́м духо́вныя его́ по́двиги, побе́ды и боре́ния,/ и́миже победи́ многоко́зненнаго врага́/ и я́ко победоно́сец венча́ся све́тло от Христа́ Бо́га и Спа́са душ на́ших.</p>
<p><red>Сла́ва, и ны́не, пра́здника или́ Богоро́дичен, глас то́йже:</red></p>
<p>Хвалу́ принесе́м, ве́рнии, Ма́тери Бо́га на́шего/ и, ра́бски любо́вию взе́мшеся,/ воззове́м согла́сно, а́нгельски вопию́ще к Ней:/ ра́дуйся, Благода́тная Де́во, ро́ждшая Спасе́ние душ на́ших.</p>
<p><red>По 2-м стихосло́вии седа́лен, глас 3:</red></p>
<p>Све́тлое торжество́ соверша́юще <red>Днесь</red>, бра́тие,/ воспои́м Христа́ Изба́вителя на́шего,/ хвалу́ Тому́ принося́ще и взыва́юще:/ возвели́чил еси́, Христе́, Твоего́ уго́дника,/ показа́в нам того́ чуде́с исто́чник,/ источа́ет бо от свята́го своего́ гро́ба исцеле́ний струи́/ ве́рно притека́ющим и любо́вию чту́щим того́/ и Тебе́, Спа́се, сла́вящим,/ сла́вящия Тя прославля́ющаго.</p>
<p><red>Сла́ва, и ны́не, пра́здника или́ Богоро́дичен, глас то́йже:</red></p>
<p>Хода́тайства приими́ преподо́бнаго отца́ на́шего Ни́ла/ и моли́тву сотвори́, Чи́стая, за нас к Бо́гу.</p>
<p><red>По полиеле́и седа́лен, глас 4.</red></p>
<p><red>Подо́бен: </red>Удиви́ся Ио́сиф:</p>
<p>Удиви́л еси́, Влады́ко Христе́,/ показа́в нам во отце́ на́шем такова́го свети́льника:/ той бо, я́ко со́лнце, лучи́ чуде́с испуща́я,/ осиява́ет ве́рных собра́ния и просвеща́ет собо́ры мона́шествующих све́тлостию жи́тельства./ Тем тому́ любе́зно воззове́м:/ Богоно́се и всеблаже́нне о́тче наш Ни́ле,/ моли́ Христа́ Бо́га грехо́в оставле́ние дарова́ти/ пра́зднующим любо́вию всечестну́ю па́мять твою́.</p>
<p><red>Сла́ва, и ны́не, пра́здника или́ Богоро́дичен, глас то́йже:</red></p>
<p>Удиви́шася, Чи́стая, вси А́нгелов чи́ни и челове́ческая мно́жества/ та́инству Твоего́ рожде́ния стра́нному:/ ка́ко бо Неискусому́жная Млекопита́тельница еси́/ и держи́ши на руку́ Твое́ю Пита́ющего всю тварь и Содержа́щаго./ Те́мже вопие́м Ти:/ Богоро́дице Присноде́во, моли́ Сы́на Твоего́ грехо́в оставле́ние дарова́ти/ ве́рою покланя́ющимся пресвято́му рождеству́ Твоему́.</p>
<p><red>Степе́нна, 1-й антифо́н 4-го гла́са. Проки́мен и Ева́нгелие о́бщия преподо́бным.</red></p>
<p><red>По 50-м псалме́ стихи́ра, пи́сана на стихо́вне Сла́вник.</red></p>
<p><red>Кано́ны пра́здника или́ Пресвяты́я Богоро́дицы, глас 8: </red>Во́ду проше́д:<red> со ирмосо́м на 6, и свята́го на 8, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Грехо́вною тьмо́ю покрыва́емь,/ не могу́ я́сно зре́ти к высоте́ исправле́ний твои́х, о́тче,/ но ты, я́ко сострада́телен и ми́лостив,/ помози́ ми, возсиява́я спаси́тельный в души́ мое́й свет,/ да пою́, ра́дуяся, све́тлая твоя́ исправле́ния и пресла́вная чудеса́.</p>
<p>Мы́сленный рай показа́лся еси́, о́тче,/ произраща́я разли́чных доброде́телей цве́ты,/ плоды́ кра́сны своему́ Влады́це прине́сл еси́,/ украси́вшему тя чудесы́.</p>
<p>Еди́ну преступи́в за́поведь, первозда́нный из ра́я изгна́н бысть;/ ты же, преподо́бне, за́поведей Влады́чних соблюде́нием насле́дник сего́ показа́лся еси́,/ дре́ва живо́тнаго наслажда́яся при́сно/ и, в весе́лии чи́стаго се́рдца твоего́ зря Го́спода,/ Боже́ственнаго све́та Его́ причаща́ешися.</p>
<p>Неукло́нно ше́ствуя по стопа́м за́поведей,/ жезл си́лы, Крест Христо́в в рука́х держа́,/ в приста́нище безстра́стия дости́гл еси́, о́тче,/ тем и благода́ть прия́л еси́ цели́ти неду́ги челове́ков/ и пресла́вная твори́ти чудеса́.</p>
<p><red>Богоро́дичен: </red>Ны́не вре́мя по́мощи Твоея́, Влады́чице,/ при́зри ми́лостивно на озлобле́ние Твоего́ раба́, Чи́стая,/ подаю́щи утеше́ние мне,/ я́ко да и аз воспою́, ра́дуяся, Боже́ственная Твоя́ чудеса́.</p>
<p><red>Катава́сия по уста́ву.</red></p>
<p><red>Песнь 3</red></p>
<p><red>Ирмо́с: </red><emphasis>Твоя́ песносло́вцы, Богоро́дице,/ живы́й и незави́стный исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis></p>
<p>Не гордя́ся, дерзну́х песнь приноси́ти твое́й свяще́нной па́мяти, о́тче,/ но любо́вию твое́ю дви́жим, Боголюбе́зне,/ приими́ у́бо сию́ от твоего́ раба́/ и ко Го́споду хода́тайствы твои́ми спасе́ния сподо́би мя.</p>
<p>Любо́вию тя чту́щия, о́тче, спаса́й от бед и обстоя́ний,/ в честне́й твое́й па́мяти лик себе́ совоку́пльшия,/ и коле́блемыя ны страсте́й бу́рею утверди́ твои́ми мольба́ми/ и во приста́нище спасе́ния дости́гнути сподо́би.</p>
<p>Кто изрече́т твоя́ по́двиги, о́тче,/ и смире́ния твоего́ высоту́ кто ска́жет?/ Вои́стинну Христо́в учени́к был еси́, о Боголюбе́зне,/ и снасле́дник Того́ Ца́рствия./ Помина́й у́бо чад твои́х, о́тче, моля́ся Христу́,/ да и нас ча́сти спаса́емых сподо́бит.</p>
<p>Неключи́м аз есмь и вся́чески непотре́бен/ и недоуме́ю по достоя́нию воспе́ти твоя́, я́же к Бо́гу, исправле́ния,/ но, о́тче благосе́рде, любо́вь и ве́ру приими́/ и твои́ми свяще́нными хода́тайствы спасе́ния мя сподо́би.</p>
<p><red>Богоро́дичен: </red>Недоуме́ет вои́стинну всяк язык челове́ческий/ досто́йно славосло́вити Тя, о Влады́чице, по достоя́нию;/ аз же, неве́жествием и грехи́ мно́гими одержи́м,/ что и́мам принести́ Тебе́, Блага́я?/ оба́че любо́вь и ве́ру Твоего́ раба́ приими́/ и спасе́ния сподо́би мя.</p>
<p><red>Ин конда́к, глас 3:</red></p>
<p>Терпя́, потерпе́л еси́ су́етныя обы́чаи/ и мирски́я нра́вы бра́тии твои́х,/ обре́л еси́ пусты́нное безмо́лвие, преподо́бне о́тче,/ иде́же посто́м, бде́нием и непреста́нною моли́твою в труде́х подвиза́вся,/ уче́ньми твои́ми пра́выя стези́ указа́л еси́ нам/ ше́ствовати ко Го́споду./ Те́мже и почита́ем тя, всеблаже́нне Ни́ле.</p>
<p><red>Седа́лен, глас 8:</red></p>
<p>От дея́ния на высоту́ Боже́ственнаго восте́кл еси́, о́тче, виде́ния/ и, молча́ние коне́чное облобыза́в,/ безмяте́жным умо́м Бо́гу при́сно бесе́довал еси́,/ сего́ ра́ди разуме́нии Боже́ственными отту́ду обогати́лся еси́, блаже́нне,/ и был еси́ па́стырь и наста́вник после́дующим равноа́нгельному житию́ твоему́./ Тем, Богоно́се о́тче наш Ни́ле,/ моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p><red>Сла́ва, и ны́не, пра́здника или́ Богоро́дичен:</red></p>
<p>В пучи́ну лю́те впав уны́ния/ от мно́жества грехопаде́ний мои́х, Чи́стая,/ приидо́х в недоуме́ние и отча́янием ны́не одержу́ся./ Влады́чице Богоро́дице, Ты мя спаси́, Ты ми помози́,/ гре́шным бо Ты еси́ очище́ние,/ я́ко да и аз, со все́ми, получи́вшими Тобо́ю спасе́ние,/ веселя́ся, воспою́ непости́жное та́инство рождества́ Твоего́ и безме́рную Твою́ ми́лость.</p>
<p><red>Песнь 4</red></p>
<p><red>Ирмо́с: </red><emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis></p>
<p>Низве́ргл еси́ вся вра́жия, о́тче, ополче́ния,/ стоя́ бо́дренно на стра́жи внима́ния/ и издале́ча предзря́ сих кова́рныя се́ти,/ моли́твою же и посто́м безбе́дно прелета́я, победи́тельно пел еси́:/ сла́ва, Христе́, си́ле Твое́й.</p>
<p>Всегда́ во уме́ име́я страда́ния Спа́са на́шего и во́льное на Кресте́ распя́тие,/ сраспя́лся еси́ Тому́ умерщвле́нием пло́ти, преподо́бне,/ и, Того́ Боже́ственною любо́вию уязви́в твое́ се́рдце, Боголюбе́зне,/ показа́лся еси́ умиле́ния исто́чник, слезоточа́ при́сно и поя́:/ сла́ва, Христе́, благоутро́бному снизхожде́нию Твоему́.</p>
<p>Христо́вою уя́звлен любо́вию,/ сле́зныя то́ки непреста́нно из оче́с излива́л еси́, Ни́ле, о́тче наш приснопа́мятне,/ и в пусты́ни, я́ко в раи́, водворя́йся,/ непреста́нныя приноси́л еси́ моли́твы, поя́ при́сно:/ сла́ва, Христе́, си́ле Твое́й.</p>
<p>Увы́, коли́ким нечу́вствием содержи́м есмь, окая́нный аз:/ ни сме́рти бою́ся, ни стра́шнаго суди́ща трепе́щу,/ вся́кому злу пови́нен сый./ Но, о душе́ всестра́стная,/ поне́ отны́не воспряни́ в покая́нии, Христу́ зову́щи:/ Твоего́ ра́ди уго́дника Ни́ла, пощади́ мя, Спа́се,/ и испра́ви стопы́ моя́, Влады́ко, всемогу́щею си́лою Твое́ю.</p>
<p><red>Богоро́дичен: </red>Богоро́дице Де́во, христиа́н всех всенаде́жное упова́ние,/ спаси́ мя, отча́яннаго, о Ма́ти Милосе́рдая,/ оживи́ душе́ю уме́ршаго, Жизнь всех ро́ждшая;/ Живоно́сный Исто́чниче, напо́й мя умиле́ния вода́ми,/ зно́ем страсте́й лю́те опаля́емаго,/ да, покая́ния слеза́ми прохлажда́емь, благода́рно воззову́:/ сла́ва, Владыччице, всемо́щней си́ле Твое́й.</p>
<p><red>Песнь 5</red></p>
<p><red>Ирмо́с: </red><emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая./</emphasis><red> </red></p>
<p>Отце́в дре́вних Святы́я Горы́ житию́ подража́я,/ Богоно́се о́тче наш, Ни́ле приснопа́мятне,/ во оти́шие пусты́ннаго безмо́лвия поте́кл еси́, ра́дуйся,/ и, та́мо во смире́нии плоды́ принося́ ду́ха,/ по премно́гу благоугоди́л еси́ сла́вою чуде́с тя Обогати́вшему.</p>
<p>Госпо́дни за́поведи исполня́я,/ кро́ток и незло́бив, о́тче, был еси́,/ смире́н и прост, и во всех доброде́телех благоиску́сен,/ тем и Свята́го Ду́ха орга́н яви́лся еси́, прему́дре,/ науча́я и вразумля́я ча́да твоя́ досто́йно ходи́ти во след Христу́,/ во смире́нии Тому́ служа́щим, спасе́ние подаю́щаго.</p>
<p>Ны́не, преподо́бне, прие́мля на Небесе́х по́чести трудо́в твои́х,/ не забу́ди нас, твой пра́здник ра́достно пра́зднующих,/ но испроси́ грехо́в разреше́ние, моля́щи Христа́,/ просла́вльших Его́ сла́вящим, спасе́ние подаю́щаго.</p>
<p>Обле́клся еси́ во Христа́, Богому́дре, безстра́стия оде́ждою украси́вся,/ сострада́телен и ми́лостив, о́тче, был еси́ согреша́ющим,/ смиренному́дро поуча́я и возбужда́я к покая́нию и ко Христу́ приводя́,/ всем, во смире́нии прося́щим, спасе́ние подаю́щему.</p>
<p><red>Богоро́дичен: </red>Оде́ждою студа́ облеко́хся окая́нный аз,/ совлече́н боготка́нныя, ю́же во Креще́нии прия́х, оде́жды, о Де́во Всенепоро́чная!/ Но молю́ Тя, Всеми́лостивая,/ во оде́жду мя спасе́ния па́ки облеки́,/ да досто́ин бу́ду бра́ка А́гнча,/ Ему́же от чи́стых крове́й Твои́х багряни́цу пло́ти истка́ла еси́,/ всем, воспева́ющим Тя, спасе́ние подаю́щему.</p>
<p><red>Песнь 6</red></p>
<p><red>Ирмо́с: </red><emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis></p>
<p>С ли́ки святы́х в Небе́сных ны́не водворя́яся селе́ниих, о Ни́ле Богоно́се,/ и со дерзнове́нием предстоя́ Пресвяте́й Тро́ице,/ нас, твои́х чад, не забу́ди, о́тче,/ но испроси́ грехо́в разреше́ние твой пра́здник ра́достно пра́зднующим,/ да благода́рно тя просла́вльшаго Бо́га сла́вим.</p>
<p>Но́вый благоте́чный в Росси́йстей земли́ исто́чник яви́лся еси́, Богоно́се,/ струи́ исцеле́ний излива́я от свята́го твоего́ гро́ба/ ве́рою несумне́нною притека́ющим к тебе́, Ни́ле, о́тче наш,/ мы же, весе́лия исполня́еми, тя прославля́ющего Бо́га сла́вим.</p>
<p>Усе́рдно от ю́ности твоея́ да́же до честна́го преставле́ния/ со́вестию чи́стою Христу́ послужи́л еси́, преподо́бне,/ Того́ храня́ Боже́ственныя за́поведи,/ нестяжа́нием бо и нището́ю себе́ огради́в,/ на ка́мени терпе́ния твоя́ стопы́, му́дре, утверди́л еси́, Ни́ле, о́тче наш.</p>
<p>Мно́гая твоя́, о, о́тче, исправле́ния и я́же в Бо́зе труды́ и по́двиги твоя́,/ поще́ние и бде́ние, до́лу лега́ния и злострада́ния,/ нищету́ и соверше́нное нестяжа́ние кто изрещи́ возмо́жет?/ Вои́стинну бо и́стинен мона́х показа́лся еси́, Боголюбе́зне,/ тем и мы, любе́зно твою́ па́мять чту́ще, тя укре́пльшаго Бо́га сла́вим.</p>
<p><red>Богоро́дичен: </red>Утро́ба Твоя́, о Де́во Пренепоро́чная, простра́ннейшая небе́с показа́ся,/ вмести́вшая Невмести́маго Бо́га./ О, пресла́вных веще́й!/ О, непостижи́маго А́нгелом и челове́ком, на Тебе́ соверши́вшагося та́инства!/ Тем Тя, Богоро́дицу, вои́стинну испове́дающе,/ от <red>Тебе</red>́ ро́ждшагося Бо́га сла́вим.</p>
<p><red>Конда́к, глас 8.</red></p>
<p><red>Подо́бен: </red>Взбра́нной Воево́де:</p>
<p>Любве́ ра́ди Христо́вы удали́вся мирски́х смуще́ний,/ ра́достною душе́ю всели́лся еси́ в пусты́ни,/ в не́йже подвиза́вся до́бре,/ я́ко А́нгел на земли́, о́тче Ни́ле, пожи́л еси́:/ бде́нием бо и посто́м те́ло свое́ изнури́л еси́ ве́чныя ра́ди жи́зни./ Ея́же ны́не сподо́бився,/ во све́те неизрече́нныя ра́дости Пресвяте́й Тро́ице со святы́ми предстоя́,/ моли́, мо́лимтися, припа́дающе, ча́да твоя́,/ сохрани́тся нам от вся́каго наве́та и злых обстоя́ний/ ви́димых и неви́димых враг/ и спасти́ся душа́м на́шим.</p>
<p><red>И́кос:</red></p>
<p>А́нгельскому поревнова́в житию́ и вели́ким во отце́х подо́бяся,/ всего́ себе́ отреши́л еси́ мирска́го сплете́ния,/ к по́двигам же по́стничества му́жески вооружи́вся,/ опа́сно путе́м Бо́жиих за́поведей ше́ствовал еси́, блаже́нне./ Те́мже и мы, верно чту́щии твою́ свяще́нную па́мять,/ похвала́ми ублажа́ем тя си́ми:/ ра́дуйся, а́нгельскаго жития́ подража́телю;/ ра́дуйся, дре́вних вели́ких оте́ц житию́ прее́мниче./ Ра́дуйся, неви́димых враго́в му́жественный победи́телю;/ ра́дуйся, за́поведей Бо́жиих храни́телю усе́рдный./ Ра́дуйся, оте́ческих Богодухнове́нных преда́ний опа́сный ревни́телю;/ ра́дуйся, мона́шескаго по́стническаго жи́тельства законоположи́телю./ Ра́дуйся, доброде́телей чисте́йшее зерца́ло;/ ра́дуйся, Ду́ха Свята́го сладкогла́сный орга́н./ Ра́дуйся, о́бразе глубо́каго смире́ния;/ ра́дуйся, ре́вностный исполни́телю Боже́ственных де́телей./ Ра́дуйся, я́ко тобо́ю научи́хомся непреле́стным путе́м жития́ ходи́ти;/ ра́дуйся, я́ко твои́м за ны хода́тайством спасе́ние получи́ти наде́емся./ Ра́дуйся, Ни́ле чудотво́рче, о́тче наш.</p>
<p><red>Песнь 7</red></p>
<p><red>Ирмо́с: </red><emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Песнь препро́сту усе́рдно приношу́ ти, о́тче:/ приими́ у́бо сию́ от недосто́йнаго/ и не возгнуша́йся мене́, па́че всех грешне́йшаго, о преблаже́нне,/ но, ми́лостивно прекло́нься, спасе́ние улучи́ти твои́м предста́тельством сподо́би,/ да, ра́дуяся, пою́:/ препе́тый отце́в Го́споди и Бо́же, благослове́н еси́.</p>
<p>Еди́н с еди́ным Бо́гом непреста́нно бесе́довал еси́, о́тче,/ чи́стыя моли́твы чи́стым и немяте́жным умо́м Тому́ принося́/ и со́вестию чи́стою, о Богому́дре,/ от дея́ния бо к виде́нию восте́к, весь богови́ден соде́ялся еси́, блаже́нне, при́сно поя́:/ препе́тый отце́в Го́споди и Бо́же, благослове́н еси́.</p>
<p>Плодоно́сен сад показа́лся еси́, о́тче, принося́щ плоды́ ду́ха,/ любве́ бо и ра́дости преиспо́лнен был еси́,/ ми́ра, долготерпе́ния, кро́тости и воздержа́ния,/ и, я́ко Христо́в вои́стинну, плоть распина́я со страстьми́ и похотьми́, и при́сно поя́:/ препе́тый отце́в Го́споди и Бо́же, благослове́н еси́.</p>
<p>Не му́дростию, но любо́вию тебе́ пою́щаго приими́, о о́тче,/ и, светосия́нною твое́ю моли́твою забве́ния и неве́дения тьму разгна́в,/ помози́ ми вопи́ти при́сно:/ препе́тый отце́в Го́споди и Бо́же, благослове́н еси́.</p>
<p><red>Богоро́дичен: </red>Под кров Твой, Влады́чице, прибега́ющего не отри́ни,/ но, я́ко Всеми́лостивая, спаси́ убо́гаго раба́ Твоего́,/ от безме́рных согреше́ний мои́х избавля́ющи мя, да, ра́дуяся, пою́:/ препе́таго отце́в Го́спода и Бо́га Ма́ти, во ве́ки благослове́нна еси́.</p>
<p><red>Песнь 8</red></p>
<p><red>Ирмо́с: </red><emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>О́тче наш Ни́ле приснопа́мятне,/ красно́ и добро́ вои́стинну житие́ препроводи́л еси́, о Боголюбе́зне:/ мирски́я бо молвы́ избежа́в и в пусты́ню уедини́вся,/ ско́рби по́стныя се́ял еси́ со слеза́ми,/ но ны́не, ра́дуяся, жне́ши присноживо́тия кла́сы.</p>
<p>Еди́ному та́йная ве́дущему Бо́гу вта́йне порабо́тал еси́, о́тче,/ во смире́нии проходя́ доброде́телей по́прище, о блаже́нне,/ по преставле́нии же твое́м явле́н и све́тел еси́ чудесы́, пе́ти воздвиза́я ве́рныя:/ Го́спода по́йте, дела́, и превозноси́те Его́ во вся ве́ки.</p>
<p>Боже́ственною благода́тию, су́щею в тебе́,/ источа́еши исцеле́ния и прогоня́еши ду́хи лука́вствия/ от приходя́щих к тебе́ ве́рно, Ни́ле всеблаже́нне./ Тем и мы любе́зно чтим твою́ всесвяще́нную па́мять, ве́село пою́ще:/ Го́спода по́йте, дела́, и превозноси́те Его́ во вся ве́ки.</p>
<p><red>Богоро́дичен: </red>Услы́ши, Влады́чице, боле́зненное воздыха́ние Твоего́ раба́,/ разреши́вши вери́ги мои́х согреше́ний,/ печа́ль на ра́дость преложи́ и боле́зни премени́ вско́ре,/ да, ра́дуяся, пою́ Тя, Де́во,/ и превозношу́, Чи́стая, во вся ве́ки.</p>
<p><red>Песнь 9</red></p>
<p>Ирмо́с: <emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Пресве́тел свети́льник оте́честву твоему́ яви́лся еси́, преподо́бне,/ осиява́я све́тлостию твое́ю жи́тельства на́ша и чуде́с сия́ньми,/ и́миже по преставле́нии твое́м просла́вился еси́, о блаже́нне./ Тем, твою́ светоно́сную па́мять чту́ще,/ Христа́ сла́вим, све́тло тя прославля́ющаго.</p>
<p>Егда́ кра́снии твои́ но́зе, до́бре по спасе́ния пути́ те́кшия,/ на одре́ сме́ртном просте́рл еси́, блаже́нне,/ тогда́ ученицы́ твои́, сле́зы точа́ще, глаго́лаху:/ ка́мо отхо́диши, па́стырю наш,/ и кому́ оставля́еши ча́да твоя́, о́тче,/ и́хже духо́вне породи́в, воспита́л еси́ млеко́м твоего́ му́драго наставле́ния?</p>
<p>Пла́чем моея́ ра́дости не растворя́йте, о ча́да, —/ ты рекл еси́ им, о Богоблаже́нне, —/ аз бо, веселя́ся, отхожду́ прия́ти вене́ц пра́вды,/ его́же обеща́ Христо́с Того́ лю́бящим,/ иде́же и вы потщи́теся пости́гнути, соблю́дше Того́, вку́пе и моя́ за́поведи.</p>
<p>Да воспла́чет вку́пе с на́ми пусты́ня сия́, о о́тче,/ а́ще бо и процвете́, я́ко крин,/ красу́ющися богоуго́дным жи́тельством твои́м,/ но не име́я по тебе́ до́браго де́лателя,/ те́рние и волче́ц и́мать возрасти́ти./ Оба́че не оста́ви посеща́ти ста́до твое́, о́тче,/ и сам ты упаси́ тебе́ велича́ющия.</p>
<p>Не забу́ди и ны́не нас, обита́ющих на ме́сте твоего́ трудополо́жнаго жи́тельства,/ о Ни́ле Богоно́се, о́тче наш,/ и песнь усе́рдно тебе́ принося́щим хода́тайствуй спасе́ние:/ тя бо, о всеблаже́нне, моли́твенника и предста́теля ко Го́споду стяжа́вше,/ наде́жды да не оттщети́мся<a type="note" xlink:href="#note26">26</a>, ве́рно тя чту́щий.</p>
<p><red>Богоро́дичен: </red>Оде́ждою спасе́ния оде́й мя,/ о всенаде́жное спасе́ния моего́ упова́ние, Ма́ти Бо́жия,/ на Тебе́ наде́юся, Всеми́лостивая:/ сокро́вищница бо еси́ ми́лости и вся спаса́еши, к Тебе́ прибега́ющия./ Спаси́ у́бо и мене́, отча́яннаго, да благода́рно пою́:/ ра́дуйся, Всеблаже́нная Богоро́дице, Чи́стая Присноде́во.</p>
<p><red>Свети́лен:</red></p>
<p>По́двиги твои́ми, о Богоблаже́нне, удиви́л еси́ А́нгелы и челове́ки,/ Бо́га же возвесели́л еси́,/ тем тя чтим ве́рно, твою́ торжеству́юще па́мять,/ Ни́ле Богоно́се, о́тче наш.</p>
<p><red>Сла́ва, и ны́не, пра́здника, или́ Богоро́дичен:</red></p>
<p>Вели́чия Твоя́, о Де́во и Богоро́дице Чи́стая,/ превосхо́дят вся́кое челове́ков разуме́ние,/ оба́че дерза́ем, бре́ннии, любе́зно Теб0435 вопи́ти:/ ра́дуйся, А́нгелом и челове́ком превожделе́нная Ра́досте.</p>
<p><red>На хвали́тех стихиры на 4, глас 8.</red></p>
<p><red>Подо́бен: </red>О, пресла́внаго чудесе́:</p>
<p>О, пресла́внаго чудесе́!/ В после́дних ро́дех просия́ свети́ло мона́шествующих,/ Нил, прему́дрый оте́ц наш,/ златостру́йныя бо ре́ки уче́ний излия́/ и одушевле́н о́браз себе́ сама́го показа́/ и́стинно мона́шествовати жела́ющим,/ его́же моли́твами, Христе́, спаси́ ду́ши на́ша,/ я́ко еди́н Благоутро́бен.</p>
<p>О, пресла́внаго чудесе́!/ Боже́ственныя благода́ти испо́лнен,/ яви́ся Нил, блаже́ннейший оте́ц наш;/ ум бо к Бо́гу впери́в,/ весь светови́ден показа́ся,/ те́лом же в пусты́ни живы́й,/ ду́хом на Небесе́х обита́ше./ Его́же моли́твами, Христе́, спаси́ ду́ши на́ша,/ я́ко еди́н Благоутро́бен.</p>
<p>О, пресла́внаго чудесе́!/ Исто́чник чудесе́м показа́ся/ Нил, преподо́бный оте́ц наш,/ и́бо и по сме́рти источа́ет исцеле́ния/ ве́рно притека́ющим к нему́./ Его́же моли́твами, Христе́,/ стра́сти душ и теле́с на́ших исцели́/ и спаси́ нас, я́ко еди́н Благоутро́бен.</p>
<p>Преподо́бне о́тче наш Ни́ле,/ вои́стинну ты, бе́гая ми́ра и водворя́яся в пусты́ни,/ я́ко а́гнец незло́бив,/ в ней упа́слся еси́ на зла́це Боже́ственных писа́ний/ и, я́ко пчела́ трудолю́бна и прему́дра,/ духо́вныя цве́ты облета́я,/ па́че ме́да сладча́йшия собра́л еси́ словеса́,/ и́миже пита́еши ча́да твоя́, о́тче./ Те́мже, <red>Днесь</red> соше́дшеся,/ ублажа́ем тя любо́вию,/ торжеству́юще свяще́нную твою́ па́мять/ и моля́щеся тобо́ю получи́ти грехо́в оставле́ние/ и ве́лию ми́лость душа́м на́шим.</p>
<p><red>Сла́ва, глас то́йже. Самогла́сен:</red></p>
<p>Духо́вный лик <red>Днесь</red> совоку́пльше,/ боже́ственне возвесели́мся в свяще́ннейшей па́мяти отца́ на́шего:/ се бо предлага́ет нам трапе́зу та́инственную/ и питие́ сладча́йшее,/ свои́х по́стнических по́двигов высо́кая исправле́ния,/ вся́кий ра́зум удивля́ющия/ и душе́вныя на́ша чу́вства услажда́ющия,/ и́миже духо́вне насыща́еми,/ хвалу́ усты́ недосто́йными тому́ принести́ потщи́мся./ Сей бо, лоза́ Христо́ва виногра́да быв и́стинно,/ стра́хом суда́ и боле́зньми по́стническими/ точи́ло се́рдца своего́ изгнета́я,/ сле́зныя то́ки, я́ко вино́, вои́стинну се́рдце веселя́щее,/ непреста́нно точа́ше./ Тому́ <red>Днесь</red>, духо́вне веселя́щеся, хвалу́ принесе́м,/ псало́мски воепева́юще и глаго́люще:/ честна́ пред Го́сподем твоя́ смерть бысть, преподо́бне,/ и прера́достна нам твоя́ па́мять, Боголюбе́зне,/ в не́йже ны́не духо́вне учрежда́еми, моле́бно тебе́ вопие́м:/ моли́ся, Богоно́се о́тче наш Ни́ле, ко Спа́су всех,/ дарова́ти нам единомы́слие,/ мир и ве́лию ми́лость.</p>
<p><red>И ны́не, пра́здника или́ Богоро́дичен:</red></p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p><red>Славосло́вие вели́кое и про́чее по уста́ву.</red></p>
<p><red>НА ЛИТУРГИ́И</red></p>
<p><red>Блаже́нны, пра́здника и свята́го, песнь 6-я, или́ еди́наго свята́го, пе́сни 3-я и 6-я. Проки́мен, Апо́стол, Аллилу́ия, Ева́нгелие и прича́стен, по уста́ву.</red></p>
<p><red>Моли́тва</red></p>
<p>О преподо́бне и Богоблаже́нне о́тче Ни́ле, Богому́дрый наста́вниче и учи́телю наш! Ты, любве́ ра́ди Бо́жия удаля́яся мирски́х смуще́ний, в непрохо́дней пусты́ни и в де́брех изво́лил еси́ всели́тися, и, я́ко лоза́ благопло́дна, умно́жив ча́да пусты́ни, яви́л еси́ себе́ им сло́вом, писа́нием и житие́м о́браз вся́кия и́ноческия доброде́тели, и, я́ко А́нгел во пло́ти, пожи́в на земли́, ны́не в селе́ниих Небе́сных, иде́же пра́зднующих глас непреста́нный, водворя́ешися, и, с ли́ки святы́х Бо́гу предстоя́, Тому́ хвалы́ и славосло́вия непреста́нно прино́сиши. Мо́лим тя, Богоблаже́нне, наста́ви и нас, жи́тельствующих под кро́вом твои́м, непреткнове́нно ходи́ти по стопа́м твои́м: люби́ти Го́спода Бо́га всем се́рдцем свои́м, Того́ Еди́наго вожделе́ти и о Том Еди́ном помышля́ти, му́жественно же и благоиску́сно пра́тися<a type="note" xlink:href="#note27">27</a><red> </red>с до́лу влеку́щими нас по́мыслы и прило́ги вра́жиими и тех всегда́ побежда́ти; возлюби́ти вся́кую тесноту́ мона́шескаго жития́, и возненави́дети кра́сная ми́ра сего́ любве́ ра́ди Христо́вы и насади́ти в сердца́х свои́х вся́кую доброде́тель, в не́йже сам потруди́лся еси́. Моли́ Христа́ Бо́га, да и всем правосла́вным христиа́ном, в ми́ре живу́щим, просвети́т ум и о́чи серде́чная, е́же ко спасе́нию, утверди́т их в ве́ре, и благоче́стии, и в де́лании за́поведей Свои́х, сохрани́т от ле́сти ми́ра сего́ и да́рует им и нам оставле́ние грехо́в и к сим приложи́т, по нело́жному обетова́нию Своему́, и вся потре́бная нам ко вре́менному животу́. Да, в пусты́ни и в ми́ре жи́тельствующе, ти́хое и безмо́лвное житие́ поживе́м во вся́ком благоче́стии и че́стности и Того́ усты́ и се́рдцем просла́вим ку́пно со Безнача́льным Его́ Отце́м и Пресвяты́м и Благи́м и Животворя́щим Его́ Ду́хом всегда́, ны́не, и при́сно, и во ве́ки веко́в. Ами́нь.</p>
</section>
