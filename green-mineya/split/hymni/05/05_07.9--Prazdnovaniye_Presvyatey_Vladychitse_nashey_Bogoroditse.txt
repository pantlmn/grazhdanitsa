<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Пра́зднование Пресвяте́й Влады́чице на́шей Богоро́дице и Присноде́ве Мари́и, ра́ди ико́ны Ея́, имену́емыя «Жиро́вицкая»</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры глас 5:</red></p>
<p>Чудотво́рною Твое́ю ико́ною,/ Влады́чице Де́во Богоро́дице,/ оби́тель Жиро́вицкая хва́лится,/ веселя́щися све́тло о явле́нии Твое́м,/ и, лику́ющи, вопие́т:/ о Ма́ти щедро́т и вся́кия уте́хи,/ испо́лни ра́дости сердца́ ве́рных раб Твои́х/ и да́руй оби́тели во Правосла́вии утвержде́ние,/ мир и ве́лию ми́лость.</p>
<p>Мона́шествующих сосло́вия под се́нию святы́я ико́ны Твоея́,/ о Влады́чице Богоро́дице,/ спасе́ние обрета́юще,/ вопию́т Ти, Пе́рвенствующей Иноки́не Су́щей:/ ра́дуйся, Обра́дованная,/ во успе́нии Твое́м нас не оставля́ющая,/ но да́рующая душа́м на́шим мир и ве́лию ми́лость.</p>
<p>Всенаро́дное мно́жество, Влады́чице,/ в день ле́тния па́мяти явле́ния Твоего́/ стека́ющеся во оби́тель Жиро́вицкую,/ славосло́вят Твое́ неизрече́нное милосе́рдие,/ покая́ние принося́ще о гресе́х свои́х,/ и от ли́ка Твоего́ чудотво́рнаго/ сподобля́ются утеше́ния в печа́лех и озлобле́ниих,/ и, возвраща́ющеся в до́мы своя́,/ исполня́ются ми́ра и ве́лия ми́лости.</p>
<p>Ико́на Твоя́, Влады́чице,/ оби́тели Жиро́вицкия похвало́/ и всея́ Белору́ссии украше́ние,/ наро́да же правосла́внаго отра́да и утеше́ние явля́ется,/ исполня́ющи наде́ждою и весе́лием сердца́ на́ша:/ тоя́ бо явле́нием Правосла́вие в земли́ на́шей утверди́ся и е́ресь низложи́ся,/ всем же ве́рным дарова́ся/ мир и ве́лия ми́лость.</p>
<p><red>Сла́ва, и ны́не, глас 2: </red></p>
<p>Явле́нием святы́я Твоея́ и чудотво́рныя ико́ны,/ о Влады́чице Де́во Богоро́дице,/ лю́ди уте́шила еси́,/ и из оби́тели Жиро́вицкия све́том и́стиннаго Богопозна́ния/ и пра́ваго испове́дания/ всю зе́млю на́шу осия́ла еси́,/ и, утверди́вши во благонаде́жна сердца́ на́ша,/ научи́ла еси́ несумне́нно вопи́ти Ти:/ ра́дуйся, Всеблага́я Врата́рнице,/ двери ра́йския нам отверза́ющая;/ ра́дуйся, и́стинная Скоропослу́шнице,/ проше́ния на́ша во бла́го исполня́ющая./ Ра́дуйся, всех скорбя́щих ра́досте,/ умягче́ние злых серде́ц,/ утоля́ющая печа́ли на́ша;/ ра́дуйся, Засту́пнице усе́рдная ро́да христиа́нскаго./ Ра́дуйся, оби́тели Жиро́вицкия похвало́/ и всего́ ми́ра наде́ждо и утеше́ние.</p>
<p><red>Вход. Проки́мен дне. И чте́ния Богородичны <emphasis>(зри 3 мая)</emphasis></red></p>
<p><red>На лити́и стихи́ры глас 3:</red></p>
<p>Прииди́те, празднолю́бных собо́ри,/ честно́е явле́ние Богома́терныя ико́ны восхва́лим./ Тоя́ бо двукра́тным на дре́ве цвету́щем и ка́мени явле́нием/ оби́тель Жиро́вицкая процвете́,/ и Правосла́вие в земли́ на́шей утверди́ся на ка́мени,/ ка́мень же бе Христо́с.</p>
<p>Сла́ва Твоя́, Влады́чице,/ и чудотво́рныя Твоея́ ико́ны Жиро́вицкия/ осия́ свои́ми чудесы́ зе́млю Гро́дненскую и Ви́ленскую,/ взы́де да́же и до гра́да Москвы́,/ а́може бра́нем наста́вшим, изнесе́ся ико́на Твоя́./ Пребы́вши же в Моско́вских преде́лех седмь лет, чудотворя́щи,/ возврати́ся па́ки в дом свой —/ во оби́тель Жиро́вицкую.</p>
<p><red>Сла́ва, и ны́не, глас 5:</red></p>
<p>Ру́це простира́ем Тебе́/ и скве́рныя уста́ отверза́ем к моле́нию,/ преклоня́юще же коле́на/ и у́мно нога́м Твои́м каса́ющеся, Пречи́стая, вопие́м:/ спаси́ оби́тель сию́/ и лю́ди благочести́выя/ и Правосла́вие в земли́ на́шей утверди́,/ да сла́вим уневе́стившаго Тя Себе́ Отца́,/ и Воплоти́вшагося от <red>Тебе</red>́ Сы́на, и Свята́го, от Отца́ исходя́щего, Ду́ха,/ Тро́ицу Живонача́льную,/ и Твое́ Ма́тернее за ны пред Не́ю предста́тельство/ в безконе́чныя ве́ки веко́в.</p>
<p><red>На стихо́вне стихи́ры, глас 4:</red></p>
<p>Явле́нием о́браза Твоего́, Пречи́стая,/ и созда́нием правосла́вныя оби́тели Жиро́вицкия/ произы́де утвержде́ние святе́й на́шей ве́ре,/ ю́же пропове́даша апо́столи,/ святи́тели же на седми́ Собо́рех утверди́ша/ и ю́же святи́и му́ченицы Иоа́нн, Анто́ний и Евста́фий кро́вию запечатле́ша,/ преподо́бный же игу́мен Афана́сий Бре́стский/ за сию́ да́же до сме́рти пострада́,/ и в не́йже святы́й младе́нец Гаврии́л му́ченичеством просия́.</p>
<p><red>Стих: </red>Я́ко сотвори́ Мне вели́чие Си́льный,/ и свя́то И́мя Его́.</p>
<p>Свет Правосла́вныя ве́ры возсия́, Пречи́стая,/ из оби́тели Твоея́ на всю страну́ на́шу,/ всенаро́дное мно́жество,/ стека́ющеся к Твоему́ чудотво́рному Жиро́вицкому о́бразу,/ велегла́сно испове́дуют сию́, глаго́люще:/ ве́ра Правосла́вная,/ сия́ ве́ра апо́стольская,/ сия́ ве́ра вселе́нную утверди́/ и отцы́ на́ша к позна́нию и́стины приведе́.</p>
<p><red>Стих: </red>Сотвори́ держа́ву мы́шцею Свое́ю,/ расточи́ го́рдыя мы́слию се́рдца их.</p>
<p><red>Днесь</red> благове́рнии лю́дие, све́тло пра́зднующе/ явле́ние Твоего́ чудотво́рнаго о́браза, Пречи́стая,/ и преклоня́ющеся пред ним, к Первообра́зней вопию́т:/ о Пресвята́я Де́во и Ма́ти,/ объе́млющи на ико́не Жиро́вицкой/ Сы́на Твоего́ и Бо́га на́шего,/ умоли́ Его́ о лю́дех многосогре́шших/ и о е́же утверди́ти в земли́ на́шей Правосла́вие/ и спасти́ ду́ши на́ша.</p>
<p><red>Сла́ва, и ны́не, глас 5:</red></p>
<p>Мысль очи́стивше и ум,/ в покая́нии присту́пим, гре́шнии,/ к Засту́пнице на́шей, Ма́тери Царя́ Христа́,/ Богоотрокови́це и Влады́чице,/ и, велича́юще милосе́рдие Ея́,/ про́сим в ско́рбех утеше́ния,/ в боле́знех исцеле́ния,/ в труде́х благослове́ния,/ земли́ плодоно́сия, ми́ру умире́ния,/ ю́ным блага́го в ве́ре возраста́ния,/ вдови́цам и сиро́там защище́ния,/ всем же нам на стра́сти одоле́ния/ и побе́ды на врага́, человекоуби́йцы искони́,/ вопию́ще ве́рно:/ о Влады́чице Богоро́дице,/ Наде́ждо и Прибе́жище на́ше,/ покры́й нас честны́м Твои́м омофо́ром/ от гряду́щего на ны пра́веднаго гне́ва,/ вся бо возмо́жно Тебе́, Боголюби́вая Цари́це,/ Наде́ждо ненаде́жных/ и всего́ ми́ра Покро́ве и заступле́ние.</p>
<p><red>По </red>Ны́не отпуща́еши:<red> тропа́рь, глас 5:</red></p>
<p>Пред свято́ю Твое́ю ико́ною, Влады́чице,/ моля́щиися исцеле́ний сподобля́ются,/ ве́ры и́стинныя позна́ние прие́млют/ и ага́рянская наше́ствия отража́ют./ Те́мже и нам, к Тебе́ припа́дающим,/ грехо́в оставле́ния испроси́,/ по́мыслами благоче́стия сердца́ на́ша просвети́/ и к Сы́ну Твоему́ моли́тву вознеси́/ о спасе́нии душ на́ших.</p>
<p><red>Ин тропа́рь осо́бый, глас 2:</red></p>
<p>По́мощи от <red>Тебе</red>́ тре́бующия не пре́зри, Влады́чице,/ и милосе́рдия бе́здну отве́рзи всем,/ притека́ющим к цельбоно́сней ико́не Твое́й./ Печа́ли на́ша жите́йския утоли́, Всеще́драя,/ и от юдо́ли сея́ плаче́вныя/ к ра́дости ве́чней ве́рныя Твоя́ преста́ви:/ Тебе́ бо вси стяжа́хом наде́жду и утвержде́ние,/ ми́лости исто́чник, покро́в и спасе́ние душ на́ших.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропари́ по уста́ву.</red></p>
<p><red>По 1-м стихосло́вии седа́лен, глас 4:</red></p>
<p><red>Днесь</red> све́тло пра́зднует оби́тель Жиро́вицкая/ явле́ние на дре́ве чудотво́рныя ико́ны Бо́жия Ма́тере./ Прииди́те убо, правосла́внии лю́дие, поклони́мся Богома́тери,/ и во умиле́нии душ и серде́ц на́ших припаде́м, взыва́юще:/ ра́дуйся, Премилосе́рдная Влады́чице,/ предста́тельство на́ше и всера́достное заступле́ние.</p>
<p><red>По 2-м стихосло́вии седа́лен, глас 6:</red></p>
<p>Соше́дшеся ны́не во оби́тель Жиро́вицкую, сотвори́м моли́тву, празднолю́бцы,/ со слеза́ми пред ди́вно явле́нною ико́ною Богоро́дицы пою́ще:/ приими́, Влады́чице, моле́ния на́ша и принеси́ их Твоему́ Сы́ну и Бо́гу,/ да спасе́т Тобо́ю ду́ши на́ша.</p>
<p><red>Велича́ние:</red></p>
<p>Велича́ем Тя,/ Пресвята́я Де́во,/ и почита́ем честну́ю ико́ну Твою́,/ ю́же от лет дре́вних/ во оби́тели Жиро́вицкой просла́вила еси́.</p>
<p><red>По полиеле́и седа́лен, глас 6:</red></p>
<p>Воззри́м душе́вныма очи́ма к чудотво́рней ико́не Богома́тери Жиро́вицкой/ и, те́пле моля́щеся, вопие́м:/ о Мари́е, Ма́ти Бо́жия!/ Сохрани́ невреди́му оби́тель Твою́ святу́ю;/ просвети́ на́ша ду́ши, помраче́нныя мно́гими грехи́;/ умири́ лю́дем жизнь на земли́ и сподо́би нас Небе́снаго Ца́рствия.</p>
<p><red>Степе́нна, 1-й антифо́н 4-го гла́са: Проки́мен, глас 4: </red>Помяну́ и́мя Твое́/ во вся́ком ро́де и ро́де. <red>Стих: </red>Слы́ши, Дщи, и виждь, и приклони́ у́хо Твое́. Вся́кое дыха́ние:<red> Ева́нгелие от Луки́, зача́ло 4.</red></p>
<p><red>По 50-м псалме́ стихи́ра, глас 6:</red></p>
<p>Торжеству́ет <red>Днесь</red> оби́тель Жиро́вицкая,/ соверша́ющи пра́зднество/ на ме́сте том, иде́же яви́ся чудотво́рная ико́на Бо́жия Ма́тере,/ иде́же и доны́не обита́ет благода́ть Бо́жия/ и чуде́с мно́жество излива́ется всем притека́ющим/ и благоче́стно Богоро́дицу велича́ющим.</p>
<p><red>Кано́н Бо́жией Ма́тери, ра́ди ико́ны Ея́ Жиро́вицкия, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, То́я чудеса́.</emphasis></p>
<p>В Тя, одушевле́нный Черто́же, Бог всели́ся/ и, чрез Тебе́ проше́д, яви́ся Спас ми́ра Госпо́дь,/ темже Тя, Богоро́дице, вои́стинну велича́ем.</p>
<p>Ты еси́, Ма́ти Бо́жия, ми́ру Предста́тельница, мо́лим Тя, Де́во:/ простри́ ру́це Свои́ богоно́снии к Сы́ну Твоему́ Боже́ственному, о нас умоля́ющи,/ да поми́лует лю́ди Своя́ погиба́ющия.</p>
<p>Госпоже́ Пречи́стая, Ма́ти Бо́жия, Помо́щнице на́ша всеси́льная,/ Ты бо к Тебе́ прибега́ющим ми́лость чрез ико́ны цельбоно́сныя да́руеши,/ и ны́не Тя мо́лим, Пречи́стая:/ освяти́ нас ико́ною Твое́ю чудотво́рною,/ ю́же в оби́тели Жиро́випкой просла́вила еси́.</p>
<p>Кто Тебе́ не ублажи́т, Пресвята́я Де́во?/ А́нгельский собо́р и челове́ческий род по до́лгу Тя прославля́ет:/ Тебе́ бо ра́ди Христо́с в мир яви́ся,/ Его́же прославля́юще, Тя велича́ем.</p>
<p><red>Песнь 3</red></p>
<p><red>Ирмо́с: </red><emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́/ в Боже́ственней Твое́й сла́ве/ венце́в сла́вы сподо́би.</emphasis></p>
<p>Ты еси́ Одиги́трия, Деви́це, Путеводи́тельница на́ша,/ не оста́ви лю́ди, Тя возлюби́вшия,/ но при́сно руководи́,/ чрез мо́ре жите́йское препровожда́ющи в Ца́рство Преве́чное Сы́на Твоего́.</p>
<p>Ма́ти ро́ду челове́ческому изво́лила еси́ бы́ти, Пречи́стая,/ те́мже мы, я́ко ча́да неуте́шная, к Тебе́, Засту́пнице ро́да христиа́нскаго, усе́рдно прибега́ем:/ не оста́ви нас, си́рых, Влады́чице,/ но ско́ро простри́ ру́ку Свою́ благоде́ющую,/ изыма́ющую ны от ти́ны грехо́вныя,/ утвержда́ющи на пути́ покая́ния.</p>
<p>Звездо́ пресве́тлая, Богоро́дице,/ ико́нами чудотво́рными мир озари́вшая,/ просвети́ наш ра́зум, грехми́ помраче́нный,/ и да́руй нам сла́вити Тя во ве́ки.</p>
<p><red>Днесь</red>, ве́рнии, любо́вию совокупи́вшиися, Ма́терь Бо́жию просла́вим,/ пропове́дующе чудеса́ Ея́, от ико́ны Жиро́вицкия явле́нныя, и Спа́су вопие́м:/ приими́ моли́твы ро́ждшия Тя Богоро́дицы/ и спаси́ ду́ши на́ша.</p>
<p><red>Седа́лен, глас 8:</red></p>
<p><red>Днесь</red> торжеству́ет све́тло оби́тель Жиро́вицкая,/ прославля́ющи Ма́терь Бо́жию, ме́сто сие́ освяти́вшею/ и о́браз Свой, я́ко дар многоце́нный, лю́дем оста́вившую./ Тем у́бо припа́даем, ве́рнии, к честне́й ико́не Влады́чицы,/ да́рует бо ве́рным освяще́ние/ и укрепля́ет сердца́ малоду́шная,/ в жизнь ве́чную приводя́щи.</p>
<p><red>Песнь 4</red></p>
<p><red>Ирмо́с: </red><emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis></p>
<p>Ны́не сла́вит правосла́вных люде́й мно́жество чудеса́ Твоя́, Богоро́дице,/ зе́млю бо Ру́сскую нам озари́вшая/ и свет Правосла́вия утверди́вшая.</p>
<p>Купино́ неопали́мая,/ о́браз Свой во огни́ неврежде́нно сохра́ншая,/ попали́ скве́рну душ на́ших,/ к святе́й ико́не Твое́й с ве́рою прибега́ющих.</p>
<p>Ты, Влады́чице, ико́ну Свою́ па́ки дарова́ла еси́/ на ка́мени вели́цем во оби́тели Жиро́вицкой,/ назна́менуя нам путь спасе́ния на ка́мени ве́ры — Христе́.</p>
<p><red>Днесь</red> А́нгели и челове́цы песнь Го́сподеви воспева́ют,/ сла́вяще Пречи́стую Де́ву Богоро́дицу.</p>
<p><red>Песнь 5</red></p>
<p><red>Ирмо́с: </red><emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая. </emphasis></p>
<p>Прииди́те, ве́рнии, ко кла́дезю ми́лостей Бо́жия Ма́тере,/ всех нас покро́вом Свои́м покрыва́ющей/ и о спасе́нии на́шем Христа́ умоля́ющей.</p>
<p>Кто испове́сть чудеса́ Твоя́, Богороди́тельнине?/ Да́руеши бо ве́рным ми́лости бога́тыя/ и исцеля́еши неду́ги душе́вныя и теле́сныя.</p>
<p>В си, притека́ющий с ве́рою к цельбоно́сному о́бразу Твоему́, Де́во,/ прие́млют освяще́ние и по́мощь в напа́стех, на ны находя́щих.</p>
<p>Ра́дуйся, оби́тель Жиро́вицкая, сокро́вище вели́кое зде храня́щая,/ покро́в неви́димый, свет неме́ркнущий —/ о́браз Чи́стыя Богоро́дицы.</p>
<p><red>Песнь 6</red></p>
<p><red>Ирмо́с: </red><emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis></p>
<p>Лику́йте, и́ноцы,/ <red>Днесь</red> бо Небе́сная Игу́мения оби́тели Жиро́вицкия прославля́ется,/ <red>Днесь</red> бо бога́тно ми́лости излива́ются от ико́ны Пресла́вныя Богоро́дицы.</p>
<p>Ты еси́ Наста́вница целому́дрия,/ Ты еси́ учи́лище благоче́стия,/ Ты еси́ любве́ неистощи́мый Исто́чник,/ святы́й о́браз нам яви́вшая.</p>
<p>Облагодати́ наш ум,/ ни́зу прекло́ншийся, Де́во Пречи́стая Богоро́дице,/ Тя ны́не ра́достно сла́вящих.</p>
<p>Воспо́йте, ве́рнии, песнь Боже́ственную,/ сла́вяще Ма́терь Бо́жию,/ Христа́ всему ми́ру роди́вшую.</p>
<p><red>Конда́к, глас 4:</red></p>
<p>Вели́чия Твоя́ кто испове́сть,/ Пресвята́я Де́во,/ Творца́ всех Христа́ Бо́га ро́ждшая?/ Еди́на бо еси́ Ма́ти и Де́ва/ Преблагослове́нная и Препросла́вленная,/ упова́ние на́ше, исто́чник благосты́ни,/ ве́рным прибе́жище и ми́ру спасе́ние.</p>
<p><red>И́кос:</red></p>
<p>От лет дре́вних ико́ною чудотво́рною оби́тель Жиро́вицкая сла́вится,/ зде бо неду́гом исцеле́ние, телесе́м здра́вие и душа́м спасе́ние соверша́ется./ Те́мже припа́дающе, ве́рнии, к святе́й ико́не Влады́чицы, вопие́м:/ Де́во Пречи́стая,/ испроси́ у Христа́ Бо́га ве́лию ми́лость/ всем, с ве́рою к Тебе́ притека́ющим,/ Ты бо ве́рным прибе́жище и ми́ру спасе́ние.</p>
<p><red>Песнь 7</red></p>
<p><red>Ирмо́с: </red><emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Осуши́ сле́зы ско́рбных, Ра́досте на́ша Богоро́дице,/ к Тебе́ с ве́рою приходя́щих,/ и да́руй нам по́мощь вели́кую.</p>
<p>Не оста́ви, Пречи́стая, ту́не рабо́в Твои́х,/ к честне́й ико́не Твое́й со стра́хом припа́дающих,/ и умоли́ о нас Всеси́льнаго Бо́га на́шаго,/ да да́рует ми́лость в День су́дный.</p>
<p>О́браз Твой святы́й прославля́юще, ра́дуемся, Влады́чице,/ по́моще на́ша и стено́ неруши́мая/ всех, с ве́рою к Тебе́ прибега́ющих.</p>
<p>О Тебе́ ра́дуемся и Тя прославля́ем, Де́во Пречи́стая,/ я́ко Невмести́маго вмести́ла еси́,/ Его́же при́сно моли́ о спасе́нии на́шем.</p>
<p><red>Песнь 8</red></p>
<p><red>Ирмо́с: </red><emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>Ки́ими пе́сньми просла́вим Богоро́дицу,/ да́ры нам вели́кия подаю́щую,/ чудоде́йственным бо о́бразом Свои́м подвиза́ет нас к пе́нию:/ Го́спода по́йте, дела́,/ и превозноси́те во вся ве́ки.</p>
<p>О, безчи́сленное чуде́с мно́жество ро́ду христиа́нскому яви́вшая/ и ми́лости Своя́ неоску́дно источа́ющая,/ тем Тя пое́м во вся ве́ки.</p>
<p>Я́коже о́троцы неопали́мии в пещи́ яви́шася,/ та́ко де́вство в рождестве́ сохрани́ла еси́, Пречи́стая Де́во Богоро́дице,/ тем Тя пое́м во вся ве́ки.</p>
<p>Христа́ славосло́вим, ми́ра Спаси́теля,/ и Де́ву Пречи́стую сла́вим,/ я́ко вои́стинну Богоро́дицу.</p>
<p><red>Песнь 9</red></p>
<p><red>Ирмо́с: </red><emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Премилосе́рдная Влады́чице,/ приими́ моли́твы всех, Тя ны́не сла́вящих и о́браз Твой честву́ющих,/ да́руй всем оставле́ние прегреше́ний мно́гих.</p>
<p>Приими́ нас, пою́щих Тебе́, Де́во,/ и к о́бразу Твоему́, я́ко к зна́мению ми́лости Твоея́, притека́ющих,/ и да́руй рабо́м Твои́м ми́лости превели́кия.</p>
<p>Облагоуха́й нас, многогре́шных, Влады́чице, смра́ду грехо́вному прича́стных,/ изми́ нас из про́пасти поги́бельныя,/ утверди́вши во благоче́стии.</p>
<p>Спа́се ми́ра и Го́споди,/ приими́ песнь ра́достную,/ дал бо еси́ лю́дем Засту́пницу,/ Ю́же велича́юще, Тя при́сно сла́вим.</p>
<p><red>Свети́лен:</red></p>
<p>Спаси́ от бед рабы́ Твоя́, Премилосе́рдная Влады́чице,/ я́ко мы усе́рдно к Тебе́ во оби́тели Жиро́вицкой прибега́ем,/ я́ко к неруши́мой стене́ и предста́тельству,/ ско́рой Помо́щнице и Хода́таице жи́зни ве́чныя.</p>
<p><red>На хвали́тех стихи́ры глас 4:</red></p>
<p>Прииди́те, ве́рнии,/ в пресве́тлый пра́здник явле́ния Жиро́вицкия ико́ны Пресвяты́я Богоро́дицы,/ со Арха́нгелом Гаврии́лом песнь воспое́м, глаго́люще:/ ра́дуйся, Пресла́вная Де́во,/ ми́ру Христа́ роди́вшая;/ ра́дуйся, Премилосе́рдная Влады́чице,/ всю вселе́нную ико́нами Свои́ми освети́вшая./ Ра́дуйся, Пречи́стая Цари́це,/ яви́вшая нам, я́ко Небе́сный дар, чудотво́рную ико́ну Твою́,/ испроси́ душа́м на́шим спасе́ние ве́чное.</p>
<p>Вели́кою бла́гостию/ и неисче́тным милосе́рдием Твои́м, Влады́чице,/ удивля́еши нас и пресла́вными чудесы́,/ и́хже источа́ет ико́на Твоя́ свята́я во оби́тели Жиро́вицкой/ си́лою Твое́ю Боже́ственною,/ тем с весе́лием прославля́ем Тя и ублажа́ем,/ Чи́стую Богоотрокови́цу/ и Засту́пницу ро́да христиа́нскаго.</p>
<p>Богоневе́стная Ма́ти Де́во, Влады́чице,/ утеше́ние в ско́рбех да́руеши стра́ждущим лю́дем Твои́м,/ и́же с несумне́нною ве́рою притека́ют к чудотво́рней ико́не Твое́й,/ ю́же во оби́тели Жиро́вицкой просла́вила еси́ чудесы́./ Приими́ моли́твы и воздыха́ния на́ша,/ да́руй благоустрое́ние жи́тельству христиа́нскому,/ Це́рковь Правосла́вную наве́ки непоколеби́му сохрани́,/ оби́тель Твою́ святу́ю огради́ от всех наве́т вра́жиих,/ вся лю́ди Твоя́ в ми́ре утверди́,/ Ты бо еси́ вои́стинну непосты́дное упова́ние на́ше.</p>
<p>Ко Твое́й ико́не припа́даем,/ те́пле моля́щеся, Влады́чице:/ озари́ благода́тным сия́нием/ омраче́нныя грехми́ ду́ши на́ша,/ наста́ви нас на стези́ за́поведей Бо́жиих,/ облегчи́ тяготы́ жи́зни на́шея/ и исцели́ от многоразли́чных боле́зней стра́ждущия лю́ди,/ да про́чее вре́мя живота́ на́шего/ после́дуем в любви́ и и́стине,/ благода́рно воспева́я чудеса́ Твоя́,/ явле́нная нам во оби́тели Жиро́вицкой,/ и прославля́я Тя, я́ко ми́ра Благу́ю Предста́тельницу.</p>
<p><red>Сла́ва, и ны́не, глас 2:</red></p>
<p>Непроходи́мая врата́, та́йно запеча́тствованная,/ Благослове́нная Богоро́дице Де́во,/ приими́ моле́ния на́ша/ и принеси́ Твоему́ Сы́ну и Бо́гу,/ да спасе́т Тобо́ю ду́ши на́ша.</p>
<p><red>Славосло́вие вели́кое. Ектении́. Отпу́ст и час 1-й.</red></p>
<p><red>На Литургии́ слу́жба Богоро́дицы и Трио́ди.</red></p>
<p><red>По оконча́нии Литурги́и в Жиро́вицкой оби́тели соверша́ется кре́стный ход с изнесе́нием чудотво́рныя ико́ны Бо́жия Ма́тере к Явле́нскому хра́му, иде́же соверша́ется моле́бен с ака́фистом. По́сле моле́бна — моли́тва пред чудотво́рною ико́ною Жиро́вицкой Бо́жией Ма́тери.</red></p>
<p><red>Моли́тва</red></p>
<p>О Премилосе́рдная Госпоже́, Де́во Богоро́дице! Ки́има устна́ма прикосну́ся ко святы́ни Твое́й или́ ки́ими словесы́ испове́м щедро́ты Твоя́, лю́дем явля́емыя: никто́же бо, притека́яй к Тебе́, отхо́дит тощ и не услы́шан. От ю́ности моея́ взыска́х по́мощи и заступле́ния Твоего́ и николи́же лише́н бых милосе́рдия Твоего́. Зри́ши, Госпоже́, ско́рби се́рдца моего́ и я́звы души́ моея́ ве́си. И ны́не, коленопреклоне́нно предстоя́ пред пречи́стым Твои́м о́бразом, моле́ния моя́ приношу́ Ти: не лиши́ мя всеси́льнаго хода́тайства Твоего́ в день ско́рби моея́ и в день печа́ли моея́ заступи́ мя. То́ка слез мои́х не отврати́ся, Влады́чице, и ра́дости мое́ се́рдце испо́лни. Прибе́жище и предста́тельство бу́ди мне, Ми́лостивая, и све́та Твоего́ заря́ми ум мой просвети́. И не то́кмо молю́ Тя о себе́, но и о лю́дех, притека́ющих к заступле́нию Твоему́. Це́рковь Сы́на Твоего́ во бла́гости соблюди́ и огради́ ю от злоко́зненных наве́тов враг, возстаю́щих на ню. Архипа́стырем на́шим посли́ по́мощь Твою́ во апо́стольстве и сохрани́ их здра́вы, долгоде́нствующи, пра́во пра́вящи сло́во и́стины Госпо́дни. Па́стырем испроси́ у Бо́га, Сы́на Твоего́, ре́вность и бде́ние о ду́шах вруче́ннаго им ста́да слове́снаго и дух ра́зума и благоче́стия, чисто́ты и пра́вды Боже́ственныя им ниспосли́. Испроси́ та́кожде, Влады́чице, у Го́спода власте́м предержа́щим и градоправи́телем му́дрость и си́лу, судия́м пра́вду и нелицеприя́тие, всем же, притека́ющим к Тебе́, дух целому́дрия, смиреному́дрия, терпе́ния и любве́. Еще́ же молю́ Тя, Премилосе́рдная, осени́ страну́ на́шу кро́вом Твоея́ благосты́ни и изба́ви <red>ю</red> от бе́дствий стихи́йных, наше́ствия иноплеме́нников и междоусо́бных нестрое́ний, да вси, живу́щии в ней, в любви́ и ми́ре пребыва́юще, ти́хое и безмяте́жное житие́ поживу́т и, благ ве́чных моли́твами Твои́ми унасле́дивше, возмо́гут ку́пно с Тобо́ю восхваля́ти Бо́га на Небеси́ во ве́ки. Ами́нь.</p>
<p><red>И́на моли́тва</red></p>
<p>О, Всепе́тая и Преблагослове́нная Де́во, Ма́ти Христа́ Бо́га на́шего, приими́ моле́ния на́ша Тебе́ прославля́ющих, Тебе́ благодаре́ния принося́щих и почита́ющих честну́ю ико́ну сию́, ю́же от лет дре́вних в оби́тели Жиро́вицкой явле́нную. Не таи́м благодея́ния Твоя́, Богоро́дице, и па́ки испове́дуем, я́ко сия́ и́кона Твое́й благода́тной си́лой всем, с ве́рой приходя́щим к ней, источа́ет неоску́дныя ми́лости: просвеща́ет сердца́ благоче́стием, укрепля́ет си́лы осла́бленныя и исцеля́ет не́мощи духо́вныя и теле́сныя.</p>
<p>О, Всепе́тая Цари́ца Небе́сная, приими́ благода́рственное пе́ние и никогда́ не лиши́ нас Твоего́ Небе́снаго покро́ва и заступле́ния — вся бо мо́жет моли́тва Ма́тери к Милосе́рдному Боже́ственному Сы́ну, о сем бо вели́ком заступле́нии возвеща́ет нам сия́ ма́лая ико́на, я́ко бесце́нное сокро́вище, на сем ме́сте обрете́нное.</p>
<p>Благода́тная Ма́ти Бо́жия, Ты, и в огни́ о́браз сей сохра́ншая, па́ки да́руеши его́ в зало́г Твое́й бли́зости к нам и всегда́шняго благода́тнаго заступле́ния.</p>
<p>О, Пречи́стая Влады́чице, умягчи́ сердца́ на́ша, окамене́нныя грехо́м, да согре́тыя благода́тными Твои́ми моли́твами испо́лним Боже́ственныя за́поведи Сы́на Твоего́ Го́спода на́шего Иису́са Христа́, и та́ко дости́гнем несконча́емаго дне Ца́рствия Бо́жия, в онь же мы при́званы со все́ми святы́ми. Ами́нь.</p>
</section>
