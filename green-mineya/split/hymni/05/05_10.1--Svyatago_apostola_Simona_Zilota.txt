<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го апо́стола Си́мона Зило́та</p>
</title><p><red>НА ВЕЧЕ́РНИ</red></p>
<p><red>Пое́м </red>Блаже́н муж:<red> 1-й антифо́н. Стихи́ры на 8, пра́здника 3 и апо́стола 5, глас 4.</red></p>
<p><red>Подо́бен: </red>Дал еси́ зна́мение:</p>
<p>Си́мон чу́дный,/ апо́столов похвала́,/ я́ко луча́ к блиста́ющая, про́йде концы́,/ отгоня́ мрак многобо́жия/ спаси́тельными свои́ми и светолу́чными Боже́ственными уче́нии,/ и всех просвети́ Еди́но сла́вити Божество́ в Трех Ипоста́сех,/ неразде́льно и несеко́мо.</p>
<p>Си́мон апо́стол,/ обте́к концы́,/ я́коже ко́ло, валя́яся,/ всю зе́млю попали́ идолонеи́стовства/ и, благоче́стием просвети́в,/ све́тлы лучи́ возжже́ ве́рным благода́ти:/ вся бо просве́ти Еди́но сла́вити Божество́ в Трех Ипоста́сех,/ неразде́льно и несеко́мо.</p>
<p>Си́мон апо́стол,/ всесве́тлый и пречу́дный,/ язы́ков учи́тель, мре́жа Боже́ственная,/ из глубины́ поги́бельныя нас улови́вшая Богосло́вием высо́ким,/ и́стинный пропове́дник,/ вся ко Христо́ву позна́нию ны́не му́дре приведе́/ и своя́ исправле́ния предло́жь трапе́зу красну́.</p>
<p><red>Сла́ва, глас 2:</red></p>
<p>Ре́вности тезоимени́т наре́клся еси́, Си́моне досточу́дне:/ ревну́я, поревнова́л еси́ Бо́гу Вседержи́телю,/ и, Боже́ственных тя чуде́с испо́лнь, показа́,/ стра́нну бо ре́вность име́я,/ тезоимени́т ре́вности, блаже́нне, назва́лся еси́/ и нра́ву зва́ние согла́сно стяжа́л еси́./ Те́мже в вы́шних сын, с вы́шними ли́ки вселя́емь,/ моли́лся, Богови́дче, Сло́ву, Христу́ Бо́гу на́шему,/ дарова́ти нам ве́лию ми́лость.</p>
<p><red>И ны́не, пра́здника.</red></p>
<p><red>Вход. Проки́мен дне. И чте́ния три <emphasis>(зри 8 мая)</emphasis></red></p>
<p><red>На стихо́вне стихи́ры глас 1.</red></p>
<p><red>Подо́бен: </red>Всехва́льнии му́ченицы:</p>
<p>Си́моне всеприснопа́мятне,/ сла́дости пото́к испи́л еси́/ и богому́дренно напои́л Бо́жия ра́зума те́пле жела́ющия,/ Христа́ подража́я./ К Нему́же ны́не ра́достно преше́л еси́,/ сла́вою обожа́емь Тро́ицы пресве́тлою/ и ми́ром неисчетноси́льным.</p>
<p><red>Стих: </red>Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Си́моне пречу́дне,/ Бо́жию созерца́я красоту́/ и я́ко дости́жно зряй,/ едине́нием лу́чшим наслажда́яся сего́,/ и положе́ньми обожа́емь,/ еди́наго, жела́емаго и блаже́ннаго,/ ра́дуяся, дости́гл еси́,/ христопропове́дниче всеприснопа́мятне,/ А́нгелом ны́не соводворя́емь.</p>
<p><red>Стих: </red>Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.</p>
<p>Си́моне всеблаже́нне,/ Бо́гу и челове́ком показа́лся еси́ ве́рен хода́тай/ и ны́не ми́лостива/ благодерзнове́нными моли́твами/ сотвори́ нам Христа́,/ не преста́й Го́спода моля́ всегда́/ дарова́ти душа́м на́шим мир и ве́лию ми́лость.</p>
<p><red>Сла́ва, глас 6:</red></p>
<p>Тварь, я́ко оре́л высокопа́рный, преше́л еси́,/ Си́моне свяще́ннейший, учениче́ Спа́сов и апо́столе,/ и, лесть и́дольскую огневеща́нными твои́ми догма́ты,/ я́ко вещь, всю попали́в,/ язы́ки из глубины́ неве́дения к Бо́жию позна́нию приве́л еси́./ И ны́не моли́ся Христу́,/ я́ко да ми́лостив бу́дет нам в День су́дный.</p>
<p><red>И ны́не, пра́здника.</red></p>
<p><red>Тропа́рь, глас 3:</red></p>
<p>Апо́столе святы́й Си́моне,/ моли́ ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p><red>Сла́ва, и ны́не, пра́здника.</red></p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, два́жды. </red>Сла́ва,<red> апо́стола. </red>И ны́не,<red> пра́здника.</red></p>
<p><red>По 1-й кафи́зме седа́лен, глас 2:</red></p>
<p>Улови́в язы́ки, апо́стол сла́вный/ научи́ концы́ земны́я Тебе́ кла́нятися со Отце́м и Ду́хом, Христе́ Бо́же./ Того́ ра́ди утверди́ Це́рковь Твою́ и ве́рным низпосли́ благослове́ние Твое́,/ еди́не Ми́лостиве и Человеколю́бче.</p>
<p><red>Сла́ва, и ны́не, пра́здника.</red></p>
<p><red>По 2-й кафи́зме седа́лен, глас 4:</red></p>
<p>Лучу́, я́ко со́лнце пра́вды, испусти́ тя Христо́с,/ просвети́ти всю зе́млю, апо́столе сла́вный Си́моне./ Боже́ственными твои́ми моли́твами озаря́еши/ и Боже́ственным све́том невече́рним всех просвеща́еши,/ ве́рою соверша́ющих святу́ю па́мять твою́.</p>
<p><red>Сла́ва, и ны́не, пра́здника.</red></p>
<p><red>По полиеле́и седа́лен, глас 8.</red></p>
<p><red>Подо́бен: </red>Прему́дрости:</p>
<p>Мре́жею слове́с Боже́ственных ры́бы улови́в слове́сныя,/ сия́ прине́сл еси́ нача́ток Бо́гу на́шему/ и, в Христо́вы я́звы жела́я облещи́ся,/ подо́бник стра́сти Его́ яви́лся еси́./ Тем, соше́дшеся по до́лгу чтим, апо́столе сла́вне,/ всепра́зднственную па́мять твою́ и согла́сно вопие́м ти:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, пра́здника.</red></p>
<p><red>Степе́нна, 1-й антифо́н 4-го гла́са. Проки́мен, глас 4: </red>Во всю зе́млю изы́де веща́ние их:<red> Стих: </red>Небеса́ пове́дают сла́ву Бо́жию: Вся́кое дыха́ние:<red> Ева́нгелие от Иоа́нна, зача́ло 67. </red></p>
<p><red>По 50-м псалме́ стихи́ра, глас 6:</red></p>
<p>И́же Боже́ственнаго Ду́ха я́сно благода́ть прие́м,/ свяще́ннаго ли́ка апо́стольскаго соприча́стник быв, Си́моне,/ тем носи́мое с Небесе́ иногда́ дыха́ние о́гненное/ о́гненным язы́ком вдохну́в/ и язы́ческое терно́вное попали́л еси́ безбо́жие./ Христа́ Бо́га, пропове́дниче, моли́/ спасти́ся душа́м на́шим.</p>
<p><red>Кано́н пра́здника со ирмосо́м на 6 и апо́стола на 8, его́же краестро́чие: </red>Апо́стола Си́мона пою́ сла́ву.<red> Глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Песнь возсле́м, лю́дие, чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще:/ пои́м Тебе́, еди́ному Влады́це.</emphasis></p>
<p>В Вы́шних Влады́це предстоя́, апо́столе чу́дне, тя просла́вльшему/ и ученика́ Себе́ све́тло показа́вшему,/ просвети́ ду́шу мою́, да воспою́ Боже́ственную твою́ па́мять.</p>
<p>Вся́ко изоби́лие благи́х тебе́ Христо́с дарова́в,/ верх Боже́ственных дарова́ний, апо́столе, показа́ тя,/ судо́м пра́ведным, Богоявле́ние, пра́ведный еди́н.</p>
<p>Вседухо́вную зарю́ прии́м, апо́столе, соше́дшую на тя с Небесе́,/ огнедохнове́н был еси́,/ всю попаля́я пре́лесть многобо́жия.</p>
<p><red>Богоро́дичен: </red>Ты, мое́ ме́ртвенное и тле́нное, безсме́ртное и нетле́нное, Спа́се, показа́в,/ во утро́бу всели́лся еси́ Святы́я Де́вы Пречи́стыя неискусобра́чно,/ вообрази́вся же в челове́ческое естество́.</p>
<p><red>Катава́сия пра́здника.</red></p>
<p><red>Песнь 3</red></p>
<p><red>Ирмо́с: </red><emphasis>Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:/ несть пра́веден, па́че Тебе́, Го́споди.</emphasis></p>
<p>Боже́ственное та́инство воплоще́ния позна́л еси́ вои́стинну,/ апо́столе Си́моне Богоприя́тне,/ от Самаго́ Спа́са зарю́ прии́м преми́рную.</p>
<p>Сло́во Безнача́льное и Присносу́щное/ Своего́ служи́теля тя, Си́моне чу́дне,/ блиста́нии све́тлыми бога́тно просвети́ Боже́ственныя благода́ти.</p>
<p><red>Богоро́дичен: </red>Све́щник всезлаты́й Тя проро́к прописа́, Богоро́дице,/ нося́щу Свет невече́рний, просвеща́ющего мир луча́ми Божества́,/ Христа́ Бо́га на́шего.</p>
<p><red>Конда́к и и́кос пра́здника.</red></p>
<p><red>И седа́лен апо́стола, глас 3. </red></p>
<p><red>Подо́бен: </red>Боже́ственныя ве́ры:</p>
<p>Боже́ственнаго Ду́ха светозаре́нием тьму разруши́л еси́ многобо́жия/ и ве́рных сердца́ просвети́л еси́, воспе́в спаси́тельная повеле́ния,/ и упраздни́л еси́ е́ллинския ба́сни, Си́моне сла́вне,/ Христа́ Бо́га моли́ дарова́ти нам ве́лию ми́лость.</p>
<p><red>Сла́ва, и ны́не, пра́здника. </red></p>
<p><red>Песнь 4 </red></p>
<p><red>Ирмо́с: </red><emphasis>Из горы́ приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися богови́дно усмотри́/ и со стра́хом славосло́вяше си́лу Твою́.</emphasis><red> </red></p>
<p>Весь сокро́вище сый дарова́ний Ева́нгельских, благода́ти испо́лнен,/ свет мира и соль вселе́нныя,/ Си́моне всеблаже́нне, был еси́.</p>
<p>Веще́й сту́днаго явле́ния отврати́лся еси́,/ невеще́ствен же Свет ви́дети сподо́бился еси́,/ Божества́ вид, прии́мшаго вещь челове́чества, досточу́дне.</p>
<p>Си́моне, учениче́ жи́зни нетле́нныя, умертви́ наш живу́щий грех/ живоно́сною си́лою Животода́вца,/ ея́же прия́л еси́ де́йствие.</p>
<p><red>Богоро́дичен: </red>Ра́вен быв Отцу́ Твоему́ по существу́,/ ра́вен челове́ком был еси́ по естеству́,/ от Пречи́стыя Де́вы на́шу, Влады́ко, плоть прие́мый.<red> </red></p>
<p><red>Песнь 5 </red></p>
<p><red>Ирмо́с: </red><emphasis>От но́щи неве́дения/ Богове́дением просвети́вый концы́,/ просвети́ мя у́тром человеколю́бия Твоего́, Го́споди.</emphasis><red> </red></p>
<p>Со огне́м, Богови́дче, ты зри́мый язы́к Ду́ха прия́л еси́ усе́рдно,/ на го́рнице седя́.</p>
<p>Я́ко высок сый, в превы́шних се́лех живы́й,/ высо́кая и вели́кая уче́ния нам прине́сл еси́.<red> </red></p>
<p><red>Богоро́дичен: </red>Зако́н пе́рвый, Де́во, рождество́м Твои́м преста́,/ процвете́ же благода́ть, и пра́вда воpсия́.<red> </red></p>
<p><red>Песнь 6 </red></p>
<p><red>Ирмо́с: </red><emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis><red> </red></p>
<p>Ре́вности тезоимени́т нарече́нный, Си́моне досточу́дне,/ ре́вностию поревнова́л еси́ по Го́споде Бо́зе Вседержи́тели.</p>
<p>Тя Боже́ственных чуде́с самоде́лателя Спас показа́,/ дав власть тебе́ де́йством Своея́ бла́гости.</p>
<p><red>Богоро́дичен: </red>Да заградя́тся уста́ злочести́вых,/ Богоро́дицу Тя не му́дрствующих, Всенепоро́чная,/ и ли́ца в студ да облеку́тся.</p>
<p><red>Конда́к, глас 2.</red></p>
<p><red>Подо́бен: </red>Тве́рдыя:</p>
<p>Изве́стно прему́дрости уче́ния в душа́х благоче́ствующих поло́жшаго/ во хвале́нии ублажи́м, я́ко Богоглаго́ливаго вси Си́мона:/ престо́лу бо сла́вы ны́не предстои́т и со Безпло́тными весели́тся,/ моля́ся непреста́нно о всех нас.</p>
<p><red>И́кос:</red></p>
<p>Апо́стола па́мять вси, я́ко спаси́тельный день, восхва́лим ны́не и благоче́стно ублажи́м:/ той бо всей вселе́нней, я́коже со́лнце, сия́ет,/ све́та луча́ми всю мглу отгоня́я,/ и просвеща́ет любо́вию сего́ па́мять соверша́ющия и любе́зно почита́ющия./ Те́мже усе́рдно стеце́мся, воспева́юще его́:/ той бо Христу́ предстои́т, моля́ся непреста́нно о всех нас.</p>
<p><red>Песнь 7</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>Стра́нну ре́вность, Си́моне, име́я, тезоимени́т ре́вности, блаже́нне, наре́клся еси́/ и нрав, зва́нию согла́сен, стяжа́л еси́,/ благослове́н еси́, Го́споди, — вопия, — во ве́ки.</p>
<p>Вку́пе Сло́ву сликовству́я и собесе́дник Тому́ бью,/ Ца́рствия та́мо сопричасти́лся еси́, зовы́й:/ благослове́н еси́, Го́споди Бо́же, во ве́ки.</p>
<p><red>Богоро́дичен: </red>Ле́стию дре́вле благожре́бия пра́отцы изгна́ змий,/ Ты же сих, Ма́ти Бо́жия, воззвала́ еси́./ Благослове́н, Пречи́стая, Плод Твоего́ чре́ва.</p>
<p><red>Песнь 8</red></p>
<p><red>Ирмо́с: </red><emphasis>Мусики́йским орга́ном согласу́ющим/ и лю́дем безчи́сленным, покланя́ющимся о́бразу в Деи́ре,/ три о́тропы не повину́вшеся,/ Го́спода воспева́ху/ и славосло́вяху во вся ве́ки.</emphasis></p>
<p>Я́ко красны́, Си́моне, твои́ но́ги,/ благоле́пен есть и язы́к, глаго́лющ сла́ву Христо́ву, и научи́ зва́ти:/ Го́спода по́йте и превозноси́те во вся ве́ки.</p>
<p>Добро́тами укра́шен светолу́чными и чуде́с пуща́я сия́ния,/ позна́лся еси́, Си́моне, лю́дем се́мя благослове́нное:/ Го́спода по́йте, дела́, и превозноси́те во вся ве́ки.</p>
<p><red>Богоро́дичен: </red>Ум не мо́жет рождества́ Твоего́, Богороди́тельнице, сказа́ти/ и изрещи́ сло́во изнемога́ет:/ Бо́га бо, заче́нши, родила́ еси́, Де́во, Его́же превозно́сим во вся ве́ки.</p>
<p><red>Песнь 9</red></p>
<p><red>Ирмо́с: </red><emphasis>Чи́стую сла́вно почти́м,/ лю́дие, Богоро́дицу,/ Огнь Божества́ прии́мшую во чре́ве неопа́льно,/ пе́сньми велича́ем.</emphasis></p>
<p>Явле́н был еси́ конпе́м, све́том сия́я,/ и, огнь духо́вный прие́м, светови́ден показа́лся еси́,/ те́мже тя велича́ем.</p>
<p>Весь Бо́гу возложе́н, Тому́ сраствори́лся еси́,/ Его́же ны́не моли́, Богоявле́ние, о нас,/ ве́рою и любо́вию восхваля́ющих тя.</p>
<p><red>Богоро́дичен: </red>Спасе́ния всех Хода́таицу, я́вльшуюся челове́ком/ и мир просве́щшую сия́нии богови́дныя чистоты́,/ в пе́снех велича́ем.</p>
<p><red>Свети́лен.</red></p>
<p><red>Подо́бен: </red>Ду́хом во святи́лищи:</p>
<p>Тече́ние кра́сных твои́х ног, Си́моне апо́столе, возврати́в,/ к ше́ствию небе́сному возше́л еси́, ра́дуяся,/ и, Тро́ице предста́в, во Отце́ ви́диши Сы́на и Ду́ха Боже́ственнаго./ Сего́ ра́ди ве́рою пресвяще́нную твою́ и Боже́ственную пра́зднуем па́мять.</p>
<p><red>Сла́ва, и ны́не, пра́здника.</red></p>
<p><red>На хвали́тех стихи́ры на 4, глас 8.</red></p>
<p><red>Подо́бен: </red>Что вы нарече́м:</p>
<p>Что́ тя имену́ем, апо́столе?/ Не́бо ли? я́ко сла́ву испове́дал еси́ Бо́жию./ Реку́ ли? я́ко тварь напая́еши та́йно./ Звезду́, озаря́ющую Це́рковь,/ ча́шу, пи́во свято́е излива́ющую,/ дру́га Христо́ва бли́жнейшаго,/ безпло́тных равносе́льника./ Моли́ о спасе́нии душ на́ших.</p>
<p>Си́моне, апо́столов похвало́,/ украси́шася твои́ но́ги,/ путе́м про́поведи ше́ствующия до́бре/ и пути́ вся вра́жия стесня́ющия/ широто́ю Боже́ственнаго ра́зума,/ Сло́ва, я́вльшагося дебельство́м пло́ти/ и ученика́ тя пресла́вна избра́вшаго, блаже́нне./ Его́же моли́ спасти́ся душа́м на́шим.</p>
<p>Си́моне, Богогла́сный апо́столе,/ по́слан был еси́,/ я́ко стрела́ от Христа́ светови́дна,/ уязвля́юща враги́,/ уя́звленным же душа́м я́вственно подаю́ща исцеле́ние./ Те́мже тя по до́лгу ублажа́ем/ и свято́е твое́ <red>Днесь</red> соверша́ем торжество́./ Моли́ спасти́ся душа́м на́шим.</p>
<p><red>Сла́ва, глас 2:</red></p>
<p>Оста́вив земна́я, после́довал еси́ Христу́/ и, зна́менався дохнове́нием Свята́го Ду́ха,/ по́слан быв от Него́ в язы́ки поги́бшия/ обраща́ти челове́ки во свет Богоразу́мия,/ апо́столе Си́моне,/ и, сконча́в по́двиги Боже́ственныя твоея́ стра́сти/ и мук разли́чных,/ ду́шу твою́ Христу́ пре́дал еси́,/ Того́ моли́, всеблаже́нне,/ дарова́ти нам ве́лию ми́лость.</p>
<p><red>И ны́не, пра́здника.</red></p>
<p><red>Славосло́вие вели́кое. Ектении́ и отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны пра́здника, песнь рядова́я, и апо́стола, песнь 6-я, на 4. Проки́мен, глас 8: </red>Во всю зе́млю изы́де веща́ние их,/ и в концы́ вселе́нныя глаго́лы их.<red> Стих: </red>Небеса́ пове́дают сла́ву Бо́жию:<red> Апо́стол к Кори́нфяном, зача́ло 131. </red>Аллилу́ия,<red> глас 1: </red>Испове́дят Небеса́ чудеса́ Твоя́, Го́споди.<red> Ева́нгелие от Матфе́я, зача́ло 56. Прича́стен: </red>Во всю зе́млю:</p>
<p><red>Моли́тва</red></p>
<p>Святы́й сла́вный и всехва́льный апо́столе Христо́в Си́моне, сподо́бивыйся прия́ти в дом твой в Ка́не Галиле́йстей Го́спода на́шего Иису́са Христа́ и Его́ Пречи́стую Ма́терь, Влады́чицу нашу Богоро́дицу, и очеви́дцем бы́ти пресла́внаго чудесе́ Христо́ва, на бра́це твое́м явле́ннаго, претворе́ния воды́ в вино́! Мо́лим тя с ве́рою и любо́вию: умоли́ Христа́ Го́спода претвори́ти ду́ши на́ша из грехолюби́вых в боголюби́выя; сохрани́ и соблюди́ нас моли́твами твои́ми от искуше́ний диа́вольских и паде́ний грехо́вных и испроси́ нам свы́ше по́мощь во вре́мя уны́ния и безпомо́щия на́шего, да не преткне́мся о ка́мень собла́зна, но неукло́нно ше́ствуем спаси́тельным путе́м за́поведей Христо́вых, до́ндеже дости́гнем о́ных блаже́нных оби́телей ра́йских, иде́же ты ны́не водворя́ешися и весели́шися. Ей, апо́столе Спа́сов! не посрами́ нас, кре́пце на тя упова́ющих, но бу́ди нам помо́щник и покрови́тель во всем житии́ на́шем и помози́ нам благоче́стно и богоуго́дно житие́ сие́ вре́менное сконча́ти, благу́ю и ми́рную христиа́нскую кончи́ну получи́ти и до́браго отве́та сподо́битися на стра́шнем суде́ Христо́ве, да, избежа́вше мыта́рств возду́шных и вла́сти лю́таго мироде́ржца, унасле́дуем Ца́рство Небе́сное и просла́вим великоле́пое И́мя Отца́, и Сы́на, и Свята́го Ду́ха во ве́ки веко́в. Ами́нь.</p>
</section>
