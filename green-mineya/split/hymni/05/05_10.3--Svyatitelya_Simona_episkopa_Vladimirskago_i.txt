<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Святи́теля Си́мона, епи́скопа Влади́мирскаго и Су́ждальскаго</p>
</title><p><red>ВЕ́ЧЕР</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры глас 5.</red></p>
<p><red>Подо́бен: Ра́дуйся, живоно́сный Кре́сте:</red></p>
<p>Ра́дуйся, церко́вное украше́ние,/ святи́тельская добро́то,/ о́тче свяще́ннейший, па́стырю до́брый,/ и́же Пастыренача́льника Иису́са от ю́ности своея́ возлюби́в,/ все́ю душе́ю Тому́ при́сно порабо́тал еси́,/ нас, страстьми́ порабоще́нных, от души́ тебе́ припа́дающих,/ на пе́рвую свобо́ду приведи́ моли́твами твои́ми.</p>
<p>Ра́дуйся, люби́телю Христа́, Го́спода своего́, те́плейший,/ Си́моне досточу́дне,/ и́же теплото́ю духо́вныя благода́ти/ зе́льне в любо́вь Бо́жию распали́вся,/ вся кра́сная ми́ра сего́ презре́л еси́/ и ум свой в послуша́ние Христо́во плени́л еси́,/ те́мже ны́не, я́ко свобо́дь, в свобо́дных живы́й ме́стех,/ на́ша у́мы, вра́жиими прило́ги плене́нныя,/ свободи́, о́тче блаже́нне,/ и твои́м к Бо́гу хода́тайством от бед изба́ви,/ мо́лимтися, о́тче, па́мять твою́ почита́юще.</p>
<p>Молва́ми жития́ сего́ одержи́мых/ и на пути́ страсте́й заблужда́ющих,/ Си́моне, святи́телю прему́дрейший,/ твои́м му́дрым уче́нием наставля́я и вразумля́я,/ приве́л еси́ на спасе́ния стезю́,/ быв тем руководи́тель к высоте́ Небе́сней,/ иде́же и сам ны́не со А́нгелы водворя́яся,/ наста́ви твои́м неви́димым управле́нием/ в живо́т и спасе́ние ду́ши на́ша.</p>
<p><red>Сла́ва, глас 6:</red></p>
<p>Ско́рый язы́к твой ко уче́нию/ лени́вых сердца́ и ны́не возставля́ет/ и призыва́ет к де́ланию за́поведей Госпо́дних;/ па́стырская же свире́ль твоя́ возглаша́ет боговеща́нная словеса́,/ и́миже, я́ко ле́ствицею, слы́шащии возно́сятся/ и Бо́гу присвоя́ются,/ те́мже Си́моне, о́тче преподо́бне,/ я́ко имы́й дерзнове́ние ко Христу́ Бо́гу,/ не преста́й моля́ся,/ да просвети́мся све́том ра́зума и благи́х дея́ний,/ любо́вию чту́щий святу́ю па́мять твою́.</p>
<p><red>И ны́не, Богоро́дичен:</red></p>
<p><red>Вход. Проки́мен дне. И чте́ния три святит́ельская <emphasis>(зри 9 мая)</emphasis></red></p>
<p><red>На стихо́вне стихи́ры глас 1.</red></p>
<p><red>Подо́бен: </red>Прехва́льнии му́ченицы:</p>
<p>Слове́сную трубу́ богосло́вия/ и доброде́телей чи́стое зерца́ло,/ я́ко таи́нника благода́ти,/ соше́дшеся <red>Днесь</red>, пе́сньми тя восхваля́ем,/ Си́моне свяще́ннейший, и мо́лимся:/ моли́ся Христу́ Бо́гу/ дарова́ти душа́м на́шим мир и ве́лию ми́лость.</p>
<p><red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>От све́та у́мнаго прие́мь, блаже́нне, озаре́ние,/ я́ко све́тлое свети́ло,/ был еси́ посреде́ по́стническаго ли́ка,/ от него́же, избра́нием свы́ше,/ святи́тельскому вруче́н престо́лу,/ был еси́ добр па́стырь слове́сных ове́ц Христа́ Бо́га,/ Ему́же ны́не предстоя́,/ моли́ся дарова́ти душа́м на́шим/ мир и ве́лию ми́лость.</p>
<p><red>Стих: </red>Уста́ пра́веднаго поуча́тся прему́дрости,/ и язы́к его́ возглаго́лет суд.</p>
<p>Ле́ствицу к Небеси́ у́мную/ мно́гими труда́ми твои́ми обре́т, святи́телю блаже́нне,/ возше́л еси́ к незаходи́мому Све́ту/ и с первонача́льники твои́ми живе́ши, ра́дуяся,/ с ни́миже и о нас моли́ся,/ я́ко да сподо́бимся в жи́зни ве́чней/ с тобо́ю и со все́ми святы́ми спребыва́ния.</p>
<p><red>Сла́ва, глас 2:</red></p>
<p>Све́тлаго жития́ твоего́ о́браз,/ свяще́ннейший Си́моне,/ мно́гия на доброде́тели испра́ви,/ река́ же спаси́тельнаго уче́ния твоего́/ ду́ши, уны́нием содержи́мыя, к бо́дрости подви́же/ и лени́выя к богохвале́нию возста́ви,/ тем твою́ всечестну́ю па́мять почита́юще,/ припа́даем и мо́лимся,/ я́ко да твои́м наставле́нием жизнь на́шу в ми́ре испра́вим/ и прии́мем от Христа́ Бо́га ве́лию ми́лость.</p>
<p><red>И ны́не, Богоро́дичен:</red></p>
<p>Спаси́ от бед рабы́ Твоя́, Богоро́дице,/ я́ко вси по Бо́зе к Тебе́ прибега́ем,/ я́ко неруши́мей стене́ и предста́тельству.</p>
<p><red>Тропа́рь, глас 1:</red></p>
<p>Жити́й преподо́бных оте́ц Пече́рских списа́телю изве́стный,/ святи́телю Христо́в Си́моне всеблаже́нне,/ моли́ся приле́жно с ни́ми Христу́ Бо́гу,/ да упра́вит в ми́ре живо́т наш/ и в кни́ги живо́тныя да напи́шет ны,/ спаса́я ду́ши на́ша.</p>
<p><red>Сла́ва, и ны́не, Богоро́дичен.</red></p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь святи́телю два́жды. </red>Сла́ва, и ны́не,<red> Богоро́дичен.</red></p>
<p><red>По 1-м стихосло́вии седа́лен, глас 4.</red></p>
<p><red>Подо́бен: </red>Яви́лся еси́:</p>
<p>Я́ко златотка́нною порфи́рою,/ правосла́вным твои́м уче́нием Це́рковь Влади́мирская обложи́ся,/ ли́цы же и́ночествующих наставле́нием твои́м красу́ются,/ Тро́ицу Святу́ю во Еди́ном Существе́, о тебе́, иера́рше Си́моне, вы́ну прославля́юще.</p>
<p><red>Сла́ва, и ны́не, Богоро́дичен:</red></p>
<p>Пречи́стая Де́во, Ма́ти Бо́жия,/ нас, прибега́ющих к Твое́й бла́гости и и́щущих ско́раго Твоего́ заступле́ния, не пре́зри,/ но, прекло́ньшися на ми́лость, в ну́ждах на́ших помози́/ и изба́ви от бед ду́ши на́ша.</p>
<p><red>По 2-м стихосло́вии седа́лен, глас 3.</red></p>
<p><red>Подо́бен: </red>Красоте́ де́вства:</p>
<p>Мы́сленное сокро́вище от первона́чальных оте́ц на́ших прие́м,/ о́тче преподо́бне Си́моне, святи́телю прему́дрейший,/ во стотру́дныя тала́нты сие́ умно́жил еси́/ и по тебе́ прише́дшим неоску́дно оста́вил еси́,/ сам же, я́ко благи́й раб, вшел еси́ в ра́дость Го́спода своего́,/ ея́же и нас, хвала́ми па́мять твою́ почита́ющих, моли́твами твои́ми сподо́би.</p>
<p><red>Сла́ва, и ны́не, Богоро́дичен:</red></p>
<p>Вруче́нныя нам от Бо́га тала́нты ле́ностию погуби́хом/ и стыди́мся тщи яви́тися Го́споду своему́./ К Тебе́ прибега́ем, Влады́чице:/ даждь поне́ еди́ну ца́ту от неоску́днаго сокро́вища ми́лости Твоея́,/ да не постыди́мся в день стра́шнаго испыта́ния,/ и Тя, Присноде́ву, хвала́ми непреста́нно велича́ем.</p>
<p><red>По полиеле́и седа́лен, глас 5.</red></p>
<p><red>Подо́бен: </red>Собезнача́льное Сло́во:</p>
<p>Му́драго святи́теля и па́стыря неусы́пна,/ жити́й святы́х списа́теля ве́рна и ревни́теля тех благоче́стна,/ Си́мона свяще́ннейшаго в пе́снех, лю́дие, ублажи́м:/ той бо ны́не, в Вы́шних предстоя́ Престо́лу Влады́чню,/ чи́сте зрит Свет непристу́пный/ и мо́лится непреста́нно о любо́вию па́мять его́ пою́щих/ и Христа́ Бо́га прославля́ющих.</p>
<p><red>Сла́ва, и ны́не, Богоро́дичен:</red></p>
<p>Сло́ва, Отцу́ Собезнача́льнаго, Ма́ти су́щи,/ гре́шных ско́рая Помо́щнице и Засту́пнице в беда́х су́щим,/ простри́ пречи́стыя дла́ни,/ и́миже Безле́тнаго, в ле́то Младе́нца я́вльшася, носи́ла еси́,/ и умоли́ о нас, многогре́шных, Того́ бла́гость,/ да изба́вимся от находя́щих нужд и печа́лей,/ я́ко да при́сно непоро́чное рождество́ Твое́ велича́ем.</p>
<p><red>Степе́нна, 1-й антифо́н, 4-го гла́са. Проки́мен: глас 4: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум. <red>Стих: </red>Свяще́нницы Твои́ облеку́тся в пра́вду,/ и преподо́бнии Твои́ возра́дуются. Вся́кое дыха́ние: <red>Ева́нгелие от Иоа́нна, зача́ло 36.</red></p>
<p><red>По 50-м псалме́ стихи́ра, глас 6:</red></p>
<p>Труды́ дея́ний твои́х, преподо́бне о́тче,/ во о́браз и́ночествующим бы́ша./ Кто бо ви́де безме́рное твое́ смире́ние/ и в житии́ свое́м не испра́вися?/ Или́ кто, ви́дев безро́потное твое́ послуша́ние,/ терпеливоду́шию твоему́ не удиви́ся?/ Всех собо́ю научи́л еси́,/ но и по отше́ствии твое́м уча́ не престае́ши,/ вразумля́я и наставля́я ти́хим наказа́нием./ Те́мже я́ко па́стыря тя, и учи́теля,/ и преподо́бным единовсе́льника,/ чту́ще па́мять твою́, ублажа́ем.</p>
<p><red>Кано́н Богоро́дицы со ирмосо́м на 6 и святи́телю на 6. Глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis></p>
<p>Доброде́тели святи́теля Твоего́ хвала́ми воспе́ти,/ а́ки мо́ре тече́нием преплы́ти;/ устремля́ющася мя упра́ви, Христе́, молю́ся,/ и, ум от бу́рных жития́ сего́ по́мыслов ути́шив,/ спаси́, песнь Тебе́, Бо́гу моему́, воспева́юща.</p>
<p>Груб сый и несмы́слен, но любо́вию к тебе́ влеко́м,/ дерза́ю па́мять твою́, Си́моне, иера́рше Христо́в, восхвали́ти,/ ты же моли́твами твои́ми мне посо́бствуй/ и наста́ви мя ны́не о тебе́ Влады́це моему́ песнь Бо́гу воепева́ти.</p>
<p>Житие́ твое́, преподо́бне, чту́ще, кто не почуди́тся,/ ви́дя ре́вность твою́ к подража́нию пе́рвым отце́м Пече́рским?/ Те́мже и аз, удивля́яся, смире́нно о тебе́ Бо́гу моему́ пе́ние возсыла́ю.</p>
<p>Прие́м а́нгельский о́браз в благоле́пной Пече́рской Ла́вре,/ прия́л еси́ и а́нгельское житие́,/ после́дуя Анто́нию Вели́кому и Феодо́сию чу́дному,/ с ни́миже ны́не живы́й, ра́дуешися, непреста́нно песнь Бо́гу воспева́я.</p>
<p><red>Богоро́дичен: </red>Премени́х о́браз, но дел мои́х не премени́х, Ма́ти Бо́жия,/ благода́тию из Тебе́ Ро́ждшагося спа́сшая род челове́ческий,/ по благода́ти Твое́й спаси́ мя,/ о Тебе́, Влады́чице мое́й, пе́ние Бо́гу возсыла́юща.</p>
<p><red>Песнь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p>А́ки зве́зды небе́сныя, просия́ша доброде́тели твоя́, о́тче,/ и́хже луча́ми и нас озари́, во тьме страсте́й ходя́щих,/ да о тебе́ небе́снаго кру́га Творцу́ воспое́м:/ сла́ва Ти, Еди́не Человеколю́бче.</p>
<p>Све́та невече́рняго хотя́ прича́стник бы́ти,/ ми́ра тле́нных удали́лся еси́/ и, а́нгельский о́браз восприе́мь, а́нгельски приноси́л еси́ Бо́гу хвале́ние, зовы́й:/ сла́ва Ти, Еди́не Человеколю́бче.</p>
<p>Просиявшим великим отцем – Антонию и Феодосию Печерским – ревнуя,/ аки светлая звезда, просиял еси́ в жизни сей, преподобие, смирением и чистотою./ Имже удивляющеся, поем:/ слава Тебе, Еди́не Человеколюбче.</p>
<p>Послуша́ние твое́, блаже́нне, бысть, а́ки зерца́ло, посреде́ собо́ра бра́тий,/ и сим наипа́че прибли́жился еси́ бы́вшему послушли́ву да́же до сме́рти Иису́су./ Ему́же ны́не живе́ши посреде́ гра́ждан Небе́сных и пое́ши:/ сла́ва Ти, Еди́не Человеколю́бче.</p>
<p><red>Богоро́дичен: </red>За́поведи Го́спода моего́ слы́шу, но та преслу́шаю;/ Ты же, Чи́стая Де́во, ре́кшая: се Раба́ Госпо́дня, —/ сотвори́ мя раба́ послушли́ва,/ да сла́влю Тя, Еди́ну Человеколюби́вую Ма́терь.</p>
<p><red>Седа́лен, глас 8:</red></p>
<p>Ле́ствицу доброде́телей обре́т,/ возше́л еси́ на го́ру безстра́стия/ и, узре́в пре́лесть ми́ра сего́,/ любостра́стнаго ца́рствия, во мгнове́нии о́ка преходя́щаго, отре́клся еси́,/ ни мироде́ржцу, но Еди́ному Царю́ веко́в поклони́лся еси́,/ тем тя пе́сньми почита́ем, Си́моне, о́тче преблаже́нне.</p>
<p><red>Сла́ва, и ны́не, Богоро́дичен:</red></p>
<p>Я́ко спасе́ния наде́жду и Помо́щницу в ну́ждах иму́ще Тя, Богоневе́стная Де́во,/ вра́жиих нахожде́ний не убои́мся,/ но о Тебе́ дерза́ем,/ Ты бо еси́ кре́пость на́ша и утвержде́ние.</p>
<p><red>Песнь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мое́ Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Ты, преподо́бне, ве́дением и дея́нием к све́ту мы́сленному прибли́жився,/ све́тел житие́м показа́лся еси́,/ и́мже мно́зи наставля́еми, сла́вляху Бо́га, глаго́люще:/ си́ле Твое́й сла́ва, Человеколю́бче.</p>
<p>Слух дея́ний твои́х, о́тче, про́йде в разли́чныя страны́,/ и мно́зи жела́ху тя предводи́теля и наста́вника себе́ име́ти,/ я́ко да, наста́вльшеся тобо́ю, просла́вят Отца́ Небе́снаго,/ И́же просла́ви тя сицево́ю благода́тию.</p>
<p>Па́че ине́х Це́рковь Влади́мирская ускори́ призва́ти тя, блаже́нне,/ я́ко да ю, мятя́щуюся, твои́м прише́ствием возвесели́ши/ и упасе́ши жезло́м твоего́ правле́ния.</p>
<p>Предсрета́ют тя и су́ждальстии гра́ждане,/ ли́ки духо́вных пе́сней составля́ющее и, ра́дующеся, возво́дят на престо́л архиере́йский,/ на́ньже возше́д, был еси́ тому́ до́брый па́стырь.</p>
<p><red>Богоро́дичен: </red>До́браго Па́стыря су́щи Ма́ти,/ слове́сныя Твоя́ о́вцы, мы́сленным во́лком распу́женныя, собери́/ и Сама́, Влады́чице, нас упаси́,/ да нектому́ а́дский волк дерза́ет ста́ду Твоему́ прибли́житися.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Тебе́, Си́моне, я́коже о́ному люби́мому ученику́ Своему́ Си́мону,/ вручи́л есть па́стырей Нача́льник Иису́с ове́ц па́ству,/ ю́же прие́мь, до́бре наста́вил еси́ к высоте́ Небе́сней;/ к не́йже и моя́ пути́ напра́ви, молю́тися.</p>
<p>От ю́ности возлюби́л еси́ всех Влады́ку,/ от Него́же за любо́вное воздая́ние прия́л еси́ честно́ю Его́ Кро́вию иску́пленныя о́вцы пасти́./ Того́жде Влады́ки овча́ и аз еемь,/ воззри́ на мя, святи́телю Си́моне,/ и пути́ моя́ напра́ви, молю́тися.</p>
<p>Па́стырская свире́ль уче́ний твои́х, о́тче, увеселя́ше слове́сныя о́вцы,/ и нектому́ предпочита́ху тле́нныя пи́щи, духо́вным пита́ющеся зла́ком;/ а́лчуща мя твои́м уче́нием напита́й/ и пути́ моя́ напра́ви, молю́тися.</p>
<p>Жезло́м правле́ния до́бре управля́л еси́ вруче́нное тебе́ ста́до,/ о́браз тем себе́ сама́го подая́,/ его́же, отча́сти напи́санный, и аз чту, но не могу́ тому́ ревнова́ти./ Ты, па́стырю до́брый, да бу́ду подража́тель того́,/ пути́ моя́ напра́ви моли́твами твои́ми.</p>
<p><red>Богоро́дичен:</red> Онебеси́вшая земноро́дных существо́/ пресвяты́м Рождество́м Твои́м, Де́во Мари́е,/ ум наш, по земны́х су́етствиях пле́жущ<a type="note" xlink:href="#note34">34</a>, возведи́ к Го́рним,/ и к иска́нию о́ных, мо́лимтися, пути́ на́ша напра́ви.</p>
<p><red>Песнь 6</red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Благода́тию Ду́ха Свята́го освяще́н,/ я́ко священнотаи́нник ве́рен, Престо́лу Бо́жию на земли́, Си́моне,/ в преподо́бии и пра́вде послужи́л еси́,/ тебе́ ны́не, с ве́рными рабы́ в ра́дости Го́спода твоего́ живу́щу, молю́ся:/ бу́ди ми моли́твенник к Бо́гу о спасе́нии мое́м.</p>
<p>Сугу́баго зва́ния, святи́телю,/ я́ко сугу́быя на ся труды́ прие́мый, сподо́бился еси́:/ па́стырским бо прилежа́ дело́м, и́ноческих по́двигов никогда́же оставля́л еси́;/ те́мже в по́чести сугу́бей ны́не живы́й, моли́ о мне,/ да не лишу́ся спасе́ния моего́.</p>
<p>При́сно помина́я, преподо́бне, отце́в Пече́рских труды́,/ навы́кл еси́ тем подража́ти,/ и́мже купнонра́вен и единому́др показа́вся,/ препосла́лся еси́ от ху́ждшаго к лу́чшему,/ я́ко да сугу́бым украси́шися венце́м.</p>
<p>Дея́нием Госпо́дних за́поведей умертви́л еси́ плоть твою́,/ но благода́тию Бо́жиею оживи́л еси́ ду́шу твою́./ Ве́дением же духо́вную ле́ствицу обре́т,/ восте́кл еси́ возвыше́нием у́мным к Бо́гу,/ Ему́же предстоя́, моли́ся о пою́щих тя, Си́моне блаже́нне.</p>
<p><red>Богоро́дичен: </red>Дея́ние ле́ностию,/ ве́дение же омраче́нием страсте́й погуби́х,/ и ни еди́наго же не имый, сугу́баго бою́ся осужде́ния,/ оба́че к Тебе́, Богороди́тельнице, прибега́ю,/ я́ко си́льна и многомо́щна, обоя́ испра́ви/ и бу́ди Помо́щница спасе́ния моего́.</p>
<p><red>Конда́к, глас 2:</red></p>
<p>Святи́тельства оде́ждою,/ а́ще и досто́йне оде́ялся еси́,/ оба́че тем не вознося́ся,/ жела́л еси́ па́че сме́тием<a type="note" xlink:href="#note35">35</a> пред враты́ Ла́вры Пече́рския поврещи́ся,/ смиренному́дре Си́моне./ Те́мже, не а́ки сме́тие, врат вне,/ но, я́ко сокро́вище, внутрь святы́я пеще́ры положе́н бы́ти сподо́бился еси́,/ и ны́не на Небеси́ Го́сподеви предстоя́,/ моли́ся о нас, чту́щих тя.</p>
<p><red>Песнь 7</red></p>
<p><red>Ирмо́с: </red><emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>Бо́жия благода́ть де́йствоваше в тебе́, святи́телю,/ исхожда́ху бо вы́ну от уст твои́х струи́ святы́х уче́ний,/ напая́ющия сердца́ лени́вых,/ и́же твои́м окропле́нием произне́сше доброде́телей плоды́, зва́ху:/ благослове́н Бог оте́ц на́ших.</p>
<p>Се́ял еси́ се́мя сло́ва Бо́жия в вертогра́де па́ствы своея́,/ насажда́я крин чистоты́, а́ки стебло́<a type="note" xlink:href="#note36">36</a> Лива́нове,/ моли́тву, милосе́рдие к бли́жним, а́ки ма́слину,/ а́ки кипари́с, помышле́ния вы́ну о Бо́зе:/ я́же бо сам твори́л еси́,/ сия́ и и́нех нака́зовал еси́ твори́ти.</p>
<p>До́бре написа́в на скрижа́лех се́рдца твоего́ доброде́тели оте́ц Пече́рских,/ не скрыл еси́ тех под спу́дом жите́йския молвы́, о́тче,/ но, ре́вностию дви́жим,/ весь ум свой обрати́л еси́ о́ных жития́ на по́льзу и́нем написа́ти,/ я́же и мы чту́ще, зове́м:/ благослове́н Бог оте́ц на́ших.</p>
<p>А́ки разу́мная пчела́ мы́сленныя цве́ты, жития́ преподо́бных собра́в,/ пода́л еси́ та, а́ки сот сла́дкий, по тебе́ живу́щим,/ и́миже мы услажда́юще ду́ши на́ша, с тобо́ю, Си́моне, пое́м:/ благослове́н Бог оте́ц на́ших.</p>
<p><red>Богоро́дичен: </red>Стра́стнаго вкуси́в со́та, и́мам се́рдце и устне́, го́рести испо́лнены;/ Ты, Влады́чице, Сладча́йшаго ро́ждшая Иису́са,/ благода́тию Твое́ю услади́ ду́шу мою́, да воспою́:/ ра́дуйся, сла́дости святы́я Служи́тельнице/ и благослове́ние оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Седмогла́внаго зми́я седми́цею дарова́ний духо́вных стерл еси́ главу́, о́тче,/ и, уя́звлен, трепе́щет до ны́не и́мене твоего́,/ е́же в дне́шний день мы помина́юще, о тебе́ зове́м:/ лю́дие, превозноси́те Христа́ во ве́ки.</p>
<p>Любо́вию к Пречи́стей Бо́жией Ма́тери и отце́м Пече́рским мне́лся еси́ отстоя́ти те́лом то́кмо,/ ду́хом же пребыва́л еси́ с ни́ми и подража́л житию́ их,/ тем любо́вию твое́ю посети́ нас и моли́,/ да превозно́сим Христа́ во ве́ки.</p>
<p>Пои́стине, я́коже Си́мон люби́тель Сама́го Христа́ бысть те́плейший,/ та́ко и ты, Си́моне иера́рше, к Богоро́дице и Ея́ оби́тели показа́лся еси́ усе́рдный ревни́тель/ и и́хже люби́л еси́, с те́ми ны́не живе́ши во ве́ки.</p>
<p>Сла́ву и честь свою́ с уме́тами Пече́рскаго монастыря́ не сравня́я, жела́л еси́, о́тче:/ лу́чше тебе́ еди́н день а́ки сме́тию в дому́ та́мо Бо́жия Ма́тере примета́тися,/ не́жели ты́сящу лет сла́вим бы́ти на престо́ле./ О, чу́днаго твоего́ смире́ния,/ тем ублажа́ем тя во ве́ки.</p>
<p><red>Богоро́дичен: </red>Твои́м посо́бием, Чи́стая, приидо́х к сопребыва́нию оте́ц Пече́рских,/ но от невнима́ния зре́нием вспять уклони́хся,/ и влече́т мя враг в мир на пе́рвая па́ки./ Ма́ти Бо́жия, убеди́ мя зде приседе́ти и спасе́нию своему́ внима́ти,/ да не, испа́д, поги́бну во ве́ки.</p>
<p><red>Песнь 9</red></p>
<p><red>Ирмо́с: </red><emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Удивля́емся свято́му житию́ твоему́, Си́моне преблаже́нне,/ прославля́ем по́двиги твоя́, чтим и па́мять твою́,/ ю́же ны́не со А́нгелы велича́ем.</p>
<p>Ни́жняя оставль, отше́л еси́ к Вы́шним,/ те́ло же твое́ по жела́нию принесе́но от престо́ла твоего́ в пеще́ру/ и показу́ет, любо́вь коли́ку име́л еси́ к сему́ ме́сту,/ на не́мже вси тя велича́ем.</p>
<p>Ра́дуется пеще́ра, содержа́щи мо́щи твоя́, святи́телю,/ и созыва́ет и́ночествующих и празднолю́бных собо́ры,/ да похва́льными пе́сньми па́мять твою́ вси, собра́вшиися в дне́шний день, велича́ют.</p>
<p>Отше́л еси́ сам чу́вственне,/ но неотсту́пне с на́ми па́мять твоя́ пребыва́ет:/ се бо де́ти твои́, любо́вию к тебе́ горя́ще,/ при́сно тя помина́ем и велича́ем.</p>
<p><red>Богоро́дичен: </red>Неотсту́пне с на́ми су́щи, Пресвята́я Де́во,/ собра́вшияся в па́мять ве́рнаго Твоего́ раба́ лю́ди укрепи́,/ ле́ность отжени́ и ра́зум просвети́,/ да бо́дренно Тя и Сы́на Твоего́ вси велича́ем.</p>
<p><red>Свети́лен:</red></p>
<p>Богому́драго отца́, словеса́ прему́дра написа́вша, восхва́лим:/ честна́я бо его́ писа́ния суть а́ки роса́ у́тренняя,/ сот сла́дкий, хлеб живо́тный,/ некта́р Небе́сный, исто́чник воды́ живы́я,/ от него́же пия́й сла́дости духо́вныя исполня́ется/ и па́мять твою́ прославля́ет, Си́моне блаже́ннейший.</p>
<p><red>Сла́ва, и ны́не, Богоро́дичен:</red></p>
<p>Исто́чник недове́домый,/ и́же превы́ше небе́с, воды́ живы́я произве́дши, Де́во,/ напо́й мя, жа́ждущаго ми́лости Твоея́,/ да, прохлажде́н, сла́влю Тя.</p>
<p><red>На хвали́тех стихи́ры, глас 1.</red></p>
<p><red>Подо́бен: </red>Небе́сных чино́в:</p>
<p>Зри́тель священнотаи́нный был еси́, всеблаже́нне,/ в ми́ре сем живы́й те́лом,/ преста́вився же к жи́зни лу́чшей,/ сама́го Боговиде́ния сподо́бился еси́/ и зри́ши я́сно Свет непристу́пный,/ Его́же и нас зре́ти досто́йны сотвори́/ те́плыми к Бо́гу моли́твами твои́ми.</p>
<p>Словесе́м твои́м внима́ющии/ и наказа́нию твоему́ прилежа́щии,/ Си́моне преподо́бне,/ по́льзу в житии́ познава́ют/ и по́лни явля́ются исправле́ния,/ духо́вная дея́ния прие́млют/ и благода́ть почерпа́ют уче́нием твои́м,/ и́мже обогати́ и нас,/ в дне́шний день па́мять твою́ хвала́ми почита́ющих.</p>
<p>Боже́ственный орга́н Ду́ха Свята́го/ и трубу́, пропове́дающую духо́вная исправле́ния,/ Су́ждальскаго первоседа́теля, Си́мона священноглаго́льника/ <red>Днесь</red>, лю́дие, пе́сньми почти́м,/ кла́няющеся ра́це моще́й его́:/ той бо я́ко иера́рх и моли́твенник те́плый,/ предстоя́ Престо́лу Влады́чню,/ мо́лится, во е́же спасти́ся нам.</p>
<p><red>Сла́ва, глас 6:</red></p>
<p>Све́тлости жития́ твоего́/ и святи́тельскому исправле́нию/ удиви́шася А́нгел и челове́к собо́ри,/ во избра́нии бо священнотаи́нник свы́ше показа́лся еси́/ и по́стником зерца́ло изря́дное был еси́,/ те́мже я́ко досто́йна тя служи́теля Бо́жия,/ Си́моне, святи́телю блаже́ннейший,/ любо́вию в пе́снех велича́ем.</p>
<p><red>И ны́не, Богоро́дичен:</red></p>
<p>Богоро́дице, Ты еси́ лоза́ и́стинная;/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p><red>Славосло́вие вели́кое и отпу́ст.</red></p>
<p><red>На Литурги́и слу́жба святи́телю о́бща.</red></p>
<p><red>Моли́тва</red></p>
<p>О всехва́льный и всечестны́й архиере́ю, святи́телю Христо́в, преподо́бне и Богоно́сне о́тче Си́моне! При́зри с сво́йственным тебе́ благосе́рдием от высо́т Небе́сных, иде́же со А́нгелы и все́ми святы́ми Го́споду сла́вы предстои́ши, на нас, недосто́йных и до́лу прекло́нных, смире́нных же и гре́шных, притека́ющих к многомо́щному предста́тельству твоему́ с ве́рою, любо́вию и упова́нием. Простри́ моли́твенно преподо́бныя ру́це твоя́ ко Го́споду и Влады́це и испроси́ от щедрода́тельная Его́ благосты́ни оставле́ние согреше́ний на́ших во́льных и нево́льных, покая́ние серде́чное, здра́вие душе́вное и теле́сное, житие́ ми́рное и безмяте́жное, возду́ха благорастворе́ние, земли́ плодоно́сие, жите́йских потре́б дово́льство, во всем благо́е поспеше́ние, и да не во зло обрати́м, да́руемая нам блага́я, но во сла́ву пресвята́го И́мене Его́ и во спасе́ние на́ше. Еще́ же, припа́дающе, мо́лим тя: потщи́ся, благосе́рде, предста́тельствовати ко Го́споду Человеколю́бцу, да изба́вит нас по вели́цей Свое́й ми́лости от вся́ких бед и скорбе́й, от вся́ких неду́гов и боле́зней, от внеза́пныя сме́рти и от всех озлобле́ний, от вся́ких ко́зней враго́в ви́димых и неви́димых и от вся́каго зла; да укрепи́т в нас пра́вую ве́ру и благоче́стие нелицеме́рное и да пода́ст нам си́лы к борьбе́ со страстьми́ и похотьми́ на́шими; да соблюде́т нас от нечести́вых и душепа́губных уче́ний неве́рия и суеве́рия, и́миже наве́туется в нас святооте́ческая Правосла́вная ве́ра, и да изба́вит нас от вся́ких прираже́ний ду́ха, и́же ны́не де́йствует в сыне́х противле́ния; да всади́т в сердца́ на́ша дух смире́ния и кро́тости, дух братолю́бия и незло́бия, дух терпе́ния и целому́дрия, дух святы́я ре́вности о сла́ве Бо́жией и спасе́нии бли́жних; да при́зрит благоутро́бно на вся́ку ду́шу, тре́бующую благода́тныя Его́ ми́лости, и да́рует по неизрече́нным щедро́там Своего́ человеколю́бия боля́щим исцеле́ние, скорбя́щим утеше́ние, малоду́шным успокое́ние, уныва́ющим ободре́ние, стра́ждущим осла́бу, бе́дствующим по́мощь, си́рым покро́в, безприю́тным приста́нище, оби́димым защи́ту, злосло́вимым терпе́ние, уничижа́емым великоду́шие, гони́мым заступле́ние, оклевета́емым оправда́ние, и всем, во вся́ких ну́ждах и злострада́ниих су́щим, душе́вную отра́ду и ско́рее избавле́ние. Ей, свя́тче Бо́жий, бу́ди те́плый моли́твенник и приле́жный хода́тай ко Го́споду о вся́кой души́ ве́рных твои́х чти́телей, и́щущих твоея́ по́мощи, да никто́же во упова́нии свое́м на тя посра́млен бу́дет, но вси предста́тельством твои́м да обря́щут во вся́ких обстоя́ниих благода́ть и ми́лость Всеще́драго Бо́га. Ему́же подоба́ет вся́кая сла́ва, че́сть и поклоне́ние, ны́не, и при́сно, и во ве́ки веко́в. Ами́нь.</p>
</section>
