<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го священному́ченика Ио́сифа, митрополи́та Астраха́нскаго</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры пра́здника 3 и святи́теля 5, глас 5:</red></p>
<p>Святи́телю Богоблаже́нне Ио́сифе,/ ра́дуется град А́страхань/ в день торжества́ твоего́,/ те́плый моли́твенниче/ и предста́телю ко Го́споду.</p>
<p>Прииди́те, ве́рнии,/ во псалме́х и пе́ниих ублажи́м святи́теля Ио́сифа,/ ве́ры бо чи́стыя и пра́выя свети́льник яви́ся,/ Го́спода и лю́ди своя́ всем се́рдцем возлюби́в,/ сме́рти не убоя́ся,/ но ду́шу за о́вцы своя́ положи́/ и ны́не мо́лится ко Го́споду/ дарова́ти нам мир и ве́лию ми́лость.</p>
<p>Богосве́тлое свети́ло гра́да А́страхани/ и всея́ пово́лжския земли́,/ святи́телю Богому́дре Ио́сифе,/ луча́ми любве́ Христо́вы просвеще́н,/ моли́твенник усе́рдный яви́лся еси́,/ скорбя́щих же уте́шитель/ и в ну́ждах ско́рый помо́щник;/ и ны́не моли́ся ко Го́споду/ дарова́ти нам мир и ве́лию ми́лость.</p>
<p>Святи́телю Ио́сифе,/ ве́рный служи́тель Бо́жий был еси́,/ с па́ствою свое́ю постя́ся/ и о побе́де на враги́ усе́рдно моли́ся,/ мяте́жники же увеща́я покори́тся Бо́гу и вла́сти зако́нней,/ сего́ ра́ди муче́ние и смерть прия́л еси́, блаже́нне,/ положи́в ду́шу за о́вцы своя́,/ и ны́не моли́ся ко Го́споду/ дарова́ти мир и ве́лию ми́лость.</p>
<p><red>Сла́ва, глас 1:</red></p>
<p>Святи́телю Богоблаже́нне Ио́сифе!/ Ра́дуются в день торжества́ твоего́ земна́я и Небе́сная,/ весели́тся лик святи́телей и му́чеников,/ предстоя́щих с тобо́ю Тро́ице Единосу́щней,/ и град А́страхань све́тло торжеству́ет и ве́рою вопие́т:/ ра́дуйся, святи́телю Ио́сифе,/ те́плый моли́твенниче/ и предста́телю наш ко Го́споду.</p>
<p><red>И ны́не, пра́здника или́ Богоро́дичен: </red>Всеми́рную сла́ву:</p>
<p><red>Вход. Проки́мен дне. Чте́ния три святи́тельская <emphasis>(зри 9 мая)</emphasis></red></p>
<p><red>На лити́и стихи́ра, глас 6:</red></p>
<p>Святи́телю и му́чениче Ио́сифе,/ егда́ от стены́ гра́да све́ржен был еси́,/ обагри́в зе́млю кро́влю твое́ю,/ тогда́ страна́ Астраха́нская го́рько пла́кася, вопия́:/ поме́рче со́лнце мое́, сокры́ся духо́вный свет./ Ны́не же ра́дуется и све́тло торжеству́ет,/ я́ко яви́ся ей моли́твенник те́плым,/ чудотво́рец ди́вный,/ и с моли́твою притека́ет к тебе́, предста́телю своему́,/ всем бо источа́еши исцеле́ний благода́ть/ и освеща́еши путь из тьмы грехо́вныя/ к Невече́рнему Све́ту.</p>
<p><red>Сла́ва, и ны́не, Богоро́дичен.</red></p>
<p><red>На стихо́вне стихи́ры глас 7:</red></p>
<p>Блаже́н еси́, святи́телю Ио́сифе,/ путе́м бо Христо́вым вои́стинну ше́ствовав,/ любо́вию и моли́твами лю́ди ко Го́споду приводи́л еси́/ и, пострада́в за пра́вду,/ я́ко звезда́ све́тлая, возсия́л еси́,/ к Све́ту Незаходи́мому/ и нас возведи́ моли́твами твои́ми.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>В собо́рище злоде́ев беззако́нных/ со кресто́м святы́м безбоя́зненно прише́л еси́,/ покори́тися Бо́гу и власте́м увещева́я,/ мяте́жницы и разбо́йницы, зло́бою лю́тою одержи́ми,/ погуби́ти тя восхоте́ша,/ и огне́м и вся́кими муче́нии пыта́ху тя,/ и с раска́та сверго́ша./ И ны́не чту́щим тя у Го́спода испроси́/ грехо́вныя жи́зни исправле́ние.</p>
<p><red>Стих: </red>Что возда́м Го́сподеви о всех,/ я́же воздаде́ ми?</p>
<p>Поноше́ние от разбо́йник претерпе́в и муче́ние,/ Христу́, пострада́вшему за ны, после́довал еси́/ и, с высоты́ све́ржен, священному́чениче,/ к высоте́ Небе́сней возше́л еси́,/ иде́же при́сное ра́дование и безсме́ртная жизнь,/ и́хже и да сподо́бимся получи́ти моли́твами твои́ми.</p>
<p><red>Сла́ва, глас 6:</red></p>
<p>Святи́телю Богому́дре Ио́сифе,/ во вся страны́ пово́лжския изы́де веща́ние исправле́ний твоих,/ те́мже на Небесе́х обре́л еси́ мзду трудо́в твои́х,/ де́монов победи́л еси́ полки́/ и му́чеников дости́гл еси́ чи́ны,/ и́хже страда́нием поревнова́л еси́./ Дерзнове́ние име́я ко Го́споду,/ мир испроси́ душа́м на́шим.</p>
<p><red>И ны́не, пра́здника или́ Богоро́дичен.</red></p>
<p><red>Тропа́рь, глас 6:</red></p>
<p>По́двигом до́брым подвиза́вся,/ жизнь твою́ страда́ниями за пра́вду увенча́в,/ пресели́лся еси́ в Небе́сныя оби́тели,/ иде́же предстоя́ Престо́лу Святы́я Тро́ицы,/ моли́, святи́телю Ио́сифе,/ гра́ду А́страхани и оте́честву на́шему в ми́ре спасти́ся.</p>
<p><red>Сла́ва, и ны́не, Богоро́дичен.</red></p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, два́жды. </red>Сла́ва,<red> святи́теля. </red>И ны́не,<red> пра́здника.</red></p>
<p><red>По 1-м стихосло́вии седа́лен, глас 4:</red></p>
<p>Укори́зны и поноше́ния от мяте́жник прие́м/ и о́гненное муче́ние претерпе́в,/ ча́шу страда́ний испи́л еси́,/ за пра́вду и ве́рность вла́сти зако́нней подвиза́вся,/ со стены́ гра́да све́ржен и кро́вию зе́млю обагри́в, священному́ченик яви́лся еси́./ Сего́ ра́ди зове́м:/ спаса́й нас, святи́телю Христо́в, моли́твами твои́ми.</p>
<p><red>Сла́ва, и ны́не, пра́здника или́ Богоро́дичен, глас 4:</red></p>
<p>Преблагослове́нная Мари́е Богоро́дице Всепе́тая,/ Засту́пнице на́ша усе́рдная,/ спаси́ нас от бед и страсте́й моли́твами Твои́ми.</p>
<p><red>По 2-м стихосло́вии седа́лен, глас 6:</red></p>
<p>Святи́телю Ио́сифе,/ помо́щник в беда́х и боле́знех явля́ешися лю́дем благочести́вым, к тебе́ прибега́ющим./ И ны́не мо́лим тя:/ от вся́кия напа́сти сохраня́й нас моли́твами твои́ми.</p>
<p><red>Сла́ва, и ны́не, пра́здника или́ Богоро́дичен, глас 6:</red></p>
<p>Пресвята́я Ма́ти Де́во, Христа́ Изба́вителя ро́ждшая,/ к Тебе́ прибега́ем:/ спаси́ нас от бед, Мари́е Богоневе́сто.</p>
<p><red>По полиеле́и седа́лен, глас 1:</red></p>
<p>Добр во́ин Христо́в и спасе́ния пропове́дник был еси́, святи́телю Ио́сифе,/ егда́ мяте́жники покори́тися Бо́гу и вла́сти зако́нней увеща́л еси́,/ вся же лю́ди ве́рны бы́ти своему́ до́лгу наставля́л еси́./ Сего́ ра́ди мо́лим:/ утверди́ и на́ша сердца́ во единомы́слии и любви́ к оте́честву моли́твами твои́ми.</p>
<p><red>Сла́ва, и ны́не, пра́здника или́ Богоро́дичен, глас 1:</red></p>
<p>Всесвята́я Де́во Чи́стая,/ предста́тельство и покро́в к Тебе́ прибега́ющих,/ Тебе́ мо́лимся, Влады́чице:/ спаси́ нас от бед моли́твами Твои́ми.</p>
<p><red>Та́же степе́нна. 1-й антифо́н 4-го гла́са. Проки́мен, глас 1: </red>Уста́ моя́ возглаго́лют прему́дрость/ и поуче́ние се́рдца моего́ ра́зум. <red>Стих: </red>Уста́ пра́веднаго поуча́тся прему́дрости, и язы́к его́ возглаго́лет суд. <red>Ева́нгелие от Иоа́нна, зача́ло 36.</red></p>
<p><red>По 50-м псалме́ стихи́ра, глас 6: </red></p>
<p>Звезда́ све́тлая Астраха́нския Це́ркве/ и святи́телей ея́ сла́ва и похвала́ яви́лся еси́, Ио́сифе,/ от беззако́нных убие́нный моли́твенник усе́рдный,/ Го́спода и лю́ди своя́ до конца́ возлюби́вый/ и ду́шу свою́ за дру́ги положи́вый,/ ны́не жре́бий твой со святы́ми;/ сего́ ра́ди зове́м:/ Ио́сифе, святи́телю убие́нный,/ моли́ о душа́х на́ших.</p>
<p><red>Кано́н пра́здника со ирмосо́м на 6 и святи́теля на 8. Кано́н святи́телю Ио́сифу, глас 8.</red></p>
<p><red>Песнь 1 </red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis><red> </red></p>
<p>Воспои́м све́тло и восхва́лим пе́сньми честну́ю па́мять святи́теля Христо́ва,/ возлюби́в бо Па́стыря овца́м — вели́каго Христа́,/ не убоя́ся разбо́йник,/ но ду́шу за о́вцы своя́ положи́.</p>
<p>Егда́ разбо́йницы и престу́пницы вступи́ша во град А́страхань,/ тогда́ злоде́йства и у́жасы ве́лии соверша́хуся./ Ты же, архипа́стырю до́брый,/ укры́л еси́ ми́рныя лю́ди в до́ме твое́м.</p>
<p>К жи́зни нестаре́ющей и присносу́щней преста́вился еси́,/ Богому́дре святи́телю Ио́сифе,/ ея́же и нас, моля́щихся тебе́, твои́ми моли́твами сподо́би.</p>
<p><red>Богоро́дичен: </red>Наде́жда, и предста́тельство, и покро́в бу́ди, Де́во, рабо́м Твои́м,/ да, Тобо́ю изба́вленнии от бед, возвели́чим Тя све́тло,/ я́ко И́стинную Ма́терь И́стиннаго Све́та. </p>
<p><red>Катава́сия пра́здника. </red></p>
<p><red>Песнь 3 </red></p>
<p><red>Ирмо́с: </red><emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis></p>
<p>Добр во́ин Христо́в яви́лся еси́, святи́телю:/ взем бо меч духо́вный — сло́во Бо́жие,/ мяте́жники от Боже́ственнаго Писа́ния увещева́л еси́,/ привести́ хотя́ их ко Христу́ Бо́гу.</p>
<p> Утвержде́н на ка́мени за́поведей Христо́вых, святи́телю,/ разбо́йником и мяте́жником дерзнове́нно веща́л еси́:/ преста́ните от зол ва́ших и покори́теся Бо́гу и вла́сти зако́нней,/ да обря́щете проще́ние, и ми́лость, и поко́й душа́м ва́шим.</p>
<p>Лю́дие беззако́ннии и жесто́кии се́рдцем/ не послу́шаша слове́с любве́ твоея́/ и на му́ки огня́ осуди́ша тя, зло́бою горя́ще,/ не лю́бит бо законопресту́пный облича́ющих его́.</p>
<p><red>Богоро́дичен: </red>Не́бо небе́с и свята́я святы́х яви́лася еси́, Присноде́во,/ Творе́ц бо и Вседержи́тель Небесе́ и земли́/ в Тебе́ таи́нственно всели́ся.</p>
<p><red>Конда́к и и́кос пра́здника. </red></p>
<p><red>Седа́лен святи́теля, глас 1:</red></p>
<p>Ио́сифе священному́чениче, от мяте́жник убие́нный,/ в ми́ре и поко́и пра́ведных ны́не пребыва́еши, я́коже пи́сано есть:/ пра́ведных ду́ши в руце́ Бо́жией и не прико́снется их му́ка./ Да́руй мир и на́шим душа́м, страсте́й возста́ние укроти́в,/ да в присносу́щный дости́гнем поко́й моли́твами твои́ми.</p>
<p><red>Сла́ва, и ны́не, пра́здника или́ Богоро́дичен, глас 1:</red></p>
<p>Чу́до чуде́с, Благода́тная, в Тебе́ зря́щи, тварь ра́дуется:/ зачала́ бо еси́ безсе́менно, и родила́ еси́ неизрече́нно,/ Его́же чинонача́лия А́нгелов ви́дети не мо́гут;/ Того́ моли́ о душа́х на́ших.</p>
<p><red>Песнь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мое́ Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Егда́ сверго́ша тя со стен гра́да,/ шум бысть ве́лий, и злоде́и от стра́ха омертве́ша,/ на ме́сте же, иде́же пове́ржено бысть те́ло твое́,/ ви́деша мно́зи три свещи́ горя́щия:/ преста́вился бо еси́ от сме́рти к жи́зни,/ иде́же сия́ет незаходи́мый свет Святы́я Тро́ицы.</p>
<p>Препоя́сався си́лою свы́ше, священному́чениче,/ по́двигом до́брым подвиза́лся еси́, блаже́нне,/ оби́димых защища́я, печа́льных утеша́я,/ упо́рных же и злых с кро́тостию облича́я и вразумля́я./ И ны́не ра́дуешися све́тло,/ иде́же пра́вда и мир и ра́дость о Го́споде на́шем.</p>
<p>Красу́йся све́тло и лику́й, гра́де А́страхань,/ име́я Небе́снаго засту́пника и покрови́теля, святи́теля Ио́сифа,/ во сла́ве Небе́сней предстоя́ща вели́кому Царю́ и моля́щася,/ да чту́щий па́мять его́, избе́гше грехо́вныя тьмы,/ сы́нове Све́та бу́дут.</p>
<p><red>Богоро́дичен: </red>Жили́ще Све́та яви́ла еси́, Богома́ти,/ Со́лнце бо сла́вы — Госпо́дь из Тебе́ возсия́/ и нам отве́рзе врата́ к Незаходи́мому Све́ту.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Приско́рбна бысть душа́ твоя́, священному́чениче,/ егда́ прии́де час твой взя́ту тебе́ бы́ти мяте́жники,/ но, моли́твою во хра́ме укрепи́вся,/ му́жественно к ним изше́л еси́.</p>
<p>В ри́зах святи́тельских и со святы́м кресто́м безбоя́зненно вшед в собо́рище мяте́жников,/ дерзнове́нно, я́ко проро́к Бо́жий, глаго́лал еси́:/ почто́ зва́сте мене́, та́тие и клятвопресту́пницы?/ Оста́вите упо́рство ва́ше и зло́бу,/ поми́лует вы благове́рный царь, и́стину глаго́лю, на мя положи́теся.</p>
<p>Я́ко а́спиды глуси́и, слове́с твои́х не слу́шаша врази́ твои́, святи́телю Ио́сифе,/ и, е́мше тя, огне́м пыта́ху и вся́кими муче́нии и с высоты́ сверго́ша тя./ Ты же, к высоте́ Небе́сней возше́д,/ в Вы́шний град святы́х направля́еши всех, чту́щих тя, священному́чениче.</p>
<p><red>Богоро́дичен: </red>Всесвята́я Де́во, Ма́ти всех Царя́,/ Жизнь и воскресе́ние всех из Тебе́ возсия́,/ да, сме́ртную си́лу сокруши́в, спасе́т я́ко Бог пою́щия Тя.</p>
<p><red>Песнь 6</red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Исцели́ неду́ги и боле́зни на́ша, Спа́се, моли́твами святи́теля Твоего́,/ Тобо́ю бо просла́влен быв,/ всем исцеле́ния подае́т возложе́нием честны́я власяни́цы его́.</p>
<p>Чудотворе́ния дар подаде́ тебе́ Христо́с, святи́телю;/ те́мже немо́му уста́ си́лою Госпо́дней отве́рзл еси́,/ и той просла́ви тя и возблагодари́ Го́спода,/ да́вшаго такову́ю власть избра́нником Свои́м.</p>
<p>Жена́ кровоточи́ва, вотще́ ижди́вшая име́ние свое́ на врачева́ние земно́е,/ косну́вся кра́я риз Госпо́дних, исцеле́ние прия́т./ И в тебе́, священному́чениче, всели́ся си́ла Христо́ва:/ власяни́ца бо твоя́ честна́я, с моли́твою на боля́щия возлага́емая,/ ско́рое исцеле́ние подае́т.</p>
<p><red>Богоро́дичен: </red>Спасе́ние упова́ющим на Тя бу́ди, Пречи́стая Де́во./ Мно́го бо мо́жет моли́тва Твоя́, о Ма́ти Милосе́рдая./ Ты бо избавля́еши от бед и страсте́й ду́ши на́ша.</p>
<p><red>Конда́к, глас 2:</red></p>
<p>Я́ко звезда́ пресве́тлая,/ возсия́л еси́, святи́телю Ио́сифе, во А́страхани,/ иде́же роди́лся и воспита́лся еси́/ и за ве́рность Бо́гу и власте́м зако́нным му́ченическую смерть прия́л еси́./ Мы же, чту́ще страда́ния твоя́, зове́м ти:/ святи́телю Ио́сифе, от мяте́жников убие́нный,/ моли́ Христа́ Бо́га о душа́х на́ших.</p>
<p><red>И́кос:</red></p>
<p>Возлюби́в, святи́телю, Христо́вы Боже́ственныя за́поведи/ и возненави́дев ми́ра сего́ наслажде́ние,/ прише́л еси́ усе́рдно к Тому́/ и был еси́ свети́льник, просвеща́яй вся пово́лжския страны́ блиста́нием духо́вным./ Тем, припа́дая, мо́лим тя:/ просвети́ на́ша о́чи душе́вныя воспе́ти твоя́ по́двиги,/ поще́ние, и бде́ние, и му́ченическую кончи́ну,/ и́хже ра́ди блаже́нныя жи́зни ны́не наслажда́ешися;/ мы же, чту́ще тя, вопие́м:/ святи́телю Ио́сифе, от мяте́жников убие́нный,/ моли́ Христа́ Бо́га о душа́х на́ших.</p>
<p><red>Песнь 7</red></p>
<p><red>Ирмо́с: </red><emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>О́троцы, огня́ изба́вленни, ра́достно воспева́ху Спа́са и Изба́вителя;/ ты же, священному́чениче, опале́нный огне́м веще́ственным,/ пла́мене ве́чнаго изба́вился еси́, вопия́:/ благослове́н еси́, Го́споди, Бо́же оте́ц на́ших.</p>
<p>Ум и се́рдце твое́, святи́телю,/ посреде́ о́гненнаго муче́ния ко Го́споду устремля́л еси́, я́ко трие́ о́троцы, взыва́я:/ благослове́н еси́, Бо́же оте́ц на́ших.</p>
<p>Со о́троки и все́ми святы́ми лику́еши, блаже́нне, во Ца́рствии Небе́снем/ и ра́достно пое́ши Невече́рнему Све́ту:/ благослове́н еси́, Го́споди, Бо́же оте́ц на́ших.</p>
<p><red>Богоро́дичен: </red>Благослове́нна и препросла́влена еси́ во ве́ки, Похвало́ христиа́н,/ весе́лие всех и ра́дость, Мари́е Богоневе́сто,/ ра́дость бо источа́еши всем, к Сы́ну Твоему́ вопию́щим:/ благослове́н еси́, Бо́же оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Ра́дости неизрече́нныя прича́стник яви́лся еси́, священному́чениче,/ при́сно в Бо́зе пребыва́я/ ив час муче́ния из глубины́ души́ твоея́ вопия́ ко Го́споду:/ о́троцы, благослови́те, свяще́нницы, воспо́йте,/ лю́дие, превозноси́те Христа́ во ве́ки.</p>
<p>Егда́ ведо́ша тя беззако́ннии на сте́ну гра́да,/ я́ко подража́тель Христу́, возве́д о́чи на не́бо, моли́лся еси́ о оби́дящих тя, блаже́нне:/ Го́споди, не помяни́ им греха́ сего́./ Свяще́нницы же гра́дстии, к нога́м твои́м со слеза́ми припа́дающе,/ да́ша ты после́днее целова́ние,/ отходи́л бо еси́ ко Го́споду, вопия́:/ о́троцы, благослови́те, свяще́нницы, воспо́йте,/ лю́дие, превозноси́те Христа́ во ве́ки.</p>
<p>А́нгельски на земли́ пожи́л еси́, Ио́сифе,/ и по преставле́нии твое́м вку́пе со а́нгельскими ли́ки во оби́тели Небе́сныя водвори́лся еси́, вопия́:/ о́троцы, благослови́те, свяще́нницы, воспо́йте,/ лю́дие, превозноси́те Христа́ во ве́ки.</p>
<p><red>Богоро́дичен: </red>Три о́троки от пещи́ свободи́вый,/ всех от пещи́ напа́стей избавля́ет хода́тайством Твои́м, Пречи́стая,/ Сын Твой и Бог наш, Ему́же вопие́м:/ о́троцы, благослови́те, свяще́нницы, воспо́йте,/ лю́дие, превозноси́те Его́ во ве́ки.</p>
<p><red>Песнь 9</red></p>
<p><red>Ирмо́с: </red><emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Пи́щи нетле́нныя, све́та Боже́ственнаго/ и сла́вы присносу́щныя ны́не наслажда́ешися, священному́чениче,/ вку́пе со а́нгельскими чинонача́лии и все́ми святы́ми Го́спода велича́я.</p>
<p>Я́ко церко́вное свети́ло, святи́телю,/ в пе́снех и пе́ниих почита́ем тя вей,/ досто́йно велича́юще.</p>
<p>Предстоя́ во сла́ве Царю́ и Бо́гу, священному́чениче Ио́сифе,/ храни́ зе́млю Росси́йскую и град наш от всех бед моли́твами твои́ми.</p>
<p><red>Богоро́дичен: </red>Сла́ва Тебе́, Преблагослове́нная Мари́е,/ Ма́ти Го́спода на́шего и Творца́./ Да сподо́бимся и мы моли́твами Твои́ми ве́чныя сла́вы Его́.</p>
<p><red>Свети́лен:</red></p>
<p>Свети́льниче Це́ркве Астраха́нския, святи́телю Ио́сифе,/ предстоя́ ны́не Преве́чному Све́ту,/ и нас наста́ви во све́те за́поведей Бо́жиих ходи́ти,/ да прии́дем и мы в оби́тели све́та.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Пречи́стая Де́во, ро́ждшая Свет Непристу́пный,/ озари́ нас све́том Боже́ственнаго ли́ка Твоего́,/ да возра́дуемся о Тебе́, Ра́досте на́ша.</p>
<p><red>На хвали́тех стихи́ры на 4, глас 2: </red></p>
<p>А́нгели на Небеси́ и челове́цы на земли́,/ воспо́йте и просла́вите вели́каго засту́пника на́шего святи́теля Ио́сифа,/ А́нгел бо земны́й и челове́к Небе́сный яви́ся,/ пра́ведным житие́м и любо́вию,/ ве́рою и чистото́ю подража́я Влады́це и Го́споду своему́,/ положи́ ду́шу свою́ за лю́ди своя́/ и, ны́не в Вы́шних водворя́яся, све́тло лику́ет.</p>
<p>Труба́ пра́вды Бо́жия яви́лся еси́, святи́телю,/ всех бо вел еси́ ко И́стинному Све́ту,/ безбоя́зненно всем и́стину глаго́ля,/ мук и сме́рти не убоя́лся еси́./ Да прии́дем тобо́ю и мы к Со́лнцу Пра́вды,/ просветле́нными умы́ созерца́ти во Святе́й Тро́ице пра́вду ве́чную.</p>
<p>Ве́рны бы́ти Бо́гу и власте́м лю́ди твоя́ наставля́я,/ муче́ние о́гненное и смерть прия́л еси́,/ с высоты́ раска́та све́ржен был еси́./ И ны́не, вку́пе с му́ченики и архиере́и Го́споду поклоня́яся,/ моли́ спасти́ся душа́м на́шим.</p>
<p><red>Сла́ва, глас 6:</red></p>
<p>Прииди́те <red>Днесь</red>, лю́дие,/ возра́дуемся све́тло и просла́вим святи́теля на́шего Ио́сифа,/ согла́сно воспева́юще:/ ра́дуйся, священному́чениче;/ ра́дуйся, чудотво́рче;/ ра́дуйся, ско́рый наш засту́пниче, святи́телю Ио́сифе.</p>
<p><red>Сла́ва, и ны́не, пра́здника или́ Богоро́дичен, глас 6:</red></p>
<p>Упова́ние непосты́дное и ра́дость Небе́сную/ име́ем в Тебе́, Богома́ти,/ Ты бо еси́ на́ше спасе́ние, и по́мощь,/ и кре́пкое заступле́ние,/ Тя воспева́ем во ве́ки.</p>
<p><red>На Литурги́и слу́жба святи́тельская.</red></p>
</section>
