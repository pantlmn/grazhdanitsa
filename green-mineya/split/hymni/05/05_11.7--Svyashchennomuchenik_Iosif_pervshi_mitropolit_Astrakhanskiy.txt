<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Священномученик Иосиф, первши митрополит Астраханский</p>
</title><p>Священномученик Иосиф, первши митрополит Астраханский, родился в 1579 году в Астрахани в семье родителей Климента и Варвары. Скорби и страдания сопровождали его с юных лет до мученической кончины. Мальчику было 7 лет, когда в городе разразилась смута, произ веденная сторонниками самозванца Лжедимитрия I. В дом его родителей ворвались казаки, один из которых ударил мальчика камнем по голове, отчего он страдал потом всю жизнь.</p>
<p>Приняв постриг, святой Иосиф на 52-м году жизни был произведен в сан архимандрита Астраханского Троицкого монастыря. В 1656 году он находился в Москве, после чего был возведен в сан митрополита Астраханского. 11 мая 1672 года во время восстания горожан святитель Иосиф принял мученическую кончину в Астрахани.</p>
<p>Канонизация святителя совершена на Поместном Соборе Русской Православной Церкви в апреле 1918 года.</p>
<p> Литература: </p>
<p id="p1"> 1. Архиереи Астраханской епархии. Астрахань, 1902.</p>
<p id="p2"> 2. Соловьев С. История России в царствование Алексея Михайловича.?Сочинения. Т. 2. М., 1880.</p>
<p id="p3"> 3. Пальмов П. Святитель Иосиф, убиенный митрополит Астраханский и Терский. Киев, 1913.</p>
<p id="p4"> 4. Саввинский М., протоиерей. Иосиф убиенный, митрополит Астраханский. Астрахань, 1912.</p>
<p id="p5"> 5. Лебединский Я. В. Иосиф, митрополит Астраханский и Терский. Астрахань, 1885. 6. «Странник». СПб., 1865, т. 4.</p>
<p id="p7"> 7. «Русский паломник», 1903, № 19.</p>
<p><red>Святи́теля Никоди́ма, архиепи́скопа Се́рбскаго </red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> поста́вим стихи́р 8, пра́здника 3 и свята́го 5, глас 5.</red></p>
<p><red>Подо́бен: </red>Ра́дуйся, по́стником:</p>
<p>Преподо́бне о́тче свяще́нне Никоди́ме,/ трость, Уте́шителя Ду́ха испо́лненная,/ и язы́че, озаряя благочести́выя,/ ясне́йший, пропове́дниче и́стин Боже́ственных,/ основа́телю Богосло́вия,/ исто́чниче уче́ний,/ нему́дрых наказа́телю,/ глубино́ неисчерпа́емая,/ цевни́це Боговеща́нная,/ пе́нием Боже́ственным нас, ве́рных, озаря́ющая мы́сли,/ Христа́ моли́, Христу́ помоли́ся, преосвяще́нне,/ ниспосла́ти Це́рквам единомы́слие, мир и ве́лию ми́лость.</p>
<p>Преподо́бне о́тче всече́стне Никоди́ме,/ секи́ро, посека́ющая еретико́в стремле́ния,/ трео́стрым мече́м Уте́шителя Ду́ха,/ ору́жие, посека́ющее любоде́йная се́мена,/ огню́, хвра́стие ересе́й попаля́я,/ и лопа́та вои́стинну земледе́льца был еси́, о́тче,/ тя́жкое и ле́гкое уче́ние разсужда́я,/ пра́вилами же Ева́нгелия всех направля́я стезе́ спасе́ния,/ Христа́ моли́ дарова́ти Це́рквам единомы́слие/ и душа́м на́шим мир и ве́лию ми́лость.</p>
<p>Преподо́бне, всеблаже́нне святи́телю Никоди́ме,/ уста́ своя́ исто́чник сла́дких Боже́ственных глаго́л сотвори́л еси́,/ напая́ема от Боже́ственных неоску́дных сокро́вищ,/ словеса́ же моли́твы всем сказу́я./ Пра́вило был еси́, наставля́ющее к доброде́тели,/ просвеще́н заре́ю, виде́ньми Боже́ственными, сия́я;/ Тро́ицу Несозда́нную пропове́дал еси́,/ Е́йже непреста́нно моли́ся/ спасти́ся душа́м на́шим.</p>
<p>Преподо́бне о́тче свяще́нне Никоди́ме,/ вельми́ подвиза́лся еси́ во вре́менней жи́зни/ в пе́нии, поще́нии и бде́нии,/ раздая́нием бога́тств тре́бующим,/ и́мже душевре́дную страсть сребролю́бия угаси́в,/ Вы́шняя жела́л еси́ улучи́ти,/ те́мже о́браз был еси́ ста́ду твоему́./ Ны́не же лику́еши со Безпло́тными,/ Христа́ непреста́нно славосло́вя,/ Того́ моли́, святи́телю, дарова́ти Це́ркви единомы́слие/ и душа́м на́шим мир и ве́лию ми́лость.</p>
<p>Преподо́бне о́тче Никоди́ме,/ в ле́тних пра́здницех возсия́ нам па́мять твоя́,/ веселя́щая ду́ши и помышле́ния на́ша:/ воспомина́ем е́же по ве́ре по́двиги и исправле́ния твоя́,/ прославля́я в Тро́ице Еди́наго Христа́ Бо́га на́шего,/ таковы́ми дарова́нии тя обогати́вшего;/ Того́ моли́, свяще́нне о́тче,/ поми́ловатися душа́м на́шим.</p>
<p><red>Сла́ва, глас 6:</red></p>
<p>На высоту́ восте́кл еси́ доброде́телей,/ Небе́сных жела́я и Бо́жия прему́дрости,/ те́мже правосла́вными уче́нии твои́ми/ иноплеме́нныя е́реси от Це́ркве Христо́вы дале́че отгна́л еси́,/ держа́ву ве́ры в концы́ вселе́нныя,/ па́че же в свое́й па́стве воздви́гл еси́,/ и Христу́ предстоя́ с невеще́ственными служи́тели,/ испроси́ душа́м на́шим ве́лию и бога́тую ми́лость.</p>
<p><red>И ны́не, пра́здника.</red></p>
<p><red>Вход, проки́мен дне и чте́ния три святи́тельская <emphasis>(зри 9 мая)</emphasis></red></p>
<p><red>На лити́и стихи́ра хра́ма и свята́го, глас 2.</red></p>
<p><red>Подо́бен: </red>Ки́ими похва́льными венцы́:</p>
<p>Ки́ими похвала́ми/ увязе́м святи́теля,/ укра́шеннаго доброде́тельми/ и просвеще́ннаго душе́ю?/ И́же все жела́ние свое́ к Небеси́ впери́вшаго,/ к любви́ Боже́ственней,/ и вся вре́менная я́ко ничто́же вмени́вшаго,/ да, Бо́гу угожда́я, соедини́тся/ и мо́лится непреста́нно о душа́х на́ших.</p>
<p>Ки́ими благода́рными словесы́/ похва́лим архиере́ев нача́льника/ и Христо́ва Ева́нгелия ученика́?/ Апо́стольских же преда́ний непоколеби́ма храни́теля,/ Правосла́вия утвержде́ние/ и своему́ ста́ду му́дра наста́вника,/ ересе́м потреби́теля/ и моли́твенника о душа́х на́ших.</p>
<p>Ки́ими Боже́ственными пе́сньми/ воспои́м се́рбскаго первопа́стыря?/ Боже́ственнаго Са́ввы благода́ти и престо́ла прее́мника,/ учи́теля преизря́днаго,/ царе́м правосла́вна и стра́ху Бо́жию уча́ща сове́тника,/ во́ем оби́дети запреща́юща,/ си́рых и убо́гих помо́щника,/ ми́лостыни споспе́шника,/ и́же Христу́ мо́лится о душа́х на́ших.</p>
<p><red>Сла́ва, глас 1:</red></p>
<p>Твоего́ богопосле́довательнаго жития́/ пропове́дует ра́ка моще́й твои́х,/ блаже́нне Никоди́ме,/ я́же благода́тию Ду́ха Свята́го благоуха́ет/ и всем, с ве́рою притека́ющим к ней,/ коему́ждо потре́бная да́рует./ Те́мже моли́ся, уго́дниче Христо́в,/ правосла́вным лю́дем в бра́нех спосо́бствовати/ и посла́ти душа́м на́шим мир и ве́лию ми́лость.</p>
<p><red>И ны́не, Богоро́дичен.</red></p>
<p><red>На стихо́вне стихи́ры, глас 1.</red></p>
<p><red>Подо́бен:</red> Прехва́льнии му́ченицы:</p>
<p>О́тче Никоди́ме,/ устне́ твои́ бы́ста ре́ки,/ точа́щия и напая́ющия ве́рою изсо́хшая сердца́,/ наставля́юща на стезю́ заблу́ждшия,/ и́стинным же све́том Боже́ственным просвеща́я ны./ И ны́не моли́ся Христу́ Бо́гу,/ дарова́ти душа́м на́шим/ мир и ве́лию ми́лость.</p>
<p><red>Стих: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>О́тче Никоди́ме,/ не дал еси́ сна очи́ма,/ ни ве́ждома свои́ма дрема́ния,/ до́ндеже ду́шу от страсте́й свободи́л еси́,/ слеза́ми непреста́нными очища́яся,/ и ны́не моли́ся Христу́ Бо́гу/ дарова́ти душа́м на́шим/ мир и ве́лию ми́лость.</p>
<p><red>Стих: </red>Уста́ пра́веднаго поуча́тся прему́дрости/ и язы́к его́ возглаго́лет суд.</p>
<p>О́тче Никоди́ме,/ нача́льник святи́телем сподо́бился еси́ бы́ти зако́нно,/ архиере́й незло́бив и нескве́рнен,/ удаля́яся от всех зловре́дных,/ сам себе́ в непоро́чну же́ртву прине́сл еси́ Христу́,/ Его́же моли́ дарова́ти душа́м на́шим/ ве́лию и бога́тую ми́лость.</p>
<p><red>Сла́ва, глас 6:</red></p>
<p>Возсия́ <red>Днесь</red>, всесве́тлая па́мять/ святи́теля Христо́ва,/ неоску́дно нас облагоуха́я./ Сего́ ра́ди собра́вшеся,/ увязе́м верхи́ своя́ цве́ты доброде́тельми/ в похвалу́ свяще́ннаго па́стыря до́бляго,/ и́же всех приходя́щих к нему́ науча́ет му́дрствовати Небе́сная,/ уклоня́яся земны́х по́мыслов./ Те́мже, я́ко фи́никс, процве́л еси́, о́тче блаже́нне,/ и, в дому́ Госпо́дни насажде́н,/ моли́ся за ны ко Го́споду,/ спасти́ся душа́м на́шим.</p>
<p><red>И ны́не, пра́здника.</red></p>
<p><red>На благослове́нии хле́бов тропа́рь свята́го дважды, глас 4:</red></p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́,/ Я́же веще́й И́стина,/ сего́ ра́ди стяжа́л еси́ смире́нием высо́кая,/ нището́ю бога́тая,/ о́тче священнонача́льниче Никоди́ме,/ моли́ Христа́ Бо́га,/ спасти́ся душа́м на́шим.</p>
<p><red>Та́же пра́здника еди́ножды.</red></p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника дважды. </red>Сла́ва,<red> свята́го. </red>И ны́не,<red> пра́здника.</red></p>
<p><red>По 1-м стихосло́вии седа́лен, глас 1.</red></p>
<p><red>Подо́бен: </red>Гроб Твой, Спасе:</p>
<p>Доброде́тельми житие́ твое́ украси́л еси́, преосвяще́нне,/ в пусты́ни пожи́л еси́, я́ко безпло́тный,/ и безстра́стием просия́л еси́, преподо́бне,/ святи́тель, Бо́гом дарова́нный ста́ду твоему́,/ те́мже, и́ночествующим пра́вило и святи́телем сла́во, чту́ще тя, велича́ем.</p>
<p><red>Сла́ва, и ны́не, пра́здника.</red></p>
<p><red>По 2-м стихосло́вии седа́лен, глас 3.</red></p>
<p><red>Подо́бен: </red>Боже́ственныя ве́ры:</p>
<p>Це́ркве утвержде́ние и Правосла́вия наста́вника/ тя дарова́л есть Христо́с Своему́ ста́ду, о́тче Никоди́ме,/ е́же боголе́пно научи́л еси́, я́ко па́стырем верх и учи́тель незави́стный.</p>
<p><red>Сла́ва, и ны́не, пра́здника.</red></p>
<p><red>По полиеле́и седа́лен свята́го, глас 8.</red></p>
<p><red>Подо́бен: </red>Прему́дрости сло́во:</p>
<p>Прему́дрости и и́стины, о́тче, возжела́л еси́,/ вре́менную и до́лу влеку́щую пре́лесть пренебре́гл еси́,/ крест бо Го́спода на ра́мо взем, усе́рдно Тому́ после́довал еси́,/ те́мже и́ночествующих единожи́тель был еси́ и архиере́ом удобре́ние,/ с ни́ми же моли́ся Христу́ Бо́гу грехо́в оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, пра́здника.</red></p>
<p><red>Степе́нна, 1-й антифо́н 4-го гласа. Проки́мен, глас 1: </red>Уста́ моя́ возглаго́лют прему́дрость/ и поуче́ние се́рдца моего́ ра́зум.<red> Стих: </red>Услы́шите сия́, вси язы́цы, внуши́те, вси живу́щии по вселе́нней.<red> Ева́нгелие от Луки́, зача́ло 24.</red></p>
<p><red>По 50-м псалме́ стихи́ра, глас 5:</red></p>
<p>Преподо́бне о́тче Никоди́ме,/ глас бо Ева́нгелия Госпо́дня услы́шав,/ бы́ти услы́шан возжела́л еси́/ и Влады́чния за́поведи соблюсти́, в пусты́ню всели́лся еси́,/ иде́же глас пра́зднующих слы́ша,/ моли́ся ны́не о нас, па́стырю свяще́ннейший.</p>
<p><red>Кано́н пра́здника со ирмосо́м на 6 и свята́го на 8, глас 1, его́же краегране́сие: </red>Непови́нныя кро́ве преди́вно тезоимени́таго Никоди́ма пе́сненно честву́ю.<red> Творе́ние Ма́рка епи́скопа.</red></p>
<p><red>Песнь 1</red></p>
<p><red>Ирмо́с: </red><emphasis>Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая проти́вныя сотре́,/ изра́ильтяном путь глубины́ новосоде́лавшая.</emphasis></p>
<p>Сло́во Собезнача́льное,/ Ду́ха Твоего́ пла́менем согре́й се́рдце мое́/ и даждь ми ро́су благода́ти Твоея́, воспе́ти святи́теля Твоего́,/ его́же благода́тию и чудесы́ Ты просла́вил еси́.</p>
<p>И́же Всеви́дящее О́ко Бо́жие,/ ви́дев души́ твоея́, о́тче, благоро́дие и чистоту́,/ от мирска́го смуще́ния изводи́т тя ко святе́й Афо́нстей горе́,/ стра́нствовати устроя́ет,/ отту́дуже тя па́стыря Сврему́ ста́ду посыла́ет.</p>
<p>И́же Свои́м проразуме́нием ди́внаго Па́вла на пропове́дание Избра́вый/ и тебе́, о́тче, избира́ет во Святе́й Це́ркви,/ и сию́ сладча́йшими словесы́ веща́ньми просвети́л еси́, святи́телю Богому́дре.</p>
<p>Обре́те свяще́нную твою́ ду́шу сия́ние непристу́пное/ очище́нну от страсте́й тиме́ния,/ те́мже всели́выйся в тя Христо́с показа́ тя, о́тче, свети́льника,/ науча́юща земны́я концы́.</p>
<p><red>Богоро́дичен: </red>И́же в Сина́и купина́/ Богови́дцу Моисе́ю прообразова́ше Твое́ рождество́, Богоро́дице,/ и́мже стра́сти челове́ческия и служе́ние и́дольское потреби́ся,/ те́мже Твоего́ Сы́на правосла́вно велича́ем.</p>
<p><red>Песнь 3</red></p>
<p><red>Ирмо́с: </red>Еди́не, ве́дый челове́ческаго существа́ не́мощь/ и ми́лостивно в не вообра́жся,/ препоя́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нныя сла́вы, Твоея́, Человеколю́бче.</p>
<p>Целому́дрием, и пра́вдою, и му́жеством духо́вным вооружи́лся еси́,/ я́коже колесни́цею носи́м/ к Небе́сным селе́нием преше́л еси́, Никоди́ме.</p>
<p>Очи́стил еси́ о́ко свое́ мы́сленное,/ узре́в бо та́инства духо́вная, я́ко досто́ин, и Бо́жиих тва́рей, святи́телю,/ и, я́ко пра́ведник, прекра́сное пра́вило свяще́нства показа́лся еси́.</p>
<p>Весь в глубину́ Богосло́вия вшел еси́/ и свои́ми уче́нии ста́до свое́ просвети́л еси́,/ пути́ и́стинному наставля́я и науча́я, преблаже́нне,/ к любви́ Боже́ственней сих возводя́.</p>
<p>К дея́нию виде́ние, о́тче, приложи́л еси́,/ те́мже власть церко́вную подае́т ти Христо́с,/ ея́же у́бо смысл я́ко таи́нник Небе́сный разуме́вый,/ вел еси́ лю́ди твоя́ в Ца́рствие Бо́жие, преблаже́нне о́тче Никоди́ме.</p>
<p><red>Богоро́дичен: </red>Твоему́ лицу́, Богома́ти Влады́чице,/ я́ко вои́стинну мо́лятся бога́тии лю́дстии:/ ца́рие бо, багряни́цею и венце́м оде́яннии,/ с людьми́ свои́ми Твоему́ Сы́ну и Бо́гу Хода́таицу и Моли́твенницу Тя почита́ют.</p>
<p><red>Катава́сия пра́здника.</red></p>
<p><red>Седа́лен, глас 8.</red></p>
<p><red>Подо́бен: </red>Прему́дрости сло́во:</p>
<p>Я́ко река́ прему́дрости, твоя уста́, блаже́нне, источа́ют нам струи́ Богосло́вия:/ мрак бо неве́дения отгоня́еши и просвеща́еши ду́ши, грехо́м омраче́нныя,/ от глубины́ отча́яния возводя́ я, святи́телю,/ те́мже па́мять твою́ усе́рдно ублажа́ем,/ Христу́ моли́ся грехо́в оставле́ние пода́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасение на́ше и обновле́ние.</emphasis></p>
<p>Па́вла апо́стола Боже́ственная уче́ния испо́лнил еси́, святи́телю свяще́ннейший,/ в себе́ бо стяжа́л еси́ плоды́ духо́вныя:/ любы́, ра́дость, мир, долготерпе́ние,/ бла́гость, ве́ру, кро́тость, воздержа́ние и смире́ние,/ с си́ми бо бесо́вская низложи́л еси́ шата́ния.</p>
<p>В мо́ре страсте́й ду́ши челове́ков па́дшия извле́кл еси́/ и ко приста́нищу спасе́ния сих наставля́я,/ я́ко па́стырь и́стинен и святи́тель Богоприя́тен.</p>
<p>Ми́лостынею подо́бяся своему́ Влады́це Христу́,/ к ни́щим свое́ благоутро́бие просте́рл еси́,/ оби́димых засту́пник и па́дших исправле́ние/ и всем, о́тче, спаси́тельное приста́нище был еси́.</p>
<p>Житие́ твое́, Боже́ственною доброде́телию укра́шено, уясня́ет ве́рныя,/ ра́ка же моще́й твои́х облиста́ет ны луче́ю чуде́с,/ вразумля́я всех, с ве́рою приступа́ющих к ней и ве́рно, о́тче, восхваля́ющих тя.</p>
<p><red>Богоро́дичен: </red>Добро́ту Тя Иа́ковлю, святи́телем сла́ву и хвалу́,/ Сын Твой и Бог наш/ Засту́пницу от искуше́ний лю́дем Свои́м дарова́л есть.</p>
<p><red>Песнь 5</red></p>
<p><red>Ирмо́с: </red><emphasis>Просвети́вый сия́нием/ прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Бороразу́мия/ правосла́вно пою́щих Тя.</emphasis></p>
<p>Я́коже Моисе́й вели́кий, преше́л еси́ мо́ре страсте́й/ и, ве́рою жезла́ опира́яся,/ я́ко Илия́, на доброде́тель, четвероко́нную колесни́цу, всел еси́, Никоди́ме свяще́нне.</p>
<p>Петро́ву ре́вность и дерзнове́ние Па́влово стяжа́в, святи́телю,/ мирска́я оста́вил еси́, я́коже сень, преходя́ вся смуще́ния,/ те́мже всех Влады́ка высоча́йший престо́л Своея́ Це́ркве тебе́ дарова́л есть.</p>
<p>Ре́вность Боже́ственную имея́, я́ко Илия́ вели́кий,/ гне́вом дыха́еши на враги́ Креста́ Христо́ва/ и сих отгоня́еши, я́коже во́лки хи́щныя, от своего́ ста́да, па́стырю блаже́нне.</p>
<p>Облича́я всех, изря́дне, безбо́жное еретико́в хуле́ние,/ свое́ ста́до науча́еши Тро́ицу славосло́вити во Еди́нице и Еди́ном Божестве́.</p>
<p><red>Богоро́дичен: </red>Угль, его́же ви́де Иса́ия, от Твои́х ложе́сн происхо́дит,/ мирски́я грехи́ взыма́я;/ Его́же моли́, Влады́чице, очи́стити прегреше́ния на́ша.</p>
<p><red>Песнь 6</red></p>
<p><red>Ирмо́с: </red><emphasis>Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния,/ спаси́ лю́ди Твоя́, Бо́же наш,/ Ты бо кре́пость немощству́ющих и исправле́ние.</emphasis></p>
<p>Напита́л еси́ а́лчущия ду́ши ра́зума,/ хлеб Небе́сный сим предлага́я — сло́во Бо́жие,/ вку́пе же и чу́вственный, блаже́нне:/ я́ко оте́ц ми́лостивый, ни́щим и бога́тым был еси́.</p>
<p>Я́коже друга́го Ио́сифа ве́мы тя,/ не Еги́пту житода́теля, но своему́ ста́ду, от Бо́га вруче́нному ти:/ А́гнца Бо́жия, за мир закла́ннаго, раздробля́я,/ И́мже пита́ющеся, сы́нове Бо́жии по прича́стии быва́ем.</p>
<p>Прему́дрость Вы́шнюю возлюби́в,/ от нея́же па́че ме́да услади́лся еси́:/ доброде́тельми бо и ми́лостынями, я́ко багряни́цею, оде́явся, светле́ешися;/ ца́рствия Се́рбскаго венце́м украше́ный царь и му́ченик Стефа́н/ наста́вника тя и отца́ духо́внаго прия́л есть, о́тче блаже́нне;/ его́же к Вы́шнему Ца́рствию венцено́сна посла́л еси́.</p>
<p>Смире́ния и́го восприе́м, святи́телю,/ во всех бо кре́пок боре́ц показа́лся еси́, Никоди́ме,/ проти́ву спеша́щим ума́лити сла́ву Христо́ву.</p>
<p><red>Богоро́дичен: </red>Руно́, е́же Гедео́н у́зре, наполня́я росо́ю благода́ти всю зе́млю,/ Твое́ чре́во яви́ся, Пречи́стая Влады́чице:/ росо́ю благода́ти Сы́на Твоего́ ороси́ти тварь моли́ся, Богоро́дице.</p>
<p><red>Конда́к, глас 4.</red></p>
<p><red>Подо́бен: </red>Вознесы́йся:</p>
<p>Возше́дый на высоту́ доброде́телей,/ и́миже Бо́гу прибли́жився,/ о нас моли́, преосвяще́нне,/ любо́вию тя сла́вящих,/ я́ко па́стыря и учи́теля.</p>
<p><red>И́кос:</red></p>
<p>Вели́кия доброде́тели исправле́ния показа́л еси́ нам, святи́телю,/ милосе́рд же бу́ди нам,/ от усе́рдия ма́лое тебе́ благодаре́ние принося́щим:/ я́ко чадолюби́вый оте́ц, на́шу не́мощь проще́нию сподобля́я,/ зане́ име́еши дерзнове́ние ве́лие ко Го́споду;/ сего́ ра́ди и мы, ча́да твоя́, ублажа́ем па́мять твою́,/ я́ко и́стиннаго па́стыря и учи́теля.</p>
<p><red>Песнь 7</red></p>
<p><red>Ирмо́с: </red><emphasis>Тебе́, у́мную, Богоро́дице, пещь,/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</emphasis></p>
<p>Се повеству́ет я́ко вои́стинну твое́ усе́рдие, к Бо́гу бы́вшее,/ и теплоту́ ве́ры честны́й храм,/ его́же во сла́ву Живонача́льныя Тро́ицы созда́л еси́/ и Тоя́ уго́днику, добропобе́дному му́ченику Дими́трию,/ с ни́мже Христо́вы сла́вы насле́дник яви́лся еси́, Никоди́ме блаже́нне.</p>
<p>Па́стырским жезло́м, свя́те, упа́сл еси́ от Бо́га вруче́нное тебе́ ста́до,/ сих приводя́ к па́житем живоно́сным,/ от волко́в мы́сленных тех сохраня́я.</p>
<p>Все свое́ жела́ние к Боже́ственней во́ле покори́л еси́/ и всем вся был еси́, да Христо́ву Це́рковь соблюде́ши,/ себе́ сама́го о́браз предлага́я.</p>
<p>Духодви́жно богодухнове́нный язы́к твой/ Собо́рную Це́рковь и ста́до твое́ просвети́л есть Боже́ственными уче́нии,/ сего́ ра́ди вопие́м:/ Бо́же, благослове́н еси́.</p>
<p><red>Богоро́дичен: </red>Де́вственно трие́ о́троцы, Де́во Пречи́стая,/ проидо́ша пла́мень седмочи́сленно, Твое́ прообразу́юще рождество́,/ тем мо́лим Тя, Влады́чице:/ угаси́ пла́мень страсте́й серде́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</emphasis></p>
<p>Я́ко фи́никс доброра́сленный, процве́л еси́/ и, я́коже крин, благоуха́еши на́ша ли́ца, о́тче,/ предлага́я нам доброде́тели твоя́,/ и́миже наслажда́ющеся, душе́ю просвеща́емся.</p>
<p>И́же к Бо́гу твоего́ отше́ствия па́мять сотворя́ем,/ мы, вси ча́да твоя́, к Бо́гу тя, о́тче, предлага́я те́пла моли́твенника:/ чи́сте бо зри́ши Святу́ю Тро́ицу,/ Ю́же о нас моли́ непреста́нно.</p>
<p>Я́ко досто́ин святи́тель, архиере́ом же нача́льник и украше́ние,/ преходя́ к Вы́шним селе́нием, мир и благослове́ние ста́ду своему́ дарова́л еси́.</p>
<p>Свет мы́сленный в тя всели́ся, о́тче,/ свещу́ тя неугаси́му ста́ду твоему́ и всему́ ми́ру поста́ви,/ Еди́наго Све́та пою́ще, Трисо́лнечнаго Божества́,/ Его́же превозно́сим во ве́ки.</p>
<p><red>Богоро́дичен: </red>Дании́л Тя ви́де го́ру ве́лию,/ от нея́же отто́ржеся ка́мень кроме́ рук, Пречи́стая, Сло́во Бо́жие, И́же порази́ вся и́доли;/ те́мже мо́лим Тя: не забу́ди нас, Влады́чице.</p>
<p><red>Песнь 9</red></p>
<p><red>Ирмо́с: </red><emphasis>О́браз чи́стаго рождества́ Твоего́/ огнепали́мая купина́ показа́ неопа́льная;/ и ны́не на нас напа́стей свире́пеющую угаси́ти, мо́лимся, пещь,/ да Тя, Богоро́дице,/ непреста́нно велича́ем.</emphasis></p>
<p>С весе́лием а́нгельетии чи́нове/ твою́ ду́шу прено́сят в страну́ живы́х и в зе́млю кро́тких,/ те́ло же твое́ всеосвяще́нное всех Влады́ка Вседержи́тель/ благоуха́нием обогати́л есть.</p>
<p>Ра́ку моще́й твои́х, преблаже́нне, собо́ри ве́рных обстоя́т,/ и, зря́ще да́нную тебе́ благода́ть от Бо́га,/ Тро́ицу Святу́ю прославля́ем,/ душе́вных и теле́сных страсте́й исцеле́ния прие́млюще.</p>
<p>Я́ко на земли́ до́бре подвиза́вшася/ и от Бо́га венча́нна моли́твенника тя к Нему́ предлага́ем,/ я́ко име́я дерзнове́ние, непреста́нно моли́ся/ о и́же ве́рою и любо́вию почита́ющих и воспева́ющих святу́ю па́мять твою́,/ изба́вится нам от напа́стей, и бед, и осужде́ния.</p>
<p>Таи́нниче Небе́сныя иера́рхии,/ Святе́й ты ны́не Тро́ице предстоя́ с ли́ки а́нгельскими,/ апо́стол, проро́к, му́ченик же, пра́ведник и патриа́рхов,/ помяни́ нас, воспева́ющих свяще́нную па́мять твою́, Никоди́ме.</p>
<p><red>Богоро́дичен: </red>По проро́честву Твоему́, Богома́ти Чи́стая,/ Сын Твой и Бог наш сотвори́ с Тобо́ю вели́чия, Си́льный,/ Де́вою Тя по рождестве́ показа́ и нам Засту́пницу яви́ Тя,/ те́мже Тя, вси ро́ди, велича́ем.</p>
<p><red>Свети́лен.</red></p>
<p><red>Подо́бен: </red>Светоно́сно я́ко:</p>
<p>Светоно́сна, я́ко у́тро, возсия́ нам му́драго святи́теля па́мять,/ ду́ши благочести́вых веселя́щая./ Воспое́м же изве́дшаго свет из тьмы, Христа́ Бо́га на́шего,/ Ему́же покланя́емся со Отце́м и Ду́хом Святы́м.</p>
<p><red>Сла́ва, и ны́не, пра́здника.</red></p>
<p><red>На хвали́тех стихи́ры на 4, глас 1.</red></p>
<p><red>Подо́бен: </red>Небе́сных чино́в:</p>
<p>Безплотных житию́ ревнова́вый,/ им подо́бяся, о́тче Никоди́ме,/ ра́йских Боже́ственных красо́т смотре́л еси́ умо́м/ и до́лу влеку́щая пренебре́гл еси́,/ Бо́гу соединя́емь, блаже́нне.</p>
<p>Крест Го́спода своего́ на ра́мо взем/ и а́нгельскому житию́ поревнова́л еси́,/ своего́ Влады́ки стра́нствованию подража́я,/ Его́же за́поведем храни́тель был еси́ и́стинный,/ свяще́нне архиере́ю Никоди́ме преблаже́нне.</p>
<p>Прииди́те, Боголюби́вии вси,/ Правосла́вием оде́яннии,/ чи́стыми се́рдцы и све́тлыми душа́ми,/ па́мять почти́м прему́драго святи́теля Никоди́ма блаже́ннаго,/ и́же мо́лится при́сно о нас ко Го́споду.</p>
<p>Се́рбския Це́ркве первосвяти́теля/ и всеми́рнаго свети́льника и чудотво́рца,/ правосла́вных собо́ри, любо́вию почти́м Никоди́ма, па́стыря,/ ересе́м прогони́теля и своему́ ста́ду моли́твенника,/ ми́лостыни наста́вника,/ Христу́ моля́щася о душа́х на́ших.</p>
<p><red>Сла́ва, глас 6:</red></p>
<p><red>Днесь</red> возсия́ нам ле́тняя па́мять/ святи́теля Христо́ва Никоди́ма прехва́льнаго,/ архиере́ов нача́льника,/ и́же цве́ты добропобе́дными ли́ца благочести́вых облагоуха́ет./ Сего́ ра́ди мо́лимся,/ по́юще в Тро́ице Еди́наго Бо́га,/ дарова́ти душа́м на́шим ве́лию и бога́тую ми́лость.</p>
<p><red>И ны́не, пра́здника.</red></p>
<p><red>Славосло́вие вели́кое. Ектении́ и отпу́ст.</red></p>
<p><red>На Литурги́и слу́жба вся святи́телю.</red></p>
</section>
