<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Святы́я му́ченицы Глике́рии </p>
</title><p><red>Стихи́ры глас 8</red></p>
<p><red>Подо́бен:</red> Му́ченицы Твои́, Го́споди:</p>
<p>Глого́лом внима́ющи, Богоблаже́нная, сла́дким/ Боже́ственнаго Ду́ха,/ го́ресть вся́ку плотски́х оста́вила еси́ страсте́й/ и сме́ртию к безсме́ртней сла́ве,/ Глике́рие, премину́ла еси́,/ Христа́ моля́щи/ всем дарова́ти ве́лию ми́лость.</p>
<p>Уязви́ся любо́вию твое́ю сла́дкою,/ Влады́ко, Глике́рия/ и го́рькую язв боле́знь претерпева́ет, Сло́ве Бо́жий,/ те́мже к неболе́зненному преставля́ется наслажде́нию,/ я́ко нескве́рна и нетле́нна./ Тоя́ моли́твами да́руй всем, Сло́ве,/ ве́лию ми́лость.</p>
<p>До́бре испове́давши Христо́во И́мя,/ твоего́ Жениха́,/ пред враги́ беззако́ннующими,/ зако́нно пострада́ла еси́ Его́ ра́ди, честна́я,/ на у́ды ссека́ема кре́пко,/ зве́ри побежда́ющи му́жески,/ и ны́не мо́лишися/ всем дарова́ти ве́лию ми́лость.</p>
<p><red>Сла́ва, и ны́не, дне.</red></p>
<p><red>Тропа́рь, глас 4:</red></p>
<p>А́гница Твоя́, Иису́се, Глике́рия,/ зове́т ве́лиим гла́сом:/ Тебе́, Женише́ мой, люблю́,/ и, Тебе́ и́щущи, страда́льчествую,/ и сраспина́юся, и спогреба́юся креще́нию Твоему́,/ и стражду́ Тебе́ ра́ди,/ я́ко да ца́рствую в Тебе́, и умира́ю за Тя,/ да и живу́ с Тобо́ю,/ но, я́ко же́ртву непоро́чную, приими́ мя, с любо́вию поже́ршуюся Тебе́./ Тоя́ моли́твами,/ я́ко Ми́лостив, спаси́ ду́ши на́ша.</p>
<p><red>Кано́н, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Го́рести мя изба́ви страсте́й твои́ми, Глике́рие, к Бо́гу моли́твами,/ я́ко да твою́ па́мять воспою́ и до́блия сла́влю по́двиги твоя́.</p>
<p>Уязви́вшися любо́вию Христо́вою, Кре́стным всеору́жием победи́ла еси́ врага́/ и побе́ды прия́ла еси́ вене́ц,/ о Глике́рие, де́во прехва́льная!</p>
<p>Ка́мению приноша́ющии честь тя ка́мением побива́ют,/ взира́ющую от души́ к живо́му ка́меню — Влады́це,/ тебе́ дарова́вшему побе́ду, Богоневе́сто.</p>
<p><red>Богоро́дичен: </red>Вои́стинну ро́ждши естество́м Бо́га,/ и́стинно слы́шишися Богоро́дица,/ вои́стинну именова́ние по коему́ждо Боже́ственным рождество́м, Чи́стая, нося́щи.</p>
<p><red>Песнь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бче.</emphasis></p>
<p>Не щит, ни копие́, но кре́стную побе́ду ве́рою несумне́нною прие́мши,/ усе́рдно возшла́ еси́ к боре́нием/ и до́блим подвиго́м к мироде́ржца ко́знем.</p>
<p>Тя, Женише́, жела́ющи, не ужаса́юся сме́рти, Твои́ми добро́тами наслажда́ема,/ го́ресть отлага́ю, ра́дующися, му́ку и лю́тая томле́ния, —/ Глике́рия, стра́ждущи, и́стинно взыва́ше.</p>
<p>За власы́ пове́шена и желе́зными ноготьми́ стру́жема,/ те́лом боле́зни терпя́ше, наслажде́ние неболе́зненное/ и Жениха́ добро́ту прозря́щи всечестна́я ума́ чистото́ю.</p>
<p><red>Богоро́дичен: </red>Умерщвле́на мя дре́вле к животу́, Пречи́стая, па́ки возвела́ еси́/ еди́на, Ипоста́сную Жизнь ро́ждшая,/ Е́йже прирази́вшися, разсе́деся я́ве смерть вражде́бная.</p>
<p><red>Конда́к, глас 3.</red></p>
<p><red>Подо́бен: Дева <red>Днесь</red>:</red></p>
<p>Де́ву лю́бящи и Богоро́дицу Мари́ю,/ соблюла́ еси́ нетле́нно твое́ де́вство,/ любо́вию же ко Го́споду усе́рдствовавши,/ пострада́ла еси́ мужему́дренно да́же до сме́рти./ Сего́ ра́ди и сугу́бым тя, де́во му́ченице, венце́м венча́ет Христо́с Бог.</p>
<p><red>Седа́лен, глас 4.</red></p>
<p><red>Подо́бен: Вознесы́йся:</red></p>
<p>Оде́ждами све́тло укра́шена свяще́нных и чу́дных по́двиг твои́х,/ я́коже неве́ста, де́во Христо́ва, к нетле́нному Сего́ возшла́ еси́ черто́гу/ и красоты́ Его́ наслажда́ешися./ Но моли́ спасти́ся нам от вся́кия ну́жды,/ любо́вию пою́щим тя.</p>
<p><red>Сла́ва, и ны́не, пра́здника.</red></p>
<p><red>Песнь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Блаже́нную страсть Твою́ му́ченица Богому́драя изобража́ющие претерпева́ет пове́шение и язв боле́зни, Всеси́льне.</p>
<p>Ка́плями крове́й твои́х огнь угасе́ су́етства,/ потопле́ни же бы́ша пото́цы многобо́жия, всеблаже́нная.</p>
<p>Зауше́нием лани́т твои́х ли́ца де́монов, му́ченице, зауши́ла еси́,/ сокруше́ние же лица́ твоего́, я́ко прах, пре́лести истни́.</p>
<p>Те́ло ураня́ющии твое́, ревнова́вшей житию́ безпло́тну,/ па́дше, уморе́ни бы́ша Безпло́тных Боже́ственными манове́нии.</p>
<p><red>Богоро́дичен: </red>Страсте́й мои́х смуще́ние, ко́рмчию ро́ждшая Го́спода,/ и бу́рю утиши́ мои́х прегреше́ний, Богоневе́стная.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Добро́тами услажда́ема, добротвори́теля Иису́са красото́ю,/ в благово́ние ми́ра Того́ востекла́ еси́ страда́ньми,/ опаля́ема жела́нием, разжига́ема любо́вию Того́, Глике́рие, све́тлостию.</p>
<p>От исто́чник спасе́ния поче́рпши присноживо́тно исцеле́ние,/ распали́лася еси́ жа́ждею муче́ния/ и, ускори́вши, потекла́ еси́, и, пи́вши, ста́ла еси́,/ упоко́ившися жела́нием любве́ кра́йния, Богоневе́сто.</p>
<p>Небе́сною пи́щею тя, му́ченице, в темни́це пита́ют А́нгели:/ пи́щи бо ми́ра и живы́х жи́зни возжела́ла еси́,/ е́йже предста́ вои́стинну в ря́снах, укра́шена я́звами твоего́ страда́ния.<red> </red></p>
<p><red>Богоро́дичен: </red>Ма́тернее дерзнове́ние, е́же к Сы́ну Твоему́, иму́щи, Всечи́стая,/ сро́днаго промышле́ния, е́же о нас, не пре́зри, мо́лимся,/ я́ко Тебе́ и еди́ну христиа́не ко Влады́це очище́ние ми́лостивно предлага́ем.</p>
<p><red>Песнь 6</red></p>
<p><red>Ирмо́с: </red>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся:/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>Я́ко со́лнце, от за́пад му́ченица возсия́вши,/ просвеща́ет ве́рных сердца́ благода́тию/ и попаля́ет полки́ мра́чных бесо́в заря́ми страда́ния.</p>
<p>Кре́стными заря́ми освеща́ема, неразу́мия тьмы отбежа́ла еси́,/ сердца́ же ве́рою вопию́щих, Глике́рие страстоте́рпице, просвети́ла еси́.</p>
<p>Ко́жных риз тле́ния совлече́ся му́ченица сла́вная,/ копие́м убие́на в лице́ и главу́ суровство́м муча́щего,/ Тебе́, Христе́, даю́щему кре́пость, пою́щи благода́рно.</p>
<p><red>Богоро́дичен: </red>Но́во нося́щи Отроча́,/ пре́жде век Бо́га, Всенепоро́чная, из Тебе́ вопло́щшася,/ не преста́й моля́щи спасти́ пою́щия Тя.</p>
<p><red>Конда́к и и́кос пра́здника.</red></p>
<p><red>Песнь 7</red></p>
<p><red>Ирмо́с: </red><emphasis>От Иуде́и доше́дше о́троцы/ в Вавило́не иногда́,/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Пучи́ну невре́дно преплыла́ еси́ страда́ния/ и волну́ боле́зней премину́ла еси́ небу́рно,/ во приста́нища дости́гла еси́ ти́хая,/ Боже́ственными прохлажде́ньми благопреплы́вши, пою́щи:/ оте́ц на́ших Боже, благослове́н еси́.</p>
<p>Па́влова гоне́ния, Богому́драя, изобража́ющи повеле́нием мучи́тельским,/ от гра́да во град прихо́диши ча́сто, подвиза́ющися проти́ву нача́л тьмы,/ и Вы́шний град дости́гла еси́, пою́щи:/ оте́ц на́ших Бо́же, благослове́н еси́.</p>
<p>В пещь вве́ржена бы́вши, не опали́ся,/ и́бо на росу преложи́ огнь ю́ноши три в Вавило́не Спасы́й, пресла́вная.</p>
<p><red>Богоро́дичен: </red>Я́ко одушевле́н ковче́г, прия́ла еси́ Сло́во Безнача́льное,/ я́ко свят Храм, Зижди́теля вмести́ла еси́,/ я́ко престо́л огнезра́чен, но́сиши Влады́ку, Богома́ти, всея́ тва́ри.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Насади́теля тва́ри ты многопло́ден виногра́д яви́лася еси́, Глике́рие, вои́стинну,/ нося́щи страда́ния гро́здия, изгнете́ны, му́ченице, точи́лы му́ченическими,/ и умиле́ния вино́ пролива́ющи, ве́рою Христу́ пою́щим:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>По́стланым, сла́вная, о́стрым ка́мением/ терпе́ла еси́ порева́ния неукло́нным умо́м,/ уловля́еши же блюсти́теля,/ и, связа́вши Боже́ственными плени́цами и́дольския разре́шшася льсти,/ и му́ченика приво́диши сло́вом пра́ведно пе́ти:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Я́коже Дании́л загради́ звере́й уста́ Боже́ственными пе́сньми,/ моли́тв твои́х, всечестна́я, огнь угаси́ла еси́, беззако́ннующих обличи́вши,/ те́лом ме́ртвенным безсме́ртие стяжа́ла еси́,/ А́нгелом уподо́бившися, с ни́миже пое́ши:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен: </red>Глаго́лом Твои́м после́дующе, ублажа́ем, Пречи́стая, Тя, Блаже́нную,/ пло́тию ро́ждшую вои́стинну Блаже́ннаго, во све́те живу́щего незаходи́мем,/ и Светода́теля, и Жизнода́вца, и Влады́ку./ Его́же о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Песнь 9</red></p>
<p><red>Ирмо́с: </red><emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis></p>
<p>Ум твой, зре́нием к Бо́гу услажда́емь,/ соблюда́ла еси́ себе́ безболе́зненно, твое́ многострада́льное те́ло, де́во,/ егда́ пред суди́щем уязвля́ема мучи́телей, страда́ла еси́ тве́рдо,/ побежда́ющи безтеле́сныя враги́ с те́лом.</p>
<p>Обручи́лася еси́, нетле́нная де́во, Рожде́нному от Де́вы Богоотрокови́цы/ и принесла́ еси́ я́ко дар Сему́, му́ченице, страда́ние многови́дными ра́нами, непра́ведную смерть./ Те́мже черто́га тя Небе́снаго вои́стинну сподо́би.</p>
<p>Иму́щи кри́ле зла́ты, сия́ющия заре́ю Ду́ха, му́ченице, возлете́ла еси́,/ цве́ты укра́шена, Боже́ственными светлостьми́,/ и в са́мых Небе́сных Боже́ственных жили́щах вои́стинну почи́ла еси́,/ наслажда́ющися я́сно обоже́ния.</p>
<p>Лику́еши ны́не ра́достно со А́нгелы, пред лице́м Зижди́теля твоего́,/ уясня́ема заря́ми, отту́ду истека́ющими всегда́,/ но помина́й нас, ве́рою соверша́ющих твою́ па́мять сла́вную,/ Глике́рие, страстоте́рпице прехва́льная.</p>
<p><red>Богоро́дичен: </red>Селе́ние была́ еси́ Бо́жие, Невмести́маго в ложесна́ вме́щши,/ пре́жде Безпло́тнаго, воплоще́нна ужа́сно ро́ждши./ Его́же моли́, Чи́стая, согреше́ний проще́ние всем дарова́ти,/ ве́рою Тя всегда́ велича́ющим.</p>
</section>
