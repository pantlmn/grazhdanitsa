<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Пахо́мия Вели́каго</p>
</title><p><red>Стихи́ры пра́здника 3 и преподо́бнаго 3, глас 6.</red></p>
<p><red>Подо́бен: </red>Всю отложи́вше:</p>
<p>Все твое́ жела́ние к Бо́гу просте́р,/ мирску́ю красоту́ я́ко непребыва́ющую оста́вил еси́,/ и Христу́, всему́дре, себе́ возложи́л еси́,/ всеобра́зне воздержа́нием очища́яся/ и терпели́вое показу́я противле́ние, Пахо́мие,/ ко страстны́м разгоре́нием,/ и со́вести муче́ние, Богому́дре, подъе́мый,/ и я́ко победоно́сец прия́л еси́ вене́ц неувяда́емый.</p>
<p>Тебе́ ны́не прибы́сть от де́ятельнаго виде́ния,/ отложе́нием те́ла, дебе́лаго покрыва́ла,/ и пристра́стие плотско́е отве́ргшу,/ Бо́гу сраствори́тися,/ отону́дными облиста́ем заря́ми и благода́тьми,/ и богоде́тельными сия́нии,/ и манове́нием обожа́емь,/ и и́же к лу́чшему восхожде́нии./ И ны́не, Богоно́се, блаже́н быв,/ Христа́ со дерзнове́нием моли́ о душа́х на́ших.</p>
<p>Все чу́вство превозше́д,/ Влады́це чи́сто бесе́довал еси́,/ пло́ти быв вне, всече́стне,/ по́мыслом лу́чшим стра́сти удержа́в,/ и, де́монская шата́ния разори́в,/ попра́л еси́, Пахо́мие./ И ны́не живы́й в Небе́сных се́лех,/ вся, чту́щия па́мять твою́, помина́й,/ Христу́ со дерзнове́нием моля́ся о душа́х на́ших.</p>
<p><red>Сла́ва, глас 6:</red></p>
<p>Е́же по о́бразу соблю́д невреди́мо,/ ум влады́ку на стра́сти па́губныя по́стнически поста́вив,/ во е́же по подо́бию, я́ко мо́щно, возше́л еси́,/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Те́мже мона́шествующих яви́лся еси́ верх,/ жи́тель пусты́нный,/ благотеку́щих обучи́тель,/ пра́вило доброде́тели изве́стнейшее./ И ны́не на Небесе́х зерца́лом разре́шшимся,/ о́тче наш Пахо́мие,/ чи́сте зри́ши Святу́ю Тро́ицу,/ моля́ся несре́дственне о ве́рою и любо́вию чту́щих тя.</p>
<p><red>И ны́не, пра́здника.</red></p>
<p><red>На стихо́вне пра́здника. Сла́ва, глас 6:</red></p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p><red>И ны́не, пра́здника.</red></p>
<p><red>Тропа́рь, глас 8:</red></p>
<p>Слез твои́х тече́ньми пусты́ни безпло́дное возде́лал еси́,/ и и́же из глубины́ воздыха́ньми во сто трудо́в уплодоноси́л еси́,/ и был еси́ свети́льник вселе́нней,/ сия́я чудесы́, Пахо́мие о́тче наш,/ моли́ Христа́ Бо́га спасти́ся душа́м на́шим.</p>
<p><red>Кано́н пра́здника со ирмосо́м на 6 и свята́го на 6, его́же краегране́сие: </red>Пахо́мию похвалу́ любе́зно плету́.<red> </red></p>
<p><red>Глас 2.</red></p>
<p><red>Песнь 1</red></p>
<p><red>Ирмо́с: </red><emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь, сла́вно бо просла́вися.</emphasis></p>
<p>Наде́явся бла́гости твои́х нра́вов, усе́рдно тебе́ песнь ра́бски возглаша́ю,/ но мой, Богогла́се, ум светолу́чными сия́ньми/ твои́ми мольба́ми просвети́, Пахо́мие преизря́дне.</p>
<p>Безстра́стия жела́нием те́плым, о́тче, одержи́м,/ ве́щныя увяди́л еси́ страсте́й во́лны, Пахо́мие,/ и дости́гл еси́, любо́вию вперя́емь,/ сего́ теку́щаго сия́ния, преблаже́нне, Божества́.</p>
<p>Ра́дости испо́лнил еси́, му́дре, Небе́сныя чи́ны, Творца́ позна́в всея́ тва́ри:/ во храни́лищи бо навы́кл еси́ иму́щаго неизрече́нную си́лу,/ Сего́, Богоно́се, ве́рно уче́ньми наказу́емь.</p>
<p><red>Богоро́дичен: </red>Превы́шши была́ еси́, Чи́стая, всея́ неви́димыя и ви́димыя, Присноде́во, тва́ри:/ Зижди́теля бо родила́ еси́,/ я́коже благоизво́ли воплоти́тися во утро́бе Твое́й./ Его́же со дерзнове́нием моли́ спасти́ ду́ши на́ша.</p>
<p><red>Песнь 3</red></p>
<p><red>Ирмо́с: </red><emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь,/ прише́ствием, Твои́м,/ в не́йже утверди́ся мое́ се́рдце.</emphasis></p>
<p>Я́коже еле́нь прите́кл еси́ к воде́, преподо́бне,/ и, окропле́н бью Креще́нием святы́м, ро́су прия́л еси́,/ е́юже услади́ся се́рдце твое́.</p>
<p>Не терпя́ще тве́рдости зре́ти твоея́, преподо́бне,/ де́монстии полцы́, Богоно́се, воздержа́тельныя/ искуше́ния тебе́ разли́чная простро́ша.</p>
<p>Я́ко свяще́нное стяжа́в житие́,/ был еси́ по́стником, Пахо́мие, законополо́жник и пе́рвый вождь,/ Христу́ сия́ приве́л еси́, сла́вне,/ в Не́мже утверди́ся твое́ се́рдце.</p>
<p><red>Богоро́дичен: </red>Чи́ни удиви́шася А́нгельстии, Пречи́стая,/ и челове́ческая устраши́шася сердца́ о рождестве́ Твое́м,/ темже Тя, Богоро́дице, ве́рою почита́ем.</p>
<p><red>Конда́к пра́здника и и́кос.</red></p>
<p><red>Таже седа́лен, глас 8.</red></p>
<p><red>Подо́бен: </red>Прему́дрости:</p>
<p>Слез ту́чами твою́ ду́шу напои́в бога́тно, о́тче му́дре,/ многопло́дный доброде́телей твои́х пожа́л еси́ клас/ и, па́стырь овца́м преподо́бным быв,/ на зла́це сия́ воздержа́ния воспита́л еси́./ Те́мже разре́шся от жития́ сла́вно,/ оте́ческим, Пахо́мие, лико́м сочета́лся еси́./ Сего́ ра́ди вопие́м ти:/ моли́ Христа́ Бо́га согреше́ний оставле́ние пода́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Со́лнца о́блаче разу́мнаго, Боже́ственнаго Све́та свети́льниче златокова́нный,/ Нескве́рная, Небла́зная, Всенепоро́чная Влады́чице,/ омраче́нную ду́шу мою́ ослепле́нием страсте́й безстра́стия заре́ю просвети́, молю́ся,/ и оскверне́нное мое́ се́рдце омы́й пото́ки умиле́ния, покая́ния же слеза́ми/ и от тиме́ния мя очи́сти дел мои́х, да любо́вию зову́ Ти:/ Богоро́дице Присноде́во,/ моли́ Христа́ Бо́га прегреше́ний оставле́ние пода́ти ми,/ Тебе́ бо име́ю наде́жду, раб Твой.</p>
<p><red>Крестобогоро́дичен:</red></p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственный стра́сти Твоя́.</p>
<p><red>Песнь 4</red></p>
<p><red>Ирмо́с: </red><emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову Ти́: сла́ва си́ле Твое́й, Го́споди.</emphasis></p>
<p>Я́ко изря́ден прави́тель был еси́, Пахо́мие, мона́шеских собо́ров:/ виде́нием бо, прему́дре о́тче,/ извести́лся еси́ доброде́тели воздви́гнути попече́ние.</p>
<p>Ду́ха Свята́го зарю́ прие́м,/ звезда́ пресве́тлая, сия́ющая благода́тию, был еси́ всем,/ и́хже наста́вил еси́ ко спасе́ния приста́нищу твои́ми уче́ньми.</p>
<p>Житие́ твое́, Богоно́се, преблаже́нне Пахо́мие, пра́вило изве́стно мона́шествующих бысть,/ и́мже ны́не живу́т твои́м после́дующии, о́тче, Боже́ственным уче́нием.</p>
<p>Уязвля́емь Влады́чнею любо́вию,/ погаси́л еси́ пло́ти пристра́стие воздержа́нием, Пахо́мие,/ все житие́ твое́, я́ко благово́нну же́ртву, освяти́л еси́.</p>
<p><red>Богоро́дичен: </red>Тя приста́нище спасе́ния и сте́ну недви́жиму,/ Богоро́дице Влады́чице, вси ве́мы, ве́рнии:/ Ты бо моли́твами Твои́ми от бед избавля́еши ду́ши на́ша.</p>
<p><red>Песнь 5</red></p>
<p><red>Ирмо́с: </red><emphasis>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/ приведе́ние и́мамы.</emphasis></p>
<p>Любо́вию Бо́жиею, уче́нием бесе́довал еси́ Ду́ха,/ из ни́хже просвеща́емь, доброде́тели соверше́ние прия́л еси́,/ от страсте́й измени́в душе́вное устрое́ние.</p>
<p>Моли́твенника Твоего́, по́стника приво́дим Тебе́, Влады́ко,/ того́ ра́ди прося́ще просвеще́нием благода́ти просвети́тися/ и Твои́м всеору́жием всегда́ сохрани́тися.</p>
<p>Укрепи́в ум за́поведей соблюде́ньми, Пахо́мие,/ пло́ти взыгра́ние твои́м воздержа́нием увяди́л еси́/ и па́стырь показа́лся еси́ боголюбе́знаго со́нма.</p>
<p><red>Богоро́дичен: </red>Моли́ Твоего́ Сы́на и Го́спода, Де́во Чи́стая,/ пле́нным избавле́ние от проти́внаго обстоя́ния/ и на Тя упова́ющим умире́ние дарова́ти.</p>
<p><red>Песнь 6</red></p>
<p><red>Ирмо́с: </red><emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>Всегуби́тельная де́монская попра́л еси́, о́тче, кова́рства,/ Влады́ки твоего́ оде́ян си́лою и кресто́м честны́м огражда́емь.</p>
<p>У́мно па́че вре́менных проразсуди́в ве́чнующая,/ боле́зни воздержа́ния претерпе́л еси́, преподо́бне,/ и душа́м строи́тель был еси́.</p>
<p>Во́льне обнища́в ду́хом, о́тче,/ безсме́ртное и непрее́мное на Небесе́х наслажде́ние/ и несказа́нное бога́тство восприя́л еси́.</p>
<p><red>Богоро́дичен: </red>Неискусому́жно, Де́во, родила́ еси́ и ве́чнуеши Де́ва,/ явля́ющи и́стиннаго Божества́, Сы́на и Бо́га Твоего́, о́бразы.</p>
<p><red>Конда́к, глас 2</red></p>
<p><red>Подо́бен: </red>Вы́шних ища́:</p>
<p>Свети́льник све́тел показа́лся еси́ в конце́х,/ пусты́ню же гра́ды сотвори́л еси́ мно́жествы мона́шескими,/ сам себе́ распе́н, крест твой на ра́мо взем,/ и воздержа́нием те́ло изнури́л еси́,/ моля́ непреста́нно о всех нас.</p>
<p><red>И́кос:</red></p>
<p>Пресве́тлая блаже́ннаго па́мять други́й яви́ся день спасе́ния нам,/ све́тлостию воздержа́ния нощь глубоку́ страсте́й отгоня́щи/ и вседоброде́тельным дея́нием све́тло облиста́ющи,/ в не́йже ясна́ звезда́ и светла́ яви́ся./ Ве́рно пе́сни с весе́лием Пахо́мию Боже́ственному принесе́м:/ с высоты́ бо зря, просвеща́ет нас и дае́т мир неоску́ден,/ моля́ непреста́нно о всех нас.</p>
<p><red>Песнь 7</red></p>
<p><red>Ирмо́с: </red><emphasis>Богопроти́вное веле́ние/ беззако́ннующаго мучи́теля высо́к пла́мень вознесло́ есть,/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis></p>
<p>Кре́постию оде́явся Влады́чнею, я́ко прах, сладостра́стия жития́ попра́л еси́,/ любо́вию побежда́емь нетле́нный жи́зни, е́йже ны́не и причасти́лся еси́,/ с ли́ки А́нгел, о́тче, водворя́яся.</p>
<p>Се́рдце стяжа́в чи́сто, ви́дети сподо́бился еси́ все́ми Неви́димаго,/ отсю́ду я́коже блаже́н служи́тель, о́тче, был еси́,/ поя́ Благоде́теля и препросла́вленнаго.</p>
<p>Правосла́вную му́дрость ты стяжа́в, Еди́ницу Тричи́сленную,/ Тро́ицу Единосу́щную, преблаже́нне, пропове́дал еси́/ и Сло́ва стра́шное воплоще́ние, научи́л еси́ пе́ти Благоде́теля,/ я́ко препросла́вленна во ве́ки.</p>
<p><red>Богоро́дичен: </red>Святы́х Святе́йшую Тя разуме́ем, я́ко еди́ну, ро́ждшую Бо́га непреме́ннаго,/ Де́во Нескве́рная, Ма́ти Безневе́стная,/ всем бо источи́ла еси́ ве́рным нетле́ние Боже́ственным рождество́м Твои́м.</p>
<p><red>Песнь 8</red></p>
<p><red>Ирмо́с: </red><emphasis>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis></p>
<p>По́стных я́ве воображе́ния/ от А́нгела научи́лся еси́, му́дре, от Боже́ственнаго повеле́ния./ Имиже ны́не пита́еми, благоче́стия пито́мцы, пе́сньми зове́м:/ благослови́те, вся дела́ Госпо́дня, Го́спода.</p>
<p>Я́коже мо́лния, вели́кими блиста́нии житие́ сия́ющее всем возсия́/ воздержа́ния твоего́, всему́дре, благоче́стно Зижди́телю зову́щим:/ благослови́те, вся дела́ Госпо́дня, Го́спода.</p>
<p>Тя, па́че ума́ из нерожде́нна Отца́, пре́жде век рожде́нна, Христе́,/ сла́вя, пропове́да Пахо́мий сла́вный и Ду́ха Всесвята́го,/ еди́но Тро́ицы естество́ ве́дый и Божество́.</p>
<p><red>Богоро́дичен: </red>Дверь Тя Све́та, Де́во Богома́ти, благоче́ствующе, имену́ем,/ О́тчее бо сия́ние, соеди́ншееся пло́ти дебельству́,/ па́че естества́ родила́ еси́, Пречи́стая./ Его́же пое́м, вся дела́ Госпо́дня, Го́спода.</p>
<p><red>Песнь 9</red></p>
<p><red>Ирмо́с: </red><emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis></p>
<p>Луча́ми благода́ти озари́вея, Пахо́мие, я́ко ве́рен служи́тель Бо́гу предстои́ши/ и наслади́тися сла́вы сподо́блься неразруши́мыя./ Те́мже честны́й пра́здник твой велича́ем.</p>
<p>Исплете́ся тебе́ вене́ц, я́ко победи́телю, Па́хомие,/ десни́цею живоно́сною и вседержи́тельною,/ и ны́не пою́щия твою́ па́мять сла́вную сподо́би, блаже́нне,/ улучи́ти оставле́ние согреше́ний, всеприснопа́мятне.</p>
<p>Плоды́ ны́не объе́м боле́зней твои́х, Пахо́мие,/ ра́дости наслажда́ешися, я́же па́че ума́,/ но хода́тайствуя изба́вити твоя́ ученики́ Христа́ умоли́,/ тя ны́не сла́вящия и чту́щия, достосла́вне.</p>
<p><red>Богоро́дичен: </red>Я́ко руно́, Пренепоро́чная, дождь небе́сный во утро́бе прие́мши,/ нам родила́ еси́ пи́щу даю́щаго, благоче́стно Того́ воспева́ющим/ и Тя, Всепе́тую Богоро́дицу, испове́дающим.</p>
<p><red>Свети́лен</red></p>
<p><red>Подо́бен: </red>Не́бо звезда́ми:</p>
<p>А́нгельскаго жития́ жела́я, удали́л еси́ себе́ в пусты́нях/ и стра́сти покори́л еси́ плотски́я,/ равноа́нгелен показа́вся, Пахо́мие Богоно́се.</p>
<p><red>Сла́ва, и ны́не, пра́здника</red></p>
<p><red>На стихо́вне, </red>Сла́ва,<red> глас 8:</red></p>
<p>Мона́хов мно́жества,/ наста́вника тя почита́ем, о́тче наш Пахо́мие,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p><red>И ны́не, пра́здника.</red></p>
<p><red>НА ЛИТУРГИ́И</red></p>
<p><red>Блаже́нны пра́здника, песнь рядова́я, и свята́го, песнь 3-я. Проки́мен, глас 7: </red>Честна́ пред Го́сподем/ смерть преподо́бных Его́.<red> Стих: </red>Что́ возда́м Го́сподеви о всех, я́же воздаде́ ми?<red> Апо́стол к Кори́нфяном, зача́ло 176. </red>Аллилу́ия,<red> глас 6: </red>Блаже́н муж, боя́йся Го́спода:<red> Стих: </red>Си́льно на земли́ бу́дет се́мя его. <red>Ева́нгелие от Луки́, зача́ло 77. Прича́стен: </red>В па́мять ве́чную:</p>
</section>
