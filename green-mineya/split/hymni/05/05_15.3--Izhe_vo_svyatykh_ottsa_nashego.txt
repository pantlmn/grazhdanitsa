<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>И́же во святы́х отца́ на́шего Иса́ии епи́скопа, Росто́вскаго чудотво́рца</p>
</title><p><red>ВЕ́ЧЕР</red></p>
<p>Блаже́н муж: <red>1-й антифо́н. На</red> Го́споди, воззва́х:<red> стихи́ры глас 4.</red></p>
<p><red>Подо́бен:</red> Я́ко до́бля:</p>
<p>Я́ко до́бля во святи́телех,/ блаже́ннаго Иса́ию,/ соше́дшеся, похва́лим <red>Днесь</red>,/ я́ко бо друго́е со́лнце пресве́тлое возсия́в,/ пречи́стыя це́ркве Бо́жия Ма́тере,/ отгоня́ тьму нече́стия/ и просвеща́я новокреще́нныя лю́ди све́том Богоразу́мия,/ тем и прия́л еси́ вене́ц от Бо́га нетле́нный./ Его́же моли́ от бед и напа́стей изба́витися/ ве́рою пою́щим всечестну́ю па́мять твою́.</p>
<p>Добродете́льными светлостьми́/ просвети́ся житие́ твое́,/ и серде́чною пра́востию,/ и ра́зумом духо́вным, Богому́дре, удобря́емь,/ научи́л еси́ новопросвеще́нныя лю́ди/ неподви́жным бы́ти во Христо́ве ве́ре./ Те́мже па́мять твою́ честну́ю и светоно́сную/ соверша́ем, приснопа́мятне,/ любо́вию тя почита́юще.</p>
<p>Ра́зума духо́внаго испо́лнився,/ посрами́л еси́ врага́, прельсти́вшаго пра́отца,/ и, сего́ ору́жием духо́вным сокруши́в,/ Богонасажде́нный сад церко́вный/ уче́нием твои́м напои́л еси́,/ и ко Христу́ приве́л еси́,/ я́ко и́стинный де́латель виногра́да Влады́ки твоего́./ Его́же моли́ о чту́щих ве́рою па́мять твою́.</p>
<p><red>Сла́ва, глас 6:</red></p>
<p><red>Ты еси́ па́стырь до́брый/ и учи́тель те́плый, святи́телю Иса́ие,/ тебе́ всегда́ похваля́юще, вопие́м ти:/ тобо́ю украси́ Бог це́рковь Ма́тере Своея́/ и те́ло, многоле́тно твое́ сокрове́нное в земли́,/ нетле́нно яви́ лю́дем твои́м./ Те́мже моли́ся непреста́нно о хва́лящих тя/ и чту́щих па́мять твою́,/ прося́ оставле́ния грехо́в/ и спасе́ния душа́м на́шим. </red></p>
<p><red>И ны́не пра́здника. </red></p>
<p><red>Вход. Проки́мен дне. И чте́ния 3 <emphasis>(зри 20 мая)</emphasis></red></p>
<p><red>На стихо́вне стихи́ры пра́здника.</red></p>
<p><red>Сла́ва, святи́теля, глас 6:</red></p>
<p>Излия́ся благода́ть во устна́х твои́х, преподо́бне о́тче,/ святи́телю Иса́ие,/ и был еси́ па́стырь Христо́вы Це́ркве,/ уча́ слове́сныя о́вцы ве́ровати в Тро́ицу Единосу́щную,/ во Еди́ном Божестве́.</p>
<p><red>И ны́не, пра́здника.</red></p>
<p><red>Тропа́рь, глас 8:</red></p>
<p>Правосла́вия наста́вниче,/ благоче́стия учи́телю и чистоты́,/ Росто́ву пресве́тлый свети́льниче,/ святи́телем Богодохнове́нное удобре́ние,/ Иса́ие прему́дре,/ уче́нием бо твои́м вся Росси́йския концы́ просвети́л еси́ благода́тию духо́вною,/ святи́телю блаже́нне,/ моли́ Христа́ Бо́га, да спасе́т ду́ши на́ша.</p>
<p><red>Ин тропа́рь, глас 2:</red></p>
<p>Ви́ноцех святы́я Ла́вры Пече́рския/ благоиску́сен показа́выйся/ и во архиере́йстем са́не добр па́стырь/ своему́ ста́ду, Боголюбе́зне Иса́ие, бы́вый,/ моли́ о нас Пастыренача́льника Христа́ Бо́га/ да поми́лует и спасе́т ду́ши на́ша.</p>
<p><red>Сла́ва, и ны́не, пра́здника</red></p>
<p><red>НА У́ТРЕНИ</red></p>
<p><red>По 1-й и по 2-й стихоло́гии, седа́льны пра́здника.</red></p>
<p><red>По полиеле́и седа́лен свята́го, глас 4.</red></p>
<p><red>Подо́бен: </red>Ско́ро предвари́:</p>
<p>От младе́нства по Христе́ ше́ствовал еси́/ и сосу́д Свята́го Ду́ха, святи́телю Иса́ие, был еси́,/ от Него́же прему́дрость прии́м,/ научи́л еси́ челове́ки многобо́жие и́дольское преоби́дети и Христу́ ве́ровати./ Его́же моли́ спасти́ всех, любо́вию тя почита́ющих.</p>
<p><red>Сла́ва, и ны́не, Богоро́дичен: </red></p>
<p>Де́во Всенепоро́чная, пресу́щественнаго Бо́га ро́ждшая,/ со святи́телем Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p><red>Степе́нна, 1-й антифо́н 4-го гла́са. Проки́мен: </red>Честна́ пред Го́сподем смерть/ преподо́бных Его́.<red> Стих: </red>Что́ возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Иоа́нна, зача́ло 35, от полу́.</red></p>
<p><red>По 50-м псалме́ стихи́ра, глас 4:</red></p>
<p>Я́ко со́лнце пресве́тлое,/ просвеща́еши страну́ всю Росси́йскую:/ тебе́ бо показа́ Бог от ю́ности,/ святи́телю блаже́нне Иса́ие,/ па́стыря слове́сному Своему́ ста́ду,/ новоизбра́нным лю́дем,/ и украси́л еси́ всечу́дно це́рковь Бо́жия Ма́тере,/ в не́йже и доны́не лежа́т честны́я твоя́ мо́щи,/ я́же и́мут в себе́ исцеле́ния дар благода́ти,/ святи́телю пречу́дне./ Тебе́ Христо́с показа́ второ́е свети́ло в Росто́встей Це́ркви,/ ты похвала́ земли́ на́шей и заступле́ние./ Те́мже, <red>Днесь</red> пра́зднующе све́тло па́мять твою́/ и честно́е обре́тение пречу́днаго твоего́ телесе́,/ вку́пе же и пресла́вное пренесе́ние пречестны́х моще́й твои́х,/ мо́лим тя, святи́телю:/ мир ми́ру испроси́/ и душа́м на́шим ве́лию ми́лость.</p>
<p><red>Кано́н пра́здника со ирмосо́м на 6 и свята́го на 8, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Твоего́, Христе́, уго́дника, блаже́ннаго Иса́ию, пе́ти ми жела́ющу, моли́твами его́,/ я́ко Бог, осия́ние Всесвята́го Ду́ха да́руй ми/ и свет прему́дрости Твоея́,/ да достойно воспою́ того́ чудеса́.</p>
<p>Прииди́те, ве́рнии, церко́внаго свети́льника, и столпа́ непоколеби́ма,/ и правосла́вия учи́теля, и благоче́стия пропове́дника,/ блаже́ннаго Иса́ию достохва́льными пе́сньми почти́м.</p>
<p>Я́ко святи́тель ве́рен и па́стырь и́стинный Росто́вския Це́ркве быв/ и слове́снаго ста́да Христо́ва,/ но́вых люде́й неле́стный учи́тель яви́лся еси́, блаже́нне Иса́ие,/ и́хже научи́л еси́ сла́вити Бо́жия вели́чия.</p>
<p><red>Богоро́дичен: </red>Ма́рию Чи́стую, прииди́те вси, воспое́м,/ еди́ну, украси́вшую челове́чество и ро́ждшую Бо́га воплоще́нна,/ Де́ву же пребы́вшую неврежде́нну.</p>
<p><red>Катава́сия пра́здника.</red></p>
<p><red>Песнь 3</red></p>
<p><red>Ирмо́с: </red><emphasis>Твоя́ песносло́вцы, Богоро́дице,/ живы́й и незави́стный исто́чниче,/ лик Себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis></p>
<p>Глаго́лы Боже́ственными, де́лы же и уче́нии пресла́вными/ по всему́ уподо́бися пресла́вным апо́столом/ и обтече́ всю Росси́йскую зе́млю, и́дольскую лесть попаля́я,/ просвеща́я же ве́рных сердца́ благода́тию.</p>
<p>От младе́нства Христа́ вожделе́в,/ кра́сная ми́ра сего́ вся уме́ты вмени́л еси́,/ по апо́столу, о́тче, Вы́шних ища́,/ Христо́вою же благода́тию святи́тельства сподо́бился еси́/ и Росто́ву па́стырь но́вым лю́дем посыла́ешися, и́хже и научи́л еси́/ и на Небесе́х венцы́ сла́вы восприя́л еси́.</p>
<p>Свята́го Ду́ха благода́тию/ и́дольское изоста́вшее нече́стие до конца́ потреби́л еси́ в Росси́йстей земли́,/ побо́рник вои́стинну правосла́вия яви́вся кре́пкий./ Тем просвети́л еси́ твои́ми уче́нии Росси́йския концы́.</p>
<p><red>Богоро́дичен: </red>Пое́м, Де́во Богома́ти,/ па́че естества́ рождество́ Твое́ и Твою́ нетле́нную чистоту́,/ и́бо в Тебе́ во еди́но сочета́ся де́вство и рождество́.</p>
<p><red>Ин конда́к, глас 4:</red></p>
<p>Своего́ епи́скопска са́на тезоиме́нство храня́,/ си́рых, вдови́ц и всех, зле стра́ждущих,/ сам собо́ю посеща́л еси́ любе́зне/ и, ми́лостынею дово́льне тех ущедря́я, я́ко оте́ц,/ сподо́бился еси́ А́нгелы на освяще́ние це́ркве Пече́рския, святи́телю Иса́ие,/ принесе́н бы́ти чу́дне,/ с ни́миже моли́ся Го́сподеви о душа́х на́ших.</p>
<p><red>Седа́лен, глас 8</red></p>
<p><red>Подо́бен: Прему́дрости:</red></p>
<p>От мирски́я молвы́ избежа́в, и Христо́во и́го восприи́м,/ и за́поведи соверши́в, па́стырь оби́тели быва́еши,/ пото́м же и на святи́тельском седа́лищи сед,/ богоуго́дно пожи́л еси́/ и, лю́ди правосла́вию научи́в, на Небеса́ восте́кл еси́,/ у престо́ла Вседержи́теля со А́нгелы предстоя́, святи́телю блаже́нне,/ моли́ся о рабе́х твои́х.</p>
<p><red>Сла́ва, и ны́не, пра́здника или́ Богоро́дичен:</red></p>
<p>О Тебе́ ра́дуется, Благода́тная, вся́кая тварь,/ а́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвало́, из Нея́же Бог воплоти́ся/ и Младе́нец бысть пре́жде век сый Бог наш,/ ложесна́ бо Твоя́ престо́л сотвори́ и чре́во Твое́ простра́ннее небе́с соде́ла./ О Тебе́ ра́дуется, Благода́тная, вся́кая тварь, сла́ва Тебе́.</p>
<p><red>Песнь 4</red></p>
<p><red>Ирмо́с: </red><emphasis>Седя́й в сла́ве на престо́ле Божества́/ во о́блаце ле́гце,/ прии́де Иису́с Пребоже́ственный,/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis></p>
<p>Седя́ща во сла́ве Го́спода проро́к Иса́ия дре́вле узре́в/ и от Серафи́ма клеща́ми угль прии́м, очи́стися./ Ты же, святи́телю, всегда́ Го́сподеви предстои́ши со мно́жеством Безпло́тных/ и, Серафи́мом подо́бяся, я́коже клеща́ми, твои́ми рука́ми те́ло Христо́во прие́млеши/ и ве́рным подае́ши, непреста́нно вопия́:/ сла́ва си́ле Твое́й, Го́споди.</p>
<p>Любо́вию Бо́жиею па́че огня́ распала́емь, о́тче,/ обходя́ гра́ды и ве́си в Росто́встей и Су́ждальстей о́бласти,/ и́дольская ка́пища разоря́я, це́ркви же созида́я,/ лю́ди научи́л еси́ пе́ти:/ сла́ва си́ле Твое́й, Го́споди.</p>
<p>Пресла́вный и чу́дный Лео́нтий, я́ко благоцвету́щ сад, насади́ росто́вский лю́ди,/ просвети́в их святы́м Креще́нием./ Ты же, блаженне, до конца́ сих напои́л еси́ твои́м уче́нием/ и ко Христу́, я́ко зрел плод, прине́сл еси́, с весе́лием вопия́:/ сла́ва си́ле Твое́й, Го́споди.</p>
<p><red>Богоро́дичен: </red>От ма́терних пеле́н чи́сто житие́ име́л еси́, блаже́нне,/ и сего́ ра́ди Пречи́стыя Богоро́дицы изря́дный служи́тель быв,/ Сию́ возвели́чил еси́ в росси́йских страна́х и научи́л еси́ пе́ти:/ сла́ва си́ле Твое́й, Пречи́стая.<red> </red></p>
<p><red>Песнь 5</red></p>
<p><red>Ирмо́с: </red><emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Удивля́ется святи́тель, князь же и вси лю́дие/ ско́рому твоему́ прише́ствию ко освяще́нию Пречи́стыя це́ркве:/ А́нгелом бо зван был еси́ и о́блаком носи́м,/ я́коже дре́вле апо́столи, на успе́ние Бо́жия Ма́тере./ Те́мже тя всем воспева́ющим мир подава́еши. Удиви́шася Ангельстии чи́нове преславному твоему житию,/ како в бреннем телеси́ безплотнаго врага победил еси́, блаженне,/ и, воздушными темными князьми́ не удержан быв,/ престола Христова дости́гл еси́ к превышним силам,/ и оттуду мир нам подававши.</p>
<p>Удивля́ются христоимени́тии лю́дие, егда́ обрето́ша пречестно́е твое́ те́ло,/ е́же мно́гими ле́ты земле́ю покрове́но,/ и яви́ся, я́коже златоза́рное со́лнце,/ чуде́с лучи́ испуща́я и просвеща́я ве́рных сердца́,/ и воспева́ющим Го́сподеви мир подава́еши.</p>
<p><red>Богоро́дичен: </red>Умилосе́рдися, Влады́чице, на непотре́бныя Твоя́ рабы́/ и не преда́ждь нас в ру́це пога́ных грех ра́ди на́ших,/ но моли́тв на́ших не пре́зри, во Твою́ це́рковь притека́ющим/ и вопию́щим Ти, мир подаю́щи.</p>
<p><red>Песнь 6</red></p>
<p><red>Ирмо́с: </red><emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis></p>
<p>Боже́ственною благода́тию укрепля́емь, апо́столом ревни́тель быв,/ Росси́йския вся концы́ научи́л еси́ благоче́стию/ и вся нечести́вая уче́ния до конца́ потреби́л еси́./ Те́мже твою́ па́мять све́тло пра́зднуем.</p>
<p>Гроб честна́го твоего́ телесе́ иногда́ в небреже́нии бысть,/ и от святи́теля, твой престо́л держа́щаго и к тебе́ любо́вь показу́юща, отту́ду прено́сится,/ я́вственно ны́не полага́ется, источа́ющий исцеле́ния всем.</p>
<p>И́же всегда́ к ра́це моще́й твои́х приступа́юще,/ любе́зно ту целу́ем и от души́ вопие́м ти:/ святи́телю блаже́нне Иса́ие, моли́ся приле́жно за град и лю́ди,/ и скорбь на́шу в ра́дость претвори́,/ и грехо́в проще́ние испроси́.</p>
<p><red>Богоро́дичен: </red>Притеце́м, ве́рнии, в це́рковь Бо́жия Ма́тере/ и, ве́рно моля́щеся, возопие́м Ей:/ поми́луй, Влады́чице, Твое́ достоя́ние/ и от враг изба́ви уго́дника Твоего́ Иса́ии моли́твами.</p>
<p><red>Конда́к, глас 3:</red></p>
<p><red>Подо́бен: </red>Де́ва <red>Днесь</red>:</p>
<p>Я́ко гром, возгреме́л еси́ Боже́ственными твои́ми уче́нии в Росси́йстей земли́/ и яви́лся еси́ свети́льник пресве́тел,/ осия́я све́том Богоразу́мия, Иса́ие блаже́нне./ Те́мже вопие́м ти́:/ Христа́ Бо́га моли́ непреста́нно о всех нас.</p>
<p><red>И́кос:</red></p>
<p>Прииди́те, богоизбра́ннии христоимени́тии собо́ри,/ похва́лим ны́не и пе́сньми почти́м светоно́сную па́мять пречу́днаго отца́, блаже́ннаго Иса́ии,/ апо́столом ра́внаго, благоче́стия пропове́дника,/ наста́вника же и учи́теля росси́йскому язы́ку:/ яви́ бо ся, я́ко свети́льник незаходи́мый, во тьме су́щим неве́дения,/ и всех возводя́ к Боже́ственней высоте́,/ и на па́житех зако́на живоно́снаго тех упасе́,/ и исцеле́ний луча́ми всех просвеща́я./ Те́мже мо́лим тя ны́не:/ облиста́й в сердца́ раб твои́х незаходи́мый свет ра́зума, Христо́в уго́дниче,/ и моли́ непреста́нно о всех нас.</p>
<p><red>Песнь 7</red></p>
<p><red>Ирмо́с: </red>Не послужи́ша тва́ри Богому́дрии,/ па́че Созда́вшаго,/ но о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</p>
<p>Не слу́жат ктому́ росси́йстии сы́нове тьме пре́лести,/ но тобо́ю, о́тче, и́стинный Богоразу́мия свет позна́ша/ и, непреста́нно ра́дующеся, ны́не Христу́ вопию́т:/ благослове́н Бог оте́ц на́ших.</p>
<p>Пра́зднует Це́рковь че́стно твое́ преставле́ние:/ житие́ бо благоче́стно на земли́ соверши́л еси́, чу́дне,/ и плод стори́чествующий Влады́це твоему́ прине́сл еси́,/ и от Него́ прия́л еси́ венцы́ сла́вы неизрече́нныя, непреста́нно вопия́:/ благослове́н Бог оте́ц на́ших.</p>
<p>И́же во искуше́ниих и ско́рбех су́щий,/ к ра́це моще́й твои́х притека́юще, прие́млют честна́я исцеле́ния/ от я́же в тебе́ Боже́ственныя благода́ти/ и непреста́нно Христу́ вопию́т:/ благослове́н Бог оте́ц на́ших.</p>
<p><red>Богоро́дичен: </red>Укрепи́, Влады́чице, сла́вящия Тя ве́рныя лю́ди на проти́вныя враги́,/ я́ко Дави́да на Голиа́фа, да, веселя́щеея, вопие́м Ти:/ ра́дуйся, покро́ве святы́й и Засту́пнице гра́ду на́шему.</p>
<p><red>Песнь 8</red></p>
<p><red>Ирмо́с: </red><emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>Блаже́нную жизнь пожи́л еси́ в житии́ сый,/ и со святи́тельскими ли́ки у престо́ла Христо́ва, ра́дуяся, предстои́ши,/ Боже́ственное насле́див наслажде́ние, и непреста́нно вопие́ши:/ Го́спода воспева́йте, дела́, и превозноси́те Его́ во вся ве́ки.</p>
<p>Боже́ственнаго Ду́ха благода́ть име́я в души́ твое́й, блаже́нне Иса́ие,/ обте́кл еси́ Росси́йскую зе́млю, я́ко мо́лния,/ разсевая Бо́жие сло́во во всех страна́х, просвеща́я всех и науча́я:/ Го́спода воспева́йте, дела́, и превозноси́те Его́ во вся ве́ки.</p>
<p>Слове́сныя плоды́ Го́сподеви принося́, Иса́ие прему́дре,/ озари́л еси́ твое́й па́стве свет Богоразу́мия,/ и нечести́вая уста́ загради́л еси́ пра́щею Богодохнове́нных слове́с твои́х,/ и я́сно всем пропове́дал еси́:/ Го́спода воспева́йте, дела́, и превозноси́те Его́ во вся ве́ки.</p>
<p><red>Богоро́дичен: </red>На благодея́ние челове́ком Сло́во воплоти́тися изво́ли,/ де́вства бо врата́ прои́де я́ко Госпо́дь и Богоро́дицу показа́./ Тем зове́м:/ Го́спода воспева́йте, дела́, и превозноси́те Его́ во вся ве́ки.</p>
<p><red>Песнь 9</red></p>
<p><red>Ирмо́с: </red><emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Кто мо́жет, блаже́нне, по достоя́нию тя восхвали́ти?/ Исцеле́ния бо неоску́дно подава́еши приходя́щим к тебе́ с ве́рою и непреста́нно вопию́щим:/ изба́ви, святи́телю, от вся́ких искуше́ний/ и до конца́ неврежде́нных нас соблюди́.</p>
<p>Оќрест стоя́ще ра́ки моще́й твои́х,/ с любо́вию ту, припа́дающе, целу́ем и ве́рно ти вопие́м, блаже́нне:/ поми́луй святи́теля, престо́л твой ны́не украша́ющаго,/ и до конца́ его́ сохрани́ невреди́ма,/ христолюби́вым лю́дем на сопроти́вныя побе́ды да́руй и на враги́ одоле́ние.</p>
<p>Приими́ хвалу́ от раб недосто́йных, святи́телю Иса́ие,/ и жития́ сего́ непостоя́нную пучи́ну да́руй нам немяте́жно преийти́,/ и моли́тву о нас к Бо́гу сотвори́, че́стно почита́ющих твою́ па́мять,/ и одержа́щих зол и жду́щих нас изба́ви, да во ве́ки тебе́ велича́ем.</p>
<p><red>Богоро́дичен: </red>Прииди́те, христоимени́тии лю́дие,/ в честну́ю це́рковь Бо́жия Ма́тере/ и, покло́ншеся пречу́дному Ея́ о́бразу и ру́це возде́вше, от се́рдца возопие́м:/ поми́луй нас, Богоро́дице, недосто́йных раб Твои́х, и град наш,/ в не́мже вели́кое Твое́ и многосла́вное и́мя велича́ется,/ от всех злых свободи́ уго́дника Твоего́ Иса́ии моли́твами,/ да во ве́ки Тебе велича́ем, Чи́стая.</p>
<p><red>Свети́лен:</red></p>
<p>Я́коже пресве́тлая заря́ светоно́сна,/ яви́ся <red>Днесь</red> па́мять твоя́, святи́телю преблаже́нне Иса́ие,/ предвозвеща́ющи нам пресве́тлаго со́лнца незаходи́мый свет,/ пречу́днаго Лео́нтия светоно́сный пра́здник,/ да моли́твами ва́шими прии́мем оставле́ние грехо́в.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Пощади́ мя, Го́споди, пощади́ мя, егда́ прии́деши суди́ти,/ и не осуди́ мене́ во огнь, ни я́ростию же обличи́ мене́,/ мо́лит Тя Де́ва Чи́стая, ро́ждшая Тя, Христе́,/ и А́нгел мно́жество со проро́ки, и святи́тели, и му́ченики.</p>
<p><red>На хвали́тех стихи́ры на 4, глас 8.</red></p>
<p><red>Подо́бен: </red>Что́ вас нарече́м:</p>
<p>Что́ тя нарече́м, святи́телю?/ А́нгела, я́ко безпло́тен на земли́ пожи́л еси́,/ апо́стола, я́ко научи́л еси́ благове́рию росси́йския концы́,/ му́ченика же, я́ко Христа́ ра́ди до сме́рти подвиза́лся еси́,/ обраща́я лю́ди от тьмы нече́стия/ и приводя́ их на па́жить Богоразу́мия./ Моли́ спасти́ся душа́м на́шим.</p>
<p>Что́ тя имену́ем, Богоблаже́нне Иса́ие?/ Реку́, духо́вных вод наполня́ему/ и проходя́щу Росси́йския концы́,/ жа́ждущая сердца́ напая́юща твои́м уче́нием;/ ча́шу, Боже́ственнаго Ду́ха наполня́ему;/ свещу́, Це́рковь озаря́ющу;/ свети́льника, я́ко па́ству твою́ просвеща́еши./ Мно́га ти имена́ и бо́льша дарова́ния./ Моли́ спасти́ся душа́м на́шим.</p>
<p>Что́ тя ны́не нареку́, Иса́ие пречу́дне?/ Служи́теля та́ин и де́лателя виногра́да Христо́ва,/ ве́ры утвержде́ние,/ Це́ркве столпа́ непоколеби́ма,/ исто́чника чуде́с,/ оби́димых засту́пника,/ сиро́т корми́теля,/ па́стве твое́й те́пла предста́теля./ Мно́га ти имена́ и множа́йша даро́в прия́тия./ Моли́ спасти́ся душа́м на́шим.</p>
<p><red>Сла́ва, глас 8:</red></p>
<p>Святи́телю Христо́в,/ Боже́ственных преда́ний учи́телю,/ церко́вное утвержде́ние,/ тебе́ я́ко и́стиннаго па́стыря Христо́с показа́л есть/ новоизбра́нному твоему́ слове́сному ста́ду, росси́йским лю́дем,/ и́хже и от собла́зн спасл еси́/ и укрепи́л еси́ их бы́ти в правосла́вии./ Те́мже и ны́не мо́лим тя, Иса́ие досточу́дне:/ моли́ся Бо́гу и Спа́су/ о и́же ве́рою пра́зднующих пречестну́ю па́мять твою́.</p>
<p><red>И ны́не, пра́здника.</red></p>
<p><red>Славосло́вие вели́кое. И отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны свята́го, пе́сни 3-я и 6-я. Проки́мен, глас 1: </red>Уста́ моя́ возглаго́лют прему́дрость:<red> Стих: </red>Услы́шите сия́, вси язь́щы:<red> Апо́стол к Евре́ем, зача́ло 335. </red>Аллилу́ия,<red> глас 2: Уста праведнаго поучатся премудрости: Стих: Закон Бога его в сердце его: Ева́нгелие от Луки́, зача́ло 24. Прича́стен: </red>В па́мять ве́чную:</p>
</section>
