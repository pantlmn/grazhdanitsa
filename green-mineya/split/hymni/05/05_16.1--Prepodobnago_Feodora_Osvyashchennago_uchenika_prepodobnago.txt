<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго Фео́дора Освяще́ннаго, ученика́ преподо́бнаго Пахо́мия Вели́каго</p>
</title><p><red>НА ВЕЧЕ́РНИ</red></p>
<p><red>Стихи́ры Фео́дора, глас 6.</red></p>
<p><red>Подо́бен: </red>Всю отложи́вше:</p>
<p>О́блак восхожде́ние пре́жде положи́вый,/ я́ко Влады́ка,/ на о́блаце ле́гце ны́не соше́д во Еги́пет,/ просия́ти избра́нныя пронарече́,/ восхища́емый на о́блацех,/ я́ко Богому́дрыя,/ с ни́миже Фео́дор Освяще́нный, оте́ц наш,/ столп непоколеби́мый,/ в доброде́тели неукло́нный,/ пресве́тлыми сия́нии сия́я Христо́выми,/ со дерзнове́нием мо́лится о душа́х на́ших.</p>
<p>Еги́пет пе́рвее,/ де́монскими неи́стовяся же́ртвами и страстьми́,/ по́стническими ны́не чи́нми украша́ется/ и разли́чными добро́тами,/ добреде́тельми Боже́ственными украша́емь показу́ется./ В не́мже просия́ Боже́ственных даро́в тезоимени́тый/ Фе́одор преподо́бный,/ и Богови́дный, и Богоприя́тный,/ и́же, чу́дным смире́нием подо́бяся Христу́,/ со дерзнове́нием мо́лится о душа́х на́ших.</p>
<p>Поще́ние, воздержа́ние,/ смире́ние, терпе́ние,/ оша́яние зло́бы, доброде́тели прия́тие/ от ю́ности му́дрый Фео́дор,/ по́стник вели́кий, Богому́дрый показа́ся,/ тепл быв Боже́ственныя любве́ рачи́тель,/ и вся ви́димая, ра́дуяся, превзы́де, чу́дный,/ жи́тельством возвыша́емый,/ бесе́дуя Бо́гу,/ со дерзнове́нием мо́лится ны́не о душа́х на́ших.</p>
<p><red>Сла́ва, и ны́не, пра́здника</red></p>
<p><red>Тропа́рь, глас 1:</red></p>
<p>Пусты́нный жи́тель, и в телеси́ А́нгел,/ и чудотво́рец яви́лся еси́, Богоно́се о́тче наш Фео́доре:/ посто́м, бде́нием, моли́твою небе́сная дарова́ния прии́м,/ исцеля́еши неду́жныя и ду́ши ве́рою притека́ющих ти./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p><red>Кано́н, его́же краегране́сие: </red>Пою́ Бо́гу тя да́ра свяще́нна.<red> Глас 2.</red></p>
<p><red>Песнь 1</red></p>
<p><red>Ирмо́с: </red><emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь, сла́вно бо просла́вися.</emphasis></p>
<p>Песнопе́нии хотя́щему твое́ пе́ти ны́не торжество́,/ Боже́ственных даро́в я́ко сый тезоимени́т,/ дар пода́ждь ми светоно́сен,/ от сокро́вищ почерпа́я неиздае́мых благода́ть Боже́ственную, всеприснопа́мятне.</p>
<p>Поуча́яся зако́ну приле́жно, о́тче, чи́стому,/ весь чист и пречи́ст был еси́,/ Всечи́стому же Сло́ву совокупля́яся,/ чистоты́ све́тел сосу́д показа́лся еси́ и освяще́н, всеблаже́нне.</p>
<p><red>Богоро́дичен: </red>Умертви́в себе́ ми́ру,/ жизнь, о́тче, равноа́нгельну на земли́ благоче́стно проходя́,/ Возсия́вшему от ложе́сн деви́ческих после́довал еси́,/ крест твой на ра́мо взем, Богому́дре преблаже́нне.</p>
<p><red>Песнь 3</red></p>
<p><red>Ирмо́с: </red><emphasis>Процвела́ есть пусты́ня, я́ко крин, Го́сподин/ язы́ческая неплодя́щая, Це́рковь/ прише́ствием, Твои́м,/ в не́йже утверди́ся мое́ се́рдце.</emphasis></p>
<p>Я́ко дар люби́м, Влады́це, преподо́бне,/ твою́ ду́шу, Фео́доре, спаса́ему/ и воздержа́нием от страсте́й измене́нну прине́сл еси́.</p>
<p>Бо́гу освяще́н, превозше́л еси́, всему́дре, зри́мых чу́вство,/ чи́стым же умо́м бесе́довал еси́ уму́ превы́спреннему, преблаже́нне.</p>
<p><red>Богоро́дичен: </red>Удали́лся еси́ в пусты́ни, бе́гая, сла́вне,/ и́же от Де́вы просия́вшаго Бо́га Сло́ва ты прии́м,/ о Не́мже и спа́слся еси́, досточу́дне.</p>
<p><red>Конда́к, глас 2</red></p>
<p><red>Подо́бен: </red>Вы́шних ища́:</p>
<p>В дому́ Бо́жии, я́ко фи́никс, процве́л еси́,/ плоды́ же доброде́телей Го́сподеви прине́сл поще́нием изря́дным,/ о́тче преподо́бне,/ те́мже и убла́жаешися,/ я́ко Безпло́тных равностоя́телен.</p>
<p><red>Седа́лен, глас 3</red></p>
<p><red>Подо́бен: </red>Боже́ственный ве́ры:</p>
<p>Боже́ственною си́лою оде́ян,/ обнажи́л еси́ полки́ супроти́вных сил, Богоно́се,/ и, доброде́телей просия́в све́тлостию,/ исцеле́ний зарю́ облиста́л еси́, о́тче преподо́бне:/ Христа́ Бо́га моли́ дарова́ти нам ве́лию ми́лость.</p>
<p><red>Сла́ва, и ны́не, пра́здника или́ Богоро́дичен: </red></p>
<p>Боже́ственная ски́ния была́ еси́ Сло́ва,/ еди́на Пречи́стая Ма́ти Де́во, чистото́ю А́нгелы превозше́дшая,/ па́че всех мене́, персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p><red>Крестобогоро́дичен:</red></p>
<p>Нескве́рная А́гница Сло́ва, нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно, рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p><red>Песнь 4</red></p>
<p><red>Ирмо́с: </red><emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis></p>
<p>Купносе́льник Пахо́мию Боже́ственному быв,/ нра́вы подража́л еси́, о́тче Богому́дре Фео́доре,/ того́ воздержа́нию и правосла́вней ве́ре подо́бяся.</p>
<p>Пева́емаго Ца́рства и Боже́ственнаго сия́ния, досто́йно получи́л еси́,/ я́ко быв худо́г<a type="note" xlink:href="#note46">46</a>, о́тче, чистото́ю, к прича́стию неизрече́нныя красоты́.</p>
<p>Се́ла ефио́пская, де́монская со́нмища твоего́ ужасо́шася терпе́ния, и смире́ния,/ и непреста́ннаго во бде́ниих твоего́ стоя́ния, досточу́дне.</p>
<p><red>Богоро́дичен: </red>Во изступле́нии главы́ си́льных ссеко́шася/ стра́хом рождества́ Твоего́, Богороди́тельнице Всенепоро́чная,/ собо́р же преподо́бных удиви́ся досто́йно Боже́ственною благода́тию.</p>
<p><red>Песнь 5</red></p>
<p><red>Ирмо́с: </red><emphasis>Ходата́й Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/ приведе́ние и́мамы.</emphasis></p>
<p>Уче́ния те́пле честна́я име́в,/ разори́л еси́ всех ересе́й преле́стная прия́тия, му́дре,/ Тро́йческою ве́рою огражда́я ста́до твое́.</p>
<p>Я́ко свет вои́стинну на земли́ был еси́, Фео́доре,/ житие́ непоро́чно пожи́в, всеприснопа́мятне,/ по́стников украше́ние, мона́шествующих похвала́.</p>
<p><red>Богоро́дичен: </red>Тече́нием по́стнических слез напая́я се́рдце твое́,/ плодоно́сно показа́л еси́ возсия́вшему Влады́це Христу́ от Де́вы Святы́я,/ Фео́доре пребога́те.</p>
<p><red>Песнь 6</red></p>
<p><red>Ирмо́с: </red><emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>Све́тлое и Богоуго́дное житие́ твое́/ тебе́ Небе́сную, о́тче, све́тлость святы́х показа́,/ в се́лех небе́сных, Фео́доре.</p>
<p>Победи́тель, одолева́я, Фео́доре, лука́вствия духо́в, был еси́,/ Уте́шителя Ду́ха помо́щника стяжа́в, Богоприя́тне.</p>
<p><red>Богоро́дичен: </red>О́блак ле́гкий еси́, Чи́стая,/ на не́мже седя́, прии́де во Еги́пет Вседержи́тель Госпо́дь/ и свети́льники преподо́бныя соде́ла.</p>
<p><red>Конда́к, и и́кос пра́здника.</red></p>
<p><red>Песнь 7</red></p>
<p><red>Ирмо́с: </red><emphasis>Богопроти́вное веле́ние/ беззако́ннующаго мучи́теля/ высо́к пла́мень вознесло́ есть,/ Христо́с же простре́ Богочести́вым отроко́м ро́су духо́вную,/ Сын благослове́н и препросла́влен.</emphasis></p>
<p>Разу́мно возжела́л еси́, я́коже Богови́дец,/ Боже́ственную све́тлость ви́дети, Фео́доре,/ те́мже ви́димая вся оста́вил еси́,/ во мрак же вшед, зре́ти сподо́бился еси́ Непостижи́маго.</p>
<p>Я́да ты змии́на душетле́ннаго, преблаже́нне Фео́доре, ника́коже прии́м,/ сего́ па́мять, о́тче, погуби́л еси́,/ па́мять непреста́нно Бо́жию в се́рдцы, блаже́нне, стяжа́в.</p>
<p><red>Богоро́дичен: </red>Святы́х Свята́го, во святы́х почива́ющаго,/ свя́то породила́ еси́, Де́во Всенепоро́чная,/ за милосе́рдие мно́гое Челове́ка бы́вша, из Тебе́ воплоще́нна,/ пре́жде Безпло́тнаго.</p>
<p><red>Песнь 8</red></p>
<p><red>Ирмо́с: </red><emphasis>Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis></p>
<p>Ты светови́ден, Све́ту пресве́тлому бесе́довав, яви́лся еси́, преблаже́нне Фео́доре,/ едине́нием же лу́чшим па́че естества́ обожа́емь, зовы́й ны́не:/ благослови́те, вся дела́ Госпо́дня, Го́спода.</p>
<p>Му́ченик быв тверд ко греху́, да́же до кро́ве проти́влься, Богому́дре Фео́доре,/ венце́м страда́ния твою́ главу́ украси́л еси́, зовы́й ны́не:/ благослови́те, вся дела́ Госпо́дня, Го́спода.</p>
<p><red>Богоро́дичен: </red>Яви́ся нам из Тебе́, Богороди́тельнице, пра́вды све́тлое Со́лнце,/ просвеща́я вся́ческая заре́ю Божества́,/ вопло́щся Вы́шний, Его́же ны́не воспева́ем:/ благослови́те, вся дела́ Госпо́дня, Го́спода.</p>
<p><red>Песнь 9</red></p>
<p><red>Ирмо́с: </red><emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis></p>
<p>Ны́не не в гада́ниих тебе́ Христо́с ви́дим есть,/ к лицу́ же па́че ви́дится лице́м, и́стинным явле́нием,/ и́же сено́вным разре́шшимся зерца́лом,/ даро́в тезоимени́те, Спа́са и Бо́га на́шего.</p>
<p>Жела́ние Боже́ственное твое́ испо́лнися, Фео́доре,/ я́ко дости́г кончи́ну, е́же поще́нием издале́ча зря́ше со умиле́нием,/ его́же и получи́в, жела́ния уста́вил еси́,/ по́стников похвало́, мона́шествующих благоле́пие.</p>
<p><red>Богоро́дичен: </red>Неду́говав растле́тися преслуша́нием, пе́рвый Ада́м Тобо́ю, Богома́ти, обнови́ся:/ Ты бо, воплоще́нна Сло́ва ро́ждши без истле́ния неизрече́нно,/ тлю искорени́вши, нетле́ние процвела́ еси́.</p>
</section>
