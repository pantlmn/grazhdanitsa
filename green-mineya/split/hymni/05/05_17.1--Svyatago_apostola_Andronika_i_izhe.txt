<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го апо́стола Андрони́ка и и́же с ним</p>
</title><p><red>НА ВЕЧЕ́РНИ</red></p>
<p><red>Стихи́ры святы́х, глас 8.</red></p>
<p><red>Подо́бен: </red>О, пресла́внаго чудесе́:</p>
<p>Сло́вом безслове́сную/ уста́вил еси́ безбо́жия тлю,/ я́ко Сло́ва послу́шник,/ и сла́вен служи́тель,/ и свети́льник пресве́тел/ вселе́нныя, Богоблаже́нне./ Те́мже тя словесы́ Боже́ственными сла́вим/ и святу́ю твою́ па́мять пра́зднуем ра́достно,/ хвалу́ принося́ще Вседержи́телю.</p>
<p>Па́вел, Боже́ственный апо́стол,/ Боже́ственными похвала́ми/ вас восхваля́я све́тло,/ ве́рным представля́ет ва́шу до́блесть,/ пре́жде сего́ глаго́ля/ показа́ти вас Бо́жия Сло́ва ученики́ всему́дрии/ и сро́дницы его́, Иуни́е сла́вная,/ я́ко вои́стинну, и блаже́нный Андрони́че,/ Бо́жий уго́дницы.</p>
<p>Всю свяще́нным пропове́данием/ просвети́вше зе́млю,/ мглу отгна́сте су́етства/ и к све́ту наста́висте Богоразу́мия,/ су́щия во тьме дре́вле безбо́жия,/ Боже́ственнии апо́столи,/ наста́вницы спасе́ния/ и моли́твенницы всех,/ ве́рно вас почита́ющих всегда́.</p>
<p><red>Сла́ва, и ны́не, пра́здника. </red></p>
<p><red>Тропа́рь, глас 3:</red></p>
<p><red>Апо́столи святи́и,/ моли́те Ми́лостиваго Бо́га,/ да прегреше́ний оставле́ние/ пода́ст душа́м на́шим.</red></p>
<p><red>Кано́н, творе́ние Ио́сифово, его́же краегране́сие: </red>Хвалу́ приношу́ му́дрому Андрони́ку.<red> Глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко еди́н сла́вно просла́вися.</emphasis></p>
<p>Хвалу́ Бо́гу прино́сит в пресвяте́й, блаже́нне, па́мяти твое́й честна́я Це́рковь,/ по́двиги твоя́ ве́рою сла́вящи.</p>
<p>Напра́вил еси́ ума́ твоего́ вся движе́ния, свяще́нне,/ к Бо́жиих хоте́ний исполне́нию,/ ра́дуяся, Андрони́че.</p>
<p>Неду́ги очища́ти, ду́хи отгоня́ти лука́выя/ от Бо́га Боже́ственную благода́ть прия́л еси́,/ Богому́дре Андрони́че.</p>
<p><red>Богоро́дичен: </red>Одожди́ ми, Де́во, всех согреше́ний избавле́ние и исправле́ние жития́/ Твои́м хода́тайством и благода́тию.</p>
<p><red>Песнь 3</red></p>
<p><red>Ирмо́с: </red><emphasis>Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:/ несть пра́веден, па́че Тебе́, Го́споди.</emphasis></p>
<p>Умертви́в у́ды твоя́ по́двиги,/ жизнь сподо́бился еси́ живу́щих зре́ти/ на земли́ плоть нося́ща Христа́ Бо́га на́шего, Андрони́че апо́столе.</p>
<p>Огнедохнове́нен был еси́,/ Боже́ственнаго Ду́ха чи́стою мы́слию твое́ю теплоту́, апо́столе, обнося́/ и попаля́я пре́лести те́рние, Андрони́че всехва́льне.</p>
<p>Глаго́л твои́х веща́ние и си́ла чуде́с/ обтече́ ми́ра концы́, учениче́ Госпо́день,/ Боже́ственныя Ду́ха благода́ти ве́рныя науча́ющи.</p>
<p>Богоро́дичен: Несть пречи́сты, па́че Тебе́, Влады́чице,/ и несть непоро́чны, ра́зве Тебе́, Всенепоро́чная,/ Бо́га бо всех вмести́лище простра́нное еди́на была́ еси́.</p>
<p><red>Конда́к, глас 2</red></p>
<p><red>Подо́бен: </red>Вы́шних ища́:</p>
<p>Звезду́ пресве́тлую,/ Богоразу́мия све́том просве́щшаго язы́ки/ апо́стола Христо́ва Андрони́ка восхва́лим/ и с ним во благове́стии потруди́вшуюся Иуни́ю прему́друю, вопию́ще:/ моли́те Христа́ Бо́га непреста́нно о всех нас.</p>
<p><red>Седа́лен, глас 4</red></p>
<p><red>Подо́бен: </red>Ско́ро предвари́:</p>
<p>Боже́ственный Андрони́к, светови́ден быв,/ сердца́ просвети́ Богоразу́мия све́том ко Го́споду приходи́ти./ Те́мже и по кончи́не источа́ет исцеле́ния ве́рою приступа́ющим честно́му его́ хра́му/ и всем испроша́ет ве́рным ве́лию ми́лость.</p>
<p><red>Сла́ва, и ны́не пра́здника или́ Богоро́дичен: </red></p>
<p>Обнови́ла еси́, Чи́стая, Боже́ственным рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p><red>Крестобогоро́дичен:</red></p>
<p>На Кресте́ Тя возвы́шена я́ко узре́ Пречи́стая Ма́ти Твоя́, Сло́ве Бо́жий,/ ма́терски рыда́ющи, веща́ше:/ что́ но́вое и стра́нное сие́ чу́до, Сы́не Мой?/ Ка́ко, Жизнь всех, вкуша́еши сме́рти,/ оживи́ти ме́ртвыя хотя́, я́ко Милосе́рд?</p>
<p><red>Песнь 4</red></p>
<p><red>Ирмо́с: </red><emphasis>Из горы́ приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися богови́дно усмотри́/ и со стра́хом славосло́вяше си́лу Твою́.</emphasis></p>
<p>Тя, я́ко сро́дника, целу́ет Па́вел, пред ве́рными/ Боже́ственныя твоя́ похвалы́ пропове́дая, Андрони́че Богоглаго́ливе,/ световоди́телю восхваля́ющим тя.</p>
<p>Дом быв Трои́цы Пресвяты́я, хра́мы и тре́бища разори́л еси́ бла́зненныя/ и созда́л еси́, прехва́льне, це́ркви во спасе́ние душ на́ших.</p>
<p>Возмо́гл еси́, Бо́жиею мо́щию укрепи́вся,/ си́льнаго восхи́тити сосу́ды, блаже́нне,/ и соверши́ти Ду́ха Свята́го жили́ще, Андрони́че.</p>
<p><red>Богоро́дичен: </red>Тя всегда́, Де́во Богоро́дице, вси ве́рнии, согла́сно воспева́ем,/ я́ко тве́рдое и побо́рное предста́тельство и спасе́ние душ на́ших.</p>
<p><red>Песнь 5</red></p>
<p><red>Ирмо́с: </red><emphasis>От но́щи неве́дения,/ Богове́дением просвети́вый концы́,/ просвети́ мя у́тром человеколю́бия Твоего́, Го́споди.</emphasis></p>
<p>Я́ко сро́дника тя Па́влу и пре́жде его́ ученика́ бы́вша,/ с ни́мже тя почита́ем, ве́рою соше́дшеся, Андрони́че.</p>
<p>Светоза́рныя зве́зды, свяще́нныя апо́столы почти́м,/ Иуни́ю Боже́ственную и Богоно́снаго Андрони́ка.</p>
<p>Я́ко наро́читы су́ще во апо́столех,/ вас блаже́нный Па́вел пропове́дает в Це́ркви, блаже́ннии.</p>
<p><red>Богоро́дичен: </red>Тя, Пресвята́я Отрокови́це, проро́ческий лик проначерта́ свяще́нными о́бразы/ бы́ти Госпо́дню Роди́тельницу.</p>
<p><red>Песнь 6</red></p>
<p><red>Ирмо́с: </red><emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis></p>
<p>Дом твой исцеле́ний исто́чники любо́вию притека́ющим источа́ет, апо́столе,/ омыва́я душе́вныя не́мощи.</p>
<p>Истле́вшее безбо́жием мно́жество язы́к обнови́л еси́ но́выми твои́ми уче́нии,/ нетле́ннаго Иису́са дру́же и́скренний.</p>
<p>Я́ко со́лнце, обте́кл еси́ зе́млю, Андрони́че прему́дре,/ трисо́лнечный и несозда́нный возвеща́я ве́рным свет Божества́.</p>
<p><red>Богоро́дичен: </red>Боже́ственная ше́ствия на Тебе́ Влады́ки позна́шася,/ пло́тию обнища́вшаго и обогати́вша ве́рныя, Неискусобра́чная.</p>
<p><red>Конда́к и и́кос пра́здника.</red></p>
<p><red>Песнь 7</red></p>
<p><red>Ирмо́с: </red><emphasis>В нача́ле зе́млю основа́вый/ и небеса́ сло́вом утверди́вый/ благослове́н еси́ во ве́ки,/ Го́споди, Бо́же оте́ц на́ших.</emphasis></p>
<p>Неду́ги лю́тыя и вся́ку боле́знь от душ вку́пе же и теле́с отго́ниши/ притека́ющих в дом твой, му́дре учениче́ Христо́в.</p>
<p>Де́монская наи́тия отгоня́еши и стра́сти лю́тыя очища́еши челове́ком,/ спострада́льчеством Христо́в самови́дче,/ сего́ ра́ди тя ве́рно ублажа́ем.</p>
<p>Ри́торское, му́дре, глумле́ние низложи́в простото́ю уче́ний,/ Бо́га пропове́дуеши в виде́нии пло́тсте пожи́вша со земны́ми бла́гости ра́ди.</p>
<p><red>Богоро́дичен: </red>Во утро́бу Де́вы всели́выйся и в ней Ада́ма назда́вый,/ благослове́н еси́, Го́споди, Бо́же оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>На горе́ святе́й просла́вльшася/ и в купине́ огне́м Присноде́вы/ Моисе́ови та́йну я́вльшаго,/ Го́спода по́йте и превозноси́те во вся ве́ки.</emphasis></p>
<p>Объюроде́вшая злым гно́ем челове́ческая, Андрони́че, сердца́/ со́лию Боже́ственною стягну́в, уче́нии твои́ми,/ излия́вшемуся Сло́ву спаса́емы предста́вил еси́, треблаже́нне.</p>
<p>Свяще́нник же, и жрец, и же́ртва поже́ршемуся за милосе́рдие позна́лся еси́/ и к Нему́ восте́кл еси́, Андрони́че,/ вене́ц нетле́ния и пра́вды от Него́ прие́м.</p>
<p>Пропове́дник Боже́ственный и апо́стол Богови́дец,/ разори́тель истука́нных ги́бельных и богати́тель ни́щих яви́лся еси́, сла́вне,/ и Сио́на вы́шняго вели́кий жи́тель, Андрони́че Богому́дре.</p>
<p><red>Богоро́дичен: </red>Я́ко клеща́ми, рука́ми угль но́сиши,/ ро́су Боже́ственную источа́ющаго, Де́во, пла́менем ле́сти бе́дствующим,/ попаля́юща же стра́сти песносло́вящих Того́ ца́рствие.</p>
<p><red>Песнь 9</red></p>
<p><red>Ирмо́с: </red><emphasis>Проявле́нное на горе́ законополо́жнику во огни́ и купине́/ рождество́ Присноде́вы/ в на́ше ве́рных спасе́ние/ пе́сньми немо́лчными велича́ем.</emphasis></p>
<p>Да о́ныя жи́зни яви́шися насле́дник,/ умерщвле́нныя пре́жде де́монскими прило́ги оживи́л еси́/ живоно́сным твои́м сло́вом, достоблаже́нне Андрони́че.</p>
<p>Я́ко и́стиннаго быв виногра́да, преблаже́нне, лоза́ благора́сленна,/ вино́ безсме́ртия иска́пал еси́ и челове́ков сердца́ возвесели́л еси́,/ прехва́льне Андрони́че.</p>
<p>Ты, я́ко мо́лния, попали́в вещь многобо́жия,/ я́ве показа́л еси́ свет Богоразу́мия су́щим во тьме жития́,/ тем тя прославля́ем вси, Андрони́че.</p>
<p>Свяще́нная твоя́ па́мять, простира́ема в концы́,/ <red>Днесь</red> просвеща́ет сердца́ в ней тя свяще́нно восхваля́ющих,/ достоблаже́нне Андрони́че.</p>
<p><red>Богоро́дичен: </red>Просвеще́ние нам испроси́, Я́же Свет ро́ждшая,/ и согреше́ний оставле́ние и душа́м спасе́ние, ве́дущим Тя, и́стинную Богоро́дицу,/ Чи́стая Де́во Всенепоро́чная.</p>
</section>
