<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го му́ченика Парфе́ния и с ним бра́та его́ свята́го му́ченика Калоге́рия</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры свята́го, глас 2.</red></p>
<p><red>Подо́бен: </red>Егда́ от Дре́ва:</p>
<p>Му́чениче страда́льче Парфе́ние,/ мече́м во главу́ усе́чен,/ тече́нием кро́ве/ фарао́на льсти́ваго и́стинно потопи́л еси́,/ и ны́не то́чиши всем исцеле́ния,/ ве́рою к моще́м твои́м притека́ющим,/ и честну́ю па́мять твою́, блаже́нне, торжеству́ющим.</p>
<p>Прикланя́еши вы́ю Бо́гу,/ Ему́же вся прикланя́ются коле́на, му́чениче чу́дне,/ во главу́ посека́емь,/ и разлуча́емь от до́бляго твоего́ телесе́,/ Христу́ же, всех Главе́, соединя́емь чисте́йним умо́м,/ Его́же ны́не све́ту приближа́яся,/ испроси́ нам, Парфе́ние,/ всем просве́щение, хва́лящим тя.</p>
<p>Струя́ми крове́й твои́х, му́дре,/ за Христа́ излия́нными,/ зе́млю освяти́л еси́,/ ду́хом же ду́хи возвесели́л еси́ безпло́тных сил/ и му́чеников стада́ просвети́л еси́,/ с ни́ми соединя́яся, блаже́нне,/ я́ко добль ору́жник,/ я́ко непобеди́м му́ченик,/ и о нас Бо́гу моля́ся.</p>
<p>Му́чениче страстоно́сче Христо́в,/ су́щия в напа́стех ну́ждных/ спаси́ мольба́ми твои́ми,/ от вся́каго обстоя́ния избавля́я,/ и отгоня́ душегу́бную лю́тую печа́ль,/ благода́ти же и ми́лости нам испроси́,/ я́ко да моли́твами твои́ми спа́сшеся,/ ра́дующеся почита́ем вси,/ честны́я по́двиги твоя́, Парфе́ние.</p>
<p><red>Сла́ва, свято́му, глас 6:</red></p>
<p>За Христа́ зако́нно пострада́в, Парфе́ние,/ досто́йно прия́л еси́ от Страстополо́жника Спа́са вене́ц,/ и ны́не со а́нгельскими ра́дуешися чи́ны,/ Вы́шняго светоли́тия наслажда́яся я́сно,/ и Триипоста́сному и пе́рвому Све́ту причаща́яся оби́льно./ Те́мже и мы, благове́рнии лю́дие и любому́ченицы, пе́сньми вопие́м ти:/ ра́дуйся, адама́нте непобеди́мый душе́ю/ и кре́пкий ору́жниче Христо́в,/ ра́дуйся, ле́сти и́дольския потреби́телю/ и и́стины побо́рниче све́тлый,/ но моли́ся Го́сподеви/ и нам житие́м боголюби́вым с тобо́ю получи́ти стоя́ние/ при Престо́ле вели́чествия Его́.</p>
<p><red>И ны́не, Богоро́дичен.</red></p>
<p><red>Вход. Проки́мен дне. Чте́ния му́ченическая </red><emphasis><red>(зри 15 мая).</red></emphasis></p>
<p><red>На лити́и стихи́ры, глас 1:</red></p>
<p>По́двигом до́брым подвиза́лся еси́/ и тече́ние сконча́л еси́ страда́ния твоего́, му́чениче Парфе́ние,/ те́мже в Вы́шних со А́нгелы лику́еши досто́йно,/ боле́знем твои́м прие́м вы́шнее Ца́рство,/ но моли́, му́чениче всеблаже́нне,/ дарова́ти нам ве́лию ми́лость.</p>
<p>Отсече́нием вы́и ве́ры ра́ди/ небе́сным венце́м венча́л еси́ главу́ твою́, Парфе́ние преблаже́нне,/ те́мже нас, соверша́ющих па́мять твою́,/ не преста́й моли́твами твои́ми ко Христу́,/ помина́ти, му́чениче сла́вне.</p>
<p><red>Глас 4: </red>Побе́ды тезоимени́т показа́лся еси́,/ му́чениче Парфе́ние,/ в по́двизе пропове́дав Христа́ Бога на́шего,/ и пред ца́ри и мучи́тели Того́ испове́дал еси́./ Тем не преста́й моля́ся Еди́ному Человеколю́бцу/ о ми́ре ми́ра, и о христолюби́вых лю́дех,/ и всех, па́мять твою́ соверша́ющих ве́рно,/ изба́вити вся́каго гне́ва.</p>
<p><red>Сла́ва, глас 5:</red></p>
<p><red>Днесь</red> возсия́ па́че денни́цы/ честна́я па́мять страстоте́рпца Христо́ва,/ ве́рных неви́димо сердца́ просвеща́ющи/ и о́блак страсте́й от душ отгоня́ющи/ де́йствием Свята́го Ду́ха,/ к нему́же, мучениколю́бцы, воззове́м:/ ра́дуйся, му́чениче,/ ве́рным, к тебе́ притека́ющим, Парфе́ние блаже́нне,/ яви́лся еси́ богода́нная благода́ть/ и, чуде́с мно́жество простира́я,/ Христа́ непреста́нно моли́ти не оскуде́й/ ве́чных благ получи́ти/ и́же ве́рою соверша́ющим всечестну́ю па́мять твою́.</p>
<p><red>И ны́не, Богоро́дичен.</red></p>
<p><red>На стихо́вне стихи́ры лити́йныя со стихи́:</red></p>
<p><red>1. </red>Пра́ведник, я́ки фи́никс, процвете́т,/ я́ко кедр, и́же в Лива́не умно́жится.<red> 2. </red>Насажде́ни в дому́ Госпо́дни,/ во дво́рех Бо́га на́шего процвету́т.</p>
<p><red>Сла́ва, глас 8:</red></p>
<p>Име́ет у́бо Боже́ственнейшая твоя́ душа́,/ приснона́мятне Парфе́ние,/ Небе́сный Иерусали́м жили́ще,/ его́же сте́ны пречи́стыма рука́ма Неви́димаго Бо́га живописа́шася:/ и́мать же и всечестно́е и многострада́льнейшее твое́ те́ло,/ преизря́дный сей храм на земли́,/ сокро́вище некра́домое чуде́с и неду́гов врачевство́,/ иде́же притека́юще цельбы́ почерпа́ем./ Соблюди́, всеблаже́нне,/ тя велича́ющий град от проти́вных прираже́ний,/ я́ко име́я дерзнове́ние ко Христу́,/ тя просла́вльшему.</p>
<p><red>И ны́не, Богоро́дичен.</red></p>
<p><red>Тропа́рь, глас 4:</red></p>
<p>Му́ченик Твой, Го́споди, Парфе́ний,/ во страда́нии свое́м вене́ц прия́т нетле́нный от <red>Тебе</red>́, Бо́га на́шего,/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости,/ того́ моли́твами/ спаси́ ду́ши на́ша.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, дважды. </red>Сла́ва,<red> свята́го. </red>И ны́не,<red> пра́здника.</red></p>
<p><red>По 1-м стихосло́вии седа́лен, глас 4:</red></p>
<p>Я́ко испове́дник и я́ко страда́лец/ на олта́рь Боже́ственный прине́слся еси́, досточу́дне Парфе́ние./ Тве́рдым стоя́нием за ве́ру Правосла́вную/ и безстра́стным испове́данием Ева́нгелия Христо́ва/ А́нгелом безпло́тным уподо́бился еси́,/ те́мже моли́ Христа́ Бо́га спасти́ся душа́м на́шим.</p>
<p><red>Сла́ва, и ны́не, глас то́йже: </red></p>
<p>Я́ко Еди́ну в жена́х Благослове́нную/ и Святы́я Це́ркве похвалу́ и украше́ние,/ в бра́нех непреобори́мую по́мощь и ско́рое посеще́ние в печа́ли су́щим/ и́мамы Тя, Богоневе́стная Ма́ти./ Сего́ ра́ди к Тебе́, Благосе́рдная, припа́даем и мольбы́ на́ша прино́сим:/ спаси́ и сохрани́ Святу́ю Це́рковь и нас от вся́ких лю́тых.</p>
<p><red>По 2-м стихосло́вии седа́лен, глас 8:</red></p>
<p>Взира́я наде́ждам бу́дущим, Крест Христо́в на ра́мена своя́ взе́мше,/ достохва́льнии му́ченицы Калоге́рие и Парфе́ние,/ и, страда́ньми победи́в врага́, Це́рковь Христо́ву ве́рою сла́вно облиста́сте,/ во упова́нии соверше́нном страсте́м Христо́вым после́довасте,/ Его́же моли́те дарова́ти ми́ру ве́лию ми́лость.</p>
<p><red>Сла́ва, и ны́не, глас то́йже:</red></p>
<p>Све́та немерца́ющаго вмести́лище яви́лася еси́, Пречи́стая Де́во Мари́е,/ носи́вши Христа́ Бо́га на́шего,/ И́же есть Свет Присносу́щный, просвеща́яй вся́каго челове́ка гряду́щаго в мир./ Те́мже Тя всехва́льно пое́м и велича́ем.</p>
<p><red>По полиеле́и седа́лен, глас 4.</red></p>
<p><red>Подо́бен: </red>Яви́лся еси́:</p>
<p>Парфе́ния <red>Днесь</red> страстоте́рпца/ пра́здник соверша́ем благочестивому́дренно,/ я́ко Христу́ непреста́нно моля́щася,/ всем да́ти ве́лию ми́лость.</p>
<p><red>Сла́ва, глас 8:</red></p>
<p>Царю́ веко́в угожда́я,/ царя́ беззако́ннаго вся́кий сове́т отрази́л еси́, сла́вне,/ и истука́нным не поже́рл еси́/ того́ ра́ди же́ртву тебе́ сама́го прине́сл еси́ пожре́нному Сло́ву, пострада́в кре́пко./ Тем и чуде́с источа́еши струи́,/ стра́сти исцеля́я ве́рно приходя́щих к тебе́, страстоте́рпче Парфе́ние,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p><red>И ны́не, Богоро́дичен</red></p>
<p>Сте́на непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, и́мамы Тя Моли́твенницу./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p><red>Та́же степе́нна, 1-й антифо́н 4-го гла́са. Проки́мен, глас 4: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.<red> Стих: </red>Насажде́ни в дому́ Госпо́дни, во дво́рех Бо́га на́шего процвету́т. <red>Ева́нгелие от Матфе́я, зача́ло 36.</red></p>
<p><red>По 50-м псалме́ стихи́ра, глас 6: </red>Дне́сь вселенная:<red> зри сла́вник на хвали́тех.</red></p>
<p><red>Кано́н свято́му му́ченику Парфе́нию, его́же краегране́сие: </red>Парфе́нию пречу́дному вене́ц на́шей любви́. <red>Глас 4.</red></p>
<p><red>Песнь 1</red></p>
<p><red>Ирмо́с:    </red><emphasis>Колесни́цы фарао́новы и си́лу его́/ вве́рже в мо́ре Кре́пкий в бра́нех,/ воспое́м песнь но́вую, я́ко просла́вися.</emphasis></p>
<p>Просвеща́емь заре́ю Боже́ственнаго Ду́ха и распала́емь Христо́вою любо́вию,/ злоче́стие язы́ческое вся́чески посрами́л еси́,/ испове́дник преизря́дный Пресвяты́я Тро́ицы яви́лся еси́,/ страстоте́рпче Христо́в Парфе́ние.</p>
<p>А́ще дерзну́ восхвали́ти по достоя́нию страда́ния твоя́,/ Парфе́ние пречу́дный, ка́ко возмогу́?/ Удивля́юся умо́м и ужаса́юся душе́ю,/ ви́дяще тя желе́за раскаля́емаго и пла́мене о́гненнаго в любви́ ко Христу́ тверде́йша.</p>
<p>Ра́зум твой богомы́слием утверди́в,/ Христа́ в душе́ твое́й име́ти всем се́рдцем возжеле́л еси́, богохва́льне Парфе́ние,/ и Сего́ Возлю́бленнаго, я́ко во́ин неустраши́мый, сла́вно испове́дал еси́.</p>
<p><red>Богоро́дичен: </red>Фимиа́м благово́ннейший, святы́я моли́твы Твоя́,/ вознеси́ за ны ко Пресвяте́й Тро́ице, Ма́ти Бо́жия,/ и проще́ния прегреше́ний на́ших испроси́:/ Тя бо еди́ну, ве́рнии, Всеблагу́ю Предста́тельницу и́мамы.</p>
<p><red>Песнь 3</red></p>
<p><red>Ирмо́с: </red><emphasis>Утвержда́яй гром и созида́яй дух,/ утверди́ мене́, Го́споди,/ да Тя пою́ и́стинно/ и творю́ во́лю Твою́/ я́ко несть свят, я́ко Ты, Бо́же наш.</emphasis></p>
<p>Еди́неми усты́ и еди́нем се́рдцем,/ а́ки два Херуви́мы, с бра́том твои́м Калоге́рием,/ Христа́ возлюби́сте, Парфе́ние боголюби́ве,/ и Его́ ева́нгельской И́стине усе́рдно после́довасте,/ Его́же моли́те за ны, хода́таи на́ши те́плейшии.</p>
<p>Ны́не Це́рковь Христо́ва благохва́льно воспева́ет страстоте́рпца Христо́ва Парфе́ния,/ оде́жды истка́нными от крове́й свои́х/ у престо́ла Царя́ Сла́вы предстоя́ща,/ те́пле за ны Бо́гу моля́щагося.</p>
<p>И́стинный подража́тель Христу́ житие́м благонра́вным/ яви́лся еси́, му́чениче Парфе́ние,/ поне́же вся, я́же в до́ме твое́м име́л еси́,/ с ни́щею бра́тиею авраа́мски разделя́я, ра́довался еси́ весе́лием их./ С ни́миже и нас помяни́, чту́щих па́мять твою́ ве́рно.</p>
<p><red>Богоро́дичен: </red>Ю́же Си́лы Небе́сныя, я́ко Богоневе́стную Ма́терь хва́лят,/ и святи́и вси, поклоня́ющеся, воспева́ют на Небеси́,/ воспое́м, ве́рнии, я́ко Богоизбра́нней Отрокови́це на земли́./ Сия́ бо спасе́ния на́шего наде́жда/ и в ско́рбех нело́жное утеше́ние.</p>
<p><red>Седа́лен свята́го, глас 4:</red></p>
<p>Па́мять твоя́, сла́вне му́чениче Парфе́ние,/ уясни́ <red>Днесь</red> Це́рковь Христо́ву/ и вся собра́ пе́сньми досто́йно восхвали́ти тя, Богому́дре,/ я́ко и́стинна во́ина и враго́в потреби́теля,/ те́мже мольба́ми твои́ми изба́ви ны от искуше́ний.</p>
<p><red>Сла́ва: </red>Доброде́тельными виде́нии облиста́емь и муче́ния све́тлостию украша́емь,/ па́че со́лнца, му́дре, сия́еши тве́рдо,/ и просвеща́еши вои́стинну соверша́ющих ве́рно твою́ светоно́сную<red> па́мять,/ пресла́вный му́чениче Парфе́ние,/ и покланя́ющихся моще́м твои́м.</red></p>
<p><red>И ны́не, Богоро́дичен:</red></p>
<p>Ужа́сно чу́до зача́тия и несказа́нен о́браз рождества́/ в Тебе́ позна́ся, Чи́стая Присноде́во,/ ужаса́ет мой ум и удивля́ет по́мысл./ Сла́ва Твоя́, Богоро́дице, всем простре́ся во спасе́ние душ на́ших.</p>
<p><red>Песнь 4</red></p>
<p><red>Ирмо́с: </red><emphasis>Услы́шах, Бо́же, слух Твой и убоя́хся</emphasis><emphasis>,/ разуме́х дела́ Твоя́ и ужасо́хся, Го́споди,/ я́ко Твоего́ хвале́ния испо́лнь земля́.</emphasis></p>
<p>Пове́шен, и желе́зом раскаля́емым стро́ган, и огне́м опаля́емь,/ в ве́ре непрекло́нен пребы́л еси́, му́чениче Христо́в Парфе́ние,/ да ви́дяще тя си́це Христу́ сраспина́ющася,/ непоколе́блемся в ве́ре во ве́ки,/ я́ко непосты́днии де́лателие пред лице́м Бо́жиим.</p>
<p>Ра́дуются правосла́вных собо́ри,/ ви́дяще тя среде́ со́нмов му́ченик Христо́вых,/ я́ко звезду́ Богосия́нную, на тве́рди Це́ркве Небе́сныя ди́вно сия́юща,/ озаря́юща нас све́том любве́ Христо́вы, Парфе́ние, ра́досте на́ша.</p>
<p>Еди́но естество́ Божества́, еди́ну власть и госпо́дство,/ со ине́ми страстоте́рпцы пропове́дасте,/ многобо́жнюю лесть сла́вно препобеди́сте, Парфе́ние Христо́в,/ и та́ко от тьмы неве́дения к Све́ту Невече́рнему вся концы́ земли́ приведо́сте.</p>
<p><red>Богоро́дичен: </red>Что Ти принесе́м, Засту́пнице ро́да христиа́нскаго,/ Еди́на обнови́вшая зако́ны естества́,/ ро́ждши Бо́га Безсме́ртнаго, в плоть ме́ртвенную оде́явшася,/ в Не́мже очище́ние и обновле́ние на́шего естества́,/ А́нгелом чу́до и де́монов я́зва.</p>
<p><red>Песнь 5</red></p>
<p><red>Ирмо́с: </red><emphasis>Утро све́тлое/ нам посли́, я́ко Благ,/ и наста́ви ны в страх Твой</emphasis>, <emphasis>Влады́ко.</emphasis></p>
<p>Умо́м Богодухнове́нным соде́лал еси́ се́рдце Твое́/ жили́ще Ду́ха Свята́го, пресла́вный Парфе́ние,/ из него́же источа́шеся бла́гость любве́ Христо́вы на всех, к тебе́ притека́ющих./ Теплото́ю сия́ согре́й и укрепи́ в житии́ благонра́внем/ всех, в благоче́стии ве́ры изнемога́ющих.</p>
<p>Дом чистоты́ и целому́дрия,/ дом Христо́ва благодея́ния яви́лся еси́, досточу́дне Парфе́ние,/ и, я́ко сокро́вище некра́домое, спасе́ния пропове́дание всем возвеща́я,/ в же́ртву непоро́чную Христу́ закла́тися прине́слся еси́, богому́дренне.</p>
<p>Ни бога́тство, ни сла́ва, ни сла́дость жите́йская, ни красота́ теле́сная,/ не возмогли́ суть разлучи́ти тя от любве́ Бо́жия, му́чениче Парфе́ние,/ безбоя́зненно поте́кл бо еси́ в пла́мя о́гненное,/ нося́ непобеди́мое Креста́ Боже́ственное ору́жие,/ и́мже ко́зни вра́жия победи́л еси́.</p>
<p><red>Богоро́дичен: </red>От вели́ких скорбе́й, и напа́стей, и прегреше́ний лю́тых/ всегда́ спасае́ши нас, Ма́ти Бо́жия,/ те́мже Тя я́ко Ро́ждшуто Искупи́теля ми́ра мо́лим/ и к Тебе́, Непобеди́мей по́мощи скорбя́щим, прибега́ем, зову́ще:/ спаси́ мир от тя́жких бед моли́твами Твои́ми.</p>
<p><red>Песнь 6</red></p>
<p><red>Ирмо́с: </red><emphasis>Бу́ря мя помышле́ний, пости́гши,/ во глубину́ низвлачи́т мя безме́рных грехо́в,/ но Ты, Упра́вителю Благи́й,/ предвари́в, упра́ви,/ я́ко проро́ка, и спаси́ мя.</emphasis></p>
<p>Многообра́зными преще́ньми устраша́ше тя мучи́тель злочести́вый,/ му́чениче Парфе́ние блаже́нне,/ да улови́т ду́шу твою́ в се́ти сме́ртныя;/ ты же, ко́зни сего́ му́жественно претерпе́л еси́, да обря́щеши Христа́ всех Бо́га,/ и́стинную красоту́ и некра́домое бога́тство.</p>
<p>Украси́ся всечестна́я глава́ твоя́/ венце́м сла́вы неувяда́емыя, му́чениче Парфе́ние,/ егда́ Либа́ний злочести́вый бревно́м горя́щим раздроби́ ю,/ си́це бо, я́ко преукра́шен победи́тель, на Не́бо восте́кл еси́,/ проси́ти ми́ра ми́рови и спасе́ния душа́м на́шим.</p>
<p>Во́лею нас ра́ди обнища́вшему Христу́ после́довал еси́,/ венцено́сче Христо́в Парфе́ние,/ Его́же нището́ю обогати́лся еси́, прему́дре,/ сла́ву су́етную ми́ра сего́ презре́в, в мир Небе́сный, ра́дуяся, преше́л еси́,/ иде́же помина́й всех с любо́вию чту́щих па́мять твою́.</p>
<p><red>Богоро́дичен: </red>Еди́на боля́щих посеще́ние,/ Еди́на па́дших исправле́ние, Влады́чице,/ Еди́на к Бо́гу Руководи́тельница и вход,/ Еди́на Хода́таица ве́чных благ;/ егда́ Сын Твой и Бог наш прии́дет суди́ти конце́м земли́,/ благоволи́, Пречи́стая, изы́ти и поклони́тися Того́ прише́ствию.</p>
<p><red>Конда́к, глас 2:</red></p>
<p>Благочести́ваго и венцено́снаго му́ченика,/ на враги́ побе́ды взе́мшаго одоле́ние,/ соше́дшеся, досто́йно пе́сньми восхва́лим,/ Парфе́ния превели́каго в му́ченицех,/ чуде́с жа́теля пребога́таго,/ мо́лится бо Го́споду о всех нас.</p>
<p><red>И́кос:</red></p>
<p>Кто по́двиги твоя́ довле́ет изглаго́лати, страстоте́рпче,/ или́ боле́зни твоя́, я́же му́жески претерпе́л еси́ за ве́ру Христо́ву,/ и дарова́ния, и́хже сподо́бился еси́?/ Не довле́ют уста́ челове́ческая пове́дати,/ му́дростию бо укра́шен и му́жеством,/ бога́тство возненави́дев и досто́инство привре́менное,/ во́ин яви́лся еси́ и́скреннейший, моля́ся у́бо о всех нас.</p>
<p><red>Песнь 7</red></p>
<p><red>Ирмо́с: </red><emphasis>Глаго́лавый на горе́ с Моисе́ом/ и о́браз де́вства явле́й в купине́,/ благослове́н еси́, Бо́же оте́ц на́ших.</emphasis></p>
<p>Неугаси́мый свети́льник ве́ры нося́,/ нощь неве́жества прете́кл еси́, му́чениче Парфе́ние,/ струя́ми кро́вными пре́лести ого́нь погаси́л еси́, Све́ту прибли́жився Невече́рнему,/ иде́же за ны моля́ся, пое́ши:/ благослове́н еси́, Го́споди, Бо́же оте́ц на́ших.</p>
<p>Единому́дренно пожи́вше,/ и единосу́щно главы́ ва́ша за Христа́ раздроби́ти прине́сшии,/ боговенча́ннии бра́тие Калоге́рие и Парфе́ние,/ ку́пно же предстоя́ще пред лице́м Сла́вы Бо́жия,/ моли́теся за нас, да непосты́дными усты́ вопие́м Бо́гу:/ благослове́н еси́, Го́споди, Бо́же оте́ц на́ших.</p>
<p>Це́ркве Зижди́теля вои́стинну сострои́тель ве́рный яви́лся еси́, Парфе́ние Христо́в,/ и сию́ кро́вию свое́ю украша́я,/ я́ко ка́мень драгоце́нный многострада́льное те́ло твое́/ ве́рным на утеше́ние духо́вное в ней оста́вил еси́,/ да ку́пно с тобо́ю вопие́м непреста́нно:/ благослове́н еси́, Го́споди, Бо́же оте́ц на́ших.</p>
<p><red>Богоро́дичен: </red>Наде́жда ненаде́жных Ты еси́, Богоро́дице,/ и утеше́ние всем, упова́ние на Тя возлага́ющим./ Помина́й нас, Твое́ еди́но предста́тельство в по́мощь призыва́ющих,/ да, спаса́еми Тобо́ю, вопие́м богохва́льно:/ благослове́н еси́, Го́споди, Бо́же оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>Земля́, и вся, я́же на ней,/ мо́ре и вси исто́чницы,/ Небеса́ небе́с, свет и тьма, мраз и зной,/ сы́нове челове́честии,/ свяще́нницы, благослови́те Го́спода/ и превозноси́те Его́ во ве́ки.</emphasis></p>
<p>А́нгелом сожи́тель яви́лся еси́, му́чениче Парфе́ние,/ ве́трилом Креста́ мук преплы́в пучи́ну,/ ны́не же у раки многоцеле́бных моще́й твои́х неду́ги прогоня́еши/ и от бед избавля́еши си́лою Христо́вою, сле́зно тебе́ моля́щихся.</p>
<p>Ше́ствуя стезя́ми любве́ Христо́вой,/ путь ди́вный преше́л еси́, Парфе́ние многочу́дный;/ в земли́ Вирме́нстей, а́ки крин Еде́ма, красото́ю ве́ры процве́л еси́,/ в Ри́ме венце́м му́ченическим сла́вно увенча́лся еси́./ Ны́не же мощми́ твои́ми в земли́ Слове́нстей ми́ро источа́еши приснотеку́щее.</p>
<p>Е́же ко Го́споду восхожде́ние сверша́я и Сему́ любо́вию прилепля́яся,/ земны́х сих не оставля́еши, достохва́льне Парфе́ние,/ сего́ ра́ди, град наш и лю́ди слове́нстии, и́мже предста́тель те́плый явля́ешися,/ в тебе́ наде́жду стяжа́вши, ра́дуются.</p>
<p><red>Богоро́дичен: </red>Изсуши́ ре́ки лука́вых дея́ний на́ших, Преблага́я Ма́ти Де́во,/ и от скве́рных страсте́й ду́ши на́ша свободи́,/ и даждь нам, Пречи́стая, безстра́стия ми́ро и сле́зы покая́ния,/ да не постыди́мся в день Су́дный.</p>
<p><red>Песнь 9</red></p>
<p><red>Ирмо́с: </red><emphasis>Я́ко сотвори́ Мне вели́чия Си́льный</emphasis>,/ <emphasis>и свя́то И́мя Его</emphasis>́,/ <emphasis>и ми́лость Его́/ в род и род боя́щимся Его́.</emphasis></p>
<p>Лику́я со А́нгелы пред лице́м Иису́совым и Того́ сла́ву созерца́я,/ не забу́ди лю́ди, упова́ющия на тя,/ живу́щия в треволне́ниих ми́ра сего́ многомяте́жнаго,/ да моли́твами твои́ми не отпаде́м ве́чныя сла́вы.</p>
<p>Юдо́ль греха́ и сме́рти сла́вно преше́л еси́, Парфе́ние богому́дре,/ и Све́том Трисо́лнечнаго Божества́ озаря́емь, просвети́ наш ум и со́весть,/ благово́нным же ми́ром моще́й твои́х облагоуха́й ду́ши на́ша,/ Ду́ху Свято́му во обита́лище нескве́рное.</p>
<p>Бо́жие благоволе́ние облагода́тствова зе́млю на́шу/ честны́ми мощми́ многострада́льнаго те́ла твоего́, свя́те Парфе́ние,/ да и́мамы сия́, я́ко зерца́ло пресве́тлое подви́жников ди́вных,/ неувяда́емое цвете́ние Це́ркве Христо́вы,/ во утвержде́ние любве́ на́шея ко Го́споду.</p>
<p>Возлю́бленный уго́дниче Бо́жий, Парфе́ние пречу́дный,/ ми́лостивый бу́ди хода́тай о спасе́нии на́шем,/ да тебе́ ра́ди, обре́тше благода́ть пред Бо́гом,/ не оста́влени бу́дем ве́чныя сла́вы и любве́ Бо́жия к нам, гре́шным.</p>
<p><red>Богоро́дичен: </red>Я́же Херуви́мы сла́вимая и Серфи́мы возвели́ченная,/ моли́ся, Пречи́стая Ма́ти, за Це́рковь Святу́ю и наро́ды на́ша,/ да не лише́ни бу́дем ми́ра земна́го и сла́вы Небе́сныя,/ но да улучи́м ми́лость в день Су́дный.</p>
<p><red>Свети́лен:</red></p>
<p>Жесто́кую ше́ствовал еси́ в путе́х боже́ственную стезю́,/ к широте́ взы́де Ца́рствия Небе́снаго, Парфе́ние, му́чеников сла́во,/ све́том сия́я Пресвяты́я Тро́ицы,/ те́мже и сла́ве непрестаю́щей причасти́лся еси́,/ помяни́ чту́щих тя, блаже́нне.</p>
<p><red>Сла́ва, и ны́не, Богоро́дичен:</red></p>
<p>Держа́вным Твои́м покро́вом, Чи́стая,/ нас, рабо́в Твои́х, от наве́та вра́жия сохраня́й всегда́ невре́дны./ Тя бо еди́ну стяжа́хом прибе́жище в беда́х.</p>
<p><red>На хвали́тех стихи́ры, глас 4.</red></p>
<p><red>Подо́бен: </red>Я́ко до́бля:</p>
<p>Обагре́нною в кро́ви пло́ти твоея́/ оде́ялся еси́ багряни́цею, сла́вне,/ Боже́ственною благода́тию,/ и верх твой венце́м оде́ян нетле́ния и жи́зни,/ Креста́ же побе́ду, му́чениче всему́дре,/ десни́цею обнося́, я́коже скиптр,/ со Христо́м ца́рствуеши, всегда́ веселя́ся.</p>
<p>Во́ин непобеди́м позна́н бысть, сла́вне,/ кре́стным бо ору́жием огражда́емь,/ к боре́нием изше́л еси́ врага́ борца́/ и низложи́л еси́ того́, воева́в светле́йше,/ и вене́ц прие́м побе́ды/ от Еди́наго Страстополо́жника и Влады́ки/ и при́сно ца́рствующаго.</p>
<p>За Спа́са Христа́ пострада́л еси́/ и, сме́ртию сме́рти Его́ во́льне, сла́вне, подо́бяся,/ ца́рствуеши с Ним све́тло,/ порфи́рою от кро́ве оде́ян све́тлою,/ и ски́птром страда́ний твои́х укра́шен,/ и, венце́м побе́ды лепотству́я,/ в непроходи́мыя ве́ки вшел еси́, му́чениче Парфе́ние.</p>
<p>Я́ко звезду́ многосве́тлую,/ я́коже со́лнце сия́ющее,/ на тве́рди Небе́сней тя ве́мы,/ и я́ко би́сер многоце́нный,/ я́ко ка́мень блиста́ющий,/ я́ко сы́на тя дне, я́ко до́блественнаго в му́ченицех,/ я́ко побо́рника ве́рных, в беда́х прославля́ем,/ соверша́юще твою́ па́мять, страстоте́рпче Парфе́ние.</p>
<p><red>Сла́ва, глас 6:</red></p>
<p><red>Днесь</red> вселе́нная вся страстоте́рпца просвеща́ется заря́ми/ и Христо́ва Це́рковь, цве́ты украша́ ема,/ вопие́т ти, уго́дниче Христо́в/ и засту́пниче те́плейший, Парфе́ние:/ не преста́й моля́ся о нас ко Го́споду.</p>
<p><red>И ны́не, Богоро́дичен.</red></p>
<p><red>Славосло́вие вели́кое.</red></p>
<p><red>НА ЛИТУРГИ́И</red></p>
<p><red>Блаже́нны от кано́на свята́го, пе́сни 3-я и 6-я. Проки́мен, глас 7: </red>Возвесели́тся пра́ведник о Го́споде/ и упова́ет на Него́.<red> Стих: </red>Услы́ши, Бо́же, глас мой, внегда́ моли́тимися к Тебе́. <red>Апо́стол к Тимофе́ю, зачало 292. Аллилу́ия, глас 4: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.<red> Стих: </red>Насажде́ни в дому́ Госпо́дни/ во дво́рех Бо́га на́шего процвету́т.<red> Ева́нгелие от Иоа́нна, зачало 52. Прича́стен: </red>В па́мять ве́чную:</p>
<p><red>Память святаго мученика Парфения совершается также в Неделю по Воздвижении Честнаго Животворящаго Креста Господня.</red></p>
<p><red>Моли́тва</red></p>
<p>О пресла́вный и Бо́гом возлю́бленный му́чениче Христо́в Парфе́ние! Тебе́, облиста́вшему вели́чие Це́ркве Христо́вой му́ченическою кро́вию свое́ю и основа́ние ея́ утверди́вшему сме́ртию свое́ю, ди́вно спле́тшему по́двиг своего́ испове́дничества со тьмы му́ченик Христо́вых, сораспя́вшихся Искупи́телю ми́ра в воздви́жении Его́ Святы́я Це́ркве к возвеще́нию ева́нгельския И́стины во всей вселе́нней, припа́дающе, мо́лимся. Я́ко покрови́тель и хода́тай о наро́де на́шем пред Бо́гом, Парфе́ние пречу́дный, вознеси́ моли́твы твоя́ ко Го́споду о всех, с ве́рою и любо́вию к честны́м моще́м твои́м припа́дающих и по́мощи твоея́ Небе́сныя прося́щих. Сотвори́ у́бо, да услы́шана бу́дет пред Бо́гом моли́тва матере́й, скорбя́щих о ча́дех свои́х, и чад благосе́рдых о роди́телех их. Да не изнемо́жет пред Го́сподем плач и стена́ние вдов и сиро́т, ниже́ хода́тайство супру́гов ве́рных в ну́ждах их; да уте́шится у ног твои́х всяк, в неду́зех душе́вных и теле́сных стра́ждущий, и от клеветы́ челове́ческия напа́ствуемый, и не оты́дет тощ всяк, в отча́янии изнемога́яй, в ско́рбех и ну́ждах жите́йских к тебе́ прибега́ющий. Изле́й благода́ть твою́, боголюби́ве Парфе́ние, и укрепи́ не́мощи на́ша проти́ву сете́й ду́ха зло́бы поднебе́сныя. Да отлучи́тся от мы́слей на́ших дух не́нависти и злопомне́ния, за́висти и ле́сти, дух боя́зни и уны́ния, дух ра́спрей и раско́лов, дух го́рдости и вся́кия ины́я зло́бы, да не поги́бнем в суете́ жите́йстей, я́коже стра́ха Бо́жия неиму́щии. Еще́ испроси́, уго́дниче Бо́жий, ми́ра Бо́жия всей вселе́нней, благостоя́ния в бра́тском единомы́слии святы́х Бо́жиих Церкве́й и спасе́ния всего́ ро́да христиа́нскаго. Па́стырей Це́ркве Бо́жия и честно́е и́ночество в моли́твах согре́й и поддержи́, и воздыха́ния их о спасе́нии ми́ра благоприя́тны пред лице́м Бо́жиим сотвори́, наро́д же наш в ве́ре Правосла́вней укрепи́. Наипа́че же, умоли́ Го́спода сил, да не отврати́т ми́лость Свою́ от нас, грех ра́ди на́ших, но, я́ко Оте́ц чадолюби́вый, изолье́т ми́лость Свою́ на достоя́ние Свое́, да не постыди́мся во ве́ки. Ему́же честь и поклоне́ние подоба́ет, Отцу́, и Сы́ну, и Свято́му Ду́ху, во ве́ки веко́в. Ами́нь.</p>
</section>
