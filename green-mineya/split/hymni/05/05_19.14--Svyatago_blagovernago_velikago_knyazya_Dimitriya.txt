<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го благове́рнаго вели́каго кня́зя Дими́трия Донска́го</p>
</title><p><red>НА МА́ЛЕЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 1:</red></p>
<p>Благове́рне кня́же Дими́трие,/ ты во дни жития́ святи́теля Алекси́я возраста́я/ и моли́твами того́ окормляем,/ в му́жа соверше́нна дости́гл еси́.</p>
<p>Моли́твами преподо́бнаго отца́ на́шего Се́ргия возращаем,/ свя́те Дими́трие всече́стне,/ еще́ млад сый во́зрастом, умо́м же соверше́н,/ кня́зь люде́й твои́х поста́влен был еси́.</p>
<p>О́трок еще́ сый во́зрастом, свя́те Дими́трие,/ житию́ благонра́вному ревнова́в/ и в по́двизех ве́ры правосла́вный укрепля́яся, / в му́жа соверше́нна возраста́л еси́.</p>
<p><red>Сла́ва, глас 8:</red></p>
<p>Ве́дая и слы́ша о си́ле ага́рянстей,/ оте́чество твое́ покори́вшей,/ ты, свя́те Дими́трие, моли́твы Христу́ в се́рдце свое́м слага́л еси́,/ о е́же свободи́ти правосла́вный от враго́в, томя́щих я.</p>
<p><red>И ны́не, пра́здника или́ Богоро́дичен, глас то́йже:</red></p>
<p>Засту́пнице на́ша и прибе́жище,/ Де́во Чи́стая,/ во <red>вся</red> дни живота́ на́шего,/ моли́твы о лю́дех вознеси́ Сы́ну и Бо́гу Твоему́.</p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>Жили́ще Бо́жие яви́лся еси́,/ свя́те Дими́трие,/ кня́же всече́стне,/ не забу́ди люде́й Твои́х/ и оте́чество твое́ Росси́йское не оста́ви во ве́ки.</p>
<p><red>Стих: </red>Честна́ пред Го́сподем/ сме́рть преподо́бных Его́.</p>
<p>Дом доброде́телей духо́вных яви́лся еси́,/ возлю́бленне кня́же,/ свя́те Дими́трие,/ те́мже пресла́вно почита́ема е́сть па́мять твоя́,/ предста́телю наш тепле́йший.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Измла́да и до преставле́ния твоего́/ свети́льник све́тлый ду́шу твою́ соде́лал еси́,/ богому́дре кня́же Дими́трие,/ сего́ ра́ди от Исто́чника све́та/ испроси́ осия́ния душа́м на́шим.</p>
<p><red>Сла́ва, глас и подо́бен то́йже:</red></p>
<p>Богому́дре кня́же Дими́трие,/ нас, гре́шных средник твои́х,/ предста́тельством твои́м не забу́ди/ и в селе́ния Отца́ све́тов/ моли́твами твои́ми напра́ви.</p>
<p><red>И ны́не, пра́здника или́ Богоро́дичен:</red></p>
<p>Ублажа́ем Тя,/ Чи́стая Де́во Ма́ти,/ притека́ющии к Тебе́ лю́дие Твои́,/ святы́м Покро́вом Твои́м/ нас осеня́ющую.</p>
<p><red>Тропа́рь пи́сан на вели́цей вече́рни.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры пра́здника 3 и свята́го 5. А́ще кроме́ пра́здника, стихи́ры свята́го на 8, глас 4:</red></p>
<p>Прииди́те, собо́ри люде́й Росси́йских,/ восхва́лим Бо́гом возлю́бленнаго,/ доблестнаго кня́зя Дими́трия,/ и́же побе́ду пресла́вну над враги́ одержа́/ и зе́млю Росси́йскую пле́на лю́таго свободи́.</p>
<p>Поклони́мся благода́рне, сы́нове Росси́йстии,/ пресла́вному кня́зю Дими́трию,/ вла́сти ага́рянския нас свободи́вшему,/ я́ко вознесе́ Госпо́дь десни́цу его́/ на побе́ду иноплеме́нник.</p>
<p>Припаде́м любо́вию и почуди́мся по́двигом/ преди́внаго Дими́трия,/ и́же собра́ полки́ ве́лия люде́й Росси́йских/ и, по́мощию Бо́жиею покрыва́ем,/ зе́млю на́шу от нече́стия изба́ви.</p>
<p>Спаси́ ны, Сы́не Бо́жий,/ моли́твами благове́рнаго кня́зя Росси́йскаго Дими́трия,/ враги́ на́ша побори́,/ оте́чество на́ше сохраня́я/ от ополче́ний сих неврежде́нно.</p>
<p><red>Сла́ва, глас 5:</red></p>
<p>Благослове́н еси́, Христе́ Бо́же наш,/ пресла́внаго кня́зя Дими́трия,/ Донски́м имену́ема, нам яви́вый,/ и́же благода́тную по́мощь сро́дника своего́,/ вели́каго кня́зя Алекса́ндра Не́вскаго, име́я,/ ра́ти ага́рянския порази́в,/ побе́ду ве́лию и сла́ву оте́честву на́шему стяжа́.</p>
<p><red>И ны́не, пра́здника или́ Богоро́дичен, глас 5.</red></p>
<p><red>Вход. Проки́мен дне. И чте́ния.</red></p>
<p>Прему́дрости Соломо́новы чте́ние<red> (глава́ 3):</red></p>
<p>Пра́ведных ду́ши в руце́ Бо́жией, и не прико́снется их му́ка./ Непщева́ни бы́ша во очесе́х безу́мных умре́ти, и вмени́ся озлобле́ние исхо́д их./ И е́же от нас ше́ствие сокруше́ние, они́ же су́ть в ми́ре./ И́бо пред лице́м челове́ческим а́ще и му́ку прии́мут, упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле искуси́ их и я́ко всепло́дие же́ртвенное прия́т я./ И во вре́мя посеще́ния их возсия́ют и, я́ко и́скры по сте́блию, потеку́т./ Су́дят язы́ком и облада́ют людьми́, и воцари́тся Госпо́дь в них во ве́ки./ Наде́ющиися На́нь разуме́ют и́стину, и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́, и посеще́ние во избра́нных Его́.</p>
<p>Прему́дрости Соломо́новы чте́ние<red> (главы́ 5 и 6):</red></p>
<p>Пра́ведницы во ве́ки живу́т, и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние Свое́ и вооружи́т тва́рь в ме́сть враго́м./ Облече́тся в броня́ пра́вды и возложи́т шлем, суд нелицеме́рен./ Прии́мет щит непобеди́мый, преподо́бие./ Поостри́т же напра́сный гнев во ору́жие;/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка о́блаков, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я, ре́ки же потопя́т я на́гло./ Сопроти́в ста́нет им дух си́лы и, я́ко ви́хор, разве́ет их,/ и опустоши́т всю зе́млю беззако́ние, и злоде́йство преврати́т престо́лы си́льных./ Слы́шите у́бо, ца́рие, и разуме́йте, навы́кните, судии́ конце́в земли́./ Внуши́те, держа́щии мно́жества и гордя́щиися о наро́дех язы́ков,/ я́ко дана́ е́сть от Го́спода держа́ва вам и си́ла от Вы́шняго.</p>
<p>Прему́дрости Соломо́новы чте́ние<red> (глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна, ниже́ в числе́ лет исчита́ется./ Седи́на же е́сть му́дрость челове́ком, и во́зраст ста́рости житие́ нескве́рное./ Благоуго́ден Бо́гу быв, возлю́блен бы́сть, и живы́й посреде́ гре́шников преста́влен бы́сть./ Восхище́н бы́сть, да не зло́ба измени́т ра́зума его́, или́ ле́сть прельсти́т ду́шу его́./ Раче́ние бо зло́бы помрача́ет до́брая, и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга./ Уго́дна бо бе Го́споду душа́ его́, сего́ ра́ди потща́ся от среды́ лука́вствия./ Лю́дие же ви́девше и не разуме́вше, ниже́ положи́вше в помышле́нии таково́е./ Я́ко благода́ть и ми́лость в преподо́бных Его́, и посеще́ние во избра́нных Его́.</p>
<p><red>На лити́и стихи́ры, глас 2:</red></p>
<p>Егда́ гла́су Бо́жию, ко спасе́нию оте́чества зову́щему, внял еси́,/ свя́те кня́же Дими́трие,/ тогда́, сове́том святы́х утвержда́ем,/ не убоя́лся еси́ си́лы вра́жия/ и на по́двиг ратный ве́лий/ с бра́тиею твое́ю устреми́лся еси́.</p>
<p>Егда́ Дух Бо́жий подкрепля́ше тя,/ свя́те кня́же Дими́трие,/ дви́гнути полки́ Росси́йския на ра́ти ага́рянския,/ тогда́, Бо́гу соде́йствующу тебе́,/ побе́ду пресла́вную над враго́м одержа́л еси́.</p>
<p>Егда́, по́мощию Бо́жиею окормля́ем,/ за зе́млю Росси́йскую стал еси́,/ тогда́, свя́те Дими́трие,/ во́инство твое́ на по́ле Кулико́ве/ прему́дре уста́вил еси́,/ та́же и враги́ пресла́вне одоле́л еси́.</p>
<p><red>Сла́ва, глас 6;</red></p>
<p>Возвесели́теся, вси чи́нове Росси́йстии,/ о по́двизех кня́зя Дими́трия,/ и́же моли́твенник те́плый ко Христу́ яви́ся,/ за лю́ди своя́ и зе́млю Росси́йскую предста́тельствуя.</p>
<p><red>И ны́не, пра́здника или́ Богоро́дичен, глас то́йже:</red></p>
<p>Не отри́ни, Пренепоро́чная,/ моли́твы и воздыха́ния люде́й Твои́х,/ в ско́рбех, боле́знех и ну́ждах/ к Тебе́ при́сно притека́ющих.</p>
<p><red>На стихо́вне стихи́ры, глас 5:</red></p>
<p>А́ще и маловре́менно бы́сть житие́ твое́,/ благове́рне кня́же Дими́трие,/ оба́че селе́ний Госпо́дних дости́гл еси́,/ па́мять же ве́чную у Бо́га обре́л еси́.</p>
<p><red>Стих: Честна́ пред Го́сподем/ сме́рть преподо́бных Его́.</red></p>
<p>Кре́пок и му́жествен,/ взо́ром ди́вен зело́ и нра́вом боголюби́в был еси́,/ свя́те Дими́трие всече́стне,/ зе́млю Росси́йскую по́мощию Бо́жиею от враг изба́вил еси́,/ те́мже и любо́вь ве́лию люде́й твои́х стяжа́л еси́.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Моли́ся о лю́дех твои́х,/ уго́дниче изря́дне, свя́те Дими́трие,/ сый в селе́ниих све́тлых Го́спода твоего́,/ Его́же в житии́ твое́м те́пле возлюби́л еси́,/ сего́ ра́ди да́же до кро́ве за дру́ги твоя́ подвиза́лся еси́.</p>
<p><red>Сла́ва, глас то́йже:</red></p>
<p>Ра́дуйся и весели́ся, сла́внейший гра́де Москво́,/ такова́го засту́пника себе́ стяжа́вый,/ сла́вна и му́жественна и ду́хом кре́пка кня́зя Дими́трия,/ еще́ же и предста́теля ско́раго о лю́дех пред Го́сподем.</p>
<p><red>И ны́не, пра́здника или́ Богоро́дичен.</red></p>
<p><red>Тропа́рь, глас 3:</red></p>
<p>Вели́ка обре́те в беда́х тя побо́рника земля́ Ру́сская,/ язы́ки побежда́юща./ Я́коже на Дону́ Мама́еву низложи́л еси́ горды́ню,/ на по́двиг сей прия́в благослове́ние преподо́бнаго Се́ргия,/ та́ко, кня́же Дими́трие,/ Христу́ Бо́гу моли́ся,/ дарова́ти нам ве́лию ми́лость.</p>
<p><red>Сла́ва, и ны́не, пра́здника или́ Богоро́дичен. </red></p>
<p><red>НА У́ТРЕНИ </red></p>
<p><red>На </red>Бог Госпо́дь:<red> тропа́рь пра́здника, два́жды. </red>Сла́ва,<red> свята́го. И </red>ны́не,<red> пра́здника. А́ще кроме́ пра́здника, тропа́рь свята́го, два́жды. </red>Сла́ва, и ны́не,<red> Богоро́дичен. </red></p>
<p><red>По 1-м стихосло́вии седа́лен, глас 3: </red></p>
<p>От во́зраста о́троческаго кня́зь люде́й твои́х яви́лся еси́,/ богому́дре Дими́трие,/ та́же в сове́тех святы́х возраста́я,/ держа́ву твою́ до́бре упра́вил еси́.</p>
<p><red>Сла́ва, и ны́не, пра́здника или́ Богоро́дичен. </red></p>
<p><red>По 2-м стихосло́вии седа́лен, глас 4: </red></p>
<p>Я́ко во дни ми́ра, та́кожде и во дни бра́ни милосе́рдием богате́я,/ за лю́ди твоя́ и оте́чество подвиза́лся еси́ Го́спода ра́ди,/ возлю́бленне кня́же, богому́дре Дими́трие,/ те́мже и о чту́щих тя моли́ся.</p>
<p><red>Сла́ва, и ны́не, пра́здника или́ Богоро́дичен. </red></p>
<p><red>Велича́ние: </red></p>
<p>Велича́ем тя,/ святы́й благове́рный вели́кий кня́же Дими́трие,/ и чтим святу́ю па́мять твою́,/ ты бо мо́лиши о нас/ Христа́ Бо́га на́шего.</p>
<p><red>По полиеле́и седа́лен, глас 5: </red></p>
<p>Воспое́м, лю́дие, побе́ду пресла́вную,/ ю́же благове́рный кня́зь Дими́трий за ве́ру правосла́вную и оте́чество одержа́,/ той бо и́мя Святы́я Тро́ицы и по́мощь Пресвяты́я Богоро́дицы призва́.</p>
<p><red>Сла́ва, и ны́не, пра́здника или́ Богоро́дичен: </red></p>
<p>Пресвята́я Де́во, Богоро́дице Мари́е,/ в ра́тных пбдвизех, за ве́ру и оте́чество оверша́емых, лю́ди Твоя́ заступа́еши,/ та́же и па́мять ве́чную и спасе́ние тем подава́еши.</p>
<p><red> </red>Степе́нна, 1-й антифо́н 4-го гла́са. Проки́мен, глас 4: Честна́ пред Го́сподем/ сме́рть преподо́бных Его́. <red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 6: </red>Егда́ вре́мя отше́ствия твоего́ прии́де,/ кня́же Дими́трие всече́стне,/ тогда́ ко Го́споду в моли́тве простира́яся,/ о Бо́зе Спа́се твое́м почи́л еси́,/ мир бли́жним и да́льним оста́вив.</p>
<p><red>Кано́н пра́здника или́ Богоро́дицы на 6 и свята́го на 8.</red></p>
<p><red>Кано́н свята́го, глас 4.</red></p>
<p><red>Пе́снь 1</red></p>
<p><red>Ирмо́с: </red><emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis></p>
<p><red>Припе́в: </red>Святы́й благове́рный вели́кий кня́же Дими́трие, моли́ Бо́га о нас.</p>
<p>Заря́ пресве́тлая в рождестве́ твое́м яви́лся еси́,/ свя́те Дими́трие, Христу́ возлю́бленне,/ сро́дники же твоя́ рожде́нием твои́м возвесели́л еси́.</p>
<p>Заря́ у́тренняя был еси́, свя́те Дими́трие,/ во́зраста о́троческа достига́я,/ Христу́ моли́твы усе́рдныя возноси́ти поуча́лся еси́.</p>
<p>Заря́ кра́сная яви́лся еси́ оте́честву твоему́, свя́те Дими́трие,/ княже́ние прии́м и в Бо́га богате́я,/ в моли́тве и испове́дании ве́ры правосла́вныя укреплялся еси́.</p>
<p><red>Богоро́дичен: </red>Отрокови́це Пречи́стая,/ ю́ныя о́троки сохраня́й и в во́зраст прише́дшия наставля́й,/ святы́я на земли́ возраща́й.</p>
<p><red>Пе́снь 3</red></p>
<p><red>Ирмо́с: </red><emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis></p>
<p>Утеше́ние бога́тое и о́браз богому́дрый име́л еси́, кня́же Дими́трие,/ во отце́ твое́м духо́внем, святи́теле Алекси́и прему́дрем,/ ка́ко упра́вити оте́чество твое́.</p>
<p>Утеше́ние оби́льное прия́л еси́ в се́рдце твое́м, свя́те Дими́трие,/ послу́шав словеса́ богому́драго святи́теля,/ к му́жеству укрепля́вшаго тя.</p>
<p>Утеше́ние ве́лие име́л еси́, богому́дре кня́же Дими́трие,/ ви́дя мно́гия дру́ги твоя́/ во бране́х о Бо́зе гото́выя ве́рно сподвизатися ти.</p>
<p><red>Богоро́дичен: </red>Пресвята́я Де́во, Богороди́тельнице,/ Ты му́дре лю́ди Твоя́ ко спасе́нию устроя́еши,/ соблюди́ и нас в по́двизех благи́х.</p>
<p><red>Конда́к и и́кос пра́здника.</red></p>
<p><red>Седа́лен, глас 4:</red></p>
<p>Я́ко свети́льник све́тел в житии́ свое́м лю́дем твои́м яви́лся еси́,/ богому́дре Дими́трие, кня́же приснопа́мятне и боголюбе́зне./ Не оста́ви нас, ме́ньших бра́тии свои́х,/ о оте́честве на́шем моли́тв твои́х те́плых прося́щих.</p>
<p><red>Сла́ва, и ны́не, пра́здника или́ Богоро́дичен:</red></p>
<p>При́зри на моли́твы на́ша, Де́во Пресвята́я,/ по́мощь и спасе́ние лю́дем оте́чества на́шего подаю́щи.</p>
<p><red>Пе́снь 4 </red></p>
<p><red>Ирмо́с: </red><emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis></p>
<p>Терпе́ние ве́лие показа́л еси́, Дими́трие прему́дре, в княже́нии твое́м,/ преде́лы земли́ твоея́ укрепля́я и защища́я.</p>
<p>Терпе́ние и му́дрость яви́л еси́, свя́те,/ в похо́дех твои́х на ага́ряны,/ с по́мощию Бо́жиею побежда́я сих.</p>
<p>Терпе́ние мно́гое име́л еси́, богому́дре Дими́трие,/ кня́зи Росси́йския с полки́ их объединя́я/ во еди́но во́инство христолюби́вое.</p>
<p><red> </red>Богоро́дичен: Пресвята́я Богоро́дице, Ма́ти Пречи́стая,/ Сы́на Твоего́ при́сно моли́/ о е́же возраста́ти и в си́лу Бо́жию приити́ избра́нным Твои́м.<red> </red></p>
<p><red>Пе́снь 5 </red></p>
<p><red>Ирмо́с: </red><emphasis>Ты, Го́споди, мой свет,/ в мир прише́л еси́,/ свет Святы́й, обраща́яй из мра́чна неве́дения/ ве́рою воспева́ющия Тя. </emphasis></p>
<p>Доброде́тельми богому́дрыми богате́я, Дими́трие всече́стне,/ строи́тель сла́вный гра́да Москвы́ яви́лся еси́,/ те́мже и лю́ди твоя́ возвесели́л еси́.</p>
<p>Доброде́тельми христиа́нскими в житии́ твое́м укрепля́яся, свя́те кня́же Дими́трие,/ мно́ги хра́мы Бо́жий пречу́дныя по градо́м княже́ния твоего́ воздви́гл еси́.</p>
<p>В доброде́телех возраста́я, Дими́трие прему́дре,/ дом и кня́жество твое́ до́бре упра́вил еси́,/ во Христе́ Спа́се обогаща́яся.</p>
<p><red>Богоро́дичен: </red>Де́во Пренепоро́чная, Ма́ти Христа́ Бо́га,/ лю́ди и кня́зи Твоя́ в ми́ре соблюди́/ и в доброде́телех многоимени́тых возрасти́.<red> </red></p>
<p><red>Пе́снь 6 </red></p>
<p><red>Ирмо́с: </red><emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо</emphasis>́<emphasis>вския кро́ве очи́щшися,/ ра́ди ми́лости от ребр Твои́х/ исте́кшею Кро́вию.</emphasis></p>
<p>Смиренному́дрие удоборазсуди́тельное и любо́вь изря́дную к ве́рным лю́дем твои́м показа́л еси́,/ пресла́вне кня́же Дими́трие,/ егда́ ко бра́ни ве́лии на Мама́я ополчи́лся еси́/ со сро́дники и дру́ги свои́ми.</p>
<p>Смиренному́дрие ве́лие яви́л еси́, свя́те Дими́трие,/ егда́ к стопа́м Се́ргия преподо́бнаго припа́л еси́,/ того́ благослове́ния на по́двиг ратный испроша́я.</p>
<p>Смиренному́дрие и послуша́ние яви́л еси́ отцу́ твоему́, Се́ргию вели́кому,/ егда́ благослове́нием того́ два и́нока боголюби́ва, Алекса́ндра и Андре́я,/ в во́инство твое́ прия́л еси́.</p>
<p><red>Богоро́дичен: </red>Де́во Пренепоро́чная, Наде́ждо на́ша непосты́дная,/ во дни испыта́ний и скорбе́й ве́лиих не оста́ви моля́щихся Тебе́.<red> </red></p>
<p><red>Конда́к, глас 2: </red></p>
<p>По́двиги твои́ми, свя́те Дими́трие,/ страну́ на́шу Бог сохрани́,/ да́вый тебе́ си́лу непобеди́мую./ И ны́не, предста́телю кре́пкий,/ соблюда́й моли́твами святы́ми/ град твой Москву́ невреди́м/ от всех наве́т вра́жиих.</p>
<p><red>И́кос: </red></p>
<p>Измла́да за́поведем Госпо́дним поуча́яся/ и любо́вь Христо́ву в се́рдце свое́м стяжава́я, свя́те Дими́трие, кня́же всече́стне,/ словесе́м Госпо́дним и наставле́нию святы́х оте́ц, Алекси́я и Се́ргия, внима́я,/ в му́жа соверше́нна дости́гл еси́,/ та́же побе́ду пресла́вну одержа́л еси́./ И ны́не, предста́телю кре́пкий, соблюда́й моли́твами святы́ми/ град твой Москву́ невреди́м от всех наве́т вра́жиих.</p>
<p><red>Пе́снь 7 </red></p>
<p><red>Ирмо́с: </red><emphasis>В пещи́ авраа́мстии о</emphasis>́<emphasis>троцы перси́дстей,/ любо́вию благоче́стия па́че/ не́жели пла́менем опаля́еми, взыва́ху:/ благослове́н еси́ в хра́ме сла́вы Твоея́, Го́споди. </emphasis></p>
<p>На избавле́ние Бо́жие упова́я, блаже́нне кня́же Дими́трие,/ пред нача́лом бра́ни благослове́ние отца́ твоего́ Се́ргия прия́т/ и, по́двигом и́нока Алекса́ндра вдохновля́ем,/ в би́тву со враги́ твои́ми вступи́л еси́.</p>
<p>Избавле́ния от враг лю́тых не ча́ющи,/ стеня́ше земля́ от кро́ве во́ев твои́х пролива́емыя,/ сам же ты, кня́же Дими́трие, в оде́жди во́ина препро́стаго с враго́м му́жественне сражался еси́.</p>
<p>Избавле́ния не жда́ху мно́зи пресла́внии кня́зие и во́и твои́,/ ду́ши полага́юще за дру́ги своя́ на по́ле Кулико́ве,/ воево́да же Бренко́ Михаи́л под зна́менем Спа́совым за тя поги́бе.</p>
<p><red>Богоро́дичен: </red>Изба́вительнице кре́пкая, Богороди́тельнице Пречи́стая,/ честно́ю ико́ною Твое́ю, я́же Донска́я нарече́ся,/ укрепи́ла еси́ лю́ди Твоя́ в сме́ртней бра́ни вели́цей,/ зе́млю Росси́йскую спаса́ющи. </p>
<p><red>Пе́снь 8 </red></p>
<p><red>Ирмо́с: </red><emphasis>Ру́це распросте́р Дании́л,/ льво́в зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода. </emphasis></p>
<p>Чу́до пресла́вное бы́сть побе́да во́инства Росси́йскаго,/ тобо́ю, кня́же Дими́трие, собра́ннаго,/ егда́ полцы́ князе́й Влади́мира и Дими́трия Волынскаго на орду́ ага́рянскую внеза́пу изыдо́ша/ и в бе́гство ту́ю обрати́ша.</p>
<p>Чу́до непости́жно бы́сть,/ егда́ земля́ Росси́йская поколеба́ся от шу́ма бе́гства ага́рянскаго./ Ты же, сла́вне Дими́трие, мно́ги ра́ны прие́м, на земли́ сей, я́ко мертв, лежа́л еси́.</p>
<p>Чу́до стра́шное бы́сть, ве́черу доспе́вшу и би́тве ути́хшей, мно́гое бо мно́жество во́инства Росси́йскаго острие́м меча́ падо́ша,/ и́хже имена́ вели́кий а́вва Се́ргий, открове́нием ди́вным, во оби́тели свое́й на моли́тве возноша́ше.</p>
<p><red>Богоро́дичен: </red>Чу́дное зна́мение попече́ния Твоего́, Пречи́стая Де́во Мари́е,/ о ро́де Росси́йстем яви́вши в де́нь пра́зднования Рождества́ Твоего́,/ пресла́вную побе́ду тому́ дарова́ла еси́.<red> </red></p>
<p><red>Пе́снь 9. </red></p>
<p><red>Ирмо́с: </red><emphasis>Ка́мень нерукосе́чный/ от несеко́мыя го́ры, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis><red> </red></p>
<p>О, ка́ко пострада́ земля́ Росси́йская в би́тве вели́цей,/ я́ко мно́жество люде́й за оте́чество души́ своя́ положи́ша,/ ты же, свя́те Дими́трие, с моли́твою и любо́вию/ во днех мно́зех телеса́ их земли́ предава́л еси́.</p>
<p>О, ка́ко просла́вися и́мя Бо́жие в по́двизе твое́м, князке Дими́трие пречу́дне, в сла́вней побе́де сей,/ е́юже лю́ди Росси́йския и́га стра́шнаго свободи́л еси́,/ и, нарече́ние Донска́го прия́в, моли́твенник при́сный о нас явля́ешися.</p>
<p>О, ка́ко вели́к бы́сть по́двиг сей в лю́дех твои́х, пречу́дне кня́же наш Дими́трие,/ я́ко и на гряду́щая времена́ простре́ся сла́ва побе́ды/ христолюби́ваго во́инства Росси́йскаго на по́ле Кулико́ве.</p>
<p><red>Богоро́дичен: </red>О пречу́дная Влады́чице Богороди́тельнице,/ на пути́ люде́й Твои́х и вожде́й их призира́ющи/ и тем побе́ду на супоста́ты да́рующи,/ приими́ моли́твы недосто́йных раб Твои́х,/ к Тебе́ прибега́ющих.<red> </red></p>
<p><red>Свети́лен: </red></p>
<p>Побе́ду ве́лию во и́мя в Тро́ице сла́вимаго Бо́га,/ по сло́ву пресла́внаго Се́ргия,/ с во́и твои́ми одержа́л еси́, богому́дре кня́же Дими́трие./ Тем тя, я́ко предста́теля пред Бо́гом, вси почита́ем.</p>
<p><red>Сла́ва, и ны́не, пра́здника или́ Богоро́дичен: </red></p>
<p>Еди́наго от Тро́ицы Бо́га в ложесна́х Твои́х носи́ла еси́, Богома́ти Пречи́стая./ Сего́ Бо́га Сло́ва и Сы́на Твоего́ о лю́дех умоля́ющи,/ покры́й нас предста́тельством Твои́м, Всепе́тая.</p>
<p><red>На хвали́тех стихи́ры пра́здника 3 и свята́го 3. А́ще кроме́ пра́здника, стихи́ры свята́го на 4. </red></p>
<p><red>Стихи́ры свята́го, глас 8. </red></p>
<p><red>Подо́бен: </red>О, пресла́внаго чудесе́:</p>
<p>О, ве́лия ми́лости Бо́жия!/ А́ще и пострада́ град Москва́ по́слежде/ от набе́гов вра́жиих,/ оба́че ти́и не возмого́ша поколеба́ти ми́ра,/ во оте́честве твое́м, свя́те Дими́трие,/ тобо́ю утвержде́ннаго.</p>
<p>О, досто́йное благодаре́ние!/ Мно́ги хра́мы и оби́тели прекра́сны воздви́гл еси́,/ блаже́нне Дими́трие,/ по одоле́нии наше́ствия ага́рянскаго,/ оби́тель же Се́ргия преподо́бнаго/ да́ры мно́гими украси́л еси́.</p>
<p>О, неистощи́мая си́ла любве́!/ Послуша́ние преподо́бнаго Се́ргия исполня́я,/ свя́те Дими́трие,/ моле́ние по во́ином убие́нным соверша́л еси́,/ та́кожде и мы да́же до ны́не твори́м,/ Дими́триеву суббо́ту соблюда́юще.</p>
<p><red>Сла́ва, глас то́йже: </red></p>
<p>Да помя́нуты бу́дут ку́пно со святы́м Дими́трием князе́м/ вси лю́дие Росси́йстии,/ ду́ши своя́ о спасе́нии бли́жних положи́вшии./ Та́ко воспомя́нем досто́йно преподо́бнаго первобо́рца би́твы Кулико́вския/ схимона́ха Алекса́ндра Пересве́та/ и пострада́вшия во бра́ни кня́зя Михаи́ла Бренка́/ и схимона́ха Андре́я Осля́бю./ Да почту́тся любо́вию ку́пно сподви́жницы Дими́триевы,/ кня́зь Влади́мир Хра́брый и воево́да наро́чит Дими́трий Волы́нский,/ еще́ же и Андре́й кня́зь,/ с ни́миже и про́чий во́и,/ за зе́млю Ру́сскую не пощади́вшии живота́ своего́.</p>
<p><red>И ны́не, пра́здника или́ Богоро́дичен. </red></p>
<p><red>На Литурги́и слу́жба преподо́бническая. </red></p>
<p><red>Моли́тва </red></p>
<p>О святы́й благове́рный вели́кий кня́же Дими́трие! А́ще и не мно́зи бы́ша дни́е земна́го жития́ твоего́, оба́че вели́к жре́бий прия́л еси́ от Соде́теля всех Го́спода, е́же просла́витися в земли́ Росси́йстей и блаже́нство ве́чное на Небесе́х получи́ти.</p>
<p>Услы́ши нас, моли́твенниче те́плый, предста́телю наш пред Го́сподем неусы́пный! Во дни ми́ра и в годи́ну нестрое́ний не оста́ви нас попече́нием твои́м, научи́ ны поко́рны бы́ти Боже́ственному Промышле́нию, вся в житии́ на́шем ко бла́гу направля́ющему, оте́чество на́ше моли́твами твои́ми от наше́ствий вра́жиих, раздо́ров и нестрое́ний защити́ и укрепи́ те́плым твои́м предста́тельством.</p>
<p>О свя́тче Бо́жий! Моли́, ку́пно со свято́ю супру́жницею и сподви́жницею Твое́ю благове́рною княги́нею Евдоки́ею, да зна́менается на нас свет лица́ Бо́жия и, тем наставля́еми, дости́гнем Ца́рства Пра́вды Христо́вы, неконча́емаго и ве́чнаго. Ами́нь.</p>
</section>
