<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго Корни́лия, игу́мена Палеостро́вскаго</p>
</title><p><red>НА МА́ЛОЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 1.</red></p>
<p><red>Подо́бен: </red>Я́ко Безпло́тным:</p>
<p>Я́ко Безпло́тным единовсе́льника/ и преподо́бным всем соо́бщника,/ Трисо́лнечным Све́том Божества́/ в ра́йском селе́нии осиява́емаго,/ всесве́тлаго свети́льника на́шего Корни́лия,/ пусты́ннаго граждани́на,/ в земно́м селе́нии его́/ наста́ день све́тлаго торжества́.</p>
<p>Прииди́те, ве́рных мно́жество,/ и сра́дуйтеся в светоно́сный день па́мяти/ преподо́бнаго отца́ на́шего,/ в пусты́ни сей на Не́бо вознося́щагося,/ криле́ ева́нгельских до́блестей восприя́вшаго/ и Небе́сных благ рачи́теля бы́вшаго,/ его́же, я́ко Бо́жия уго́дника, ублажа́юще,/ грехо́в оставле́ние моли́твами его́ прие́млем.</p>
<p>Воздержа́нием мирски́я сла́дости попра́в,/ сле́зными то́ками пла́мень страсте́й погаси́л еси́,/ Богоно́сне о́тче Корни́лие,/ а́лчбою и жа́ждею плоть изнуря́я,/ ду́шу свою́ очи́стил еси́,/ тем и в благода́тный рай возше́л еси́,/ плоды́ безсме́ртия вкуша́я/ и сла́дость ве́чныя жи́зни.</p>
<p>Мы́сленных враго́в истреби́в,/ я́ко безпло́тен, на земли́ пожи́л еси́,/ Корни́лие чу́дне,/ и во оби́тели сей, я́ко звезда́ пресве́тлая,/ доброде́тельми возсия́л еси́/ и чуде́с све́тлостию./ Те́мже па́мять твою́ <red>Днесь</red> ублажа́юще,/ во умиле́нии вопие́м ти:/ преподо́бне о́тче,/ моли́ Христа́ Бо́га грехо́в оставле́ние дарова́ти/ любо́вию чту́щим тя.</p>
<p><red>Сла́ва, глас 2:</red></p>
<p>Ева́нгелия Христо́ва и́стинный послу́шник яви́лся еси́, преподо́бне,/ мир и вся, я́же в нем, я́ко не су́щая,/ оста́вил еси́ любве́ ра́ди Христо́вы,/ пост возлюби́л еси́, доброде́тельми украси́вся изря́дно,/ и храм Пресвяте́й Богоро́дице,/ в похвалу́ Рождества́ Ея́, воздви́гл еси́./ Те́мже, безмо́лвия и благоче́стия рачи́телю,/ в торжестве́ преми́рном богозре́нием наслажда́ющемуся, возопие́м:/ о преподо́бне о́тче Корни́лие,/ я́ко име́я дерзнове́ние ко Христу́ Бо́гу,/ моли́, е́же спасти́ всех нас,/ благоче́стно чту́щих всечестну́ю па́мять твою́.</p>
<p><red>И ны́не, Богоро́дичен, глас то́йже:</red></p>
<p>Безсе́менно заче́ншая/ и безстра́стно роди́вшая Бо́га Сло́ва,/ христиа́н Предста́тельнице, Богоро́дице Влады́чице!/ К Тебе́ припа́даем, Тя пое́м и славосло́вим/ и Тебе́ вси мо́лимся со слеза́ми:/ воззри́ на нас милосе́рдым о́ком,/ от и́га страсте́й изба́ви нас/ и безстра́стие да́руй душа́м на́шим.</p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>Дом доброде́телей ты показа́лся еси́,/ и прия́телище дарова́ний,/ Богоно́се о́тче Корни́лие.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Душегуби́тельныя стра́сти победи́л еси́/ по́стнических трудо́в по́тами,/ преподо́бне Корни́лие.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Чуде́с исто́чника, Богому́драго Корни́лия,/ чистото́ю моли́твы Бо́гови прибли́жившагося,/ дарова́ сей оби́тели ди́вный во святы́х Госпо́дь,/ нечи́стыя отгоня́ти ду́хи,/ в наслажде́ние ве́рно почита́ющим святу́ю па́мять его́.</p>
<p><red>Сла́ва, глас то́йже:</red></p>
<p>Отверже́нием ми́ра Христу́ после́довал еси́/ и у́мным о́ком зрел еси́ пред собо́ю Го́спода, блаже́нне,/ равноа́нгельское житие́ пожи́в,/ благода́тный бо свет Божества́/ на трудолю́бный по́стничества путь наста́ви тя/ и, сквозе́ страсте́й свире́пое мо́ре преве́д,/ возведе́ на го́ру безстра́стия,/ духо́вныя ма́нны прича́стника сотвори́/ и в Небе́сный Сио́н введе́,/ иде́же со А́нгелы ликовству́я,/ Всеблага́го Творца́ моли́,/ е́же спасти́ ду́ши на́ша.</p>
<p><red>И ны́не, Богоро́дичен:</red></p>
<p>Го́рнии Тя ли́цы, Богоро́дице Де́во,/ пою́т с до́льними,/ сла́вяще непреста́нно рождество́ Твое́ пречи́стое.</p>
<p><red>Тропа́рь пи́сан на вели́цей вече́рни.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Господи, воззва́х:<red> стихи́ры, глас 6.</red></p>
<p><red>Подо́бен: </red>Все упова́ние мое́:</p>
<p>Любо́вь Соде́теля всех/ превлече́ тя к себе́, преподо́бне,/ ея́же ра́ди оста́вил еси́ вся ми́ра сего́ пристра́стия/ и оте́чество свое́, я́ко вредя́щее путь спасе́ния,/ род же и дру́ги избра́ себе́ бы́ти святы́я А́нгелы/ и в Небе́сных дво́рех водвори́тися возжеле́л еси́,/ в ни́хже предстоя́ ны́не Престо́лу Пресвяты́я Тро́ицы,/ моли́ся о душа́х на́ших.</p>
<p>У́мным о́ком смотря́я бу́дущая без конца́ пребыва́ния,/ созерца́я блаже́нство рая́,/ от шу́их же зря му́ки,/ и того́ ра́ди в пеще́ру ма́лу и те́мну/ затвори́л еси́ себе́, преподо́бне,/ да сего́ ве́ка тесното́ю/ мо́жеши насле́довати ра́йскую несказа́нную сла́дость и Ца́рствие Небе́сное,/ в не́мже сый ны́не,/ моли́ся о душа́х на́ших.</p>
<p>Пе́рвее у́бо стра́хом бу́дущих мук/ отри́нул еси́ вся мирска́я пристра́стия,/ пото́м же мздо́ю ра́йскаго воздая́ния/ обогати́тися возжеле́л еси́,/ та́же, любо́вию Госпо́днею уязви́вся,/ проше́л еси́ вся степе́ни соверше́нства,/ быв возлю́блен Го́сподеви./ Те́мже моли́ся, преподо́бне, о душа́х на́ших.</p>
<p><red>Ины стихи́ры, глас 4.</red></p>
<p><red>Подо́бен: </red>Зва́нный:</p>
<p>Егда́ любо́вь Бо́жия мы́сли твое́й предста́,/ тогда́, о́тче Корни́лие, всю ми́ра суету́,/ я́ко ничто́же су́щую,/ и град свой оста́вль,/ во страну́ чу́жду пресели́лся еси́/ и, во́ли Боже́ственней во всем повину́яся,/ жесто́кий путь преше́л еси́,/ веду́щий тя в простра́нство Небе́снаго Ца́рствия,/ его́же сподо́битися и нам моли́, преподо́бне.</p>
<p>Егда́, во́лею Бо́жиею наставля́емь,/ прии́де во страну́ вели́каго е́зера Оне́га,/ на не́мже обре́те ме́сто,/ имену́емое Палеостро́в,/ в о́ньже всели́вся,/ взыска́ себе́ пеще́ру в разсе́линах ка́менных,/ в не́йже неусы́пными труды́ те́ло свое́ изнуря́я,/ в посте́ и моли́тве пребыва́л еси́,/ простра́нство Небе́снаго Ца́рствия взыску́я,/ его́же сподо́битися и нам моли́, преподо́бне.</p>
<p>Егда́ по́двиги твоя́ яви́ Бог лю́дем,/ лю́бящим спасе́ние,/ тогда́ собра́шася к тебе́ лю́дие боголюби́вии,/ и́хже ра́ди спасе́ния в безмо́лвии ото́ка<a type="note" xlink:href="#note50">50</a>/ кинови́ю возгради́л еси́/ и це́рковь Богома́тери,/ в сла́ву Рождества́ Ея́, воздви́гл еси́,/ да приноси́мыми в ней моли́твами/ с ча́ды твои́ми получи́ши Ца́рствие Небе́сное,/ его́же сподо́битися и нам моли́, преподо́бне.</p>
<p><red>Сла́ва, глас 6:</red></p>
<p>О, ди́внаго твоего́ му́жества, преподо́бне!/ На плоть свою́, я́ко на врага́, возста́л еси́,/ распина́я ю, со страстьми́ и по́хотьми,/ и посто́м, бде́нием же и всено́щным стоя́нием/ ду́ху му́дре покоря́я;/ те́мже и всели́лся еси́ в пеще́ру те́мну и те́сну,/ в ней живы́й, слеза́ми и безстра́стием/ проти́ву неви́димых враго́в ко́знем подвиза́лся еси́./ Сего́ ра́ди от Вседержи́тельныя Десни́цы/ досто́йный вене́ц прия́л еси́,/ руково́дствуя живу́щая с тобо́ю ча́да твоя́,/ прине́сл еси́ их, я́ко плод доброде́телей стори́чный, Бо́гови,/ Ему́же ны́не предстоя́,/ моли́ся о нас, свя́те Корни́лие.</p>
<p><red>И ны́не, Богоро́дичен: Кто Тебе́ не ублажи́т: Вход. Проки́мен дне. Чте́ния три преподо́бническая </red><emphasis><red>(зри 21 мая).</red></emphasis></p>
<p><red>На лити́и стихи́ры, глас 1:</red></p>
<p>Пра́зднуя па́мять твою́, о́тче Корни́лие,/ собра́вшиися ча́да твоя́,/ любе́зно облобыза́ем твою́ ра́ку/ и, твоя́ моли́твы на по́мощь призыва́юще,/ про́сим твоего́ заступле́ния:/ предста́ни, о нас, преподо́бне, моля́ся к Ще́дрому Влады́ке/ и Того́ ро́ждшей Богома́тери,/ улучи́ти нам ми́лость в День су́дный/ и десна́го стоя́ния причасти́тися.</p>
<p><red>Глас 2: </red>Обоне́жстии лю́дие,/ Небе́снаго жи́теля стяжа́вше,/ к нему́же ны́не притека́юще, возопии́м:/ спаси́ ны от бед моли́твами твои́ми,/ свя́те Корни́лие.</p>
<p><red>Глас 3: </red>Вели́кий гра́де Пско́ве, весели́ся,/ в не́мже роди́ся муж жела́ний духо́вных;/ Оло́нецтии преде́лы, лику́йте,/ в вас бо по́двиги и труды́ оте́ц показа́;/ ра́дуйся и ты, е́зеро Оне́го,/ име́я кра́сный Палео́ток,/ в не́мже оте́ц кинови́ю возгради́,/ я́же бысть и́ноком спаси́тельное прибе́жище;/ ра́дуйся и ты, богонасажде́нный ото́че,/ иде́же процвете́, я́ко ке́др, доброде́тели прекра́сный:/ ра́дуйся, и сосе́дствующая того́ оби́тели ве́се Толву́йская,/ возвеща́ющи ку́пно по́двиги уго́дника Бо́жия,/ его́же ра́ку целу́юще,/ усе́рдно вси возопии́м к нему́:/ не преста́й моли́ти о нас Влады́ку Христа́,/ о́тче преподо́бне Корни́лие.</p>
<p><red>Сла́ва, глас 4:</red></p>
<p>Адама́нтово терпе́ние преподо́бнаго ви́девше,/ о дру́зи, возвесели́мся:/ де́лаше бо вы́ну тому́ враг беды́,/ изощря́я нань лю́тыя страсте́й стре́лы,/ и разли́чными по́мыслы томя́ше его́ ду́шу,/ но того́ кре́пость зря посрамля́шеся,/ во́ина его́ ви́дя изря́дна./ У́бо и мы, я́ко кре́пкому победи́телю лю́тых страсте́й/ и преди́вному отцу́ на́шему, возопии́м:/ отжени́ от нас стра́сти на́ша,/ засту́пниче наш Корни́лие.</p>
<p><red>И ны́не, Богоро́дичен: </red>При́зри на моле́ния:</p>
<p><red>На стихо́вне стихи́ры, глас 5.</red></p>
<p><red>Подо́бен: </red>Ра́дуйся:</p>
<p>Ра́дуйся, о́тче Корни́лие,/ гра́ду Пско́ву похвала́ вели́кая,/ Обоне́жстей стране́ красота́ неувяда́емая,/ Палео́строву украше́ние ди́вное,/ верте́пу твоему́ сла́ва безсме́ртная;/ ра́дуйся, Боже́ственный хра́ме,/ в не́мже благоизво́ли Всеблаги́й Госпо́дь/ те́лу твоему́ свято́му почи́ти/ и ра́ку твою́ чуде́с исто́чником соде́лати./ Ра́дуйся, оби́тель свята́я,/ в ню́же соше́дшеся любо́вию в па́мять твою́,/ све́тло торжеству́тоще,/ восхва́лим безмо́лвия рачи́теля,/ и́стиннаго по́стника,/ всеизря́днаго де́лателя зако́на Бо́жия,/ свети́льника благода́тнаго,/ Небе́снаго Сио́на жи́теля,/ зако́н бо пло́ти ума́ твоего́ не возмо́же поколеба́ти,/ но зако́ну ума́, о Бо́зе влады́чествующему,/ зако́н во удесе́х побежде́н быва́ет,/ е́жо принося́ тебе́ ны́не, свя́те Корни́лие,/ Христа́ приле́жно моли́,/ дарова́ти нам ве́лию ми́лость.</p>
<p><red>Стих: </red>Честна́ пред Го́сподем/ смерть преподо́бных Его́.</p>
<p>Ра́дуйся, о́тче Корни́лие,/ я́ко ото́к твой яви́ся обурева́емым приста́нище ти́хое,/ в не́м же благопло́дный сад насади́л еси́;/ ра́дуйся, я́ко и по сме́рти безсме́ртною сла́вою сия́я,/ блиста́еши с ве́рою приходя́щим чудесы́ твои́ми./ Ра́дуйся, я́ко раб ве́рен Влады́це,/ вшел еси́ в несконча́емую ра́дость Го́спода своего́,/ Его́же приле́жно моли́/ дарова́ти нам ве́лию ми́лость.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, о́тче Корни́лие,/ созда́телю до́му Богома́тере усе́рдный,/ пра́вило и́ноком изя́щное,/ па́стырю слове́сных ове́ц ди́вный,/ па́губных страсте́й обличи́телю,/ после́дователю Христо́в усе́рднейший,/ милосе́рдия пучи́но вели́кая,/ напа́ствуемых предста́телю тепле́йший,/ скорбя́щим уте́шителю сладча́йший,/ боля́щим врачу́ безме́здный,/ в мо́ри пла́вающим окорми́телю предо́брый,/ Христа́ приле́жно моли́/ дарова́ти нам ве́лию ми́лость.</p>
<p><red>Сла́ва, глас то́йже. Самогла́сен:</red></p>
<p>О преподо́бне, от Христо́вых слове́с научи́вся/ вну́тренняго челове́ка от страсте́й грехо́вных очища́ти:/ от се́рдца бо исхо́дят помышле́ния зла́я:/ тем в безмо́лвии доброде́телей де́ланием/ и благода́ти де́йством серде́чную чистоту́ стяжа́в,/ сосу́д чист Свято́му Ду́ху яви́ся./ Обоне́жская страна́, хва́лящися, торжеству́ет,/ стяжа́вши себе́ во пло́ти А́нгела,/ и ото́к с пеще́рою украша́ются,/ возрасти́вши в себе́ плод еде́мский,/ ди́внаго отца́ Корни́лия,/ к нему́же и мы возопии́м:/ моли́ся о нас, преподо́бне.</p>
<p><red>И ны́не, Богоро́дичен: </red>Храм и дверь еси́:</p>
<p><red>Тропа́рь, глас 5:</red></p>
<p>От ю́ности, прему́дре, приле́жно подвиза́вся,/ от Бо́га наставля́емь,/ оте́чество свое́ оста́вль — град Псков,/ и всели́ся в пусты́ню,/ во ото́це вели́каго е́зера Оне́га,/ и́ноки собра́ му́дре/ и извеще́нием Свята́го Ду́ха оби́тель согради́/ и храм созда́ Пресвяте́й Богоро́дице/ в похвалу́ Рождества́ Ея́,/ струя́ми же слез твои́х/ безпло́тныя враги́ погрузи́л еси́/ и жития́ твоего́ целому́дрием со а́нгельскими ли́ки совокупи́ся,/ преподо́бне о́тче Корни́лие,/ с ни́миже Христа́ Бо́га моли́/ спасти́ся душа́м на́шим.</p>
<p><red>Сла́ва, и</red><emphasis><red> </red></emphasis><red>ны́не, Богоро́дичен:</red></p>
<p>Ра́дуйся, две́ре Госпо́дня непроходи́мая:</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь свята́го два́жды. </red>Сла́ва, и ны́не,<red> Богоро́дичен.</red></p>
<p><red>По 1-м стихосло́вии седа́лен, глас 2:</red></p>
<p>Жела́я бу́дущих благ, презре́л еси́ настоя́щая/ и, в пусты́ню всели́вся, посто́м и труды́ те́ло свое́ изну́рил еси́/ и, ду́шу доброде́тельми очи́стив, к Бо́гу возше́л еси́,/ Ему́же предстоя́, моли́ о нас, преподо́бне.</p>
<p><red>Сла́ва, и ны́не, Богоро́дичен:</red></p>
<p>Во́лны напа́стей воста́ша на ны, Де́во,/ в ни́хже лю́те обурева́еми, бе́дствуем,/ Ты же, о Богома́ти, простри́ держа́вную Твою́ десни́цу,/ из глубины́ зол в приста́нище ми́лости Твоея́ введи́, Влады́чице.</p>
<p><red>По 2-м стихосло́вии седа́лен, глас 3:</red></p>
<p>Ото́ка оти́шие посреде́ вели́каго е́зера Оне́га узре́в,/ всели́лся еси́ в онь, преподо́бне,/ и, в пеще́ру те́мну и те́сну вшед,/ моли́твами и посто́м Бо́гови угоди́л еси́,/ Ему́же ны́не предстоя́, моли́ся о нас,/ я́ко оте́ц о де́тех, ко Влады́це.</p>
<p><red>Сла́ва, и ны́не, Богоро́дичен:</red></p>
<p>Кто, к Тебе́ прише́д, отхо́дит печа́лен,/ о всего́ ми́ра сладча́йшая Ра́досте!/ Ты бо еси́ безнаде́жным кре́пкая наде́жда/ и ни́щим неотъе́млемое бога́тство,/ гре́шным же те́плая Засту́пнице и ско́рая ко спасе́нию по́мощь.</p>
<p><red>По полиеле́и седа́лен, глас 8:</red></p>
<p>Кре́пкаго твоего́ по Бо́зе жела́ния не отвлеко́ша, о́тче Корни́лие,/ ни оте́чества приве́ты, ни друго́в любле́ния,/ и пусты́нный глад, ну́жда, труды́ и бде́ние не мого́ша твоего́ те́ла разсла́бити,/ и пеще́ра, ма́ла и те́мна, не приведе́ тя во у́жас и уны́ние,/ но, я́ко адама́нт, и посреде́ пе́щи страсте́й стоя́,/ невреди́м пребы́л еси́,/ и нам одоле́ти сия́ помози́ и моли́ся о нас, преподо́бне.</p>
<p><red>Сла́ва, и ны́не, Богоро́дичен:</red></p>
<p>К кому́ прибе́гнем, бе́днии гре́шницы, всем страсте́м пови́ннии лю́дие,/ ра́зве Тебе́, Всеми́лостивая Влады́чице?/ Твои́х бо щедро́т не оскудева́ет мо́ре,/ Твоего́ заступле́ния не безмо́лвствует сло́во,/ те́мже всех нас поми́луй, Цари́це,/ вся ны спаси́, Богома́ти:/ Ты бо еси́ избра́на от всех родо́в в заступле́ние и спасе́ние на́ше.</p>
<p><red>Та́же степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, я́же воздаде́ ми?<red> Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 2:</red></p>
<p>Доброде́тели твоя́, о́тче,/ яви́ша тя нам, лю́дем твои́м:/ оста́вил бо еси́ оте́чество,/ да живо́т ве́чный получи́ши,/ в пусты́ню всели́вся,/ в пеще́ру те́мну затвори́лся еси́,/ да во све́тлость Вы́шняго Иерусали́ма вни́деши;/ чистото́ю и доброде́тельми/ сподо́бился еси́ зре́ти несказа́нную добро́ту Влады́чню,/ ея́же и нам насы́титися моли́,/ преподо́бне Корни́лие.</p>
<p><red>Кано́н преподо́бному, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,</emphasis>/ <emphasis>изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Человеколю́бче Христе́,/ даждь ми сло́во воспе́ти Твоего́ уго́дника,/ напосле́док дний я́вльшагося/ и всю на́шу страну́ житие́м удиви́вшаго.</p>
<p>Ю́ности моея́ неве́жествие пощади́,/ и коле́блемыя по́мыслы стра́хом Госпо́дним укрепи́, о́тче,/ и не возгнуша́йся мене́, пе́ти тя начина́ющаго.</p>
<p>Ди́вное твое́ житие́ челове́ки удиви́ло есть,/ и А́нгели, ви́девше, возра́довашася,/ я́ко, пло́тян сый, к Безпло́тным лико́м прише́л еси́.</p>
<p><red>Богоро́дичен: </red>Небе́сный Царь, ви́дя челове́ка, преступле́нием ги́бнуща,/ благоизво́ли от <red>Тебе</red>́ воплоти́тися, Пресвята́я Де́во,/ и Тебе́ показа́ челове́ческому ро́ду покро́в и заступле́ние.</p>
<p><red>Песнь 3</red></p>
<p><red>Ирмо́с: </red><emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя, дух мои́.</emphasis></p>
<p>А́нгельское житие́ во пло́ти пожи́л еси́, о́тче Корни́лие,/ сего́ ра́ди прославля́ешися ве́чно в Небе́сных оби́телех.</p>
<p>Госпо́день Крест от ю́ности взем на ра́мо свое́, о́тче,/ умертви́л еси́ стра́сти плотски́я воздержа́нием и моли́твами.</p>
<p>От ю́ности твоея́ терпе́ния мече́м вооружи́вся,/ порази́л еси́, преподо́бне, главу́ велиа́рову/ и ко́зни его́ попра́л еси́.</p>
<p><red>Богоро́дичен:</red> Кто ин в ро́дех родо́в просла́влен бысть, я́коже Ты, Влады́чице?/ Бо́га бо Небе́снаго Ма́ти и всея́ тва́ри Госпожа́ показа́ся.</p>
<p><red>Седа́лен, глас 3:</red></p>
<p>Ше́ствуя путе́м за́поведей Госпо́дних,/ обре́л еси́ кора́бль безстра́стия,/ на него́же всед, преше́л еси́ жите́йскую пучи́ну, му́дре,/ и ны́не, веселя́ся, лику́еши со А́нгелы во дво́рех Небе́сных,/ и мо́лишися за ду́ши на́ша, хода́таю наш ди́вный, о́тче Корни́лие.</p>
<p><red>Сла́ва, и ны́не, Богоро́дичен:</red></p>
<p>Непреста́нно погружа́ема мя зря волна́ми страсте́й мои́х, Влады́чице Всепе́тая,/ простри́ держа́вную Твою́ десни́цу/ и изба́ви мя от тиме́ния глубины́:/ мо́лится бо Тебе́ за мя хода́тай наш, ди́вный Корни́лий.</p>
<p><red>Песнь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Ото́к среде́ вели́каго е́зера Оне́га обре́л еси́/ и, в онь всели́вся еди́н,/ Христо́ви еди́ному живы́й, просла́вился еси́.</p>
<p>Подо́бяся пра́отцу Авраа́му,/ из гра́да Пско́ва, я́коже он иногда́ из оте́чества, отше́д,/ всели́лся еси́ в пусты́ню, Бо́гови живы́й.</p>
<p>Ни теснота́ пеще́ры, ни пусты́н ото́ка,/ ни бра́шна ску́дость к малоду́шию тя привести́ возмого́ша:/ вся бо сия́ терпе́нием победи́л еси́.</p>
<p><red>Богоро́дичен: </red>И́мамы Тя наде́жду/ и те́плую о нас Предста́тельницу к Сы́ну и Бо́гу Твоему́,/ Его́же моли́ти не преста́й, Влады́чице, при́сно.</p>
<p><red>Песнь 5</red></p>
<p><red>Ирмо́с: </red><emphasis>У́тренююще, воние́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis></p>
<p>Лю́таго врага́ диа́вола терпе́ния стрела́ми устрели́в,/ главу́ его́ смире́ния мече́м порази́л еси́, Го́сподеви вопия́:/ ра́зве Тебе́, ино́го не зна́ю.</p>
<p>Неду́г разслабле́ния иногда́ явле́нием свои́м от стра́ждущаго му́жа отгна́в,/ во и́ночество приве́л его́, вопию́ща Христо́ви:/ ра́зве Тебе́, ино́го не зна́ю.</p>
<p>Язы́к на славосло́вие,/ о́чи на бде́ние, мысль на моли́тву,/ главу́ с коле́нами на поклоне́ние вдал еси́, Го́сподеви взыва́я:/ ра́зве Тебе́, ино́го не зна́ю.</p>
<p><red>Богоро́дичен: </red>Храм Твой, Богома́ти, его́же Ти созда́ Корни́лий,/ прия́ла еси́, я́ко А́велеву же́ртву Госпо́дь,/ приими́ и нас, вопию́щих:/ ины́я, ра́зве Тебе́, Засту́пницы не зна́ем.</p>
<p><red>Песнь 6</red></p>
<p><red>Ирмо́с: </red><emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis></p>
<p>Весь в багряни́цу чистоты́, о́тче, оде́ялся еси́/ и, в Небе́сныя черто́ги всели́вся, Спа́су пое́ши:/ сла́влю Тя, Христе́ Бо́же наш.</p>
<p>А́ще земля́ и сокры́ тя,/ но чудеса́, от ра́ки твоея́ излива́емая,/ убежда́ют нас пе́ти Влады́це:/ сла́вим Тя, Христе́ Го́споди, Бо́же наш.</p>
<p>Любо́вию твое́ю прилепи́вся Влады́це,/ не преста́й моли́ти за ны, рабы́ твоя́,/ да и мы с тобо́ю вопие́м:/ спаси́ ны, Христе́ Бо́же наш.</p>
<p><red>Богоро́дичен: </red>Ю́ноши и де́вы, обурева́емии страсте́й волна́ми,/ прибега́ют в ти́хое приста́нище Твоего́ милосе́рдия и вопию́т:/ спаси́ ны, Многоми́лостивая Влады́чице.</p>
<p><red>Конда́к, глас 3.</red></p>
<p><red>Подо́бен: </red>Де́ва <red>Днесь</red>:</p>
<p>Я́ко А́нгел во пло́ти, на земли́ показа́ся,/ поще́нием насажде́н быв, преподо́бне о́тче Корни́лие,/ наста́вник и́ноком мно́гим был еси́,/ сего́ ра́ди вопие́м ти:/ моли́ Христа́ Бо́га спасти́ся душа́м на́шим.</p>
<p>Ада́м за преступле́ние дре́вле из Еде́ма изгна́н бысть,/ и те́рние и волче́ц пожа́,/ и, нетле́нен сый, в тле́ние впаде́;/ ты же пусты́й ото́к насели́, и пеще́ру Не́бо соде́ла,/ и, тле́нен сый, нетле́нную жизнь насле́дова./ Те́мже, притека́юще к ра́це твое́й, благочести́вии лю́дие вопию́т:/ о́тче Корни́лие, моли́ Христа́ Бо́га/ спасти́ся душа́м на́шим.</p>
<p><red>Песнь 7</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>О тебе́, о́тче Корни́лие, хва́лящеся, Обоне́жстии лю́дие/ притека́ют во храм Пречи́стыя Богома́тере и вопию́т Рожде́нному от Нея́:/ благослове́н еси́, Го́споди Бо́же, во ве́ки.</p>
<p>Отрокови́ца, немощно́е о́ко иму́щи,/ притече́ к ра́це твое́й, с ве́рою моля́щися,/ и, получи́вши сла́дкий свет, вопия́ше:/ благослове́н еси́, Го́споди Бо́же, во ве́ки.</p>
<p><red>Богоро́дичен: </red>Пресвята́я Де́ва роди́ Сы́на, вся́ку печа́ль потре́бльшаго,/ к Нему́же вопие́м:/ благослове́н еси́, Го́споди Бо́же, во ве́ки.</p>
<p><red>Песнь 8</red></p>
<p><red>Ирмо́с: </red><emphasis>Богоглаго́ливии о́троцы, в пещи́/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis></p>
<p>Пла́ванием твои́м Оне́го е́зеро освяти́ся, свя́те,/ живу́щии же при нем лю́дие вопию́т:/ благослови́те, дела́ Госпо́дня, Го́спода.</p>
<p>Живу́щу ти в разсе́лине ка́менней,/ освяти́ся ото́к твои́ми моли́твами,/ и кинови́я, ра́дующися, с весе́лием вопие́т:/ благослови́те, дела́ Госпо́дня, Го́спода.</p>
<p>Стремле́ния плотска́я, тя́жкими вери́гами/ и по́ясом желе́зным те́ло свое́ неми́лостивно связа́в,/ увяди́л еси́, поя́:/ благослови́те, дела́ Госпо́дня, Го́спода.</p>
<p><red>Богоро́дичен: </red>Кто за ны мо́лится Вы́шнему та́ко усе́рдно, я́коже Ты, о Богома́ти!/ Те́мже вопие́м:/ да благослови́т предста́тельство Твое́, Госпоже́, Го́спода.</p>
<p><red>Песнь 9</red></p>
<p><red>Ирмо́с:    </red><emphasis>Воспита́нная во свята́я святы́х/ и</emphasis> <emphasis>ро́ждшая Свет вселе́нныя,/ Благода́тная, ра́дуйся,/ пе́сньми Рождество́ Твое́ велича́ем.</emphasis></p>
<p>Уста́ твоя́, о́тче, не преста́ша благослови́ти Бо́га,/ ру́це же в рукоде́лии и коле́на в поклоне́нии не ослабе́ша никогда́же:/ те́мже и мы Укрепи́вшаго тя велича́ем.</p>
<p>Ю́же получи́ша сла́ву святи́и,/ возжеле́л еси́ и ты причасти́тися тоя́,/ в не́йже сый ны́не,/ помяни́ и нас, почита́ющих святу́ю твою́ па́мять.</p>
<p>Земля́, име́ющи тя, на себе́ живу́ща, ра́довашеся,/ и Не́бо, прие́мшее тя в себе́, до́браго раба́ Влады́чня, весели́тся,/ мы же непреста́нно Бо́га велича́ем.</p>
<p>Ра́ка — о́браз подо́бия твоего́,/ град Псков — рожде́ние,/ пеще́ра — по́двиги,/ кинови́я — па́стырство,/ свя́тость чудеса́ сказа́вше,/ всем тя пропове́даша.</p>
<p><red>Богоро́дичен: </red>Ю́ности моея́ не возгнуша́йся, Влады́чице,/ до конца́ бо о́ная оскверне́на есть,/ но покая́ния сле́зы ми даждь,/ и ве́ру мою́ к Тебе́ приими́, и спаси́ мя.</p>
<p><red>Свети́лен:</red></p>
<p>Насажде́н Бо́гом посреде́ ото́ка, я́ко фи́никс, о́тче,/ и пеще́ра израсти́ тя нам, я́ко кри́на благоуха́нна,/ ра́ка же и о́браз твой цельбы́ то́чат всегда́ с ве́рою приходя́щим.</p>
<p><red>Сла́ва, и ны́не, Богоро́дичен:</red></p>
<p>В похвалу́ Рождества́ Твоего́ воздви́же храм Корни́лий, Твой уго́дник,/ его́же Ты спа́сши, просла́вила еси́ во страна́х ру́сских;/ помози́ и нам, Богома́ти, бе́дствующим лю́те,/ и всех нас поми́луй.</p>
<p><red>На хвали́тех стихи́ры, глас 8.</red></p>
<p><red>Подо́бен: </red>О, пресла́внаго чудесе́:</p>
<p>О, пресла́вное чу́до!/ Коль прему́др купе́ц бысть Корни́лий/ и какову́ бога́ту сотвори́ ку́плю,/ ча́щею ле́са стяжа́ еде́мский рай/ и ка́менным верте́пом Небе́сное Ца́рство насле́дова./ О, каковы́й нам ди́вен оте́ц дарова́ся!/ Его́же ра́ди, Христе́,/ спаси́ ду́ши на́ша, я́ко Милосе́рд.</p>
<p>Принеси́те ве́ру, боля́щии,/ гряди́те, цельбу́ получи́ти и́щущии:/ се бо преподо́бный Корни́лий,/ я́ко со́лнце, сла́дкий свет дарова́/ и разсла́бленному те́лом ско́рое здра́вие соде́ла./ О, каково́ свети́ло Обоне́жстей стране́ дарова́ся!/ Его́же ра́ди, Христе́,/ спаси́ ду́ши на́ша, я́ко Милосе́рд.</p>
<p>От шу́ма жите́йских волн удали́лся еси́/ во о́стров Па́лей,/ иде́же ни глубина́ страсте́й,/ ни бу́ря духо́в проти́вных/ тве́рдости ума́ твоего́, о́тче Корни́лие, не возмо́же поколеба́ти,/ но, по́двигом до́брым в безмо́лвии подвиза́вся,/ благоуго́ден Христу́ яви́ся./ В ра́дости су́ща пра́ведных, всеблаже́нне,/ мо́лим тя вся́ку печа́ль и го́ресть от душ на́ших отгна́ти,/ благоче́стно пра́зднующих светоно́снуто твою́ па́мять.</p>
<p>В Небе́сных сый оби́телех,/ преподо́бне о́тче Корни́лие,/ Влады́ку всех моли́/ оби́тель сию́ и вся гра́ды и страны́ христиа́нския/ в ми́ре сохрани́ти,/ Обоне́жския же страны́ и всех нас све́том Богоразу́мия просвети́ти,/ да, благоче́стно чту́ще па́мять твою́,/ после́дуем святы́м стопа́м твои́м.</p>
<p><red>Сла́ва, глас 8, самогла́сен:</red></p>
<p>От пу́стыни ди́вен гра́жданин/ и от пеще́ры сла́вный чудотво́рец яви́лся еси́, о́тче Корни́лие:/ живы́й бо в них, подвиза́ся терпели́вно/ и блаже́нство ра́йское насле́довал еси́,/ в не́мже ны́не сый, лику́я,/ помина́й нас, чту́щих твою́ па́мять,/ и моли́ся о нас, преподо́бне.</p>
<p><red>И ны́не, Богоро́дичен:</red></p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p><red>Славосло́вие вели́кое. И отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны от кано́на, пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, я́же воздаде́ ми?<red> Апо́стол к Гала́том, зача́ло 213. </red>Аллилу́ия, <red>глас 6: </red>Блаже́н муж, боя́йся Го́спода, в за́поведех Его́ восхо́щет зело́. <red>Стих: </red>Си́льно на земли́ бу́дет се́мя его́.<red> Ева́нгелие от Луки́, зача́ло 24. Прича́стен: </red>В па́мять ве́чную:</p>
<p><red>Моли́тва</red></p>
<p>О преподо́бне о́тче наш Корни́лие, вели́кий уго́дниче Бо́жий и ско́рый в беда́х предста́телю! Не забу́ди, я́коже обеща́лся еси́, посеща́ти нас, чад свои́х; а́ще бо те́лом от нас и отше́л еси́, но ду́хом с на́ми пребыва́еши. Мо́лимся у́бо тебе́, о преподо́бне о́тче Корни́лие, бу́ди предста́тель за ны, гре́шныя рабы́ своя́, ко Го́споду Иису́су Христу́ и Пречи́стей Его́ Богома́тери, Влады́чице на́шей Богоро́дице, да изба́вимся от гла́да, губи́тельства, тру́са, пото́па, огня́ и меча́, от наше́ствия иноплеме́нных и междоусо́бныя бра́ни, от напра́сныя сме́рти и от всех враго́в ви́димых и неви́димых. О преподо́бне о́тче Корни́лие! Услы́ши нас, гре́шных рабо́в свои́х, моля́щихся тебе́, изря́днее же в час сей со слеза́ми припа́дающих к тебе́: не отри́ни нас от своего́ заступле́ния: а́ще бо и гре́шнии есмы́, но с ве́рою притека́ем к честно́му твоему́ гро́бу и с любо́вию облобыза́юще честну́ю твою́ ико́ну, уми́льно зове́м: приими́ от нас, недосто́йных, моли́тву сию́, я́ко кади́ло благово́нное, я́ко же́ртву благоприя́тну, и умерщвле́нныя наша ду́ши злыми де́лы и по́мыслы оживи́, преподо́бне, и просвети́ на́ша о́чи серде́чныя, я́коже и деви́це Ага́фии исцели́л еси́ десно́е о́ко, и зре́ти сотвори́л, и Бори́су стра́ждущему во сне яви́лся еси́, и, от разслабле́ния здра́ва соде́лавши, во и́ноческий о́браз приве́л еси́ его́, та́кожде и нас, содержи́мых у́зами вра́жиими, и́миже связа́ нас зло́е на́ше произволе́ние, исто́ргни из глубины́ прегреше́ний на́ших и к пути́ покая́ния наста́ви, и от се́ти диа́воли разреши́ ми́лостивным свои́м предста́тельством. Ами́нь.</p>
</section>
