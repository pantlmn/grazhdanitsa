<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink">
<p><red>Свята́го му́ченика Фалале́я </red></p>
<p><red>Стихи́ры му́ченика, глас 4.</red></p>
<p><red>Подо́бен: </red>Я́ко до́бля:</p>
<p>Вели́кому обдержа́щу поднебе́сную волне́нию/ и ду́шу обурева́ющу, всесла́вне,/ окормле́нием вы́шняго зва́ния направля́яся,/ муче́ний невре́дно многоболе́зненную пучи́ну преше́л еси́,/ и, Вы́шняя приста́нища дости́г,/ испо́лнился еси́ ве́чныя тишины́, му́чениче Фалале́е.</p>
<p>Вообража́л еси́ страда́ние Влады́ки тва́ри,/ на дре́во, сла́вне, воздви́жен/ и в ре́бра растерза́емь мучи́телей суровство́м,/ и облича́еши тех растерза́емую мы́сль,/ и́дольскую же укоря́я ле́сть и проявле́нно благоче́стие укрепля́я,/ великому́чениче Фалале́е.</p>
<p>Повеле́нии мучи́теля/ глубине́ преда́лся еси́ морсте́й,/ пребыва́еши же Боже́ственною благода́тию неистопле́н, прему́дре,/ то́ки же кро́вными/ фарао́на мы́сленнаго и сего́ во́инство потопи́л еси́/ и коне́чней, Богому́дре, поги́бели пре́дал еси́,/ вельми́ от Христа́ укрепля́емь.</p>
<p><red>Стихи́ры Богоро́дицы, глас и подо́бен то́йже:</red></p>
<p>Осужде́ния изба́ви, Пресвята́я Богоневе́сто,/ и лю́тых прегреше́ний смире́нную мою́ ду́шу,/ и сме́рти измени́ моли́твами Твои́ми,/ и да́руй оправда́ние получи́ти в де́нь испыта́ния,/ е́же получи́ша святы́х собо́ри,/ покая́нием очище́на мя пре́жде конца́ покажи́/ и сле́зными излия́нии.</p>
<p>Ту́чами Ду́ха Пресвята́го, Пречи́стая,/ мою́ мы́сль ороси́,/ Я́же ка́плю ро́ждшая, Христа́,/ неизче́тно безме́рная беззако́ния челове́ков щедро́тами измы́вшую;/ изсуши́ исто́чник страсте́й мои́х/ и пото́ка мя сподо́би пи́щи живы́я при́сно/ моли́твами Твои́ми.</p>
<p>Покая́ния изря́дное и спаси́тельное врачевство́,/ Я́же Бо́га ро́ждшая, Спа́са моего́,/ и слез то́ки, и часа́ по́мысл, гро́знаго и стра́шнаго,/ и суда́ неумы́тнаго/ Ты ми да́руй избежа́ти моли́твами Твои́ми, о Де́во,/ муче́ния тре́петнаго,/ и Боже́ственную улучи́ти благода́ть.</p>
<p><red>Сла́ва, и ны́не, Богоро́дичен:</red></p>
<p>Тьма́ми, Пречи́стая, обеща́хся/ покая́ние сотвори́ти о мои́х согреше́ниих,/ но не оставля́ет мя люби́мый зол мои́х обы́чай./ Сего́ ра́ди Тебе́ вопию́ и припа́даю, моля́ся:/ Ты мя, Влады́чице, изми́ такова́го мучи́тельства,/ наставля́ющи мя к лу́чшим/ и спасе́ния близ су́щим.</p>
<p><red>Крестобогоро́дичен:</red></p>
<p>А́гнца и Па́стыря Тя на дре́ве я́ко ви́де,/ А́гница ро́ждшая рыда́ше/ и ма́терски Ти веща́ше:/ Сы́не возжеле́нне/ ка́ко на Дре́ве кре́стнем пове́шен еси́, Долготерпели́ве?/ Ка́ко ру́це и но́зе Твои́, Сло́ве,/ пригвозди́шася от беззако́нных,/ и кро́вь Твою́ излия́л еси́, Влады́ко?</p>
<p><red>Кано́н, глас 8</red></p>
<p><red>Пе́снь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Омоче́ною багряни́цею страда́льческими кровьми́/ благоукраше́нно Це́рковь Христо́ва оде́яна,/ хва́лится в страстоно́сцех и кра́сится.</p>
<p>Си́лу непобеди́му от Бо́га прие́м, страстоте́рпче,/ во тьма́х враго́в воева́л еси́ еди́н,/ в по́двизех страда́ния, Фалале́е.</p>
<p>Ве́щь отве́рг плотску́ю и невеще́ственных житие́ на земли́ пожи́в, Фалале́е,/ А́нгельским ликостоя́нием счи́слился еси́.</p>
<p><red>Богоро́дичен: </red>Земноро́днии Рождество́м Твои́м от земли́ к Небе́сней высоте́ вознесо́хомся,/ вои́стинну Чи́стая Богоро́дице,/ и А́нгельским ликостоя́нием причто́хомся.</p>
<p><red>Пе́снь 3</red></p>
<p><red>Ирмо́с: </red><emphasis>Ты еси́ утвержде́ние притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis></p>
<p>Ма́сть пома́за главу́ твою́, сла́вне, Христо́ва,/ сего́ ра́ди пре́лести не прине́сл еси́ ма́сти/ целе́ние кро́вь твоя́ всем челове́ком источи́/ и от земли́ кро́вь нече́стия отмы́ла е́сть, Фалале́е.</p>
<p>Пло́ть покори́л еси́ тебе́ ра́ди Крест прие́мшему, му́чениче Христо́в,/ и жи́зни нетле́нныя сподо́бился еси́, блаже́нне.</p>
<p>Паде́ся мучи́тель под но́зе твои́, сла́вне,/ низложе́н быв твои́м терпе́нием и сопротивле́нием, Фалале́е.</p>
<p><red>Богоро́дичен: </red>Разреши́ Рождество́ Твое́ согреше́ний на́ших до́лги/ и пра́вде вся ве́рныя привяза́.</p>
<p><red>Седа́лен, глас 4</red></p>
<p><red>Подо́бен: </red>Вознесы́йся:</p>
<p>Светови́ден показа́вся, страстоте́рпче, безбо́жия омраче́ние отри́нул еси́/ и к ка́знем и сме́рти отлучи́лся еси́./ Те́мже, сконча́в твоя́ вели́кия по́двиги,/ вели́кое прия́л еси́ насле́дие и сла́ву ника́коже мимоходя́щую,/ до́блий страда́льче Фалале́е сла́вне.</p>
<p><red>Сла́ва, и ны́не, Богоро́дичен:</red></p>
<p>По Бо́зе во Твой, Богоро́дице, прибега́ю смире́нный покро́в Боже́ственный/ и, припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, му́ки, и трепе́щу,/ моле́ние сотвори́, Чи́стая, к Сы́ну Твоему́ от сих изба́вити мя.</p>
<p><red>Крестобогоро́дичен:</red></p>
<p>От Безнача́льнаго Отца́ рожде́ннаго,/ напосле́док Тя пло́тию ро́ждшая, на Кресте́ ви́сяща зря́щи, Христе́,/ увы́ Мне, Любе́знейший Иису́се, вопия́ше:/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p><red>Пе́снь 4</red></p>
<p><red>Ирмо́с: </red><emphasis>Услы́шах, Го́споди, смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Просвеще́на тя, сла́вне, заре́ю доброде́телей,/ Христо́с прия́т на суди́щи страда́ния,/ я́коже в черто́зе, и просла́вил е́сть.</p>
<p>Исцеле́ние тя даде́ Влады́ка всем ве́рным, Фалале́е,/ и твои́ми Боже́ственными моли́твами цели́ши стра́сти душ на́ших.</p>
<p>Пото́цы крове́й твои́х ми́ро исцеле́ния всем источа́ют/ и отгоня́ют смрад неду́гов, Фалале́е, и скорбе́й.</p>
<p><red>Богоро́дичен: </red>Я́коже неистощи́мое, Влады́чице, Тя дарова́ний сокро́вище иму́ще,/ незави́стныя да́ры от <red>Тебе</red>́ чуде́с вси прие́млем.</p>
<p><red>Пе́снь 5</red></p>
<p><red>Ирмо́с: </red><emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь наш,/ Человеколю́бче.</emphasis></p>
<p>О́блак боле́зней и мук не покры́ све́тлости терпе́ния твоего́:/ просия́л бо еси́, страстоте́рпче, па́че со́лнца.</p>
<p>Расты́й мы́сленно в Лива́не ве́ры,/ благово́ние вся́ко дхнул еси́ муче́ния, пресла́вне Фалале́е.</p>
<p>Ору́жием, му́дре, оде́ян страда́ния,/ возду́шным ше́ствием возше́л еси́ к Боже́ственней высоте́ благода́ти, Фалале́е.</p>
<p><red>Богоро́дичен: </red>От скве́рны стра́стных помышле́ний/ очи́щши ду́шу мою́, Богоневе́сто, Твои́ми моли́твами,/ чи́ста мя Бо́гу предста́ви.</p>
<p><red>Пе́снь 6</red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Служа́ живо́му Бо́гу и Творцу́ всея́ тва́ри,/ служе́ния мирски́х отри́нул еси́, Фалале́е,/ тем тя просла́ви Подвигополо́жник во страда́ниих и чудесе́х.</p>
<p>Просте́рл еси́ прозябе́ния, я́коже ма́слина плодови́та,/ терпе́ния, му́дре, на высоту́ разумева́емь,/ те́мже источи́л еси́ еле́й чуде́с ве́рным, му́чениче Фалале́е.</p>
<p>Свещу́ душе́вную еле́ем, му́чениче Фалале́е, доброде́телей/ разу́мно украси́в, сла́вне, огне́м страда́ния возже́гл еси́./ Те́мже в черто́г Боже́ственный дости́гл еси́.</p>
<p><red>Богоро́дичен: </red>Бы́хом ме́ртви —/ безсме́ртни Боже́ственною благода́тию Рождества́ Твоего́,/ и тле́ния пе́рваго изба́вихомся, Богоро́дице Пречи́стая,/ и нетле́ния оде́ждею украси́хомся.</p>
<p><red>Конда́к, глас 3</red></p>
<p><red>Подо́бен: </red>Де́ва дне́сь:</p>
<p>Му́чеником сострада́лец я́влься и ору́жник,/ во́ин изря́дный Царя́ сла́вы был еси́,/ искуше́ньми и му́кою возвыше́ние идолослужи́телей попра́л еси́,/ сего́ ра́ди честну́ю твою́ пое́м па́мять,/ му́дре Фалале́е.</p>
<p><red>И́кос:</red></p>
<p>Хра́бра Христо́ва и́стины служи́теля,/ я́ко тве́рда страда́льца и пропове́дника ве́ры,/ низложи́вшаго вра́жию ко́знь,/ и́долов обличи́вшаго все неи́стовство душегу́бное,/ пе́сньми и хвала́ми вси воспое́м ны́не и благоче́стно похва́лим:/ я́ко бо а́гнец, посреде́ волко́в пребеззако́нных предста́в,/ пропове́дает благоче́стно Госпо́день зако́н,/ его́же творя́ще единомы́сленно,/ честну́ю пое́м па́мять прему́драго Фалале́я.</p>
<p><red>Пе́снь 7</red></p>
<p><red>Ирмо́с: </red><emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Возше́д на высоту́ Христо́ва благоче́стия, му́чениче Фалале́е,/ и́дольския возгнуша́лся еси́ до́лу влеку́щия ле́сти и непреста́нно взыва́еши:/ оте́ц на́ших Бо́же, благослове́н еси́.</p>
<p>Водру́жся на ка́мени Зижди́теля любве́, му́чениче Фалале́е,/ муче́ний треволне́нии ника́коже поколеба́лся еси́, Сего́ Боже́ственныя ве́ры,/ и благода́рно Того́ пое́ши, я́ко Благоде́теля.</p>
<p>От незави́стных вод духо́вныя благода́ти поче́рп чуде́с,/ прося́щим незави́стно сия́ всем раздава́еши, Фалале́е, вопия́:/ оте́ц на́ших Бо́же, благослове́н еси́.</p>
<p>Ди́вен я́ко сый во святы́х всех, еди́не Человеколю́бче,/ удиви́, Ще́дрый, моли́твами Фалале́я бога́тыя ми́лости Твоя́/ пою́щим, Христе́, Твое́ смотре́ние.</p>
<p><red>Богоро́дичен: </red>Да вся привлече́т к Небе́сней сла́ве Творе́ц вся́ческих,/ из Тебе́, Богоро́дице, благоизво́ли роди́тися/ и нам, я́ко Человеколю́бец и Благоде́тель, Бог пло́тию примеси́тися.</p>
<p><red>Пе́снь 8</red></p>
<p><red>Ирмо́с: </red><emphasis>Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Отложи́в непостоя́нную му́дрость, му́чениче сла́вне,/ хва́лящихся е́ллин в плете́ниих,/ ра́зум непа́дающий и сло́во непоколе́блемое Влады́ки всех и Бо́га привле́кл еси́,/ вопия́ Ему́ непреста́нно:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Превзе́мся, Фалале́е, от земны́х ду́хом,/ Творца́ и Изба́вителя зря ума́ чистото́ю,/ и боле́зни претерпе́л еси́,/ стражда́ до́блественною душе́ю, посе́м и зовы́й:/ благослови́те, свяще́ннии, Влады́ку, лю́дие, превозноси́те Его́ во ве́ки.</p>
<p>Му́ченическими кровьми́ обагри́в оде́жду, Фалале́е,/ се́ю оде́ялся еси́ мы́сленно, ца́рское я́ко украше́ние,/ и со все́ми страда́льцы и му́ченики в Небе́сных кро́вех лику́еши, вопия́, непреста́нно:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен: </red>И́же от не су́щих вся сло́вом соста́влей,/ пло́ть челове́чу от <red>Тебе</red>́ прия́т еди́н Безсме́ртный за милосе́рдие, Чи́стая,/ да обнови́т, я́ко Бог Благоде́тель, вся, пою́щия:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Пе́снь 9</red></p>
<p><red>Ирмо́с: </red><emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́лее и до пло́ти// от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis></p>
<p>Цве́ты ны́не доброде́телей, страстоте́рпче, мы́сленный исплете́нный вене́ц страда́ния,/ я́коже ка́мением, сего́ украси́л еси́/ и удобри́л еси́ кра́сными, Фалале́е, ра́нами,/ и́миже обложе́н, в Небе́сный черто́г вшел еси́.</p>
<p>Уязви́лся еси́ стрело́ю мы́сленною терпе́ния,/ и уязвля́яй те́ло твое́ враг злонача́льный, изнемо́г, на земли́ паде́ся;/ ты же, укрепля́ем душе́ю, к высоте́, Фалале́е, взя́лся еси́ Небе́сней,/ воспева́я укре́пльшаго тя Го́спода.</p>
<p>Яви́шася исцеле́ние ве́рным крове́й твои́х ка́пли, Фалале́е,/ неду́ги отмыва́юще, и исцеле́ния чуде́с точа́ще,/ и огнепаля́ще лю́тая, угаша́юще благода́тию Венцеда́вца Христа́,/ и тя пе́сненно сла́вящия ороша́юще.</p>
<p>Позна́на бы́ша всем земноро́дным страда́нием возда́ния твоя́, Фалале́е,/ преиму́ща па́че наде́жды дарова́ния источа́ют,/ и́мже и нас, благоче́стно и ве́рно чту́щия твоя́ боре́ния, от се́рдца прося́щия, посети́.</p>
<p><red>Богоро́дичен: </red>Возвы́си, Влады́чице Чи́стая, души́ моея́ до́лу влеку́щее мудрова́ние/ к пресве́тлому и Боже́ственному жела́нию, Твоего́ Сы́на и Бо́га,/ да, любо́вию Его́ при́сно огнепале́н и пленя́емь,/ к Нему́ доброде́телию прибли́жуся.</p>
</section>
