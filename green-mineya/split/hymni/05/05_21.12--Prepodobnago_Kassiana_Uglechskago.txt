<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго Кассиа́на У́глечскаго </p>
</title><p>Блаже́н муж:<red> 1-й антифо́н. На </red>Го́споди, воззва́х:<red> стихи́ры на 8, пра́здника, а́ще е́сть, 3, и свята́го 5, глас 6:</red></p>
<p>Ми́ра мяте́ж, и бога́тство, и сла́ву, преподо́бне, оста́вив,/ и, взем крест твой, после́довал еси́ Христу́/ невозвра́тным по́мыслом,/ и во оби́тель всели́лся еси́, преподо́бне,/ душе́вныя стра́сти из ко́рене исторга́я,/ и ча́стыми бде́нии, моли́твою и посто́м Бо́гу благоугожда́л еси́,/ а́нгелов собесе́дниче и преподо́бных сожи́телю,/ моли́ся Го́споду, Кассиа́не преподо́бне,/ поми́ловатися душа́м на́шим.</p>
<p>Преподо́бне о́тче,/ кто испове́сть труды́ твоя́ и боле́зни?/ Или́ кий язы́к изрече́т равноа́нгельное твое́ житие́,/ бде́ние же и поще́ние,/ чистоту́ душе́вную и теле́сную,/ безмо́лвие и смире́ние нелицеме́рное,/ кро́тость, незло́бие и нищелю́бие,/ моли́твы непреста́нныя и па́мять сме́ртную?/ Кассиа́не о́тче наш, моли́ спасти́ся душа́м на́шим.</p>
<p>Преподо́бне о́тче Кассиа́не,/ ты свети́ло вели́кое и врач душе́вных и теле́сных неду́гов яви́лся еси́,/ се бо любо́вию чту́щим тя/ исцеле́ния неоску́дно пода́еши/ и всю страну́ сию́ заря́ми чуде́с твои́х просвеща́еши,/ те́мже и мы, духо́вная ча́да твоя́,/ в светоно́сней па́мяти твое́й ра́достно соше́дшеся,/ све́тло пра́зднуем,/ боголе́пную сла́ву возсыла́юще просла́вльшему тя Го́споду,/ Ему́же за творя́щих па́мять твою́ моли́ся, преподо́бне.</p>
<p>Богому́дре Кассиа́не,/ ты смотре́нием Боже́ственным направля́ем,/ пусты́ни У́чемския близ гра́да У́глеча дости́гл еси́,/ и Ду́ха Свята́го чи́стый дом, блаже́нне, быв,/ святы́я хра́мы Пречи́стыя Богома́тере/ и Предте́чи Иоа́нна та́мо воздви́гл еси́,/ и, оби́тель сотвори́в, мона́шествующих во спасе́ние созва́,/ с ни́ми же моли́ся Христу́ Бо́гу, Кассиа́не преподо́бне,/ спасти́ся душа́м на́шим.</p>
<p>Яко́в терпе́нии мно́гий и в зло́бе благодатлив,/ в житии́ твое́м и по сме́рти, о́тче, показа́лся еси́ помо́щник,/ всем, ве́рою к тебе́ приходя́щим, исцеле́ния оби́льно подае́ши:/ хромы́м хожде́ние, слепы́м прозре́ние,/ и ду́хи лука́выя прогоня́еши,/ те́мже па́мять твоя́ сла́вна и успе́ние со святы́ми, Кассиа́не о́тче наш,/ па́мять бо пра́веднаго с похвала́ми/ и благослове́ние Госпо́дне на главе́ его́.</p>
<p>Све́тлый и всепра́зднственный де́нь дне́сь возсия́,/ я́ко второ́е со́лнце,/ вся празднолю́бных собо́ры просвеща́я/ и тьму́ отгоня́я дре́вняго помраче́ния врага́,/ честна́я бо па́мять твоя́, Кассиа́не, о́тче наш,/ вселе́нную созыва́ет пра́здновати/ к честне́й твое́й и чудотво́рней ра́це./ Мы же, со стра́хом и любо́вию предстоя́ще тебе́,/ приле́жно мо́лимся:/ я́ко кро́ткому Дави́ду, во́инству на́шему/ побе́дное одоле́ние на сопроти́вныя враги́ дарова́ти проси́,/ и ми́рови умире́ние,/ и душа́м на́шим ве́лию ми́лость.</p>
<p>Всечестна́я и чудотво́рная ра́ка,/ иде́же лежи́т пречестно́е и свято́е те́ло твое́,/ Кассиа́не, о́тче наш,/ исцеле́ния неоску́дно подава́ет притека́ющим с ве́рою:/ от бесну́ющихся челове́к отго́ниши бо ду́хи лука́выя, в них живу́щия,/ го́рдыя, и неми́лостивый, и непра́ведно лицеме́рством зле живу́щия на земли́/ во смире́ние и покая́ние приво́диши/ и душетле́нныя стра́сти исцеля́еши,/ мно́жества же бесо́вская отража́еши./ Те́мже и мы, ста́да и́нок, твои́ми чудесы́ удивля́еми,/ ра́достно от души́ вопие́м:/ Богоблаже́нне и преподо́бне о́тче наш Кассиа́не,/ моли́ Христа́ Бо́га уще́дрити мир/ и спасти́ души́ на́ша.</p>
<p><red>Сла́ва, глас то́йже:</red></p>
<p>Прииди́те, правосла́внии лю́дие/ и мона́шествующих мно́жество дне́сь,/ предстоя́ще всечестно́му о́бразу преподо́бнаго отца́ на́шего Кассиа́на,/ благоче́стие восхва́лим его́/ и, ра́достно воспева́юще, си́це рцем:/ ра́дуйся, многосве́тлый мона́шествующих свети́льниче;/ ра́дуйся, боля́щих цели́телю;/ ра́дуйся, те́плый наш засту́пниче;/ ра́дуйся, похвало́ гра́ду на́шему У́глечу и защище́ние!/ О́тче наш Кассиа́не, моли́ Христа́ Бо́га/ о ве́рою и любо́вию чту́щих/ всепра́зднственную па́мять твою́.</p>
<p><red>И ны́не, пра́здника или́ Богоро́дичен. </red></p>
<p><red>Вход. Проки́мен дне, и чте́ния три.</red></p>
<p>Прему́дрости Соломо́новы чте́ние<red> (главы́ 5 и 6): </red></p>
<p>Пра́ведницы во ве́ки живу́т, и в Го́споде мзда их,/ и попече́ние их у Вы́шняго./ Сего́ ра́ди прии́мут ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тва́рь в ме́сть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т,/ и от каменоме́тныя я́рости испо́лнь паду́т гра́ды./ Вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те держа́щии мно́жества/ и гордя́щийся о наро́дех язы́к,/ я́ко дана́ е́сть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние<red> (глава́ 3):</red></p>
<p>Пра́ведных души́ в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же су́ть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние <red>(глава́ 4):</red></p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же е́сть му́дрость челове́ком,/ и во́зраст ста́рости житие́ нескве́рное./ Благоуго́ден Бо́гови быв, возлю́блен бы́сть/ и живы́й посреде́ гре́шник преста́влен бы́сть./ Восхище́н бы́сть, да не зло́ба измени́т ра́зума его́/ или́ ле́сть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p><red>На лити́и стихи́ры, глас 2:</red></p>
<p>Егда́ ты от да́льныя страны́ к нам в Росси́ю прише́л еси́,/ преподо́бне о́тче Кассиа́не,/ тогда́ ангелоподража́тельное и́ноческое житие́ возлюби́в,/ усе́рдно взем и́го Христо́во на ра́мо свое́,/ по́стническими труды́ и смире́нием Бо́гу угоди́л еси́/ пло́ть свою́ ду́ху покори́вый,/ того́ ра́ди предстоя́ти Престо́лу Влады́чню на Небесе́х сподо́бился еси́,/ Его́же моли́, блаже́нне,/ о и́же ве́рою чту́щих пречестну́ю па́мять твою́.</p>
<p>Егда́ преста́вился еси́ от земны́х в Небе́сная,/ о́тче преподо́бне Кассиа́не,/ тогда́ ди́вный во святы́х Свои́х Бог,/ исцеле́ний благода́ть тебе́ дарова́,/ зу́бныя и о́чныя боле́зни,/ огне́вицы же и долголе́тныя ра́ны/ и вся́кия разслабле́ния врачева́ти/ и от наси́лий бесо́вских стра́ждущих избавля́ти/ те́мже и ра́достно восхваля́юще тя,/ со умиле́нием вопие́м ко Го́споду:/ сла́ва Прославля́ющему святы́я Своя́.</p>
<p>Всем предста́тельствуеши,/ преблаже́нне о́тче наш Кассиа́не,/ притека́ющим к тебе́ с ве́рою,/ явля́еши бо ся в ско́рбех уте́шитель,/ в боле́знех благода́тный врач,/ на пути́ спасе́ния наста́вник богому́дрый,/ о всех пред Го́сподем моли́твенник тепле́йший./ Сего́ ра́ди, чту́ще святу́ю па́мять твою́,/ к тебе́ я́ко отцу́ премилосе́рдому взыва́ем:/ моли́ о нас, преподо́бне Кассиа́не.</p>
<p><red>Глас 6: </red>Прииди́те, празднолю́бцы,/ прииди́те и не заме́длите,/ приими́те, бра́тие, драга́го да́ра,/ лию́щияся нам благода́ти/ от гро́ба преподо́бнаго отца́ на́шего Кассиа́на,/ преди́внаго и вели́каго в чудесе́х./ Соше́дшеся усе́рдно вси и ве́рно,/ со псалмы́, и пе́сньми, и пе́ньми духо́вными/ в честне́й па́мяти его́ со све́тлостию торжеству́ем и просла́вим ны́не/ всечестно́е и равноа́нгельное житие́ его́, глаго́люще:/ ра́дуйся, о преподо́бне о́тче наш Кассиа́не,/ я́ко чи́сте Чисте́йшему Све́ту совоку́плься;/ ра́дуйся, я́ко Тро́ице предстои́ши со А́нгелы;/ ра́дуйся, свети́льниче многосве́тлый и́ноком,/ и всем христоимени́тым лю́дем, су́щим в беда́х и ско́рбех,/ вели́кое, чуде́сное и нело́жное заступле́ние/ и спасе́ние нам, гре́шным,/ неви́димым бо хода́тайством и предста́тельством свои́м ко Влады́це/ мо́лишися о душа́х на́ших./ Дерзнове́ние име́я ко Христу́ Бо́гу,/ и ны́не непреста́нно моли́ся,/ преподо́бне о́тче наш Кассиа́не,/ наста́вниче наш вели́кий, уго́дниче, учи́телю и пропове́дниче,/ о чту́щих па́мять твою́/ и почита́ющих пра́зднество твое́ че́стно.</p>
<p>Притецы́те с ве́рою, вси приходя́щии лю́дие,/ исцеле́ния прося́ще незави́стно,/ почерпи́те вино́ душевновеселя́щее,/ всем бо нам от Христа́ благода́ть Бо́жия неоску́дно подае́тся,/ да никто́же усомни́тся,/ испо́лнь бо ны́не честне́йшая ча́ша/ преблаже́ннаго и вели́каго отца́ на́шего Кассиа́на,/ излива́ет всем приходя́щим дарова́ния,/ всегда́ подае́т душа́м и телесе́м на́шим здра́вие и исцеле́ния,/ мно́гими и разли́чными неду́ги вся́кими одержи́мым:/ слепы́м челове́ком да́рует зре́ние,/ хромы́м хожде́ние,/ разсла́бленным поможе́ние/ и зубо́м ско́рый цели́тель,/ и от бесну́ющихся челове́к отго́нит ду́хи лука́выя, в них живу́щия,/ всем е́сть нам помо́щник и засту́пник,/ су́щим в беда́х, и ско́рбех, и боле́знех ско́рый наш вели́кий предста́тель./ Пред мощми́ его́ со стра́хом и ве́рою предстоя́ще,/ к нему́ мо́лимся приле́жно:/ моли́ся, преподо́бне о́тче наш Кассиа́не,/ спасти́ся душа́м на́шим.</p>
<p><red>Сла́ва, глас 3:</red></p>
<p>Дне́сь лику́ет град У́глеч,/ преподо́бне о́тче наш Кассиа́не,/ и вси лю́дие, тя чту́щии, о́браз твой лобыза́ти подвиза́ются,/ де́мони твоея́ благода́ти трепе́щут,/ и а́нгели о твое́м заступле́нии ра́дуются./ Мы же непреста́нно вопие́м:/ утверди́ твои́ми моли́твами правосла́вных ве́ру,/ житие́ на́ше испра́ви,/ и спасе́ние испроси́ душа́м на́шим.</p>
<p><red>И ны́не, пра́здника, или́ Богоро́дичен, глас то́йже:</red></p>
<p>Богоро́дице, Ты еси́ предста́тельство всех, моля́щихся Тебе́,/ о Тебе́ дерза́ем и Тобо́ю хва́лимся,/ к Тебе́ прибега́ем и Тебе́ мо́лимся:/ моли́ся о спасе́нии душ на́ших.</p>
<p><red>На стихо́вне стихи́ры, глас 5:</red></p>
<p>Ра́дуйся, преподо́бне о́тче Кассиа́не,/ Це́ркве Росси́йския пресла́вное украше́ние,/ гра́да У́глеча све́тлая похвало́,/ пра́выя ве́ры и благоче́стия сто́лпе непоколеби́мый,/ от Бо́га прославля́емый и чудотво́рец явля́емый,/ ра́дуйся, засту́пниче наш необори́мый и моли́твенниче пред Бо́гом,/ Ему́же вы́ну предстоя́ со все́ми святы́ми,/ моли́ся о спасе́нии душ на́ших.</p>
<p><red>Стих: </red>Честна́ пред Го́сподем/ сме́рть преподо́бных Его́.</p>
<p>Ра́дуйся, свяще́нная главо́,/ и́ноков наста́вниче богому́дрый,/ Христа́ возлюби́вый и и́го Его́ благо́е с ра́достию понесы́й,/ Пречи́стую Богома́терь и Крести́теля Госпо́дня Иоа́нна ви́дети сподо́бивыйся,/ ны́не же неизрече́нныя ра́дости Небе́сныя наслажда́яся,/ моли́ся о нас, ве́рою творя́щих па́мять твою́,/ о́тче преподо́бне Кассиа́не.</p>
<p><red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, всеблаже́нне о́тче Кассиа́не,/ с богому́дрым друго́м твои́м преподо́бным Паи́сием!/ Внидо́сте бо в ра́дость пра́ведных,/ восприе́млете мзду трудо́в ва́ших от Влады́ки Христа́,/ непобеди́мии Христо́вы во́ини,/ мона́шествующих утвержде́ние./ И́миже неду́зи на́ши и тлетво́рныя стра́сти исцеля́ются/ и мы спаса́емся./ Сла́ва ди́вному во святы́х Свои́х Бо́гу,/ тех моли́твами подаю́щему ве́рным ве́лию ми́лость.</p>
<p><red>Сла́ва, глас 8:</red></p>
<p>Мона́хов ли́цы и всех ве́рных мно́жество,/ соше́дшеся, ублажи́м преподо́бнаго отца́,/ свети́льника благода́тнаго, плотоно́снаго а́нгела,/ и возопии́м к нему́, глаго́люще:/ о́тче Богоизбра́нне Кассиа́не, Влады́ку всех моли́,/ град У́глеч и всю Росси́йскую страну́/ от гла́да и меча́ сохрани́ти,/ мир Це́ркви Свое́й дарова́ти,/ и спасти́ души́ на́ша.</p>
<p><red>И ны́не, пра́здника или́ Богоро́дичен.</red></p>
<p><red>На благослове́нии хле́бов тропа́рь свята́го, два́жды, и </red>Богоро́дице Де́во: <red>еди́ножды.</red></p>
<p><red>Тропа́рь свята́го, глас 4:</red></p>
<p>Дне́сь град У́глеч тобо́ю хва́лится,/ в конце́х бо его́ пресве́тло, я́ко ве́лие со́лнце, возсия́л еси́/ и чудесы́ твои́ми вся озари́л еси́,/ и ны́не моли́ся Го́сподеви,/ Кассиа́не преподо́бне,/ за град У́глеч и оби́тель сию́,/ и всяк град, и страну́, и лю́ди,/ и́же ве́рою тебе́ почита́ющия,/ и о спасе́нии душ на́ших.</p>
<p><red>Ин тропа́рь, глас то́йже:</red></p>
<p>Дне́сь пресве́тло красу́ется сла́внейший У́глеч град,/ це́рковь же Бо́жия Ма́тере вельми́ ра́дуется,/ име́ющи многоцеле́бныя в себе́ мо́щи вели́каго чудотво́рца,/ преподо́бнаго Кассиа́на, возсия́вшаго от Ри́ма,/ я́коже со́лнце, всему́ ми́ру, издале́ча просвеща́ющаго ве́рных сердца́,/ и́мже украси́ Бог це́рковь Ма́тере Своея́./ Те́мже ны́не мо́лим тя:/ бу́ди покрови́тель и засту́пник непобеди́мый/ от вся́ких бед гра́ду на́шему/ и всем ве́рным храни́лище,/ притека́ющим в дом Бо́жия Ма́тере и кла́няющимся тебе́,/ преподо́бне уго́дниче Христо́в Кассиа́не,/ моли́ Христа́ Бо́га спасти́ся душа́м на́шим.</p>
<p><red>Ин тропа́рь, глас то́йже:</red></p>
<p>Ве́тхаго Ри́ма име́я воспита́ние,/ держа́ву оте́чества своего́, град Мангу́пский, оста́вль,/ и нивочто́же вмени́л еси́ княже́ние/ и сла́ву маловре́менную су́етнаго ве́ка Христа́ ра́ди,/ и па́че земна́го бога́тства избра́ бога́тство себе́ Небе́сное и сла́ву ве́чную/ возвы́сив ум свой к Бо́гу,/ и житие́ свое́ со А́нгелы вожделе́л еси́ восприя́ти,/ промышле́нием Боже́ственнаго ра́зума направля́емь,/ и Богоспаса́емаго У́глеча гра́да дости́гл еси́,/ и близ в преде́лех о́бласти его́, над Во́лгою реко́ю, в пусты́ню всели́вся,/ и оби́тель пресла́вну в че́сть Бо́жия Ма́тере воздви́гл еси́,/ и в ней те́ло свое́ предложи́в, я́ко дар освяще́н./ Тем мо́лим тя, о́тче Кассиа́не,/ моли́ Христа́ Бо́га,/ да спасе́т ду́ши на́ша.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, два́жды. Сла́ва, свята́го. </red>И ны́не,<red> пра́здника.</red></p>
<p><red>По 1-м стихосло́вии седа́лен, глас 3:</red></p>
<p>Я́ко безпло́тен, о́тче Кассиа́не, пожи́л еси́ на земли́/ и превознося́щагося врага́ смири́л еси́,/ те́мже ны́не с невеще́ственными ли́ки, блаже́нне, водворя́яся,/ та́мо блаже́нства ра́йскаго наслажда́ешися./ Помина́й па́мять твою́ дне́сь пра́зднующих,/ да вси ра́достно воспева́ем Христа́ Бо́га на́шего,/ да́вшаго тебе́ благода́ть исцеле́ний.</p>
<p><red>Сла́ва, глас 8.</red></p>
<p><red>Подо́бен: </red>Прему́дрости:</p>
<p>Мно́гим воздержа́нием, преподо́бне, житие́ украси́в,/ пу́ть показа́л еси́, веду́щий в жи́знь ве́чную,/ доброде́телию смире́ния ми́ра отве́рглся еси́/ и вся, я́же в ми́ре кра́сная, преоби́дев,/ а́нгельским житие́м пло́ть свою́ изнуря́я на земли́,/ го́рдаго зми́я воздержа́нием умертви́л еси́./ Те́мже на Небесе́х водворя́яся, Трисо́лнечному Божеству́ предстоя́, преподо́бне Кассиа́не,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p><red>И ны́не, пра́здника или́ Богоро́дичен:</red></p>
<p>Покро́в бу́ди ми, и предста́тельство,/ и заступле́ние, и похвала́, Богоро́дице Де́во,/ я́ко Ты еси́ безпомо́щных си́ла необори́мая/ и наде́жда ненаде́емых.</p>
<p><red>По 2-м стихосло́вии седа́лен, глас 8:</red></p>
<p>Пусты́ни У́чемския подви́жника и за град У́глеч те́плаго моли́твенника,/ почти́м преподо́бнаго Кассиа́на/ и, облобыза́я пречестны́й его́ о́браз, рцем си́це:/ Кассиа́не пресла́вне, Христу́ Бо́гу моли́ся,/ оставле́ния грехо́в дарова́ти чту́щим любо́вию святу́ю па́мять твою́.</p>
<p><red>Сла́ва, глас то́йже:</red></p>
<p><red>Подо́бен: </red>Прему́дрости:</p>
<p>Красоты́ ми́ра сего́ от млады́х ногте́й, преподо́бне, возненави́дев,/ еди́наго Христа́ от се́рдца возлюби́л еси́,/ и Тому́ все́ю душе́ю прилепи́ся, и, я́ко безпло́тен, на земли́ поживе́ с пло́тию,/ сла́ву же и коры́сть мимотеку́щую нивочто́же вмени́в,/ Небе́сное бога́тство восприя́л еси́ и сла́ву ве́чную,/ те́мже ублажа́ем свято́е твое́ успе́ние и, в нем торжеству́юще, вопие́м тебе́:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p><red>И ны́не, пра́здника или́ Богоро́дичен:</red></p>
<p>Богора́дованная Влады́чице, святи́телем удобре́ние,/ пра́ведным утвержде́ние и преподо́бным всем похвало́,/ спаси́ ны от бед, и скорбе́й, и лю́тых прегреше́ний,/ ве́рою воспева́ющия Тя.</p>
<p><red>По полиеле́и седа́лен, глас 4:</red></p>
<p>Хва́ляще И́мя Госпо́дне в Боже́ственнем Его́ хра́ме,/ восхва́лим ку́пно и ве́рнаго раба́ Его́,/ преподо́бнаго отца́ на́шего Кассиа́на,/ и́же просла́ви Бо́га в души́ свое́й и телеси́/ и све́том доброде́телей, я́ко звезда́, просвети́ся в земли́ У́глечстей./ Те́мже и Бог его́ в Небе́сном Ца́рствии просла́ви/ и нам помо́щника показа́,/ при́сно моля́щася о душа́х на́ших.</p>
<p><red>Сла́ва, глас 3.</red></p>
<p><red>Подо́бен: </red>Красоте́ де́вства:</p>
<p>Сою́зом любве́ привяза́ся Христо́ви,/ земна́я и мимотеку́щая возненави́дев, Богому́дре,/ пусты́нное озлобле́ние усе́рдно подъе́м,/ бесо́вская же ополче́ния и их многоко́зненную си́лу посрами́л еси́,/ сего́ ра́ди Подвигополо́жник Христо́с дарова́нием чуде́с обогати́ тя,/ те́мже тя почита́ем, Кассиа́не Богому́дре.</p>
<p><red>И ны́не, Богоро́дичен:</red></p>
<p>О Тебе́ ра́дуется, Благода́тная, вся́кая тва́рь,/ а́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвало́, из Нея́ же Бог воплоти́ся и Младе́нец бы́сть,/ пре́жде век Сый Бог наш;/ ложесна́ бо Твоя́ престо́л сотвори́/ и чре́во Твое́ простра́ннее небе́с соде́ла./ О Тебе́ ра́дуется, Благода́тная, вся́кая тва́рь,/ сла́ва Тебе́.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ сме́рть преподо́бных Его́. <red>Стих: </red>Что возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 6:</red></p>
<p>Всяк град и страна́, дне́сь сла́вному гра́ду У́глечу сра́дуйтеся,/ и, вси лю́дие, псало́мски восплещи́те рука́ми,/ духо́вное торжество́ соверша́юще/ преподо́бнаго отца́ на́шего Кассиа́на,/ и пе́сньми похвали́те его́, всечестны́й сей де́нь пра́зднующе,/ в весе́лии вопию́ще си́це:/ приими́ пе́ние чад твои́х, преблаже́нне о́тче,/ и моля́щимся низпосли́ неоску́дно исцеле́ние и ве́лию ми́лость.</p>
<p><red>Кано́н пра́здника, а́ще е́сть, или́ пара́клисис Богоро́дице со ирмосо́м на 6, и преподо́бному два кано́на на 8.</red></p>
<p><red>Кано́н преподо́бнаго Кассиа́на, его́же краегране́сие сицево́: </red>Кассиа́на, а́нгела моего́ похвали́ти, Бо́же мой, да́руй ми.<red> Глас 8.</red></p>
<p><red>Пе́снь 1</red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ пе́снь Бо́гови воспева́юща.</emphasis></p>
<p>А́нгела земна́го и, небе́снаго челове́ка,/ Кассиа́на преподо́бнаго, У́глечскую похвалу́,/ досто́йно воспе́ти се́рдцем и устна́ма помози́ ми, Со́лнце Пра́вды, Христе́,/ презира́я моя́ прегреше́ния.</p>
<p>Приими́ хвале́ние от уст недосто́йных, тебе́ приноси́мое,/ и возда́ждь те́плыми твои́ми моли́твами к Бо́гу,/ чту́щим святу́ю па́мять твою́, о́тче наш Кассиа́не.</p>
<p>Ве́сь возло́жся Зижди́телю своему́,/ и сла́ву вре́менную и бога́тство презре́ти жела́я,/ к по́двигом и́ноческаго жития́ устреми́лся еси́, Кассиа́не преблаже́нне,/ да жи́знь ве́чную насле́дуеши.</p>
<p><red>Богоро́дичен: </red>Ра́дуйся, благода́тный Исто́чниче, ра́дуйся, ле́ствице и две́ре Небе́сная,/ ра́дуйся, све́щнице, и ста́мно злата́я, и горо́ несеко́мая,/ Я́же Жизнода́вца Христа́ ми́ру родила́ еси́.</p>
<p><red>Други́й кано́н преподо́бному Кассиа́ну, глас 2, его́же краегране́сие си́це: </red>Благода́ть мне, Христе́ мой, да́руй.</p>
<p><red>Пе́снь 1</red></p>
<p><red>Ирмо́с: </red><emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis></p>
<p>Просвеще́нием Трисо́лнечнаго Божества́ озари́вся, преподо́бне Кассиа́не,/ свети́льник яви́ся нам, на земли́ сия́я,/ чудесы́ твои́ми просвеща́я ве́рно притека́ющих к тебе́,/ светоно́сную твою́ па́мять чту́щих.</p>
<p>Со́весть име́л еси́ чи́сту к Бо́гу и о́ко серде́чное, преподо́бне Кассиа́не,/ взира́я к Нему́ непреста́нно со сле́зными тече́нии и ча́стыми воздыха́нии,/ те́мже Христо́с внят моли́тве твое́й.</p>
<p>Ве́сь Тро́ицы бы́сть жили́ще/ и душе́вное жела́ние Небе́сное возлюби́л еси́, преподо́бне о́тче наш Кассиа́не,/ сего́ ра́ди безсме́ртную восприя́л еси́ па́мять/ и жи́знь несконча́емую сподо́бился еси́ получи́ти.</p>
<p><red>Богоро́дичен: </red>Пло́тию ро́ждши Безпло́тнаго, Богоро́дице Пречи́стая,/ стра́сти лю́тыя ума́ утоли́, Де́во,/ испра́ви мя, заблу́ждшаго, Ма́ти Бо́жия, я́ко да сла́влю Тя.</p>
<p><red>Катава́сия по уста́ву.</red></p>
<p><red>Пе́снь 3</red></p>
<p><red>Ирмо́с: </red><emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко не́сть свят, па́че Тебе́, Еди́не Человеколю́бче.</emphasis></p>
<p>Ди́вно житие́ твое́, преблаже́нне Кассиа́не,/ стра́сти бо душетле́нныя успи́л еси́ бо́дренными бде́нии и поще́нии,/ и был еси́ мона́х благоиску́сен, цветы́й в доброде́телех.</p>
<p>Кро́тостию и смире́нием после́дуя Влады́це Христу́,/ всем был еси́ вои́стинну о́браз благоче́стия,/ и, в преподо́бии и пра́вде пожи́в, ве́чнаго блаже́нства наслажда́ешися, пресла́вне.</p>
<p>Тебе́ в чудесе́х сла́вна и свети́льника пресве́тла показа́ Бог, Кассиа́не преподо́бне,/ и украси́ тя небе́сными дарова́ньми,/ Того́ у́бо моли́, поми́ловати всех нас.</p>
<p><red>Богоро́дичен: </red>Тебе́ вси христиа́не стяжа́хом, Пречи́стая Богома́ти, прибе́жище и сте́ну/ и Тебе́ сла́вим немо́лчно, Богоневе́стная.</p>
<p><red>Ин</red></p>
<p><red>Ирмо́с: </red><emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ не́сть свят, я́коже Бог наш,/ и не́сть пра́веден, па́че Тебе́, Го́споди.</emphasis></p>
<p>Напо́лнив се́рдце твое́ на земли́ мно́гими сле́зными пото́ки,/ преподо́бне о́тче наш Кассиа́не,/ плодоно́сно показа́л еси́ вся́ких доброде́телей,/ износя́ще чуде́с твои́х показа́ние,/ и ны́не предстои́ши со А́нгелы Бо́гу, моля́ся непреста́нно.</p>
<p>Высото́ю смире́ния украша́емь,/ свергл еси́ на зе́млю велехва́льнаго, Кассиа́не, о́тче преблаже́нне,/ изря́дными де́лы свои́ми, посто́м и моли́твами всено́щными предстоя́ Бо́гу.</p>
<p>Исцеле́ния безчи́сленно источа́ет гроб твой, преблаже́нне о́тче наш Кассиа́не,/ с ве́рою притека́ющим к тебе́ со стра́хом:/ отгоня́еши боле́зни от челове́к и душе́вныя и теле́сныя врачу́еши стра́сти/ похваля́ющих труды́ твоя́, всече́стне.</p>
<p><red>Богоро́дичен: </red>Из ложе́сн Твои́х возсия́ пресла́вно Вели́кое Со́лнце,/ Христо́с Бог, Богоро́дице Де́во,/ и, вся земны́я концы́ просвети́в,/ преподо́бных ли́ки че́стно венча́л е́сть.</p>
<p><red>Седа́лен, глас 4:</red></p>
<p>Приспе́ всечестны́й твой пра́здник, преблаже́нне Кассиа́не,/ просвеща́я всех, торжеству́ющих па́мять твою́ све́тло/ и Христа́ непреста́нно пе́сньми сла́вящих.</p>
<p><red>Сла́ва, и ны́не, пра́здника, или́ Богоро́дичен:</red></p>
<p>Мно́гими прегреше́ньми ум помраче́н иму́ще,/ вопие́м ко Твоему́ кре́пкому заступле́нию, Богома́ти Пречи́стая,/ просвети́ о́чи на́ши душе́вныя и возсия́й нам покая́ния зарю́,/ моли́твами уго́дника Твоего́, преподо́бнаго Кассиа́на, Еди́на Благослове́нная.</p>
<p><red>Пе́снь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Ца́рствия Небе́снаго жела́я, преподо́бне,/ и того́ ра́ди в слеза́х и воздыха́ниих, бде́ниих же и моли́твах твою́ жи́знь препроводи́л еси́,/ и отту́ду прия́л еси́ жела́емое тебе́ блаже́нство.</p>
<p>Воздержа́нием во пло́ти стра́сти чу́вственныя умертви́л еси́, Кассиа́не блаже́нне,/ и по успе́нии твое́м стра́сти неду́жных разреша́еши,/ и от наси́лий бесо́вских стра́ждущих избавля́еши.</p>
<p>Чудесы́ мно́гими я́ко звезда́ многосве́тлая просия́л еси́, о́тче преподо́бне,/ от зу́бныя бо и о́чныя боле́зни исцеля́еши,/ и долголе́тныя ра́ны и вся́кия разслабле́ния врачу́еши.</p>
<p><red>Богоро́дичен: </red>На Тя упова́ние мое́ возложи́х, Ма́ти Присноде́во, спасе́ния моего́,/ и Тя Предста́тельницу име́ю живота́ моего́,/ тве́рду же и непоколеби́му.</p>
<p><red>Ин</red></p>
<p><red>Ирмо́с: </red><emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis></p>
<p>Зе́млю до́льную проше́д, соде́лал еси́ ду́шу свою́ храм Свято́му Ду́ху,/ те́мже Небе́сную стяжа́л еси́ жи́знь неконча́емую,/ со Безпло́тными ли́ки смеси́вся, кро́тких зе́млю насле́довал еси́/ во Ца́рствии Небе́снем во вся ве́ки.</p>
<p>Я́ко Христо́во смире́ние во́лею свое́ю, преподо́бне о́тче наш Кассиа́не, стяжа́в,/ Небе́сное Ца́рство восприя́л еси́,/ бесо́<red>Вскую</red> же горды́ню, блаже́нне Кассиа́не, низложи́в, на зе́млю пове́рже.</p>
<p>Я́ко со́лнце от восто́ка, лучи́ свои́х чуде́с испуща́еши, преподо́бне о́тче наш Кассиа́не,/ и, а́нгельскому житию́ поревнова́в в житии́ свое́м/ непреста́нными твои́ми мно́гими моли́твами, просвети́л еси́ всю подсо́лнечную,/ те́мже прославля́ешися.</p>
<p><red>Богоро́дичен: </red>Блажи́т Тя, Пречи́стая Богоро́дице,/ всяк во́зраст и вся́ка душа́ ве́рных,/ Бо́жие бо Сло́во па́че ума́ и сло́ва родила́ еси́, Препе́тая.</p>
<p><red>Пе́снь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя е́сть чужда́я тьма́, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Всем, приходя́щим к тебе́, был еси́ учи́тель и́стинный/ и к Богоро́дице вели́кий моли́твенник,/ и ны́не, преподо́бне, не преста́й моля́ся о нас,/ я́ко име́еши дерзнове́ние мно́го.</p>
<p>Мно́гое име́я дерзнове́ние к Бо́гу, о́тче Кассиа́не,/ мно́гими ны, лю́тыми страстьми́ содержи́мыя, исцели́,/ я́коже и разсла́бленнаго рука́ма и нога́ма му́жа, прикосну́вшагося ра́це твое́й исцели́л еси́,/ и жену́ спасл еси́, му́чиму от лука́ваго ду́ха.</p>
<p>Сопу́тник житию́ моему́ бу́ди, о́тче Кассиа́не,/ моли́твою твое́ю огражда́й многомяте́жную мою́ ду́шу,/ и введи́ ю в Небе́сное Ца́рство, твои́ми умиле́нными по́двиги и чудесы́,/ Христу́ же покая́нный принося́щую сле́зы.</p>
<p><red>Богоро́дичен: </red>Тя сте́ну иму́ще, Богома́ти Пречи́стая,/ и Твои́м предста́тельством соблюда́еми, Тя блажи́м, Присноде́во,/ Ты бо душа́м на́шим источа́еши весе́лие и ра́дование.</p>
<p><red>Ин</red></p>
<p><red>Ирмо́с: </red><emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis></p>
<p>Возсия́ в тебе́ Госпо́дь, Его́же от души́ возжела́л еси́, преподо́бне о́тче Кассиа́не,/ жили́ще свое́ име́я в пусты́ни У́чме, близ гра́да У́глеча, любве́ ра́ди Христо́вы,/ и Того́ сла́вы наслажда́ешися ны́не в Небе́снем Ца́рствии непреста́нно.</p>
<p>Еди́ней Христо́вей любви́, преподо́бне Кассиа́не, приложи́вся в житии́ свое́м на земли́,/ Бо́жиим за́поведем потща́лся еси́ все́ю душе́ю прилежа́ти,/ тем прия́л еси́ благода́ть изгоня́ти бе́сы от бесну́ющихся челове́к.</p>
<p>Незло́бив и кро́ток был еси́ на земли́, вся зло́бы вра́жия погуби́в,/ и ми́лостив до конца́ яви́лся еси́ ко всем челове́ком, о́тче Кассиа́не,/ ми́лость душе́вную стяжа́в от еди́наго Бо́га,/ сего́ ра́ди благода́ть и ми́лость восприя́л еси́ и́стинную спасе́нную.</p>
<p><red>Богоро́дичен: </red>Воспо́йте Го́сподеви, вся земля́,/ и по́йте, вси, Я́вльшемуся из чре́ва Де́вы Неискусобра́чныя неизрече́нно и боголе́пно/ и Сию́ ве́рным показа́вшему тве́рдую наде́жду и похвалу́.</p>
<p><red>Пе́снь 6</red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако́ния моя́,/ низ глубины́ зол возведи́, молю́ся/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Тве́рдое упова́ние на предста́тельство твое́ возлага́ю, преподо́бне, и ве́рою молю́ся:/ да́ждь ми страсте́й лю́тых одоле́ние, и непреста́нную па́мять сме́ртную,/ и блаже́нства гряду́щаго ве́ка серде́чное жела́ние.</p>
<p>Досточу́дная и пресла́вная па́мять твоя́, блаже́нне Кассиа́не,/ возсия́ в земли́ Росси́йстей и ра́достно ве́рных весели́т собо́р,/ и́скренно тя в пе́снех сла́вящих.</p>
<p>Грехо́в испо́лненнии вси есмы́,/ твоя́ же моли́твы, преподо́бне Кассиа́не, я́ко кади́ло благово́нно, ко Го́сподеви восхо́дят,/ ны́не мо́лим тя:/ волну́ющееся в земли́ на́шей мо́ре мра́чнаго раско́ла и зла́го неве́рия изсуши́/ и спасе́ние душа́м на́шим от Го́спода испроси́.</p>
<p><red>Богоро́дичен: </red>Ны́не к Тебе́ прибега́ем, Ма́ти Пречи́стая,/ спаси́ нас моли́твами Твои́ми и соблюди́:/ ели́ка бо хо́щеши; мо́жеши, я́ко Ма́ти Бо́жия.</p>
<p><red>Ин</red></p>
<p><red>Ирмо́с: </red><emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>Си́лою Христо́вою укрепля́емь, преподо́бне о́тче наш Кассиа́не,/ вся кова́рства лука́ваго врага́ низве́ргл еси́,/ и ны́не безстра́стия умо́м очище́нным предстои́ши Бо́гу Вседержи́телю,/ на Него́же все жела́ние свое́ возложи́л еси́.</p>
<p>Твоя́, всеблаже́нне Кассиа́не, преподо́бныя и святы́я мо́щи,/ во гро́бе лежа́ще, неду́ги врачу́ют,/ бесо́вския же полки́ отгоня́ют всегда́ от душ с ве́рою приходя́щих к тебе́,/ всем бо подае́ши неоску́дная исцеле́ния.</p>
<p>Боже́ственных повеле́ний, о́тче, нра́вы стяжа́в,/ кро́тость, и незло́бие, и смире́ние,/ сего́ ра́ди от Благода́теля Бо́га бога́тно дарова́ние восприя́л еси́, преподо́бне Кассиа́не,/ исцеле́ний же да́ры тре́бующим от <red>Тебе</red>́ и с ве́рою приходя́щим подае́ши:/ слепы́м зре́ние, хромы́м хожде́ние, разсла́бленным поможе́ние и бе́сы одоля́емым свобожде́ние.</p>
<p><red>Богоро́дичен: </red>Душе́вныя моя́ стра́сти, Де́во, исцели́,/ Я́же безстра́стия бы́вши исто́чник/ Ма́ти Бо́жия, просвети́ Рождество́м Твои́м, преподо́бных моли́твы прие́мля.</p>
<p><red>Конда́к, глас 8:</red></p>
<p>Я́ко светоза́рная звезда́, прише́л еси́ от восто́ка на за́пад,/ оста́вль оте́чество и княже́ние твое́ Христа́ ра́ди,/ и в ца́рствующий град Москву́ прише́л еси́,/ и, промышле́нием Боже́ственнаго ра́зума направля́емь,/ У́глеча гра́да дости́гл еси́,/ и, близ его́, над Во́лгою реко́ю, в пусты́ни У́чме всели́вся,/ оби́тель сотвори́л еси́, и це́рковь созда́,/ и созва́ мона́хов во спасе́ние;/ с ни́миже моли́ о нас, чту́щих па́мять твою́, да зове́м ти:/ ра́дуйся, преподо́бне о́тче Кассиа́не.</p>
<p><red>И́кос:</red></p>
<p>Дар Бо́жий вои́стинну яви́лся еси́ земли́ У́чемстей/ и гра́ду на́шему У́глечу, преподо́бне Кассиа́не,/ по́двигом бо до́брым до конца́ зде подвиза́лся еси́/ и, благода́ти Боже́ственныя сосу́д быв избра́нный,/ дарова́ния ве́лия прия́л еси́;/ те́мже и по преставле́нии твое́м со дерзнове́нием возде́еши преподо́бныя твоя́ ру́це,/ Го́сподеви те́пле моля́ся о всей стране́ Росси́йстей./ Сего́ ра́ди, с ве́рою и любо́вию к тебе́ притека́юще, вопие́м:/ ра́дуйся, Ду́ха Свята́го прия́телище;/ ра́дуйся земны́й а́нгеле и Небе́сный челове́че./ Ра́дуйся, оте́чество твое́ и род земны́й оста́вивый и в пусты́ни жи́ти изво́ливый;/ ра́дуйся, дре́во доброде́телей, при вода́х насажде́нное./ Ра́дуйся, я́ко плод прине́сл еси́, благоцвету́щ вся́кия доброде́тели;/ ра́дуйся, притека́ющих к тебе́ спасе́ния хода́тай./ Ра́дуйся, я́ко исцеле́ний источа́еши реку́;/ ра́дуйся, я́ко стра́ждущих от бед избавля́еши./ Ра́дуйся, и́ноков исправле́ние;/ ра́дуйся, душ на́ших ра́дование./ Ра́дуйся, оте́честву на́шему похвала́ и утвержде́ние,/ его́же соблюди́ моли́твами твои́ми от враг ненаве́тно, да зове́м ти:/ ра́дуйся, преподо́бне о́тче Кассиа́не.</p>
<p><red>Пе́снь 7</red></p>
<p><red>Ирмо́с: </red><emphasis>Бо́жия снизхожде́ния/ о́гнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>Хва́лится о тебе́, преподо́бне, град У́глеч/ и у́чемстии лю́дие веселя́тся, име́юще мо́щи твоя́ у себе́,/ я́ко до́браго граждани́на, от Бо́га да́ннаго, и воспева́ют Христу́:/ благослове́н еси́, Бо́же оте́ц на́ших.</p>
<p>У Влады́ки Христа́ предстоя́ в Вы́шнем Ца́рствии, Кассиа́не богому́дре,/ боле́знующих очи́ма исцеля́еши,/ просвети́ у́бо и серде́чная очеса́ на́ша све́том богоразу́мия и научи́ Ему́ пе́ти:/ благослове́н еси́, Бо́же оте́ц на́ших.</p>
<p>Чудесы́ у́бо твои́ми, я́ко цвет процве́л еси́, пресла́вне Кассиа́не,/ я́коже рече́ проро́к: пра́ведник, я́ко фи́никс, процвете́т./ Сего́ ра́ди вси тя ны́не сла́вим, блаже́нне, и воспева́ем Христу́:/ благослове́н еси́, Бо́же оте́ц на́ших.</p>
<p><red>Богоро́дичен: </red>Христа́ ро́ждши Влады́ку и Врача́ вся́ческих, Пречи́стая,/ ра́нами грехо́вными нас, уя́звленных и неисце́льно боля́щих,/ исцели́, Влады́чице, Твои́ми моли́твами, Сы́ну Твоему́ зову́щих:/ благослове́н еси́, Бо́же оте́ц на́ших.</p>
<p><red>Ин</red></p>
<p><red>Ирмо́с: </red><emphasis>О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́емы, поя́ху:/ благослове́н еси́, Бо́же оте́ц на́ших.</emphasis></p>
<p>Всех теку́щих и вре́менных земны́х страсте́й свободи́вся, преподо́бне о́тче Кассиа́не,/ всю бо наде́жду стяжа́в к Бо́гу,/ Его́же ра́ди ны́не де́йствуеши, блаже́нне, пресла́вная и мно́гая твоя́ чудеса́, поя́:/ оте́ц на́ших Бо́же, благослове́н еси́.</p>
<p>Ору́жием моли́тв твои́х лука́выя победи́л еси́ полки́,/ с Небе́с благода́ть прия́л еси́ исцеля́ти неду́ги и зу́бныя боле́зни/ и прогоня́ти бе́сы от взыва́ющих ве́рно:/ благослове́н Бог оте́ц на́ших.</p>
<p>Пло́ть свою́ повину́в Христо́ви, о́тче преподо́бне Кассиа́не,/ в воздержа́нии вели́цем пожи́л еси́ в житии́ свое́м на земли́,/ в труде́х и во бде́ниих, прехва́льне,/ име́я пред ми́лостивым Бо́гом со́весть всегда́ чи́сту,/ в Небе́сное Ца́рствие всели́лся еси́, воспева́я:/ благослове́н Бог оте́ц на́ших.</p>
<p><red>Богоро́дичен: </red>Ору́жие, вся храня́щее пре́жде врата́ еде́мская,/ плещи́, Деви́це, всем дае́т,/ низложи́вшим врага́ губи́теля по́стническими боре́нии,/ всегда́ взыва́ющим: благослове́н, Пречи́стая, Плод чре́ва Твоего́.</p>
<p><red>Пе́снь 8</red></p>
<p><red>Ирмо́с: </red><emphasis>Седмери́цею пе́щь/ халде́йский мучи́тель/ богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Светоно́сный твой пра́здник, преподо́бне Кассиа́не,/ исполня́ет ра́дости и весе́лия духо́внаго, благоуха́ния же и просвеще́ния/ тя иму́щих засту́пника и Бо́гу вопию́щих:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Всем, под кров твой прибега́ющим, и тебе́ с ве́рою моля́щимся лю́дем,/ бу́ди дарова́ний духо́вных пода́тель, теле́сных же боле́зней цели́тель/ и пред Го́сподем те́плый предста́тель, Кассиа́не,/ земли́ У́глечския сла́во и украше́ние.</p>
<p>И́мя твое́, преподо́бне Кассиа́не,/ я́ко ми́ро излия́нное, я́ко благоуха́ние рая́ Бо́жия,/ по лицу́ земли́ на́шея обно́сится, услажда́я се́рдца́ ве́рующих/ и призыва́я в ра́дости духо́вней воспева́ти Го́спода и превозноси́ти Его́ во ве́ки.</p>
<p><red>Богоро́дичен: </red>Не пре́зри моле́ний раб Твои́х, Ма́ти Бо́жия,/ приими́ воздыха́ния и сле́зы серде́чныя ра́ди уго́дника Твоего́, преподо́бнаго Кассиа́на,/ и принеси́ их ко Престо́лу Сы́на Твоего́ и Бо́га,/ да сла́вится препе́тое И́мя Его́ во ве́ки.</p>
<p><red>Ин</red></p>
<p><red>Ирмо́с: </red><emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis></p>
<p>Мы́слию очище́нною, прему́дре Кассиа́не, к Бо́гу приближа́яся/ и всем всяк бы́сть, да Христа́ приобря́щеши,/ моли́ Его́ спасти́ вся, пою́щия тя, преподо́бне о́тче.</p>
<p>Слез мно́гих твои́х тече́ний ка́пли погаси́ше о́гнь грехо́вный,/ реку́ же чуде́с показа́л еси́ всем нам, преподо́бне Кассиа́не,/ вся́кия стра́сти потопля́ющую, притека́ющим к тебе́ ве́рно, прехва́льне о́тче.</p>
<p>Ве́ру и наде́жду неразори́му, и любо́вь и́стинну име́яше, о́тче Кассиа́не,/ и Боже́ственное прилежа́ние Христо́вым словесе́м,/ и терпе́ние, и благоуче́ние смиренному́дренно,/ сего́ ра́ди соверше́нно сподо́бился еси́ получи́ти жи́знь ве́чную, всехва́льне.</p>
<p><red>Богоро́дичен: </red>Спаси́ мя, Ма́ти Бо́жия,/ спасе́ния нача́ло ми́рови я́вльшаяся,/ избавля́ющи мя молвы́, и нечи́стых страсте́й, и вся́кия проти́вныя ско́рби,/ да сла́влю Тя, Богоро́дице.</p>
<p><red>Пе́снь 9</red></p>
<p><red>Ирмо́с: </red><emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бы́сть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Земля́, иде́же лежи́т пречестно́е те́ло твое́, преподо́бне,/ исто́чник явля́ется чуде́с и врачева́ний,/ и вси, тебе́ моля́щиися, от вся́кия скве́рны и страсте́й избавля́ются.</p>
<p>Свя́тче Бо́жий, уго́дниче Христо́в, ми́лости неистощи́мое сокро́вище,/ при́зри на не́мощи моя́, исцели́ ду́шу мою́, страстьми́ зла обурева́емую,/ исцели́ и те́ло мое́, немощми́ обложе́нное,/ да просла́влю Христа́ Бо́га, ди́внаго во святы́х Свои́х.</p>
<p>В Небе́сных оби́телех ра́дости неизрече́нныя наслажда́яся, преподо́бне,/ Влады́ку всех моли́ храм сей, и ве́си си́и, и град У́глеч, и всю страну́ на́шу в ми́ре сохрани́ти/ и вся ны спасти́, благоче́стно тя почита́ющия.</p>
<p><red>Богоро́дичен: </red>Уврачу́й, Пречи́стая, стра́сти се́рдца моего́,/ ро́ждшая всех Царя́ и Бо́га,/ и пра́ведных ча́сти яви́ мя прича́стна, Богоро́дице Де́во,/ Христа́, Сы́на Твоего́, умоли́вши.</p>
<p><red>Ин</red></p>
<p><red>Ирмо́с: </red><emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis></p>
<p>Процве́л еси́ в по́двизех свои́х по́стнических, прехва́льне Кассиа́не,/ я́ко ши́пок благово́нен и я́ко кедр благоуха́нен,/ ве́рных се́рдца облагоуха́л еси́,/ те́мже отжени́ ны́не стра́сти лю́тыя от се́рдца моего́, преподо́бне.</p>
<p>Отве́рзеся тебе́, о́тче, Небе́сное Ца́рство,/ сконча́вшу тебе́ на земли́ до́брое свое́ тече́ние,/ ви́диши, я́же ви́дят А́нгели, трудо́в твои́х воздая́ние прие́мля,/ по́чести бо тебе́ Христо́с да́рует,/ те́мже тя, преподо́бне Кассиа́не, ублажа́ем.</p>
<p>Слез твои́х мно́гими ту́чами напо́лнився, грехо́вный о́гнь угаси́л еси́,/ Бо́гу угоди́в, преподо́бне Кассиа́не,/ сокруши́л еси́ бесо́в мно́гия полки́ и ко́зни их лука́выя,/ те́мже покланя́емся ны́не моще́м твои́м и ве́рно ублажа́ем тя, о́тче досточу́дне.</p>
<p><red>Богоро́дичен: </red>Пощади́, Го́споди, пощади́, Ми́лостиве,/ егда́ хо́щеши суди́ти всем,/ тогда́ не осуди́ мене́ во о́гнь гее́нский,/ ни я́ростию Свое́ю обличи́ мене́,/ мо́лит Тя Де́ва Чи́стая, А́нгелов собо́ри и преподо́бных соста́ви.</p>
<p><red>Свети́лен:</red></p>
<p>Светода́вче Го́споди,/ свети́льника земли́ на́шея, Кассиа́на преподо́бнаго моли́твами/ просвети́ нас, ве́рою Тебе́ служа́щих/ и благоче́стно пра́зднующих светоно́сную того́ па́мять.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Свеще́ та́инственная, Богоневе́сто,/ су́щим во тьме́ неразу́мия све́том ра́зума и́стины возсия́й,/ и спаси́ всех, благоче́стно Тя, я́ко Ма́терь Бо́жию, велича́ющих.</p>
<p><red>На хвали́тех стихи́ры на 4, глас 4:</red></p>
<p>Дал еси́ во о́браз нам благоугожда́ти Тебе́, Го́споди,/ блага́го и ве́рнаго уго́дника Твоего́, преподо́бнаго Кассиа́на,/ и́же бо́дренным трезве́нием и мно́гими по́двиги/ лю́тыя де́моны иосрами́,/ стра́стныя прило́ги их велему́дренно отрази́,/ и греху́ не бы́вше раб, Тебе́ благоуго́ден яви́ся,/ Иису́се Всеси́льне, Спа́се душ на́ших.</p>
<p>Просия́ша по́двизи твоя́ в земли́ Росси́йстей,/ о́тче Кассиа́не,/ те́мже ревни́тели благоче́стия во гра́де У́глече тебе́ ублажа́ют,/ и ве́си У́чемския от твоего́ жития́ преподо́бнаго поуча́ются,/ сей же храм твое́ю свято́ю ико́ною украша́ется,/ и вси лю́дие, и́мя твое́ призыва́ющии, ра́дости исполня́ются/ и тя просла́вльшаго Христа́ велича́ют,/ Спа́са душ на́ших.</p>
<p>Дне́сь соше́дшеся, христоимени́тии лю́дие,/ в прославле́ние честны́я па́мяти твоея́,/ преподо́бне о́тче наш Кассиа́не,/ ра́дости и весе́лия духо́внаго исполня́ются,/ яви́л бо ся еси́ боля́щим исцеле́ние,/ от бед и напа́стей защище́ние,/ от вся́каго искуше́ния и наси́льства диа́вола избавле́ние,/ с ве́рою и любо́вию к тебе́ притека́ющим.</p>
<p>При́сный наш засту́пниче, те́плый о нас к Бо́гу моли́твенниче,/ благосе́рде о́тче наш Кассиа́не!/ Помози́ нам моли́твами твои́ми,/ огради́ Це́рковь Правосла́вную от наве́т суеве́рия и неве́рия,/ сохрани́ оте́чество на́ше от враго́в ви́димых и неви́димых,/ отъими́ от нас вся́кую зло́бу, вражду́ и злосло́вие,/ вкорени́ в сердца́х на́ших мир, любо́вь и единоду́шие,/ во е́же благоугоди́ти Бо́гу/ и спасти́ся душа́м на́шим.</p>
<p><red>Сла́ва, глас 5:</red></p>
<p>Сра́дуйтеся нам, росси́йстии собо́ри, дне́сь,/ в све́тлой па́мяти Богоно́снаго отца́ на́шего и чудотво́рца,/ и́же до́брым житие́м свои́м ве́рно угоди́в Бо́гу,/ и красото́ю мона́шеских доброде́телей свои́х сия́ет, я́ко свети́ло,/ подая́ ему́ моля́щимся благоуха́ние Свята́го Ду́ха./ Те́мже у́бо, соше́дшеся,/ о́бщий лик тому́ соста́вим,/ пе́сньми боже́ственными зову́ще:/ помина́й нас, о́тче, и за ны Христу́ моли́ся,/ я́ко вели́кий наш хода́тай, Кассиа́не.</p>
<p><red>И ны́не, пра́здника или́ Богоро́дичен:</red></p>
<p><red>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый,/ сте́ну необори́мую,/ тве́рдую Предста́тельницу/ и прибе́жище душа́м на́шим.</red></p>
<p><red>На Литурги́и</red></p>
<p><red>Блаже́нны от кано́на, пе́сни 3-я и 6-я. Проки́мен, глас 7: </red>Честна́ пред Го́сподем/ сме́рть преподо́бных Его́. <red>Стих: </red>Что возда́м Го́сподеви о всех, я́же воздаде́ ми?<red> Апо́стол к Гала́том, зача́ло 213. Ева́нгелие от Матфе́я, зача́ло 43. Прича́стен: </red>В па́мять ве́чную: </p>
<p><red>Моли́тва (Си́и моли́твы издре́вле чита́лись у гро́ба преподо́бнаго).</red></p>
<p>О преподо́бне о́тче наш Кассиа́не, вели́кий подви́жниче и уго́дниче Христо́в! Услы́ши нас, гре́шных, тебе́ ве́рою и любо́вию призыва́ющих, и вонми́ проше́нием на́шим. Я́коже ты оте́чество твое́ и княже́ние любве́ ра́ди Бо́жия оста́вил еси́ и от Росси́йскаго самоде́ржца дае́мыя тебе́ гра́ды и ве́си не прия́л еси́, да Вы́шнее нетле́нное насле́дие получи́ши, та́ко и нас, грехолю́бно в су́етнем ми́ре сем стра́нствующих, моли́твами твои́ми к любви́ Бо́жией наста́ви и обрати́ ум наш ко внима́нию те́хже Небе́сных по́честей, да не прельща́емся тле́нными сего́ ми́ра красота́ми. О блаже́нне о́тче Кассиа́не, ты, вели́ким воздержа́нием и бде́нием пло́ть твою́ ду́ху покори́в, сотвори́л еси́ ю чи́стый сосу́д Свята́го Ду́ха. Испроси́ и нам благода́ть сию́, да, плотски́я по́хоти попра́вше, духо́вно и богоуго́дно поживе́м в сие́ вре́мя, да́нное нам для приобре́тения ве́чных неизрече́нных сокро́вищ. О вели́кий трудолю́бче и уго́дниче Бо́жий, я́ко име́яй дар зубны́я и о́чныя боле́зни цели́ти, огне́вицы же и долголе́тныя ра́ны, и вся́кия разслабле́ния врачева́ти, и от наси́лий бесо́вских стра́ждущих избавля́ти, исцели́ у́бо на́ша стра́сти душе́вныя и облегчи́ нестерпи́мыя боле́зни теле́сныя, от бед и напа́стей защити́, избавля́я нас от вся́каго искуше́ния и наси́льства диа́воля в жи́зни сей; в час же исхо́да душ на́ших предста́ни нам, вели́кий засту́пниче, и, прогна́в темностра́шныя зра́ки лука́вых духо́в, путево́дствуй нас до превы́спренняго Престо́ла вели́чества Бо́жия, да та́мо, узре́вше неизрече́нную сла́ву Христа́ Бо́га на́шего, возблагодари́м тя, толи́каго предста́теля и засту́пника, и, с тобо́ю ку́пно соединя́яся лико́м святы́х, согла́сно и единоду́шно чи́стою любо́вию воспое́м и просла́вим Безнача́льную Единосу́щную и Неразде́льную Тро́ицу, Отца́, и Сы́на, и Свята́го Ду́ха, ны́не, и при́сно, и во ве́ки веко́в. Ами́нь.</p>
<p><red>И́на моли́тва</red></p>
<p>О всесвяты́й, преподо́бный и Богоно́сный о́тче наш Кассиа́не, уго́дниче преизря́дный Христо́в, услы́ши нас, ны́не моля́щихся тебе́ в час сей, недосто́йных и многогре́шных рабо́в твои́х (и́мя рек), ве́рою тя призыва́ющих и моле́бное принося́щих тебе́ пе́ние. Тя хода́тая на умоле́ние ко Христу́ предлага́ем: ско́ро Влады́це Небе́сному предста́ни и преподо́бнеи свои́ ру́це моле́бне к Нему́ простри́ о нас, гре́шных, и от Него́ щедро́тство благода́ти пода́ждь нам и приими́ нас во свое́ заступле́ние, от всех бед и зол избавля́я, и от наше́ствия ви́димых и неви́димых враг освобожда́я, и тех всех наве́ты и злохи́трство борю́щих нас погубля́я и отгоня́я во всей жи́зни на́шей, до́ндеже есмы́ в жи́тий сем. Помози́ нам, гре́шным, в настоя́щем сем житии́ и в бу́дущем ве́це, о́тче преподо́бне Кассиа́не, и приими́ со воздыха́нием от души́ и се́рдца моле́ние тебе́ принося́щих, наде́емся бо на твою́ ми́лость: не пре́зри нас, гре́шных, тре́бующих твоея́ по́мощи и заступле́ния. Умоли́ Христа́ Бо́га дарова́ти нам оставле́ние всех на́ших грехо́в, ели́ко согреши́хом от ю́ности на́шея во всем житии́ на́шем де́лом, сло́вом, помышле́нием и все́ми на́шими чу́вствы, и во исхо́де душ на́ших помози́ нам, гре́шным: умоли́ Христа́ Бо́га, всея́ тва́ри Соде́теля, изба́вит нас возду́шных мыта́рств и ве́чнаго муче́ния, и спасе́нны ко Христу́ предста́ви нас, и в век бу́дущий Боже́ственнаго Христо́ва Ца́рствия сподо́би ны получи́ти моли́твами твои́ми, о́тче Кассиа́не, да всегда́ прославля́ем Отца́, и Сы́на, и Свята́го Ду́ха и твое́ моли́твенное предста́тельство, ны́не, и при́сно, и во ве́ки веко́в. Ами́нь.</p>
</section>
