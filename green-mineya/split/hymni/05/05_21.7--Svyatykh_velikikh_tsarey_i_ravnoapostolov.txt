<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Святы́х вели́ких царе́й и равноапо́столов Константи́на и Еле́ны </p>
</title><p><red>Стихи́ры пра́здника 3, и святы́х 5, глас 4.</red></p>
<p><red>Подо́бен: </red>Дал еси́ зна́мение:</p>
<p>Ору́жие крепча́йшее царю́ Константи́ну дал еси́,/ Крест Твой честны́й,/ и́мже ца́рствова на земли́ пра́ведне,/ просия́в благоче́стием,/ и Ца́рствию Небе́сному сподо́бися милосе́рдием Твои́м,/ с ни́мже Твое́ человеколю́бное смотре́ние сла́вим,/ Иису́се Всеси́льне,/ Спа́се душ на́ших.</p>
<p>Дал еси́, Человеколю́бче,/ благочести́вому Твоему́ уго́днику/ Соломо́нову му́дрость, Дави́дову кро́тость/ и апо́стольское правосла́вие,/ я́ко царе́й Ца́рь, госпо́дствующих всех Госпо́дь./ Те́мже Твое́ человеколю́бное смотре́ние сла́вим,/ Иису́се Всеси́льне,/ Спа́се душ на́ших.</p>
<p>Пе́рвый повину́л еси́ багряни́цу,/ приснопо́мнимый царю́, во́лею Христу́,/ Того́ позна́в Бо́га/ и все́ми ца́рствующаго всех Благоде́теля,/ победотво́рна вся́кому нача́лу/ и вла́сти превы́шшаго./ Отсю́ду тебе́, христолю́бче,/ ца́рство испра́вил е́сть Иису́с Человеколю́бец/ и Спас душ на́ших.</p>
<p><red>Сла́ва, глас 2. Византи́ево:</red></p>
<p>Бога́тых даро́в лу́чшая прие́м от Бо́га, царю́ держа́внейший,/ Константи́не превели́кий,/ до́бре в сих преуспе́в:/ озари́вся бо заря́ми Пресвята́го Ду́ха,/ от Сильве́стра святи́теля креще́нием,/ во царе́х яви́лся еси́ непобеди́м,/ вселе́нную, я́ко дар, дал еси́ Зижди́телю твоему́/ и ца́рствующий град благочести́вый./ Те́мже моля́ся не преста́й Христу́ Бо́гу,/ дарова́ти всем, творя́щим па́мять твою́,/ я́ко дерзнове́ние име́я,/ согреше́ний проще́ние и ве́лию ми́лость.</p>
<p><red>И ны́не, пра́здника.</red></p>
<p><red>Вход. Проки́мен дне. И чте́ния.</red></p>
<p>Ца́рств тре́тиих чте́ние<red> (глава́ 8):</red></p>
<p>Ста Соломо́н пред лице́м же́ртвенника Госпо́дня,/ пред всем собо́ром Изра́илевым,/ и возде́в ру́це свои́ на не́бо, и рече́:/ Го́споди Бо́же Изра́илев,/ не́сть бог, я́коже Ты, на Небеси́ горе́ и на земли́ до́ле./ А́ще бо не́бо и не́бо небесе́ не довле́ют Тебе́,/ ка́ко дом сей, его́же созда́х и́мени Твоему́?/ Оба́че и при́зриши на моли́тву мою́, Го́споди Бо́же Изра́илев,/ услы́шати моле́ния и моли́тву,/ е́юже раб Твой мо́лится пред Тобо́ю, к Тебе́ дне́сь./ Да бу́дут о́чи Твои́ отве́рсты на дом сей де́нь и но́щь,/ на ме́сто сие́, о не́мже глаго́лал еси́:/ бу́дет и́мя Мое́ та́мо, е́же услы́шати моли́тву,/ е́юже мо́лится раб Твой на ме́сте сем, во дни и но́щи./ И послу́шати мольбы́ раба́ Твоего́ и люде́й Твои́х Изра́иля./ И ели́ка а́ще помо́лятся к Тебе́ на ме́сте сем,/ и Ты услы́шиши на ме́сте жили́ща Твоего́ на Небеси́,/ и сотвори́ши,/ и ми́лостив бу́деши им.</p>
<p>Проро́чества Иса́иина чте́ние<red> (главы́ 61 и 62):</red></p>
<p>Да возра́дуется душа́ моя́ о Го́споде:/ облече́ бо мя в ри́зу спасе́ния и оде́ждею весе́лия оде́я мя,/ я́ко жениху́, возложи́ мне вене́ц,/ я́ко неве́сту, украси́ мя красото́ю./ И я́ко земля́, растя́щая цвет свой,/ и я́ко вертогра́д се́мена своя́ прозяба́ет,/ та́ко возсия́ет Госпо́дь пра́вду и ра́дость пред все́ми язы́ки./ Сио́на ра́ди не умо́лкну и Иерусали́ма ра́ди не попущу́,/ до́ндеже у́бо изы́дет, я́ко свет, пра́вда моя́,/ спасе́ние же мое́, я́ко свеща́, разжже́тся./ И у́зрят язы́цы пра́вду твою́,/ и вси ца́рие зе́мстии сла́ву твою́,/ и нареку́тся и́менем твои́м но́вым, е́же Госпо́дь имену́ет е./ И бу́деши вене́ц добро́ты в ру́це Госпо́дни/ и диади́ма ца́рствия в ру́це Бо́га твоего́./ И ктому́ не нарече́шися оста́влен,/ и земля́ твоя́ ктому́ не нарече́тся пуста́:/ тебе́ бо нарече́тся во́ля моя́, и земля́ твоя́ вселе́нная,/ я́ко благоволи́т Госпо́дь в тебе́, и земля́ твоя́ насели́тся./ И я́ко живы́й ю́ноша с де́вою,/ та́ко поживу́т сы́нове твои́ с тобо́ю,/ и бу́дет и́мже о́бразом возвесели́тся жени́х о неве́сте,/ та́ко возвесели́тся Госпо́дь о тебе́.</p>
<p>Проро́чества Иса́иина чте́ние<red> (глава́ 60): </red></p>
<p>Свети́ся, свети́ся, Иерусали́ме:/ прии́де бо твой свет и сла́ва Госпо́дня на тебе́ возсия́./ Я́ко се тьма́ покры́ет зе́млю и мрак на язы́ки,/ на тебе́ бо яви́тся Госпо́дь, и сла́ва Его́ на тебе́ у́зрится./ И по́йдут ца́рие све́том твои́м,/ и язы́цы све́тлостию восто́ка твоего́./ Возведи́ о́крест о́чи твои́ и ви́ждь со́бранная ча́да твоя́:/ прии́дут вси сы́нове твои́ издале́ча,/ и дще́ри твои́ на ра́мех во́змутся./ Тогда́ у́зриши, и возра́дуешися,/ и убои́шися, и ужа́снешися се́рдцем,/ егда́ преложи́т на тя бога́тство мо́ря, и язы́к, и люде́й./ И прии́дут ти ста́да велблу́д,/ и покры́ют тя велблу́ды Мадиа́мстии и Гефа́рстии,/ вси от Сава́ прии́дут, нося́ще тебе́ зла́то и лива́н,/ принесу́т тебе́ и ка́мень че́стен, и спасе́ние от Го́спода благовестя́т./ И вся о́вцы Кида́рския соберу́тся тебе́, и овни́ Навео́фстии прии́дут тебе́,/ и вознесу́тся прия́тная на же́ртвенник Мой, и дом моли́твы Моея́ просла́вится./ Ки́и су́ть, и́же, я́ко о́блацы, лета́ют,/ и я́ко го́лубие со птенцы́ свои́ми?/ Со мно́ю е́сть Сио́н,/ Мене́ о́строви ожида́ша и корабли́ Фарси́йстии в пе́рвых,/ е́же привести́ ча́да твоя́ издале́ча/ и сребро́ и зла́то их с ни́ми,/ за и́мя Госпо́дне Свято́е и за<red> </red>е́же Свято́му Изра́илеву сла́вну бы́ти./ И сози́ждут сы́нове иноро́днии сте́ны твоя́,/ и ца́рие их предста́нут тебе́:/ за гнев бо Мой порази́х тя/ и за ми́лость Мою́ возлюби́х тя./ И отве́рзутся врата́ твоя́, Иерусали́ме, вы́ну де́нь и но́щь, и не затворя́тся,/ е́же ввести́ к тебе́ си́лу язы́ков и цари́ их ведо́мыя./ Язы́цы бо и ца́рие, и́же тебе́ не порабо́тают, поги́бнут,/ и язы́цы запусте́нием запусте́ют./ И сла́ва Лива́нова к тебе́ прии́дет в кипари́се, и пе́вге<a type="note" xlink:href="#note56">56</a>, и ке́дре вку́пе,/ просла́вити ме́сто свято́е Мое́,/ и ме́сто ног Мои́х просла́влю./ И по́йдут к тебе́, боя́щеся, сы́нове смири́вших тя и прогне́вавших тя,/ и покло́нятся следа́м ног твои́х вси́, прогне́вавший тя,/ и нарече́шися град Госпо́день Сио́н Свята́го Изра́илева./ За е́же бы́ти тебе́ оста́влену, и возненави́дену, и не бе помога́яй тебе́,/ и положу́ тя в ра́дость ве́чную, весе́лие ро́дом родо́в./ И изссе́ши млеко́ язы́ков,/ и бога́тство царе́й сне́си,/ и разуме́еши, я́ко Аз Госпо́дь, спаса́яй тя/ и избавля́яй тя, Бог Изра́илев.</p>
<p><red>На лити́и стихи́ра хра́ма, и святы́х, глас 1:</red></p>
<p>Достодо́лжно соверша́ем па́мять твою́,/ Константи́не равноапо́стольне,/ всех царе́й степе́нь и похвало́:/ просвеще́н бо быв луча́ми Ду́ха,/ всю уясни́л еси́ Це́рковь Христо́ву,/ собо́ры ве́рных отвсю́ду собра́в/ в све́тлей гра́де Нике́йстем,/ иде́же злочести́вых угаси́ся шата́ние/ и ерети́ческий изнемого́ша язы́ки и обуя́ша,/ правосла́вных же вознесе́ся вене́ц,/ я́вльшейся ве́ре./ Отню́дуже от них просла́вися правосла́внейший,/ и всем царе́м пропове́дан был еси́ оте́ц,/ я́ко пе́рвый багряни́цу от Бо́га прие́м./ Те́мже мо́лим ти ся, соверша́ющии па́мять твою́ ве́рно:/ испроси́ очище́ние прегреше́ний душа́м на́шим.</p>
<p><red>Глас 2. Византи́ево: </red>Не от челове́к зва́ние прии́м,/ но, я́ко Боже́ственный Па́вел,/ име́л еси́ сие́ па́че свы́шше,/ пресла́вне Константи́не, от Христа́ Бо́га./ Зна́мение бо Креста́ на небеси́ ви́дев,/ сим улови́лся еси́, я́ко добре́йший лов,/ о сем и победи́тель проти́ву ви́димых и неви́димых<red> </red>враго́в яви́лся еси́ непобеди́м./ Те́мже мо́лим тя, я́ко те́пла моли́твенника, земни́и,/ досто́йно па́мять твою́ почита́юще,/ в дерзнове́нии испроси́ти нам просвеще́ния,/ очище́ния и ве́лия ми́лости.</p>
<p>Благочести́ваго Константи́на па́мять,/ я́ко ми́ро истощева́емо, дне́сь возсия́:/ Христа́ бо возжеле́в, и́долы пренебреже́,/ храм воздви́г на земли́ распе́ншемуся нас ра́ди,/ на Небесе́х же восприя́ наде́жды вене́ц.</p>
<p><red>Глас 3: </red>Ю́ношеский провожда́я во́зраст,/ я́коже Боже́ственный Па́вел,/ с Вы́шних прия́л еси́ Боже́ственное дарова́ние/ и лю́таго борца́ ра́ть всеору́жеством Креста́ низве́ргл еси́,/ царе́й похвало́, Константи́не равноапо́столе,/ о нас ко Го́споду моли́ся,/ спасти́ся душа́м на́шим.</p>
<p><red>Глас 4: </red>Хвала́ Бо́гу от бре́нных усте́н/ воспева́ема е́сть в Боже́ственней па́мяти твое́й,/ Константи́не всехва́льне:/ ты бо яви́лся еси́ преизя́щный во́ин словесе́ ве́ры,/ поруга́в изва́янныя и́долов зра́ки,/ и ны́не приче́лся еси́ све́тлости Тро́ичней/ просвеща́яй помышле́ния на́ша мольба́ми твои́ми.</p>
<p><red>Сла́ва, глас 5:</red></p>
<p>Це́рковь дне́сь украси́вшися держа́вою твое́ю, царю́,/ та́йно весели́тся/ и твою́ всечестну́ю па́мять по достоя́нию прехва́льно почита́ет, зову́щи:/ ра́дуйся, и́же Па́влу поревнова́вый,/ и Крест Христо́в взе́мый,/ и се́ти сокруши́вый сопротивобо́рца./ Ра́дуйся, царе́й всеизря́дне/ и апо́столом равноче́стне./ Ра́дуйся, ве́рных утвержде́ние/ и во́инов кре́пкое забра́ло./ Константи́не блаже́нне,/ о нас ко Го́споду не оскуде́й моля́ся,/ я́ко дерзнове́ние име́яй,/ Це́ркви украше́ние.</p>
<p><red>И ны́не, пра́здника или́ Богоро́дичен.</red></p>
<p><red>На стихо́вне стихи́ры, глас 2.</red></p>
<p><red>Подо́бен: </red>Егда́ от Дре́ва:</p>
<p>Пе́рвый ца́рь во христиа́нех,/ от Бо́га, Константи́не, скиптр восприя́л еси́:/ тебе́ бо яви́ся в земли́ кры́емо спаси́тельное зна́мение,/ и́мже и язы́ки вся покори́л еси́ под но́ги ри́млян,/ ору́жие необори́мое име́яй, Животворя́щий Крест, блаже́нне,/ и́мже и приве́лся еси́ Бо́гу на́шему.</p>
<p><red>Стих: </red>Вознесо́х избра́ннаго от люде́й Мои́х,/ обрето́х Дави́да, раба́ Моего́.</p>
<p>Вои́стинну блаже́нно чре́во/ и освяще́нна утро́ба, тебе́ носи́вшая, царю́ мировожделе́нне,/ христиа́нов ра́досте,/ Константи́не Боговенча́нне,/ ри́млян сла́во, бога́тство и побо́рниче си́рых и вдови́ц,/ покро́в смире́нных/ и недоуме́ющихся в ско́рбех исправле́ние,/ вои́стинну и пле́нных избавле́ние.</p>
<p><red>Стих: </red>Сего́ ра́ди пома́за Тя, Бо́же,/ Бог Твой еле́ем ра́дости.</p>
<p>Жела́нием и любо́вию Христо́вою уязви́вшися,/ ма́ти пресла́дкия о́трасли/ со тща́нием прии́де во святы́й Сио́н,/ на ме́сто свято́е,/ на не́мже распя́тся во́лею Спас наш,/ во е́же спасти́ нас,/ иде́же Крест взе́мши, ра́дующися, взыва́ше:/ сла́ва Дарова́вшему мне, Его́же наде́яхся.</p>
<p><red>Сла́ва, глас 8:</red></p>
<p>Свет пресве́тлый, ца́рская звезда́ невече́рняя,/ от неве́рия в ве́ру Божества́ преше́дши,/ приведе́ся освяти́ти лю́ди и град/ и, о́браз Креста́ на Небеси́ ви́дев, услы́ша отту́ду:/ сим побежда́й враги́ твоя́./ Отону́дуже прие́м разуме́ние Ду́ха,/ свяще́нник извеще́н и ца́рь еле́ем,/ утверди́л еси́ Це́рковь Бо́жию,/ правосла́вных люде́й, о́тче,/ его́же и ра́ка исцеле́ние то́чит,/ Константи́не равноапо́стольне,/ моли́ся о душа́х на́ших.</p>
<p><red>И ны́не, пра́здника.</red></p>
<p><red>Тропа́рь, глас 8:</red></p>
<p>Креста́ Твоего́ о́браз на Небеси́ ви́дев/ и, я́коже Па́вел, зва́ние не от челове́к прие́м,/ в царе́х апо́стол Твой, Го́споди,/ Ца́рствующий град в ру́це Твое́й положи́,/ его́же спаса́й всегда́ в ми́ре моли́твами Богоро́дицы,/ еди́не Человеколю́бче.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь пра́здника, два́жды. </red>Сла́ва,<red> святы́х. </red>И ны́не,<red> пра́здника.</red></p>
<p><red>По 1-й кафи́зме седа́лен, глас 3.</red></p>
<p><red>Подо́бен: </red>Боже́ственныя ве́ры:</p>
<p>Но́вый был еси́ Дави́д о́бразы, рог свы́ше восприе́м ца́рствия верх твой:/ еле́ем бо Ду́ха пома́за тя, сла́вне, Пресу́щное Сло́во и Госпо́дь./ Отону́дуже прия́л еси́ и скиптр, прему́дре, ца́рский,/ прося́ нам ве́лия ми́лости.</p>
<p><red>Сла́ва, и ны́не, пра́здника или́ Богоро́дичен: </red></p>
<p>Боже́ственная ски́ния была́ еси́, Сло́ва,/ еди́на Пречи́стая Ма́ти Де́во, чистото́ю А́нгелы превозше́дшая,/ па́че всех мене́, пе́рсть бы́вша,/ оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p><red>По 2-й кафизме седа́лен, глас 6.</red></p>
<p><red>Подо́бен: </red>А́нгельския:</p>
<p>Уязвля́емь на Кресте́ Творе́ц со́лнца и тва́ри,/ тебе́, я́ко звезду́ све́тлую, с Небесе́ звезда́ми привлече́,/ ему́же и держа́ву пе́рвому ца́рскую возложи́./ Те́мже тя восхваля́ем, Константи́не, царю́ благочести́вейший,/ с Еле́ною, ма́терию Богому́дрою.</p>
<p><red>Сла́ва, и ны́не, пра́здника или́ Богоро́дичен: </red></p>
<p>Преднапису́ет Гедео́н зача́тие, и сказу́ет Дави́д рождество́ Твое́, Богоро́дице:/ сни́де бо, я́ко до́ждь на руно́, Сло́во во чре́во Твое́,/ и прозябла́ еси́ без се́мене, земле́ свята́я, ми́рови спасе́ние,/ Христа́ Бо́га на́шего, Благода́тная.</p>
<p><red>Велича́ние:</red></p>
<p>Велича́ем вас,/ святи́и благове́рнии и равноапо́стольнии ца́рие Константи́не и Еле́но,/ и чтим святу́ю па́мять ва́шу,/ вы бо святы́м Кресто́м/ всю вселе́нную просвети́ли есте́.</p>
<p><red>По полиеле́и седа́лен, глас 4.</red></p>
<p><red>Подо́бен: </red>Ско́ро предвари́:</p>
<p>Благонаро́чита па́мять твоя́, я́вльшися нам,/ озаря́ет концы́ Богоразу́мия све́том, Константи́не Богодухнове́нне:/ ты бо в царе́х благочести́вне показа́лся еси́,/ зако́ны Небе́снаго Царя́ соблю́д./ Те́мже моли́твами твои́ми изба́ви нас от искуше́ний.</p>
<p><red>Сла́ва, и ны́не, Богоро́дичен:</red></p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния,/ те́мже Тя по до́лгу блажи́м вси, Де́во препросла́вленная, я́коже прорекла́ еси́.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Вознесо́х избра́ннаго от люде́й Мои́х,/ обрето́х Дави́да, раба́ Моего́.<red> Стих: </red>Сего́ ра́ди пома́за Тя, Бо́же, Бог Твой еле́ем ра́дости. Вся́кое дыха́ние:<red> Ева́нгелие от Иоа́нна, зача́ло 36.</red></p>
<p><red>По 50-м псалме́, </red>Сла́ва:<red> </red>Моли́твами Боговенча́нных царе́й,/ Ми́лостиве: И ны́не: Моли́твами Богоро́дицы: <red>Та́же, </red>Поми́луй мя, Бо́же:<red> Посе́м стихи́ра: </red>Благочести́ваго Константи́на: <red>ищи́ на лити́и, смотри выше.</red></p>
<p><red>Кано́н пра́здника, на 6 и святы́х на 8, глас 8.</red></p>
<p><red>Пе́снь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Еди́не Небе́сный Царю́, ца́рствующаго греха́ ны́не во мне/ Твои́х уго́дников мольба́ми смире́нную ду́шу мою́ свободи́.</p>
<p>Го́рняго быв рачи́тель Ца́рствия, блаже́нне Константи́не,/ Царю́ всех и Влады́це, умо́м чи́стым ве́ровав, послужи́л еси́.</p>
<p>Све́том облиста́вшися Богонача́льным,/ тьму́ неразу́мия оста́вила еси́ вои́стинну, Богому́драя Еле́но,/ прии́скренно Царю́ веко́в порабо́тала еси́.</p>
<p><red>Богоро́дичен: </red>Две́рь Боже́ственнаго восто́ка, отве́рзи ми две́ри покая́ния/ и от двере́й смертоно́снаго греха́ хода́тайством Твои́м изба́ви мя, Влады́чице.</p>
<p><red>Катава́сия пра́здника.</red></p>
<p><red>Пе́снь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бие.</emphasis></p>
<p>Возме́здия Небе́сная получи́ти потща́лся еси́,/ те́мже зову́щему, Богому́дре, после́довал еси́,/ и тьму́ оста́вил еси́, о́тче, пре́данныя ти ле́сти,/ и свети́льник Ду́хом Боже́ственным был еси́.</p>
<p>Христу́ прилепи́вшися и на Него́, всечестна́я, всю возложи́вши наде́жду,/ свяще́нная Его́ места́ дости́гла еси́,/ в ни́хже пречи́стыя стра́сти, воплоти́вся, претерпе́, Преблаги́й.</p>
<p>Спаси́тельное ору́жие, неразори́мое одоле́ние, христиа́нскую наде́жду,/ Крест Честны́й, за́вистию/ сокрове́нный, ты яви́ла еси́,/ Боже́ственным распаля́ема жела́нием, Богоблаже́нная.</p>
<p><red>Богоро́дичен: </red>Свяще́ннаго гражда́нства отпа́д, Пречи́стая,/ приложи́хся ското́м и осужде́н ве́сь бых;/ Я́же Судию́ ро́ждшая, вся́каго осужде́ния изба́ви и спаси́ мя.</p>
<p><red>Конда́к и и́кос пра́здника.</red></p>
<p><red>Та́же, седа́лен, глас 8.</red></p>
<p><red>Подо́бен: </red>Прему́дрости:</p>
<p>Чу́вства просте́р к Небеси́ и зве́здную навы́кнув добро́ту,/ от сих тайноучи́м быва́я вся́ческих Го́спода,/ кре́стное же ору́жие посреде́ облиста́,/ напису́я о сем побежда́ти и держа́вным бы́ти./ Те́мже, души́ твоея́ отве́рз очеса́, письмо́ проче́л еси́/ и о́бразу научи́вся, Константи́не всече́стне,/ моли́ Христа́ Бо́га согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Прему́дрость и Сло́во в Твое́м чре́ве заче́нши неопа́льно, Ма́ти Бо́жия,/ ми́рови родила́ еси́ мир Содержа́щаго/ и в объя́тиях понесла́ еси́ вся Нося́щаго,/ Пита́теля всех и Творца́ тва́ри./ Те́мже молю́ Тя, Всесвята́я Де́во, и ве́рно сла́влю Тя,/ изба́вится ми от прегреше́ний, и в де́нь суда́,/ егда́ предста́ти и́мам пред лице́м Созда́теля моего́,/ Влады́чице Де́во Чи́стая, Твою́ по́мощь тогда́ пода́ждь ми:/ вся бо мо́жеши, ели́ка хо́щеши, Всепе́тая.</p>
<p><red>Пе́снь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>С Небесе́, я́ко Па́вла тя дре́вле, уловля́ет Христо́с Госпо́дь, Константи́не,/ науча́я тя Царя́ Еди́наго Сего́ почита́ти.</p>
<p>Пресве́тлым зна́мением тя, блаже́нне, звезда́ми Христо́с Со́лнце озаря́ет/ и свети́льника тя омраче́нным показа́.</p>
<p>И нра́вы Боголюби́ва и Боже́ственными дея́нии досточу́дна, блаже́нная, была́ еси́:/ сего́ ра́ди ве́рою тя сла́вим.</p>
<p>Явля́еши кры́емую ле́ты мно́гими ны́не Боже́ственную побе́ду Креста́,/ и́мже спасо́хомся и де́монския пре́лести изба́вихомся.</p>
<p><red>Богоро́дичен: </red>Ду́шу мою́ озари́, омраче́нную согреше́ньми,/ Я́же Со́лнце пра́вды ро́ждшая, Присноде́во.</p>
<p><red>Пе́снь 5</red></p>
<p><red>Ирмо́с: </red><emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis></p>
<p>У́треневав к незаходи́мому Со́лнцу и Влады́це,/ царю́ Богому́дре, све́та испо́лнен был еси́.</p>
<p>Любо́вь и соверше́нное милосе́рдие, я́ко порфи́ру, нося́щи,/ всели́лася еси́ ны́не в Вы́шняя Ца́рствия.</p>
<p>Совокупи́лася еси́ со безпло́тных, Еле́но, ликостоя́нии,/ Бо́гу угоди́вши доброде́тельными твои́ми дея́нии.</p>
<p><red>Богоро́дичен: </red>Де́во, ду́шу мою́ очи́сти,/ оскверне́нную сластьми́ теле́сными, наве́том змии́ным.</p>
<p><red>Пе́снь 6</red></p>
<p><red>Ирмо́с: </red><emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Собра́л еси́ Богоно́сных оте́ц блаже́нный лик пресла́вно/ и те́ми, Константи́не, всех обурева́емая сердца́ утверди́л еси́/ единоче́стна славосло́вити Ро́ждшему, Сло́ва и сопресто́льна.</p>
<p>Ве́ровавши в Го́спода жи́ва, е́же бы́ти всем подаю́щаго,/ ме́рзских и су́етных и́долов ме́ртвенная отри́нула еси́ служе́ния/ и прия́ла еси́ ра́достно, Еле́но, Ца́рство Небе́сное.</p>
<p>Дла́нию Твое́ю окормля́еми, Сло́ве,/ неве́дения глубоча́йшую тьму́ и лю́таго безбо́жия бу́рю Тобо́ю ца́рствовавшии отри́нуша/ и приведо́шася к ти́хим благоче́стия приста́нищам, ра́дующеся.</p>
<p><red>Богоро́дичен: </red>Исцели́ неисце́льно неду́говавшее/ и ухапле́нием лука́ваго лю́те уязви́вшееся се́рдце мое́, Отрокови́це,/ и Твоего́ исцеле́ния сподо́би, и спаси́ мя,/ на Тя наде́ющагося, мольба́ми Твои́ми, Пречи́стая.</p>
<p><red>Конда́к, глас 3.</red></p>
<p><red>Подо́бен: </red>Де́ва дне́сь:</p>
<p>Константи́н дне́сь с ма́терию Еле́ною/ Крест явля́ют, всечестно́е дре́во,/ всех у́бо иуде́ев посрамле́ние су́ще,/ ору́жие же на проти́вныя ве́рных люде́й:/ нас бо ра́ди яви́ся зна́мение ве́лие/ и во бране́х гро́зное.</p>
<p><red>И́кос:</red></p>
<p>Константи́на, ве́рнии, с ма́терию почти́м:/ Дави́да бо и си́и словеса́ услы́шавше, на ке́дре, и пе́вге, и кипари́се,/ тресло́жный Крест позна́ша, и́мже спаси́тельная стра́сть после́дова,/ и вся предста́виша иуде́и, угото́витися показа́ти лю́дем ве́лие оправда́ние,/ сокрове́нное за́висти ра́ди и не́нависти тех,/ и, сие́ обре́тше, показа́ша они́./ Сего́ ра́ди всем победоно́снии яви́шася,/ ору́жие нося́ще необори́мое, зна́мение ве́лие и во бране́х гро́зное.</p>
<p><red>Пе́снь 7</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>Твоя́ повеле́ния сохраня́я, повину́ся Твоему́ зако́ну Константи́н./ Те́мже беззако́ннующих низложи́ ополче́ния, вопия́ Тебе́:/ Го́споди Бо́же, благослове́н еси́.</p>
<p>Дре́во, е́же всех извле́кшее, досточу́дне, из ро́ва поги́бели,/ загребе́нное за́вистию, нам открыва́еши,/ погреба́яй де́моны всегуби́тельныя во ве́ки.</p>
<p>Дея́нии Боже́ственными создала́ еси́ се́рдце твое́ це́рковь Бо́гу, Еле́но,/ и хра́мы свяще́нныя Тому́ соде́лала еси́,/ иде́же пло́тию пречи́стыя нас ра́ди подъя́т стра́сти.</p>
<p><red>Богоро́дичен: </red>Во́лею мое́ю согреша́яй и порабоще́н безме́стными обы́чайми,/ ко обы́чному Твоему́ ны́не притека́ю милосе́рдию,/ отча́яннаго спаси́ мя, Пресвята́я Богоро́дице.</p>
<p><red>Пе́снь 8</red></p>
<p><red>Ирмо́с: </red><emphasis>Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Я́ко багряни́цею, сла́вне, оде́явся милосе́рдием,/ и я́коже хлами́дою, в до́брую кро́тость венце́м укра́шен был еси́ доброде́телей соверше́нным умо́м/ и, преста́влься от земли́ к Вы́шнему Ца́рствию, зове́ши:/ иере́и, благослови́те, лю́дие, превозноси́те Христа́ во ве́ки.</p>
<p>Веселя́щуюся ви́дящии с сыно́м тя Богому́дрым, сла́вная Еле́но, в Бо́жий Ца́рствии,/ Христа́ велича́ем, ваш честны́й пра́здник показа́вшаго нам,/ па́че лучи́ со́лнечныя нас озари́вший, ве́рно пою́щих:/ лю́дие, превозноси́те Христа́ во ве́ки.</p>
<p>Я́ко чу́дно жела́ние твое́ и нрав Боже́ственный,/ сла́вная Еле́но, жена́м похвало́:/ мест бо дости́гши, честны́я стра́сти подъе́мших,/ Влады́це всех хра́мы прекра́сными удобри́ла еси́, вопию́щи:/ лю́дие, превозноси́те Христа́ во вся ве́ки.</p>
<p><red>Богоро́дичен: </red>Души́ моея́ о́чи, мно́гими преступле́нии ослепле́нныя, Богоро́дице, просвети́,/ ум мой умири́ и се́рдце, молю́ся, смуще́нное сластьми́ многообра́зными,/ и спаси́ мя, вопию́ща:/ иере́и, благослови́те, лю́дие, превозноси́те Чи́стую во вся ве́ки.</p>
<p><red>Ирмо́с: </red><emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Гроб, иде́же лежи́т свяще́нное, Константи́не, и честно́е те́ло твое́,/ зарю́ Боже́ственных исцеле́ний чи́сте приступа́ющим всегда́ источа́ет,/ страсте́й разли́чных тьму́ отгоня́/ и све́том невече́рним просвеща́я восхваля́ющих тя.</p>
<p>Свя́то свою́ сконча́вши жи́знь, со святы́ми ны́не всели́лася еси́,/ освяще́ния испо́лнена бы́вши и просвеще́ния./ Те́мже и исцеле́ний всегда́ источа́вши ре́ки,/ и стра́сти попаля́еши, Еле́но блаже́нная, и напая́еши души́ на́ша.</p>
<p>Пребезнача́льне безсме́ртне Царю́,/ Ца́рствия Вы́шняго сподо́бил еси́,/ и́хже благоче́стно дре́вле оправда́л еси́ на земли́,/ е́же ца́рствовати, Го́споди, Тя возлюби́вших чи́сте,/ Еле́ну святу́ю и вели́каго Константи́на,/ и́хже моли́твами всех уще́дри.</p>
<p><red>Богоро́дичен: </red>Всех Царя́ и Творца́ заче́нши, Де́во, родила́ еси́/ и се ны́не, я́коже Цари́ца одесну́ю Сего́, Чи́стая, предстои́ши./ Те́мже молю́ Тя:/ шу́ия ча́сти изба́ви мя в час суда́/ и десны́м овца́м сопричти́.</p>
<p><red>Свети́лен</red></p>
<p><red>Подо́бен: </red>Жены́, услы́шите:</p>
<p>Свети́льницы, просвети́вшии вселе́нную всю благоче́стия ве́рою,/ вы яви́стеся вои́стинну, Боговенча́нне Константи́не и Еле́но сла́вная./ Вас возвели́чившаго Христа́ пе́сньми славосло́вим, Ди́внаго во святы́х.</p>
<p><red>Сла́ва, други́й.</red></p>
<p><red>Подо́бен: </red>Ученико́м:</p>
<p>Не от челове́к прия́т ца́рственную держа́ву,/ но от Боже́ственныя благода́ти Константи́н вели́кий с ма́терию,/ с небесе́ облиста́емь же, зрит Креста́ Боже́ственную побе́ду,/ и́же сим погуби́в враго́в, и́дольскую разруши́ ле́сть,/ в ми́ре же укрепи́ правосла́вную ве́ру.</p>
<p><red>И ны́не, пра́здника.</red></p>
<p><red>На хвали́тех стихи́ры пра́здника 3 и святы́х 3, глас 8.</red></p>
<p><red>Подо́бен: </red>О, пресла́внаго чудесе́:</p>
<p>Ра́дуйся, Константи́не прему́дре,/ правосла́вия исто́чниче,/ напая́яй всегда́ сла́дкими вода́ми/ всю подсо́лнечную./ Ра́дуйся, ко́реню,/ из него́же прозябе́ плод, пита́яй Це́рковь Христо́ву./ Ра́дуйся, похвало́ конце́в, пресла́вне,/ христиа́нских царе́й пе́рвейший./ Ра́дуйся, ра́досте ве́рных.</p>
<p>Ца́рствуяй тва́рию,/ благопоко́рное предзря́й се́рдца твоего́, прему́дре,/ слове́сне уловля́ет тя,/ безслове́сием держи́ма,/ и, озари́в твое́ помышле́ние/ благоче́стия разуме́нии,/ ми́ру показа́ светоза́рна, я́ко со́лнце,/ лучи́ испуща́юща/ Боже́ственных дея́ний, пресла́вне.</p>
<p>Ра́дуйся, Еле́но всеми́рная,/ я́же Крест Христо́в на земли́ я́вльшая,/ его́же беззако́ннии иуде́и скры́ша,/ просвеща́юща и освяща́юща/ лю́ди Госпо́дня бога́тыя./ Тя мо́лим, крестоно́сице сла́вная,/ о нас, творя́щих твою́ па́мять, помоли́ся.</p>
<p>Госпо́дня уче́ния,/ я́коже земля́ избра́нная,/ прие́мши, всехва́льная,/ доброде́тельных дея́ний благопло́дие прозябла́ еси́,/ помышле́ния на́ша пита́ющее,/ уподобле́нием, Еле́но прему́драя, гражда́нства твоего́./ Те́мже пра́зднуем ра́достно дне́сь/ па́мять твою́, торжеству́юще.</p>
<p>Еле́ем ра́дости/ Твоя́ прича́стники, Христе́,/ Константи́на и Еле́ну,/ пресла́вно пома́зал еси́,/ пре́лесть возненави́девших/ и Твоея́ добро́ты возжела́вших,/ и Ца́рствия Небе́снаго Твоего́ сих сподо́бил еси́,/ благоче́стно пе́рвее на земли́, Сло́ве, ца́рствовавших,/ манове́нием Твои́м.</p>
<p><red>Сла́ва, глас 8. Мефо́дия Патриа́рха:</red></p>
<p>Ца́рь царе́й и Бог,/ бога́тыми дарова́нии украша́яй досто́йныя,/ Сам с Небесе́, я́коже Па́вла пресла́внаго,/ зна́мением Кре́стным тебе́, Константи́не, улови́:/ сим, рек, побежда́й враги́ твоя́./ Его́же взыска́в с ма́терию Богому́дрою/ и обре́т, я́коже жела́л еси́,/ сих держа́вно в бе́гство обрати́л еси́./ С не́ю у́бо моли́ о правосла́вных лю́дех,/ и христолюби́вом во́инстве,/ и о всех, па́мять твою́ соверша́ющих ве́рно,/ еди́наго Человеколю́бца,/ изба́вится вся́каго гне́ва.</p>
<p><red>И ны́не, пра́здника. Славосло́вие вели́кое. </red></p>
<p><red>НА ЛИТУРГИ́И</red></p>
<p><red>Блаже́нны пра́здника, пе́снь рядова́я, и святы́х, пе́снь 6-я, на 4. Проки́мен, глас 8: </red>Во всю зе́млю изы́де веща́ние их,/ и в концы́ вселе́нныя глаго́лы их.<red> Стих: </red>Небеса́ пове́дают сла́ву Бо́жию:<red> Апо́стол к Гала́том, зача́ло 200. А́ще ли прилучи́тся вну́трь Пятидеся́тницы, чте́тся Апо́стол в Дея́ниих, зача́ло 49. </red>Аллилу́ия, <red>глас 1: </red>Вознесо́х избра́ннаго от люде́й Мои́х,/ обрето́х Дави́да, раба́ Моего́.<red> Стих: </red>Го́споди, си́лою Твое́ю возвесели́тся ца́рь и о спасе́нии Твое́м возра́дуется зело́.<red> Ева́нгелие от Иоа́нна, зача́ло 35, от полу́. Прича́стен: </red>Во всю зе́млю:<red> Ве́стно бу́ди, а́ще случи́тся па́мять свята́го царя́ Константи́на в четверто́к Вознесе́ния или́ в неде́лю 7-ю святы́х оте́ц, слу́жбу его́ пе́ти, я́коже Иоа́нну Богосло́ву, по те́мже глава́м.</red></p>
<p><red>Моли́тва</red></p>
<p>О преди́внии и всехва́льнии ца́рие, святи́и равноапо́стольнии Константи́не и Еле́но! К вам, те́плым засту́пником, возно́сим на́ши недосто́йныя моли́твы, я́ко ве́лие и́мате дерзнове́ние ко Го́споду. Испроси́те у Него́ мир Це́ркви и всему́ ми́ру благоде́нствие. Нача́льником му́дрость, па́стырем попече́ние о па́стве, пасо́мым смире́ние, ста́рцем жела́нное упокое́ние, муже́м кре́пость, жена́м благоле́пие, де́вственником чистоту́, де́тем послуша́ние, младе́нцем христиа́нское воспита́ние, больны́м исцеле́ние, вражду́ющим примире́ние, оби́димым терпе́ние, оби́дящим страх Бо́жий. Приходя́щим в храм сей и моля́щимся в нем свято́е благослове́ние и всем вся по коего́ждо проше́нию поле́зная, да хва́лим и пое́м Благоде́теля всех Бо́га в Тро́ице сла́вимаго Отца́ и Сы́на и Свята́го Ду́ха ны́не, и при́сно, и во ве́ки веко́в. Ами́нь.</p>
</section>
