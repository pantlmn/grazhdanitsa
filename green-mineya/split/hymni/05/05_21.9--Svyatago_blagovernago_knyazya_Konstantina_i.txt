<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го благове́рнаго кня́зя Константи́на и чад его́, Михаи́ла и Фео́дора, Му́ромских чудотво́рцев </p>
</title><p><red>Соверша́ется собо́р их в Му́роме.</red></p>
<p><red>НА ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 4.</red></p>
<p><red>Подо́бен: </red>Зва́нный свы́ше:</p>
<p>Прииди́те, вси ве́рнии,/ духо́вно торжеству́им,/ прииди́те и услы́шите,/ е́же мы обрето́хом пресла́вно/ в гли́нных сосу́дех благода́ть кипя́щую,/ от гроб я́вльшуюся,/ блаже́ннаго кня́зя Константи́на/ с ча́ды, Михаи́лом и Фео́дором./ К ни́мже вку́пе си́це возопии́м:/ блаже́ннии и треблаже́ннии,/ Христу́ моли́теся о гра́де сро́дствия ва́шего,/ спасти́ и просвети́ти души́ на́ша.</p>
<p>Кто не почуди́тся, или́ кто не похва́лит,/ слы́шав вели́кую сла́ву,/ во всех страна́х теку́щую от богоспаса́емаго гра́да Му́рома,/ велича́ющася и вы́сящася па́че ине́х градо́в,/ име́юща в себе́ бога́тство неоскудева́емо/ и сокро́вище неги́блемо,/ но́вых чудотво́рцев,/ кня́зя Константи́на прехва́льнаго с Михаи́лом и Фео́дором?/ К ни́мже, моля́щеся, глаго́лем:/ Христу́ моли́теся спасти́ и просвети́ти душа́ на́ша.</p>
<p>О, вели́кое и несказа́нное та́инство,/ е́же нам откры́ся на похвале́ние, во всех страна́х!/ А́ще бо где яви́ся еди́н свети́льник,/ мы же свы́ше обрето́хом трие́х, вку́пе сия́ющих, я́ко со́лнце,/ и чудеса́ точа́щих де́нь и но́щь./ Того́ ра́ди к ним возопии́м, си́це глаго́люще:/ моли́теся Христо́ви, блаже́ннии, со все́ми святы́ми Его́/ спасти́ и просвети́ти души́ на́ша.</p>
<p><red>Сла́ва, глас 6:</red></p>
<p>Вся́ческая дне́сь испо́лнишася ра́дости и весе́лия,/ слы́шавше но́вое и пресла́вное чу́до,/ я́ко гра́ду Му́рому обре́теся свой просвети́тель,/ и наста́вник, и учи́тель,/ благове́рный кня́зь Константи́н/ и два сы́на его́, Михаи́л и Фео́дор,/ и́же изба́вльше нас от пре́лести и́дольския,/ просвети́ша святы́м Креще́нием./ К ни́мже вку́пе рцем, сликовству́юще, си́це:/ се вре́мя благоприя́тно,/ се де́нь спасе́ния,/ се цельба́м ре́ки точа́хуся непреста́нно./ Тем, Христу́ моля́щеся, та́ко вопие́м:/ Го́споди, моли́твами святы́х Твои́х поми́луй нас.</p>
<p><red>И ны́не, пра́здника.</red></p>
<p><red>Вход. Проки́мен дне. И чте́ния.</red></p>
<p>Собо́рнаго посла́ния Иоа́ннова чте́ние <red>(главы́ 3 и 4): </red></p>
<p>Возлю́бленнии,/ а́ще се́рдце на́ше не за́зрит нам, дерзнове́ние и́мамы к Бо́гу./ И его́же а́ще про́сим, прие́млем от Него́,/ я́ко за́поведи Его́ соблюда́ем/ и уго́дная пред Ним, твори́м./ И сия́ е́сть за́поведь Его́:/ да ве́руем во И́мя Сы́на Его́ Иису́са Христа́/ и лю́бим друг дру́га, я́коже дал е́сть за́поведь нам./ И соблюда́яй за́поведи Его́, в Нем пребыва́ет, и Той в нем,/ и о сем разуме́ем, я́ко пребыва́ет в нас, от Ду́ха, Его́же дал е́сть нам./ Возлю́бленнии, не вся́кому ду́ху ве́руйте,/ но искуша́йте ду́хи, а́ще от Бо́га су́ть,/ я́ко мно́зи лжепроро́цы изыдо́ша в мир./ О сем познава́йте Ду́ха Бо́жия и ду́ха ле́стча<a type="note" xlink:href="#note57">57</a>:/ всяк дух, и́же испове́дует Иису́са Христа́, во пло́ти прише́дша, от Бо́га е́сть./ И всяк дух, и́же не испове́дует Иису́са Христа́, во пло́ти прише́дша, от Бо́га не́сть,/ и сей е́сть анти́христов,/ его́же слы́шасте, я́ко гряде́т, и ны́не в ми́ре е́сть уже́./ Вы от Бо́га есте́, ча́дца, и победи́сте тех,/ я́ко бо́лий е́сть, и́же в вас, не́жели и́же в ми́ре./ Они́ от ми́ра су́ть,/ сего́ ра́ди от ми́ра глаго́лют, и мир тех послу́шает./ Мы от Бо́га есмы́:/ и́же зна́ет Бо́га, послу́шает нас,/ и и́же не́сть от Бо́га, не послу́шает нас.</p>
<p>Собо́рнаго посла́ния Иоа́ннова чте́ние<red> (глава́ 4):</red></p>
<p>Возлю́бленнии,/ а́ще си́це возлюби́л е́сть нас Бог,/ и мы до́лжни есмы́ друг дру́га люби́ти./ Бо́га никто́же нигде́же ви́де./ А́ще друг дру́га лю́бим, Бог в нас пребыва́ет,/ и любы́ Его́ соверше́нна е́сть в нас./ О сем разуме́ем, я́ко в Нем пребыва́ем и Той в нас,/ я́ко от Ду́ха Своего́ дал е́сть нам./ И мы ви́дехом и свиде́тельствуем, я́ко Оте́ц посла́ Сы́на Спаси́теля ми́ру./ И́же а́ще испове́сть, я́ко Иису́с е́сть Сын Бо́жий,/ Бог в нем пребыва́ет, и той в Бо́зе./ И мы позна́хом и ве́ровахом любо́вь, ю́же и́мать Бог в нас./ Бог любы́ е́сть,/ и пребыва́яй в любви́ в Бо́зе пребыва́ет,/ и Бог в нем пребыва́ет.</p>
<p>Собо́рнаго посла́ния Иоа́ннова чте́ние <red>(главы́ 4 и 5):</red></p>
<p>Возлю́бленнии,/ а́ще кто рече́т, я́ко люблю́ Бо́га, а бра́та своего́ ненави́дит,/ ло́жь е́сть:/ и́бо не любя́й бра́та своего́, его́же ви́де,/ Бо́га, Его́же не ви́де, ка́ко мо́жет люби́ти?/ И сию́ за́поведь и́мамы от Него́,/ да любя́й Бо́га лю́бит и бра́та своего́./ Всяк, ве́руяй, я́ко Иису́с е́сть Христо́с, от Бо́га рожде́н е́сть,/ и всяк, любя́й Ро́ждшаго, лю́бит и Рожде́ннаго от Него́./ О сем ве́мы, я́ко лю́бим ча́да Бо́жия,/ егда́ Бо́га лю́бим и за́поведи Его́ соблюда́ем./ Сия́ бо е́сть любы́ Бо́жия, да за́поведи Его́ соблюда́ем,/ и за́поведи Его́ тя́жки не су́ть./ Я́ко всяк рожде́нный от Бо́га, побежда́ет мир,/ и сия́ е́сть побе́да, побе́ждшая мир, ве́ра на́ша./ Кто е́сть побежда́яй мир, то́кмо ве́руяй,/ я́ко Иису́с, е́сть Сын Бо́жий.</p>
<p><red>На стихо́вне стихи́ры, глас 3.</red></p>
<p><red>Подо́бен: </red>Ве́лия Креста́:</p>
<p>Велича́вый паде́ся,/ и рыда́ют вся лука́вая его́ во́инства,/ ви́дяще ве́твь су́щую,/ всели́чною си́лою Боже́ственною/ благоприсажда́ему, и прославля́ему,/ и све́тло венчава́ему от Бо́га,/ вели́каго кня́зя Константи́на, нача́льника на́шего.</p>
<p><red>Стих: </red>Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Жестосе́рдии Бо́га не разуме́ша,/ и́же вотще́ шата́хуся;/ от лица́ же дне́сь Михаи́ла и Фео́дора/ Це́рковь их весели́тся и ра́дуется:/ Христо́с бо поста́ви их кня́зи земли́ Свое́й.</p>
<p><red>Стих: </red>Небеса́ пове́дают сла́ву Бо́жию,/ творе́ние же руку́ Его́ возвеща́ет тве́рдь.</p>
<p>Вторы́й ты был еси́ Константи́н ца́рь,/ де́лом, и сло́вом, и и́менем,/ и но́вому уподо́бился еси́ Влади́миру./ Та́кожде израсти́л еси́ нам две о́трасли,/ Михаи́ла и Фео́дора,/ с ни́миже моли́ о нас Христа́,/ кня́же Константи́не, Человеколю́бца.</p>
<p><red>Сла́ва, глас 8:</red></p>
<p>Я́ко Тро́ице побо́рницы, Михаи́л и Фео́дор,/ да похва́лятся со отце́м их, со князе́м Константи́ном вку́пе,/ сицевы́ми глаго́лы:/ ра́дуйся, Михаи́ле, Му́ромская похвало́./ Ра́дуйся, ве́рных прави́телю, Фео́доре блаже́нне./ Ра́дуйся, кня́же Константи́не, наста́вниче наш,/ и ве́ры на́шея храни́телю,/ и притека́ющих к тебе́ приста́нище ти́хое./ Ра́дуйся, ко́реню ве́ры и моле́бниче моля́щихся тебе́/ и велича́ющих тя ве́рно.</p>
<p><red>И ны́не, пра́здника.</red></p>
<p><red>Тропа́рь, глас 4:</red></p>
<p>Константи́н дне́сь ве́село ликовству́ет,/ предстоя́ престо́лу Святы́я Тро́ицы,/ ви́дя оте́чествие свое́, ма́стию духо́вною сия́ющее;/ ему́же после́доваша Михаи́л и Фео́дор, сы́нове его́,/ и мо́лятся вси трие́ вку́пе о душа́х на́ших.</p>
<p><red>НА У́ТРЕНИ</red></p>
<p><red>По 1-й стихоло́гии седа́лен пра́здника.</red></p>
<p><red>По 2-й стихоло́гии седа́лен святы́х, глас 1.</red></p>
<p><red>Подо́бен: </red>Гроб Твой:</p>
<p>Го́рдаго зми́я, на не́бо положи́вшаго уста́ и зе́млю потреби́ти хва́лящагося,/ сла́вный кня́зь Константи́н, святы́м Креще́нием посрами́в,/ ве́ру утверди́ и це́ркви воздви́же в сла́ву Христа́ Бо́га на́шего.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Безневе́стная Чи́стая Богоро́дице Де́во, еди́на ве́рных Предста́тельнице и покро́ве,/ бед, и скорбе́й, и лю́тых обстоя́ний вся изба́ви,/ на Тя упова́ние, Отрокови́це, иму́щия,/ и ду́ши на́ша спаси́ Боже́ственными моли́твами Твои́ми.</p>
<p><red>По полиеле́и седа́лен, глас 2.</red></p>
<p><red>Подо́бен: </red>Боже́ственныя ве́ры:</p>
<p>Дне́сь А́нгели Бо́жий ра́дуются на Небесе́х,/ в пресве́тлую па́мять твою́, кня́же Константи́не сла́вне:/ спасл бо еси́ от вся́каго лука́вствия и жертв де́монских град и лю́ди./ И ны́не моли́ с ча́ды Христа́ Бо́га дарова́ти нам ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Ра́дуйся, Де́во Ма́ти,/ горо́ свята́я, еде́мский раю́,/ из Нея́же роди́ся Христо́с Бог, Безсе́менное Сло́во,/ И́мже жи́знь ми́рови прозябе́.</p>
<p><red>Степе́нна, 1-й антифо́н 4-го гла́са. Проки́мен: </red>Во всю зе́млю изы́де веща́ние их/ и в концы́ вселе́нныя глаго́лы их. <red>Стих: </red>Небеса́ пове́дают сла́ву Бо́жию:<red> Ева́нгелие от Иоа́нна, зача́ло 36.</red></p>
<p><red>По 50-м псалме́ стихи́ра, глас 6:</red></p>
<p>Ве́тхую пре́лесть бесо́<red>Вскую</red> прогна́в,/ я́ко Христо́в уго́дник,/ и, обнови́в, просвети́л еси́ всех нас святы́м Креще́нием,/ царю́ Константи́ну и кня́зю Влади́миру поревнова́в./ Сего́ ра́ди немо́лчно вопие́м ти си́це:/ ра́дуйся, кня́же Константи́не пресла́вне Му́ромский,/ израети́вый нам две о́трасли прече́стны,/ кня́зя Михаи́ла и кня́зя Фео́дора,/ с ни́миже моли́ся ны́не Христу́ Бо́гу/ о душа́х на́ших.</p>
<p><red>Кано́н, творе́ние господи́на мона́ха Михаи́ла Но́ваго, глас 4.</red></p>
<p><red>Пе́снь 1</red></p>
<p><red>Ирмо́с: </red><emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis></p>
<p>Воспою́ Ти, Го́споди Бо́же мой, пе́снь духо́вную,/ сла́вя кня́зя Константи́на Му́ромскаго с ча́ды,/ Михаи́лом и Фео́дором вку́пе.</p>
<p>И́же да́руя се́мена се́ющему, Ты мне да́руй благода́ти ра́зум,/ и, разреши́в сою́з язы́ка, обнови́ мя, Спа́се,/ к славосло́вию блаже́нных Твои́х.</p>
<p>Избра́л е́сть Влады́ка Своему́ ста́ду Христо́с кро́ткаго царя́ Изра́илю:/ То́йже и тебе́ избра́л е́сть, ве́рнаго кня́зя но́вому Изра́илю.</p>
<p><red>Богоро́дичен: </red>Неве́стник светови́ден показа́ся, чре́во Твое́, Отрокови́це,/ за милосе́рдие из Тебе́ Вопло́щшагося/ и всех Богоразу́мия заре́ю просвети́вшаго.</p>
<p><red>Пе́снь 3</red></p>
<p><red>Ирмо́с: </red><emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis></p>
<p>Прииди́те, целому́дрия рачи́тели, честну́ю тро́ицу почти́м,/ Михаи́ла и Фео́дора, с Константи́ном вку́пе,/ Святу́ю Тро́ицу возлюби́вшия чи́стым се́рдцем и душе́ю соверше́нною.</p>
<p>От ко́рене че́стна изра́стше, сла́внии, бра́тия благоро́днии, Михаи́ле и Фео́доре,/ помоли́теся со отце́м ва́шим, князе́м Константи́ном, Христу́ Бо́гу/ о творя́щих па́мять ва́шу.</p>
<p>Прииди́те, новокреще́ннии Росси́йстии собо́ри,/ целу́йте любе́зно честну́ю ра́ку блаже́ннаго Константи́на кня́зя,/ пе́рваго просвети́теля пресла́внаго гра́да Му́рома.</p>
<p><red>Богоро́дичен: </red>Тя Предста́тельницу тве́рду, Богороди́тельнице, стяжа́хом,/ и, упова́ние на Тя возло́жше, спаса́емся,/ и, к Тебе́ прибега́юще, огражда́емся.</p>
<p><red>Седа́лен, глас 2</red></p>
<p><red>Подо́бен: </red>Вели́чия Твоя́:</p>
<p>Спаса́я пре́жде Госпо́дь Изра́иля от рабо́ты,/ То́йже и ны́не руко́ю кня́зя Константи́на с ча́ды/ всех нас от пре́лести и́дольския изба́ви./ Те́мже, моля́щеся, вопие́м к ним си́це:/ моли́те, блаже́ннии, спасти́ся нам.</p>
<p><red>Сла́ва, и ны́не, Богоро́дичен:</red></p>
<p>Ма́ти Свята́я Неизрече́ннаго Све́та,/ а́нгельскими Тя пе́сньми почита́юще, благоче́стно велича́ем.</p>
<p><red>Пе́снь 4</red></p>
<p><red>Ирмо́с: </red><emphasis>Услы́шах сла́вное смотре́ние Твое́, Христе́ Бо́же,/ я́ко роди́лся еси́ от Де́вы,/ да от ле́сти изба́виши зову́щия:/ сла́ва си́ле Твое́й, Го́споди.</emphasis></p>
<p>Еле́ны ты но́выя, и Константи́на правове́рнаго,/ и Влади́мира прехва́льнаго вожделе́в доброде́тели,/ Константи́не кня́же досточу́дне, ны́не зове́ши с ча́ды твои́ми:/ сла́ва си́ле Твое́й, Го́споди.</p>
<p>Лю́то двиза́шеся льсте́ц христиа́ны воева́ти,/ превели́кий же Госпо́дь показа́ тя сла́вна святы́м Креще́нием:/ тобо́ю бо оте́чество твое́ просвети́вся от Него́,/ И́же тебе́ Ца́рство Свое́ подаде́.</p>
<p>Всеусе́рдно после́дуя оте́ческим стопа́м,/ ревни́теля иму́ща до́брому, Михаи́ле сла́вне, Фео́дора, при́снаго бра́та твоего́:/ благоче́стием бо совоку́плени душа́ми и телесы́ яви́стеся.</p>
<p><red>Богоро́дичен: </red>Воплоще́нна Тя, Го́споди, от Неискусобра́чныя Отрокови́цы возжеле́вше,/ в воню́ ми́ра Твоего́ потеко́ша оте́ц с ча́ды,/ Твои́м снеда́еми Боже́ственным любле́нием.</p>
<p><red>Пе́снь 5</red></p>
<p><red>Ирмо́с: </red><emphasis>От све́та пресеки́й перворо́дный свет,/ я́ко во све́те дела́ пою́т Тя, Христе́, Соде́теля,/ во све́те Твое́м пути́ на́ша напра́ви.</emphasis></p>
<p>От безбо́жных и́дол вся изба́вил еси́/ и ко Христу́ Бо́гу приве́л еси́, о́тче,/ ве́рныя кня́зи, ча́да твоя́, Михаи́ла и Фео́дора,/ и вся лю́ди но́выя гра́да Му́рома, Константи́не.</p>
<p>Я́ко отца́ благочести́ва любо́вию свя́зани и того́ лю́бяще благоче́стно,/ све́тлостию в ва́шем оте́чествии сия́ете, я́ко со́лнце,/ Михаи́ле вку́пе и Фео́доре.</p>
<p>Константи́н ты но́вый яви́лся еси́, Влади́миру подо́бяся,/ извести́лся еси́ вселе́нней:/ от всех бо родо́в тя Бог избра́в пре́жде век в после́дния дни, княже.</p>
<p><red>Богоро́дичен: </red>Тя ору́жие непобеди́мое на враги́ предлага́ем,/ Тя, основа́ние и наде́жду на́шего спасе́ния, Богоневе́стная, и́мамы.</p>
<p><red>Пе́снь 6</red></p>
<p><red>Ирмо́с: </red><emphasis>Внегда́ скорбе́ти ми,/ возопи́х ко Го́споду,/ и услы́ша мя Бог спасе́ния моего́.</emphasis></p>
<p>Царю́ ве́чному ны́не ты предстои́ши, кня́же Константи́не,/ десни́цею Его́ венча́н еси́,/ помоли́ся, Ему́ за ны, недосто́йныя.</p>
<p>Ю́ношески хра́бровавше, му́жески пре́лесть возненави́десте мра́чных и́долов,/ о́тчее наказа́ние прии́мше, весели́теся ны́не.</p>
<p>Константи́н кня́зь пет да бу́дет с Михаи́лом сла́вным и с Фео́дором чу́дным:/ яви́шася бо просвети́тели и храни́тели гра́ду на́шему.</p>
<p><red>Богоро́дичен: </red>Всю Тя, голуби́цу предобру́,/ и све́тел крин, обре́т, и удо́льный цвет, о Богома́ти,/ Жени́х мы́сленный в Тя всели́ся.</p>
<p><red>Конда́к, глас 8</red></p>
<p><red>Подо́бен: </red>Взбра́нной:</p>
<p>Изря́дному воево́де и правове́рному кня́зю Константи́ну с сыно́ма его́ вку́пе/ оте́чество его́, хваля́ся, вопие́т,/ име́ющее его́ нача́льника и засту́пника,/ я́ко изба́вльшееся им от пре́лести и скве́рны и́дольския./ Сего́ ра́ди вопие́м ему́ си́це:/ ра́дуйся, кня́же Константи́не преблаже́нне.</p>
<p><red>И́кос:</red></p>
<p>А́нгел, пло́тию оде́ян, на земли́ яви́ся,/ по́слан от Бо́га угото́вати Боже́ственный пра́вый пу́ть,/ и́же соверши́ си́лою Госпо́днею./ Дивля́хуся бо и ра́довахуся Небе́снии чи́нове/ и вопия́ху с земны́ми си́це:/ ра́дуйся, его́же ра́ди ве́ра Госпо́дня провозсия́./ Ра́дуйся, пра́выя ве́ры укрепи́телю./ Ра́дуйся, беззако́нныя ле́сти потреби́телю./ Ра́дуйся, высото́ доброде́тели, до Небесе́ досяза́ющая./ Ра́дуйся, позна́вый Святу́ю Богоро́дицу Мари́ю./ Ра́дуйся, я́ко еси́ ве́рным кня́зь./ Ра́дуйся, ми́лостынею Бо́га одолжи́вый./<red> </red>Ра́дуйся, свеще́, тьму́ просвеща́ющая./ Ра́дуйся, со́лнце, осуша́ющо неве́рие./ Ра́дуйся, я́ко, тобо́ю наставля́еми, покланя́емся своему́ Творцу́./ Ра́дуйся, кня́же Константи́не преблаже́нне.</p>
<p><red>Пе́снь 7</red></p>
<p><red>Ирмо́с: </red>Авраа́мстии иногда́ в Вавило́не о́троцы/ пе́щный пла́мень попра́ша, пе́сньми взыва́юще:/ оте́ц на́ших Бо́же, благослове́н еси́.</p>
<p>Я́сныя зве́зды, на тве́рди небе́сней водрузи́вшеся,/ Тро́ицы равночи́сленнии,/ кня́зь Константи́н с ча́ды, зе́млю чудесы́ неле́стно просвеща́ют.</p>
<p>Я́ко но́вая ве́твь ко́рене богонасажде́нна, кня́зь Константи́н но́вый Влади́мир яви́ся:/ я́коже бо он, израсти́ две о́трасли, Рома́на и Дави́да,/ сей же — Михаи́ла и Фео́дора.</p>
<p>Пресла́вно просла́вися Бо́жия благода́ть самобра́тнею любо́вию Михаи́ла и Фео́дора,/ я́ко и по сме́рти неразлу́чни бе́ху,/ но и ду́ши и телеса́ вку́пе иму́ща, лежа́т.</p>
<p><red>Богоро́дичен: </red>Преукра́шена Бо́жиею сла́вою яви́лася еси́, Чи́стая, еди́на от ве́ка,/ Сло́во Бо́жие прие́мши, Де́во Ма́ти./ Те́мже благослове́нна Ты в жена́х, Пренепоро́чная Влады́чице.</p>
<p><red>Пе́снь 8</red></p>
<p><red>Ирмо́с: </red><emphasis>Во о́бразе А́нгела,/ я́вльшагося в пещи́ о́гненней песносло́вцем,/ Христа́ Бо́га по́йте, о́троцы,/ свяще́нницы, благослови́те,/ лю́дие, превозноси́те во вся ве́ки.</emphasis></p>
<p>Разу́мно житие́ соверша́я,/ ца́рским венце́м от ю́ности укра́шен, всесла́вный кня́же Константи́не,/ ве́лия сла́ва еси́ твоему́ оте́честву и похвала́.</p>
<p>Со́лнца светле́йши яви́ся па́мять ва́ша, блаже́ннии,/ блиста́ющи благода́тию Свята́го Ду́ха,/ вас пою́щих, Михаи́ле и Фео́доре, со отце́м Константи́ном вку́пе.</p>
<p>На земли́ у́бо положе́ни бы́сте, я́ко ме́ртви,/ но на Небеси́ ликовству́ете со А́нгелы,/ вели́ких даро́в от Христа́ сподо́бльшеся, ду́хи нечи́стыя и боле́зни прогони́ти.</p>
<p><red>Богоро́дичен: </red>Изба́ви страсте́й душепа́губных/ и плени́цы прегреше́ний расто́ргни, и́миже соплето́хомся:/ вси бо, согре́шшии, очище́ния про́сим,/ пода́ти, Богоро́дице, мольба́ми Твои́ми свобо́ду.</p>
<p><red>Пе́снь 9</red></p>
<p><red>Ирмо́с: </red><emphasis>Рождество́ Твое́ нетле́нно яви́ся:/ Бог из боку́ Твое́ю про́йде,/ я́ко плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</emphasis></p>
<p>Ли́цы люде́й росси́йских предстоя́т ти ны́не, моля́щеся приле́жно,/ кня́же Константи́не прему́дре, помоли́ся о всех нас Вседержи́телю Бо́гу,/ в Тро́ице Того́ велича́ющих.</p>
<p>Сы́нове Росси́йстии, прииди́те, стеце́мся к пречестне́й це́ркви но́вых чудотво́рцев,/ кня́зя Константи́на, уго́дника Христо́ва, и сыно́в его́, Михаи́ла и Фео́дора,/ и похва́льными пе́сньми сих возвели́чите.</p>
<p>Возше́д ны́не, к Нему́же возжеле́л еси́,/ очи́стив лю́ди твоя́ от идолослуже́ния и просвети́в святы́м Креще́нием,/ хваля́ся, пое́ши, кня́же Константи́не, с ча́ды, си́це глаго́ля:/ се аз, Го́споди, и де́ти моя́.</p>
<p><red>Богоро́дичен: </red>Пло́тию приити́ восхоте́в, украси́вый сло́вом вся,/ и Тя, еди́ну Святе́йшу всех обре́т, Богоро́дицу показа́ и́стинную, Ма́ти Де́во,/ Его́же с Тобо́ю вси велича́ем.</p>
<p><red>Свети́лен</red></p>
<p><red>Подо́бен: </red>Посети́л ны е́сть:</p>
<p>Прииди́те, вси ве́рнии, похвала́ми, соше́дшеся,/ возвели́чим кня́зя Константи́на с Михаи́лом и Фео́дором./ Си́и бо яви́шася Тро́ицы равночи́сленнии и А́нгелом ссе́льницы,/ с ни́миже мо́лятся ны́не Ей о душа́х на́ших.</p>
<p><red>На хвали́тех стихи́ры на 4, глас 6.</red></p>
<p><red>Подо́бен: </red>Всю отложи́вше:</p>
<p>Крест, я́ко ору́жие, держа́вно рука́ма нося́,/ ве́ру, я́ко щит, наде́жду, я́ко броня́,/ любо́вь, я́ко лук, вооружи́лся еси́ на пре́лесть му́жески/ и вся лю́ди твоя́ научи́л еси́/ покланя́тися еди́ному Бо́гу в Тро́ице./ Ему́же со дерзнове́нием, кня́же Константи́не с ча́ды,/ моли́ся о душа́х на́ших.</p>
<p>Бога́тство оста́вльше земно́е,/ оте́ческому после́довасте благоче́стию,/ Михаи́ле блаже́нне с Фео́дором сла́вным,/ и, сла́ву тле́ющую нивочто́же вмени́вше,/ Вы́шняго насле́дия сподо́бистеся,/ и та́мо со А́нгелы предстоите́ Святе́й Тро́ице:/ Е́йже со дерзнове́нием моли́теся о душа́х на́ших.</p>
<p>Апо́столом единоревни́теля,/ сего́ кня́зя Константи́на прехва́льнаго,/ отца́ и учи́теля гра́да Му́рома,/ соше́дшеся, восхва́лим,/ от тьмы́ к све́ту прибли́жившеся,/ о́чи и сердца́ очи́стивше,/ па́мять его́ воспое́м,/ обре́тше того́ с ча́ды/ правове́рна вожда́ в Ца́рство Небе́сное.</p>
<p><red>Сла́ва, глас 6:</red></p>
<p>Ра́достно вси пра́зднующе дне́сь па́мять блаже́нных,/ пе́сньми сих и хвала́ми просла́вим/ и Спа́са Христа́ Бо́га возвели́чим,/ И́же на земли́ удиви́ сих чудесы́ и цельба́ми пресла́вными./ К ни́мже взыва́юще, си́це глаго́лем:/ ра́дуйтеся, блаже́ннии, благода́ть от Бо́га прие́мше/ вся стра́сти и боле́зни исцеля́ти./ Ра́дуйся, Константи́не чу́дне/ с Михаи́лом сла́вным и Фео́дором вели́ким,/ Христу́ Бо́гу моля́щеся изба́витися нам от враг ви́димых и неви́димых/ и спасти́ся душа́м на́шим.</p>
<p><red>И ны́не, Богоро́дичен.</red></p>
<p><red>На Литурги́и слу́жба, пи́сана царю́ Константи́ну.</red></p>
</section>
