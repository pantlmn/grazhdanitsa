<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го му́ченика Васили́ска </p>
</title><p><red>Стихи́ры, глас 4.</red></p>
<p><red>Подо́бен: </red>Я́ко до́бля:</p>
<p>Ца́рство недви́жимое, ца́рствовав, прия́л еси́,/ Васили́ске сла́вне,/ и предстои́ши Царю́ сил,/ со все́ми ра́дуяся А́нгельскими во́инствы./ С ни́миже пое́ши, блаже́нне,/ непреста́нно Боже́ственную пе́снь,/ блиста́нии и причаще́нии Боже́ственными све́тло озаря́емь.</p>
<p>Твой но́зе связа́вше,/ гвоздьми́ пригвозди́ша,/ егда́ ше́ствовал еси́ стезе́ю, ра́дуяся, муче́ния, прехва́льне,/ си́ми же попра́л еси́ главу́ вра́жию,/ и до конца́ сокруши́л еси́,/ и ше́ствовал еси́ кре́пко ше́ствия Небе́сная,/ Влады́це победоно́сец я́влься, сла́вне.</p>
<p>Моли́тва твоя́ израсти́ дре́во,/ непрозя́бшее пе́рвее,/ и исто́чник источи́ жи́вы во́ды;/ тече́нием же твоея́ кро́ве земля́ освяти́ся,/ возду́х же душе́вным возше́ствием, пребога́те./ Те́мже ве́рою твой святы́й соверша́ем,/ Васили́ске, всепра́зднственный де́нь,/ во́ньже зако́нно подвиза́лся еси́.</p>
<p><red>А́ще у́бо прилучи́тся в пост, ищи́ стихи́ры Богоро́дицы сего́ ме́сяца в 20-й де́нь.</red></p>
<p><red>НА У́ТРЕНИ</red></p>
<p><red>Кано́н, его́же краегране́сие: </red>Превели́каго Васили́ска хвалю́.<red> Ио́сиф. Глас 8. </red></p>
<p><red>Пе́снь 1</red></p>
<p><red>Ирмо́с: </red><emphasis>Пе́снь возсле́м, лю́дие, чу́дному Бо́гу на́шему,/ свободи́вшему Изра́иля от рабо́ты,/ пе́снь побе́дную пою́ще и вопию́ще:/ пои́м Тебе́, еди́ному Влады́це.</emphasis></p>
<p>Сей све́тлый твой пра́здник благоче́стно хва́лящия,/ му́чениче многострада́льне, Царя́ Христа́ моли́ спасти́/ и Небе́снаго Ца́рствия прича́стники бы́ти.</p>
<p>Ве́сь любо́вию Христо́вою укре́плься, пребога́те,/ пло́ть преоби́дел еси́, я́ко растле́тися хотя́щу,/ и претерпе́л еси́ му́ки, нра́вом му́жественным обличи́в и́дольскую пре́лесть.</p>
<p>Но́щь неразу́мия, просвеще́нием Пресвята́го Ду́ха осия́емь, преше́л еси́, Васили́ске,/ и страда́ний све́тлостию яви́лся еси́, я́ко со́лнце,/ всю тва́рь све́тло озаря́я.</p>
<p><red>Богоро́дичен: </red>Руно́ предзря́ше Гедео́н, пречи́стую утро́бу Твою́,/ Ро́су Небе́сную, Де́во, прие́мшую,/ мо́ре изсуша́ющую, Отрокови́це, безбо́жия/ и иста́явшия напои́вшую ра́зумы.</p>
<p><red>Пе́снь 3</red></p>
<p><red>Ирмо́с: </red><emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis></p>
<p>Кро́вию страда́ния и́дольское разгоре́ние погаси́л еси́/ и пи́щи, му́чениче, пото́ка наслажда́ешися, ра́дуяся.</p>
<p>Му́ченика Тро́ицы тя избра́нна,/ дво́ица, сла́вне, страда́лец оста́вльши,/ ко Христу́ оты́де.</p>
<p>Пожида́еши стра́ждущия с тобо́ю, изреши́вся телесе́,/ Христа́ Го́спода испове́дуя, всех Царя́,/ Васили́ске многострада́льне.</p>
<p><red>Богоро́дичен: </red>Да обря́щу Тя, Пречи́стая, руководя́щу мя всегда́ к доброде́телем/ и к покая́ния пути́ вводя́щу.</p>
<p><red>Седа́лен, глас 1</red></p>
<p><red>Подо́бен: </red>Гроб Твой:</p>
<p>Еди́ному Царю́ ны́не предстои́ши, ра́дуяся, диади́мою све́тлою/ и оде́ждею, от твои́х обагре́ною крове́й,/ свяще́нно обложе́н и обоже́н чи́стым прича́стием,/ те́мже, дне́сь всесвяту́ю па́мять твою́ соверша́юще, пое́м тя.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Упова́ние христиа́н, Пресвята́я Де́во,/ Его́же родила́ еси́, Бо́га, па́че ума́ же и сло́ва,/ непреста́нно моли́ с Вы́шними си́лами/ пода́ти оставле́ние грехо́в на́ших всех и исправле́ние жития́/ ве́рою и любо́вию при́сно Тя сла́вящим.</p>
<p><red>Крестобогоро́дичен:</red></p>
<p>Нескве́рная А́гница, А́гнца и Па́стыря, пове́шена на Дре́ве, ме́ртва зря́щи,/ пла́чущи, веща́ше, ма́терски восклица́ющи:/ ка́ко претерплю́ Твое́, е́же па́че сло́ва, Сы́не Мой, сни́тие/ и во́льныя стра́сти, Бо́же Преблаги́й?</p>
<p><red>Пе́снь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Зе́млю де́лав ра́лом, му́чениче, души́ твоея́,/ стори́ческий клас прине́сл еси́ страда́ния,/ в жи́тницах Боже́ственных соблюда́емь.</p>
<p>Свяще́нен услы́шал еси́ свы́ше, преблаже́нне, глас,/ кончи́ну тебе́ известву́ющ страда́ния/ и лико́м му́ченик сочта́вший тя.</p>
<p>Тве́рдо показу́я, сла́вне, сопротивле́ние,/ претерпе́л еси́, вери́гами свя́зан,/ и пре́лести реша́ вся́ку сою́зу.</p>
<p>Сатану́ удави́л еси́ Боже́ственными, страстоте́рпче, жи́лами боле́зней твои́х,/ те́мже побе́ды украси́лся еси́, Васили́ске му́чениче, венце́м.</p>
<p><red>Богоро́дичен: </red>Отцу́ Единосу́щный яви́ся по всему́ челове́ком подо́бен,/ вопло́щся, я́коже изво́ли, от Твои́х крове́й, Всенепоро́чная.</p>
<p><red>Пе́снь 5</red></p>
<p><red>Ирмо́с: </red><emphasis>У́тренююще вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis><red> </red></p>
<p>Зако́нно пострада́ти ведо́м,/ беззако́ннующих си́лою Ду́ха, му́чениче Богому́дре, посрами́л еси́.</p>
<p>Ше́ствовав де́рзностне стезю́ муче́ния,/ жа́ла сокруши́л еси́ борца́, сла́вне.</p>
<p>Вонзе́ния твои́х гвозде́й, Богому́дре, водруже́ная,/ врага́ борца́ главу́ до конца́ сокруши́ша.</p>
<p><red>Богоро́дичен: </red>В подо́бии пло́ти родила́ еси́, Богоро́дице,/ Недомы́слимаго и Непостижи́маго Бо́га.</p>
<p><red>Пе́снь 6</red></p>
<p><red>Ирмо́с: </red><emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>На дре́во возне́сшагося пропове́дуя, на су́се свя́зан был еси́ дре́ве,/ и сие́ твои́х моли́тв одожде́ньми показу́еши сы́ро/ и ли́ствием соверше́нным укра́шено,/ на утвержде́ние благочести́вых, Васили́ске, и сла́ву боле́зней твои́х.</p>
<p>Разреше́на тя плотски́х пристра́стий, беззако́ннии непра́ведно связу́ют,/ и желе́зными пригвожда́ют гвоздьми́, и до́лгим путе́м во́дят,/ кро́вию всю зе́млю освяща́юща, му́чениче многострада́льне.</p>
<p>Стоя́ свя́зан рука́ма, впери́л еси́ серде́чное о́ко к Бо́гу/ и исто́чник потещи́ во́ды живы́я Того́ умоли́л еси́,/ в па́мять твою́ всесла́вную и душа́м исцеле́ние, блаже́нне.</p>
<p><red>Богоро́дичен: </red>Сокруше́ния окая́нныя души́ моея́ и ле́тныя исцели́ стра́сти,/ врача́ бо душ и теле́с несказа́нно, Де́во, ро́ждши,/ и спаси́ мя, на Тя наде́жду мою́, Всенепоро́чная, возложшаго.</p>
<p><red>Конда́к, глас 8.</red></p>
<p><red>Подо́бен: </red>Взбра́нной:</p>
<p>Во страда́нии кре́пок и му́жествен яви́лся еси́ и в чудесе́х преди́вен,/ явле́нно Христо́во и́мя преднося́, мучи́теля посрами́л еси́./ Тем тя почита́ем, Васили́ске, при́сно зову́ще, всече́стне:/ ра́дуйся, му́чеников све́тлая добро́то.</p>
<p><red>Пе́снь 7</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>Украше́ние му́чеников показа́лся еси́,/ в прекра́сных жили́щах, преблаже́нне, живы́й,/ и от нас, любо́вию тя чту́щих,/ мирску́ю бу́рю отжени́ твои́ми моли́твами.</p>
<p>Дом Тро́ицы показа́лся еси́,/ истука́нныя же и хра́мы и́дольския низлага́я, му́дре, и поя́ Влады́це:/ благослове́н еси́, Го́споди Бо́же, во ве́ки.</p>
<p>Подава́ет тебе́ по́честь Влады́ка, пострада́вшу кре́пко,/ и низло́жшу хи́трости вра́жия, и пою́щу согла́сно:/ благослове́н еси́, Го́споди Бо́же, во ве́ки.</p>
<p>Друга́я тве́рдь показа́лся еси́, я́ко со́лнце, страда́ния стяжа́в,/ и я́ко зве́зды, твои́х чуде́с, Васили́ске,/ свяще́нную све́тлость и по́лность во ве́ки.</p>
<p><red>Богоро́дичен: </red>Се, Ю́же рече́, Де́ву, Боже́ственным Ду́хом вели́кий Иса́ия,/ во утро́бе Бо́га зача́т и ро́ди./ Ему́же пое́м:/ Го́споди Бо́же, благослове́н еси́.</p>
<p><red>Пе́снь 8</red></p>
<p><red>Ирмо́с: </red><emphasis>Победи́тели мучи́теля и пла́мене/ благода́тию Твое́ю бы́вше,/ за́поведей Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</emphasis></p>
<p>Победи́тель мучи́телей и духо́в, сла́вне, лука́вствия показа́лся еси́,/ поя́ тя укре́пльшаго непреста́нно:/ благослови́те, вся дела́, Го́спода и превозноси́те Его́ во ве́ки.</p>
<p>Умертви́лся еси́ ми́ру, ме́ртвым вдыха́ющему Влады́це,/ Васили́ске сла́вне му́чениче, неукло́нно после́дуя, пое́ши:/ благослови́те, вся дела́, Го́спода и превозноси́те Его́ во ве́ки.</p>
<p>Те́лом му́ки терпя́, тве́рдостию души́, Богому́дре,/ со безпло́тными Боже́ственными лику́еши А́нгелы, хвалу́ Бо́гу принося́ и вопия́:/ по́йте, вся дела́, Го́спода и превозноси́те Его́ во ве́ки.</p>
<p><red>Богоро́дичен: </red>Яви́лася еси́ ши́рши Небе́с, вмести́вши Бо́га в ложесна́х,/ тесноты́ лука́ваго избавля́ющаго вся пою́щия, Пресвята́я Отрокови́це:/ благослови́те, вся дела́, Го́спода и превозноси́те Его́ во ве́ки.</p>
<p><red>Пе́снь 9</red></p>
<p><red>Ирмо́с: </red><emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к,/ Те́мже Пречи́стую Богоро́дицу, ве́рнии, велича́ем.</emphasis></p>
<p>Ве́трилом, блаже́нне, кре́стным муче́ния, преше́д бу́рю,/ ти́хое Ца́рствия приста́нище дости́гл еси́/ и, я́коже купе́ц добр, бре́мя спасл еси́ благоче́стия/ Христу́, всех Царю́ и Бо́гу на́шему.</p>
<p>Я́коже дре́вле о́гнь с небесе́ Фесви́тянин Илия́ сведе́,/ си́це, блаже́нне, твое́ю моли́твою пла́мень свел еси́,/ и́мже попали́ся храм и́дольский, и ка́пища де́монская пожго́шася,/ и Бог Творе́ц велича́ется.</p>
<p>Телесе́ разреша́ешися, му́дре, ме́чным усече́нием,/ прие́мшим твой му́дрым си́лам Боже́ственный дух,/ побе́ждщий благода́тию лука́вствия лю́тыя, пребога́те, ду́хи,/ и ны́не в Вы́шних живе́ши, венцено́сец, Васили́ске, Ца́рствия.</p>
<p>Земля́ у́бо, му́чениче, погребе́нием, не́бо же душе́ю освяти́ся твое́ю, Богодухнове́нне:/ я́коже бо багряни́цею све́тлою от кро́ве твоея́ оде́ян,/ Христу́ Бо́гу на́шему сца́рствуеши всегда́,/ помина́я ве́рно помина́ющих тя.</p>
<p><red>Богоро́дичен: </red>Естество́м у́бо Бог сый, но претерпе́л еси́ оде́ятися в челове́ка,/ в ложесна́ Непоро́чныя во́лею все́лься, Человеколю́бче./ Те́мже сугубоесте́ственна ве́дяще хоте́ния Твоя́, Тя велича́ем,/ Ма́терь Твою́ ве́рно ублажа́юще.</p>
</section>
