<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го великому́ченика Иоа́нна-Влади́мира, кня́зя Се́рбскаго</p>
</title><p><red>НА МА́ЛОЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 1,</red></p>
<p><red>Подо́бен: </red>Всехва́льнии му́ченицы:</p>
<p>Облиста́ дне́сь нам богоза́рное торжество́/ чу́днаго в му́ченицех и до́бляго страда́льца,/ знаменоно́снаго Иоа́нна кня́зя,/ его́же чудоде́йствия воспои́м,/ от ра́ки его́ здра́вие почерпа́юще/ и вся́ких неду́г и бед избавле́ние.</p>
<p>Звезда́ всесве́тлая показа́лся еси́, присносия́ющая,/ и чудоде́йствитель преди́вный всем облиста́л еси́,/ благочести́вых свяще́нное собра́ние/ уясня́я и соблюда́я, Влади́мире, моли́твами, блаже́нне,/ сего́ ра́ди тя почита́ем,/ хва́ляще све́тлыя по́двиги твоя́.</p>
<p>Я́ко А́нгел яви́лся еси́ в пло́ти,/ возде́ржник преподо́бен,/ Крести́теля я́ко тезоиме́нный,/ те́мже сподо́бился еси́ в ви́де орла́ ви́дети Боже́ственнаго А́нгела:/ показу́юща ти Крест, благода́ти тезоиме́нне,/ Его́же ра́ди пострада́л еси́,/ от беззако́нных во главу́ усе́чен,/ за ре́вность ве́ры Правосла́вныя.</p>
<p><red>Сла́ва, глас 5:</red></p>
<p>Стеце́мся, бра́тие,/ и с любо́вию прии́дем во всечестны́й храм,/ знаменоно́снаго кня́зя и великому́ченика, му́драго Влади́мира,/ и чу́дную мирополо́жницу его́ телесе́ почита́юще,/ ве́село торжеству́юще,/ и похва́льными сего́ пе́сньми воспои́м:/ ра́дуйся, князе́м сла́во и му́чеником удобре́ние,/ славя́ном похвало́, Илли́рику и Ми́ссии предста́телю,/ храни́телю Алба́нии,/ засту́пниче и чудотво́рче Иоа́нне всесла́вне,/ и́же по Христе́ во главу́ усе́чен был еси́, от свои́х сый,/ и сию́ у́бо чу́дне свои́ма рука́ма/ прине́сл еси́ Царю́ веко́в, же́ртву непоро́чну,/ я́ко всепло́дие свяще́нное и дар многоце́нен;/ те́мже, всеблаже́нне, мироточи́ве и всечу́дне,/ я́ко дерзнове́ние име́я, моли́ о нас,/ и́же любо́вию соверша́ющих свяще́нную и всепра́зднственную па́мять твою́.</p>
<p><red>И ны́не, пра́здника. </red></p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>Нося́ в рука́х/ главу́ твою́, всеблаже́нне,/ отсе́чену от беззако́нных,/ му́ченичества вене́ц/ прия́л еси́, о Влади́мире.</p>
<p><red>Стих: </red>Пра́ведник, я́ко фи́никс процвете́т,/ я́ко кедр, и́же в Лива́не, умно́жится.</p>
<p>Ору́жием креста́/ злосе́рдных ополче́ния/ расточи́л еси́ до́блественне/ и победи́тель показа́лся еси́,/ пострада́в, приснопа́мятне.</p>
<p><red>Стих: </red>Возвесели́тся пра́ведник о Го́споде,/ и упова́ет на Него́.</p>
<p>Ра́ка честна́го/ и мироточи́ваго дре́вле/ се благоуха́ет,/ ле́тнюю благода́ть/ приходя́щим подава́ет.</p>
<p><red>Сла́ва, глас и подо́бен то́йже:</red></p>
<p>Тро́ицу Честну́ю/ и Богонача́льную/ вси, Отца́ же и Сы́на/ и Ду́ха Всесвята́го,/ правосла́вно восхва́лим.</p>
<p><red>И ны́не, Богоро́дичен</red></p>
<p>Свы́ше ли́ки а́нгельстии,/ Богоро́дице Де́во,/ пою́т с до́льними/ и со страстоте́рпцем/ Рождество́ Твое́, Пречи́стая.</p>
<p><red>Тропа́рь пи́сан на вели́цей вече́рни. </red></p>
<p><red>Сла́ва, и ны́не, Богоро́дичен.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 4.</red></p>
<p><red>Подо́бен: </red>Я́ко до́бля:</p>
<p>Я́ко дре́во всеплодное,/ разу́мно возра́сл еси́/ во вертогра́де страда́ний, всече́стне,/ испуща́я Боже́ственная дарова́ния/ и исто́чники исцеле́ния от всечестны́я ра́ки твоея́,/ из нея́же вси почерпа́ют здра́вие телесе́м,/ страда́льцев красото́, Иоа́нне,/ сего́ ра́ди тя почита́ем,/ я́ко моли́твенника душа́м на́шим.</p>
<p>Возлюби́вшаго тя Го́спода/ па́че естества́ возлюби́л еси́,/ и пло́ти возненави́дел еси́ сладостра́стие,/ и Христу́ после́довал еси́,/ Крест на ра́мо взем, му́чениче,/ ра́дуяся, и к ну́ждной сме́рти шел еси́;/ сего́ ра́ди, всеблаже́нне,/ восхваля́ем в псалме́х и пе́снех/ светоно́сное твое́ страда́ние.</p>
<p>Я́ко до́бре во́инствовал еси́ Царю́ си́лам,/ себе́ сама́го пре́дал еси́, Влади́мире,/ под меч во́лею, вы́ю подложи́в,/ совокупля́яся му́ченическим лико́м, всеблаже́нне,/ и сподо́бился еси́ вене́ц побе́ды прия́ти,/ с ни́миже ны́не моли́ся о нас, чудотво́рче.</p>
<p>От славя́н возра́сл еси́, Иоа́нне блаже́нне,/ я́ко ши́пок благоуха́нен и мироды́шущ,/ Бо́гу угоди́л еси́ посто́м же, и моле́ньми, и бде́нным стоя́нием,/ моли́твы возсыла́я Го́сподеви от чи́ста се́рдца;/ сего́ ра́ди похваля́ем до́блести твоя́.</p>
<p>Щито́м благоче́стия защити́ тя Госпо́дь,/ си́льна соде́ла тя,/ ко противле́нию злоко́зненным изше́дша, Иоа́нне сла́вне,/ и мече́м терпе́ния твоего́ погуби́л еси́, Влади́мире, сих ко́зни,/ и венце́м побе́ды увя́злся еси́,/ знаменоно́сне всечу́дне.</p>
<p>Ца́рствия украси́л еси́ оде́жду вои́стинну/ крове́й му́ченических, сла́вне,/ и, уясни́в о́ную, ересе́й мглу разгна́л еси́/ и лю́ди просвети́л еси́,/ изъясня́я догма́ты Боже́ственныя благода́ти,/ правосла́вно в Тро́ицу ве́ровати,/ Еди́но Естество́, неразде́льно Треми́ Ли́цы су́щую.</p>
<p><red>Сла́ва, глас то́йже:</red></p>
<p>Возсия́л еси́, сла́вне,/ я́ко звезда́ у́тренняя, в земли́ за́падней,/ Иоа́нне блаже́нне,/ добро́ бо и пра́ведно владе́вый,/ и, Крест Го́спода твоего́ на ра́мо взем,/ Христу́ после́довал еси́, я́ко друг при́сный;/ те́мже мо́лимся ти, свя́те:/ моли́ о душа́х на́ших.</p>
<p><red>И ны́не, Богоро́дичен: </red>И́же Тебе́ ра́ди:</p>
<p><red>Вход. Проки́мен дне и чте́ния му́ченическая <emphasis>(зри 15 мая)</emphasis></red></p>
<p><red>На лити́и стихи́ры, глас 1:</red></p>
<p>Учени́к и после́дователь быв/ Единосу́щныя Тро́ицы пропове́дателем и испове́дником/ и с ни́ми по благоче́стии гони́м,/ ме́чную сме́рть, Иоа́нне блаже́нне, подъя́л еси́,/ ерети́ческая языкобо́лия победи́л еси́,/ я́ко и му́ченическим венце́м украси́лся еси́ от Христа́ Бо́га,/ и дерзнове́ние и́маши моли́ти,/ изба́вится от бед соверша́ющим па́мять твою́.</p>
<p><red>Глас 2: </red>Прииди́те, ве́рнии,/ почти́м страстоте́рпца Христо́ва Иоа́нна сла́внаго,/ я́ко до́бляго во́ина, до́бре подвиза́вшагося по благоче́стии,/ царе́м и мучи́телем кре́пость низложи́вшаго,/ те́мже дерзнове́ние име́я к Бо́гу,/ непреста́нно мо́лит спасти́ся душа́м на́шим.</p>
<p>Благода́ти тезоиме́нному зва́нию твоему́,/ дея́нию подо́бно я́ко вои́стинну,/ показа́л еси́ де́вственную чистоту́./ Усво́ился еси́ Христу́ благоволе́нием Отца́/ и соде́йствием Свята́го Ду́ха;/ муче́ния же боре́ньми/ со́лнечных луч светле́йше облиста́л еси́./ Те́мже, я́ко же́ртва чиста́ и непоро́чна на Небе́сней трапе́зе,/ прине́слся еси́ со де́вственными и му́ченики,/ во век свеселя́ся,/ с ни́ми проси́, Иоа́нне всехва́льне, Христа́/ дарова́ти нам мир и ве́лию ми́лость.</p>
<p>Благочести́ваго Иоа́нна па́мять и мирото́чца дне́сь яви́ся:/ Христа́ бо возлюби́в, и и́долов пре́лесть уничто́жив,/ и храм воздви́же на земли́/ Распе́ншемуся нас ра́ди,/ на Небеси́ восприя́л еси́ наде́жды вене́ц.</p>
<p><red>Сла́ва, глас 6:</red></p>
<p>Прииди́те, вси ве́рнии, соше́дшеся дне́сь,/ восхва́лим Иоа́нна чудоно́снаго:/ сей бо, земно́е ца́рство оста́вив,/ и настоя́щая ни во что́же вмени́в,/ ору́жием Креста́ обо́лкся,/ Христу́ после́довав,/ и неконча́емое Ца́рство Небе́сное прия́ти сподо́бися,/ я́ко ве́рный раб Бо́га Вседержи́теля./ Те́мже мо́лим тя, свя́те:/ предвари́ и изми́ нас от вся́кия ну́жды, и напа́стей,/ и бу́дущаго Суда́ преще́ния/ моли́твами твои́ми ко Го́споду.</p>
<p><red>И ны́не, Богоро́дичен или́ пра́здника.</red></p>
<p><red>На стихо́вне стихи́ры, глас 6.</red></p>
<p><red>Подо́бен: </red>Все отло́жше:</p>
<p>Наро́ды дивля́хуся, чу́до ужа́сное зря́ще:/ ме́ртва тя седя́ща, сла́вне Влади́мире, на ме́сте,/ в рука́х нося́ща отсече́нную главу́ твою́ честну́ю,/ ю́же прине́сл еси́ во храм Госпо́день,/ моля́ся, ду́шу твою́ блаже́нную пре́дал еси́ Всецарю́,/ ю́же прие́мь, совокупи́ а́нгельским лико́м и святы́м всем:/ наслажда́тися при́сно све́та незаходи́маго Трисо́лнечнаго Сия́ния.</p>
<p><red>Стих: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Друго́е яви́лся еси́ со́лнце во князе́х,/ кня́же и страда́льче Влади́мире,/ на тве́рди ве́ры Боже́ственный,/ подая́ свет благода́ти приходя́щим вседу́шно в покро́в твой,/ тя бо в чудесе́х жи́ва и уме́рша просла́ви/ и исцели́теля показа́ призыва́ющим и́мя твое́/ всех Слы́шатель и Пода́тель,/ кому́ждо проше́ние, Боже́ственными моли́твами твои́ми подава́я.</p>
<p><red>Стих: </red>Возвесели́тся пра́ведник о Го́споде/ и упова́ет на Него́.</p>
<p>Прииди́те, поклони́мся, лю́дие, в дому́ Госпо́днем,/ иде́же честно́е те́ло положи́ся преблаже́ннаго;/ со све́тлыми свеща́ми, в пе́снех да воспои́м, моля́щеся:/ свя́те, предвари́, и су́щия в ну́ждах заступи́,/ и волне́ние утиши́ и бу́рю скорбе́й,/ да святу́ю и честну́ю твою́ ра́ку почита́ем,/ о Иоа́нне блаже́нне, моли́твенниче о душа́х на́ших.</p>
<p><red>Сла́ва, глас то́йже:</red></p>
<p>Непобеди́м душе́ю страда́лец,/ кия́же благочести́вый,/ славя́ном сла́во и всему́ Илли́рику и Ми́ссии удобре́ние,/ Алба́нии щит и забра́ло,/ твои́ми чудесы́ укроща́еши неи́стовство сих свире́пейших ва́рвар:/ а́ще не бы ты защища́л,/ кто бы постоя́л толи́кому свире́пству,/ грех ра́ди на́ших наноси́мому?/ Те́мже, я́ко предста́тель тепле́йший,/ предвари́ моли́твами твои́ми, блаже́нне Иоа́нне,/ и изми́ нас от настоя́щих бед,/ я́ко име́я дерзнове́ние ко Христу́ Бо́гу,/ тя просла́вльшему.</p>
<p><red>И ны́не, Богоро́дичен или́ пра́здника.</red></p>
<p><red>Тропа́рь, глас 4:</red></p>
<p>Крест, я́вльшийся тебе́ с Небесе́, све́тел пропове́дал еси́,/ просвети́в язы́ки я́сно, Влади́мире сла́вне,/ обагре́ньми крове́й твои́х украси́вся,/ сподо́бился еси́ по́честей нетле́нных,/ предстоя́й Тро́ице,/ тем со дерзнове́нием/ моли́ спасти́ся нам.</p>
<p><red>Ин тропа́рь, глас то́йже<red><a type="note" xlink:href="#note58">58</a></red></red>:</p>
<p>Крест, я́вльшийся тебе́ с Небе́с в блиста́нии, всем пропове́дал еси́,/ просвети́в язы́ки ве́рно, Влади́мире сла́вне./ Искупле́нием же, кровьми́ твои́ми возблиста́в,/ сподо́бился еси́ мзды неле́стныя, предстоя́ Тро́ице./ Те́мже дерзнове́нно моли́ Христа́ спасти́ся нам.</p>
<p><red>НА У́ТРЕНИ</red></p>
<p><red>По 1-м стихосло́вии седа́лен, глас 1.</red></p>
<p><red>Подо́бен: </red>Гроб Твой, Спа́се:</p>
<p>От ро́да се́рбскаго, чу́дне, изра́стл еси́,/ Ду́ха Свята́го яви́ся сосу́де чисте́йший,/ му́чеников похвало́, венцено́сче святы́й,/ испроси́ у Влады́ки твоего́/ просвети́ти ду́ши пою́щих тя, всеблаже́нне Иоа́нне.</p>
<p><red>Сла́ва, то́йже. И ны́не, пра́здника</red></p>
<p><red>По 2-м стихосло́вии седа́лен, глас 8.</red></p>
<p><red>Подо́бен: </red>Прему́дрости сло́во:</p>
<p>Крест Го́спода твоего́ я́коже возлюби́л еси́ вта́йне,/ му́ченическим венце́м украси́вся, царю́ приснопа́мятне, Небе́снаго Царя́ уго́дниче,/ к Нему́же дерзнове́ние стяжа́в,/ моли́ непреста́нно, Иоа́нне всече́стне, Христа́ Бо́га прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p><red>Сла́ва, то́йже. И ны́не, пра́здника.</red></p>
<p><red>По полиеле́и седа́лен, глас 8.</red></p>
<p><red>Подо́бен: </red>Прему́дрости сло́во:</p>
<p>Земна́я вся оста́вив, Ца́рство возлюби́л еси́ Небе́сное,/ Христу́ после́довал еси́, му́чеников соприча́стне,/ плотски́я бо стра́сти умертви́л еси́/ и, крест на ра́мо взем, страда́льче блаже́нне,/ неду́ги врачу́еши неизце́льныя боля́щим Креста́ си́лою и благода́тию./ Те́мже моли́ Христа́ Бо́га, Иоа́нне всече́стне,/ согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы Тя Моли́твенницу./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Пра́ведник, я́ко фи́никс, процвете́т,/ я́ко кедр, и́же в Лаване, умно́жится.<red> Стих: </red>Насажде́ни в до́му Госпо́дни, во дво́рех Бо́га на́шего процвету́т. <red>Ева́нгелие от Луки́, зача́ло 63.</red></p>
<p><red>По 50-м псалме́ стихи́ра, глас 2:</red></p>
<p>Блаже́нне Иоа́нне,/ му́чеником сла́во и царе́м похвало́,/ подража́тель Крести́телю быв, сла́вне,/ за́вистию главу́ твою́ отсеко́ша/ безсту́днии сро́дницы супру́жницы твоея́,/ и, сию́ прие́м свои́ма рука́ма,/ вшел еси́ в ме́сто,/ иде́же сокро́вище вта́йне обре́л еси́ Небе́снаго Ца́рствия,/ и ны́не моли́ о любо́вию чту́щих тя.</p>
<p><red>Кано́н пра́здника или́ Богоро́дичен: </red>Мно́гими содержи́м напа́стьми:<red> И кано́н свята́го, глас 4, его́же краестро́чие: </red>Пра́веднаго пою́ Иоа́нна влады́ку.</p>
<p><red>Пе́снь 1</red></p>
<p><red>Ирмо́с: </red><emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis></p>
<p>Боже́ственнаго страда́льца дне́сь пе́сньми почти́м,/ Иоа́нна, соше́дшеся вку́пе,/ Христо́ви порабо́тав чи́сте,/ я́ко друг при́сный.</p>
<p>И́же вся доброде́тели твоя́ прови́дяй Бог,/ вта́йне твори́мая тобо́ю, Богому́дре страда́льче,/ лико́м пра́ведных сочета́я тя, сла́вне.</p>
<p>Черто́га земна́го, блаже́нне, ошаява́яся,/ му́ченическую претерпе́л еси́ я́зву, свя́те Влади́мире,/ те́мже, раби́ твои́, хва́лим тя, всеизря́дне.</p>
<p><red>Богоро́дичен: </red>Моле́ния и моли́твы, Пречи́стая, ны́не Тебе́ прино́сим,/ да́ждь нам свы́ше, Блага́я, ми́лости Твоя́,/ ра́бски мо́лим Тя, Богоблаже́нная.</p>
<p><red>Ин кано́н, глас 6.</red></p>
<p><red>Пе́снь 1</red></p>
<p><red>Ирмо́с: </red><emphasis>Я́ко по су́ху пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную пе́снь пои́м, вопия́ше.</emphasis></p>
<p>Кто изрече́т чудеса́ даро́в, я́же Христо́с подаде́ тебе́,/ страда́льче Христо́в Иоа́нне сла́вне?/ Те́мже облиста́еши, я́ко свети́льник досточу́дный.</p>
<p>Всю твою́ име́я наде́жду к Бо́гу и мы́сль, блаже́нне,/ о вре́менных и тле́нных отню́д небре́гл еси́,/ сего́ ра́ди и вене́ц от руки́ Госпо́дни прия́л еси́.</p>
<p>Ны́не в Вы́шния до́мы твою́ ду́шу Христо́с прия́т,/ мужему́дренне страда́льче,/ в Небе́сная сокро́вища положи́ на ве́чное пребыва́ние.</p>
<p><red>Богоро́дичен: </red>Неве́сто Бо́жия Пресвята́я, христиа́н стено́ необори́мая,/ воспева́ющия Тя при́сно/ от всех зол изба́ви и прегреше́ний лю́тых, Богороди́тельнице Чи́стая.</p>
<p><red>Катава́сия по уста́ву.</red></p>
<p><red>Пе́снь 3</red></p>
<p><red>Ирмо́с: </red><emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis></p>
<p>Исцели́ ве́рно ко хра́му твоему́ тща́щихся/ бед, и скорбе́й, и вся́ких неду́г, му́дре.</p>
<p>До́бре и богоче́стне ты ца́рствовал еси́ на земли́,/ испо́лнь Боже́ственнаго Све́та,/ иде́же ны́не наслажда́ешися, веселя́ся.</p>
<p>Святы́м на Небесе́х соводворя́яся,/ Христо́ви моли́ся да́ти нам оставле́ние грехо́в/ и искуше́ний избавле́ние.</p>
<p><red>Богоро́дичен: </red>Ви́девше лю́дие чуде́с Твои́х бога́тыя да́ры,/ Ма́ти Бо́жия Богоневе́сто,/ те́мже Тя сла́вим.</p>
<p><red>Ин</red></p>
<p><red>Ирмо́с: </red><emphasis>Не́сть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>На недви́жимем ка́мени Христо́вых за́поведей утверди́ся,/ ника́коже поколеба́ся умо́м,/ те́мже му́ченическим лико́м счи́слился еси́, досточу́дне.</p>
<p>Все жела́ние Христо́во име́я в се́рдце твое́м,/ я́же от ме́ста на ме́сто гони́м,/ о страда́льче Иоа́нне, претерпе́л еси́ тве́рдо,/ те́мже и просла́вился еси́.</p>
<p>Ны́не весели́тся ве́рно град Дира́хиа,/ иде́же лежи́т те́ло твое́ свяще́нное, блаже́нне,/ неду́ги всем исцеля́ет, ту су́щим.</p>
<p><red>Богоро́дичен: </red>Ты еси́ мост, Чи́стая Богоро́дице Де́во,/ к стези́ Небе́сней наставля́ющая ве́рныя,/ при́сно Рождество́ Твое́ хва́лящия, Пречи́стая.</p>
<p><red>Седа́лен, глас 1</red></p>
<p><red>Подо́бен: </red>Гроб Твой, Спа́се:</p>
<p>Облиста́ нам па́мять пра́веднаго,/ я́ко со́лнце на земли́, лучи́ простира́я конце́м,/ и вся правосла́вныя воздви́же во умиле́нии зва́ти ему́:/ царю́, царе́й сла́во, ве́рно тя ублажа́ем.</p>
<p><red>Сла́ва, и ны́не, Богоро́дичен:</red></p>
<p>Всех Творца́, Сы́на Твоего́ и Зижди́теля, Пренепоро́чная Чи́стая,/ Боже́ственная Ду́хом во чре́ве зачала́ еси́ и без нетле́ния родила́ еси́./ Его́же сла́вяще, Тя хва́лим, Де́во,/ я́ко пала́та Царя́ сла́вы и ми́рови прибе́жище.</p>
<p><red>Пе́снь 4</red></p>
<p><red>Ирмо́с: </red><emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis></p>
<p>Вся твоя́ прови́дяй Бог, всеблаже́нне,/ я́же вта́йне моли́лся еси́, Иоа́нне Богому́дре:/ Христо́с тя просла́ви/ и со все́ми святы́ми счисля́я тя, я́ко Человеколю́бец.</p>
<p>Ны́не тя сла́вим, Богому́дре Иоа́нне сла́вне:/ Христо́ви бо порабо́тав, род, вели́чество и сла́ву вре́менную,/ му́чениче, нивочто́же вмени́л еси́.</p>
<p>Пе́сньми вси согла́сно тя хва́лим,/ я́ко приста́нища Небе́сная дости́гша,/ ве́трилы воскриля́емь Креста́ благода́тию,/ му́чениче, ра́дости тезоиме́нне.</p>
<p><red>Богоро́дичен: </red>Ма́ти Пречи́стая, Де́во Богороди́тельнице,/ Тя хва́лим, вси ро́ди челове́честии,/ Тобо́ю спаса́емии, и Тя мо́лим:/ изба́ви нас от бед моли́твами Твои́ми.</p>
<p><red>Ин</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста, о Го́споде пра́зднующи.</emphasis></p>
<p>Благоуха́ет, прему́дре, ра́ка твоя́ Боже́ственная,/ иде́же лежи́т свяще́нное те́ло твое́, блаже́нне,/ да́ры исцеле́ний источа́ет почита́ющим тя.</p>
<p>Храм твой утверди́л еси́, всесла́вне страстоте́рпче,/ иде́же ны́не источа́ет исцеле́ния/ всесвята́я ра́ка твоя́, Иоа́нне всече́стне.</p>
<p><red>Богоро́дичен: </red>Жи́знь прозябла́ еси́, Зижди́теля всех, Пренепоро́чная,/ содержа́щаго вся руко́ю Свое́ю/ и му́дростию и ра́зумом небеса́ утверди́вшаго.</p>
<p><red>Пе́снь 5</red></p>
<p><red>Ирмо́с: </red><emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis></p>
<p>Побе́ду тебе́ Христо́с свы́ше подаде́ и кре́пость на сопроти́вныя,/ Богому́дре Иоа́нне всеблаже́нне.</p>
<p>О блаже́нне, страда́льцев единонра́вне,/ сла́во пра́ведник,/ и нам, хва́лящим тя, предста́тель непребори́мый.</p>
<p>Ви́девше ве́рнии чуде́с дарова́ния, Влади́мире че́стне,/ от свяще́ннаго ковче́га твоего́ точа́щаяся исцеле́ния.</p>
<p><red>Богоро́дичен: </red>О Влады́чице Богома́ти Чи́стая,/ при́зри на нас ны́не, недосто́йныя,/ ве́рою и любо́вию воспева́ющия Тя.</p>
<p><red>Ин</red></p>
<p><red>Ирмо́с: </red><emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>Жела́нием Боже́ственным объя́т к ве́чнующим воздая́нием,/ му́ки претерпе́л еси́/ и от ме́ста на ме́сто прогоня́емь, в посте́ и бде́нии претерпева́я.</p>
<p>Си́лою Боже́ственною возмога́я,/ вся вра́жия кова́рства нивочто́же во уме́ вмени́л еси́, блаже́нне Иоа́нне.</p>
<p>Крест Христо́в в руки́ твоя́ взем,/ взя́лся еси́ к Боже́ственным селе́нием.</p>
<p>Соверша́ющим святу́ю и честну́ю па́мять твою́, страда́льче,/ помога́еши всегда́, вре́да душетле́ннаго сих избавля́я/ и к Бо́гу приводя́ хода́тайствы твои́ми.</p>
<p><red>Богоро́дичен: </red>О нас, гре́шных, призыва́ющих Тя, Влады́чице, ми́ру Блага́я Помо́щнице,/ Сы́ну Твоему́ и Бо́гу моли́ся,/ да изба́вит нас от бед и обстоя́ний.</p>
<p><red>Пе́снь 6</red></p>
<p><red>Ирмо́с: </red><emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis></p>
<p>Свы́ше Христо́с тебе́ вене́ц да́рует, о Иоа́нне всеблаже́нне,/ ра́ди в бде́ниих моли́тв твои́х,/ я́же вта́йне Бо́гу соверша́л еси́, благода́тне.</p>
<p>Побе́ду тебе́ всех Бог да́рует, Иоа́нне Богому́дре,/ и мы почерпа́ем исцеле́ния от святы́х твои́х моще́й.</p>
<p>Черто́га вре́меннаго избе́гл еси́, сла́вне,/ и греха́ сего́, и бесе́ды же́нския,/ жела́нием Креста́ в главу́ усече́ся.</p>
<p><red>Богоро́дичен: </red>Еди́на сло́вом Сло́во породила́ еси́,/ И́же безслове́сия вся́каго челове́ка изба́вльшаго/ Го́рняго Своего́ Ца́рствия прича́стники показа́вшаго.</p>
<p><red>Ин</red></p>
<p><red>Ирмо́с: </red><emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis></p>
<p>Мече́м тща́шеся ца́рства земна́го лиши́ти тя, сла́вне,/ и в багряни́цу свы́ше обо́лкся.</p>
<p>Непребори́м быв искуше́нии вра́жиими,/ вжига́ем Ду́хом, прия́л еси́ ороше́ние от Него́,/ исто́чник чуде́с показа́лся еси́ ми́ру, всесла́вне.</p>
<p>Егда́ к по́двигу доше́л еси́, сла́вне,/ рука́ми прера́достно держа́ Крест, взыва́л еси́:/ Ты ми бу́ди Предста́тель и Побо́рник.</p>
<p><red>Богоро́дичен: </red>Еди́на, поро́ждшая всех Творца́,/ всегда́ о всех моли́ся,/ любо́вию чту́щих ве́рно Рождество́ Твое́.</p>
<p><red>Конда́к, глас 8</red></p>
<p><red>Подо́бен: </red>Взбра́нной:</p>
<p>Я́ко сокро́вище многоце́нное/ и исто́чник, точа́щ земны́м то́ки,/ неду́ги очища́ющия,/ нам подаде́ся те́ло твое́ свяще́нное,/ боле́знем разли́чным подаю́ще исцеле́ние/ и благода́ть Боже́ственную притека́ющим к нему́, да зове́м ти:/ ра́дуйся, кня́же Влади́мире.</p>
<p><red>И́кос:</red></p>
<p>Свы́ше подаде́ся тебе́ ца́рствия держа́ва, всечу́дне Иоа́нне, и Безпло́тных гла́сы,/ Или́рии ве́ру пропове́дал еси́ и вся просвети́л еси́./ Тем зове́м с любо́вию тебе́ такова́я:/ ра́дуйся, ве́рных князе́й сла́во;/ ра́дуйся, страда́льцев украше́ние;/ ра́дуйся, сете́й вра́жиих разруше́ние;/ ра́дуйся, догма́тов Христо́вы ве́ры утвержде́ние;/ ра́дуйся, возвыше́ние князе́й благочести́вых;/ ра́дуйся, глубине́ смире́ния вод Небе́сных;/ ра́дуйся, стяжа́вый ре́вность Предте́чеву;/ ра́дуйся, я́ко в рука́х твои́х жре́бий держи́ши;/ ра́дуйся, звездо́, светя́щая конце́м;/ ра́дуйся, исто́чниче Боже́стваннаго оставле́ния;/ ра́дуйся, и́мже пре́лесть угаси́ся;/ ра́дуйся, и́мже ве́ра утверди́ся;/ ра́дуйся, кня́же Влади́мире.</p>
<p><red>Пе́снь 7</red></p>
<p><red>Ирмо́с: </red><emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми взыва́ху:/ благослове́н еси́ в хра́ме сла́вы Твоея́, Го́споди.</emphasis></p>
<p>Ны́не в Вы́шнее Ца́рство всели́ тя Христо́с,/ благоче́стно послужи́вша Тому́, блаже́нне, и ве́рно зову́ща:/ благослове́н еси́, Бо́же оте́ц на́ших.</p>
<p>Облада́еши все́ю Илли́рическою земле́ю, сла́вне,/ владе́я в ней и взыва́я:/ благослове́н еси́, Бо́же оте́ц на́ших.</p>
<p>От Вы́шних тя Госпо́дь просла́ви, Влади́мире,/ и мы любо́вию пра́зднуем па́мять твою́, с тобо́ю взыва́юще:/ благослове́н еси́, Бо́же оте́ц на́ших.</p>
<p><red>Богоро́дичен: </red>Воспева́ем Тя, Влады́чице,/ всех Зижди́теля на объя́тиях носи́ла еси́;/ благослове́нна Ты в жена́х, Пренепоро́чная Присноде́во.</p>
<p><red>Ин</red></p>
<p><red>Ирмо́с: </red><emphasis>Росода́тельну у́бо пе́щь/ со дела́ А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis></p>
<p>Алба́нии показа́лся еси́ звезда́ присносия́ющая,/ в не́йже лежи́т честно́е те́ло твое́, творя́щее чудеса́ пресла́вная, блаже́нне,/ на просвеще́ние благоче́стно блажа́щих тя.</p>
<p>Просвети́вся твои́ми страстьми́, блаже́нне, осия́я тве́рдь блиста́ющую,/ изводя́ благода́ть зову́щим ти согла́сно и Христа́ воспева́ющим:/ благослове́н Бог оте́ц на́ших.</p>
<p>Весе́лия и ра́дости испо́лненый,/ пра́зднственнуто па́мять твою́, Влади́мире, святу́ю соверша́юще, вопие́м Христу́:/ благослове́н еси́, Бо́же оте́ц на́ших.</p>
<p><red>Богоро́дичен: </red>Его́же родила́ еси́, Де́во Пречи́стая, Го́спода,/ изба́вит от кля́твы ве́сь род челове́ческий/ моли́, Всенепоро́чная Влады́чице.</p>
<p><red>Пе́снь 8</red></p>
<p><red>Ирмо́с: </red><emphasis>Ру́це распросте́р, Дании́л/ льво́в зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis></p>
<p>Возжела́л еси́ Крест Христо́в, сла́вне,/ и благода́ть прия́л еси́ цели́ти притека́ющия ти те́плою ве́рою и вопию́щия:/ вся дела́, по́йте Го́спода.</p>
<p>Вся прови́дяй Бог дея́ния твоя́/ ны́не тебе́ дарова́ чуде́с пресла́вная, Ему́же пое́м:/ вся дела́, по́йте Го́спода.</p>
<p>Па́мять твою́, Богому́дре, вси ве́рнии, пе́сньми сла́вим,/ и свято́е успе́ние твое́ воспева́ем,/ и Рожде́нному от Де́вы вопие́м:/ вся дела́, по́йте Го́спода.</p>
<p>Нас, хва́лящих тя, Богому́дре,/ и притека́ющих ко хра́му твоему́, не пре́зри, но научи́ вопи́ти:/ Го́спода по́йте, дела́, и превозноси́те во ве́ки.</p>
<p><red>Богоро́дичен: Неве́сто Неневе́стная, Госпоже́ Пречи́стая, Ма́ти безму́жная,/ славосло́вим Тя, Всесвята́я, вопию́ще:/ вся дела́, по́йте Го́спода. </red></p>
<p><red>Ин </red></p>
<p><red>Ирмо́с: </red><emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis><red> </red></p>
<p>Ны́не ра́дуется град Дира́хиа све́тло,/ тя предста́теля иму́щи и изба́вителя, всему́дре,/ но́вое бо со́лнце возсия́л еси́, озаря́я пою́щия тя.</p>
<p>Отягче́ни вельми́ от нестерпи́мых зол лю́дие твои́ ве́рнии, чту́щии тя,/ и́хже твои́ми к Бо́гу моли́твами избавля́еши при́сно,/ воспева́ющих Христа́ во ве́ки.</p>
<p>От вся́кия ну́жды изба́ви рабы́ твоя́,/ и́же па́мять твою́ творя́щия, му́чениче Христо́в,/ и ве́рно хва́лящия Христа́ во ве́ки.</p>
<p><red>Богоро́дичен: </red>О Пресвята́я Де́во Богоро́дице!/ Тебе́ вси сла́вим, ро́ждшую Зижди́теля всех,/ е́же изба́вится нам от искуше́ний и бед.<red> </red></p>
<p><red>Пе́снь 9 </red></p>
<p><red>Ирмо́с: </red><emphasis>Ка́мень нерукосе́чный/ от несеко́мыя го́ры, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем. </emphasis></p>
<p>Приими́ моли́твы, всеблаже́нне, от пою́щих тя с любо́вию/ и да́ждь твою́ благода́ть рабо́м твои́м.</p>
<p>Царю́ Иоа́нне Богому́дре,/ нам, ве́рою приходя́щим ти,/ разреше́ние грехо́в испроси́ у Христа́ Бо́га.</p>
<p>Побе́ду тебе́ всех Влады́ка подае́т свы́ше, страстоте́рпче свя́те,/ ты же не преста́й о нас моля́ся.</p>
<p>Ви́дел еси́, я́ко други́й Константи́н, блаже́нне, Крест Госпо́день,/ его́же вожде́нием возше́л еси́ на ме́сто,/ иде́же ны́не притека́ющии прие́млют исцеле́ния.</p>
<p>Пострада́л еси́ зако́нно любо́вию всех Царя́,/ и возсия́л еси́ в ми́ре заря́ми исцеле́ний,/ и тьму́ пре́лести отгна́л еси́, Правосла́вием удобря́емь.</p>
<p><red>Богоро́дичен: </red>Изба́ви нас от бед находя́щих/ и Го́рняго блаже́нства досто́йны покажи́, Богороди́тельнице,/ Тя велича́ющих.</p>
<p><red>Ин</red></p>
<p><red>Ирмо́с: </red><emphasis>Бо́га/ челове́ком невозмо́жно ви́дети,/ на Него́же не сме́ют чи́ни а́нгелстни взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis></p>
<p>Приста́нище до́брое иму́щий Дира́хиев град, Иоа́нне блаже́нне,/ ны́не к Бо́гу предлага́ет тя хода́тая,/ моля́щася о нем и о всех нас.</p>
<p>Земля́ кро́вь твою́, страда́льче,/ я́коже А́велеву дре́вле, прие́мь, взыва́ше,/ уби́йце ища́ отмще́ния.</p>
<p>Беся́ся, окая́нный твой сро́дник/ главу́ твою́ честну́ю отсече́, злокова́рный,/ ты же, сию́ прие́мь, прите́кл еси́ на ме́сто упокое́ния,/ он же разсе́деся, я́ко Иу́да и льсте́ц.</p>
<p><red>Богоро́дичен: </red>Му́дре челове́ка пре́жде созда́ Сын Твой, Де́во,/ и истле́вша, Тобо́ю обнови́, Всепе́тая,/ и Боже́ственнаго све́та испо́лни всех, Тя, Богоро́дицу, сла́вящих.</p>
<p><red>Свети́лен</red></p>
<p><red>Подо́бен: </red>Жены́, услы́шите:</p>
<p>Христо́с возвели́чив тя в чудесе́х,/ я́коже Своего́ слугу́, Влади́мире-Иоа́нне,/ Сего́ моли́ да́ти грехо́в оставле́ние/ в пе́снех всечестну́ю па́мять твою́ соверша́ющим.</p>
<p><red>Сла́ва, и ны́не, Богоро́дичен:</red></p>
<p>Мари́е Чисте́йшая, злата́я кади́льнице,/ невмести́маго Божества́ прия́телище бы́вшее,/ в не́мже Оте́ц благоволи́, Сын же всели́ся,/ и Дух Святы́й, осени́в Тя, Отрокови́це, показа́ Богоро́дицу.</p>
<p><red>На хвали́тех стихи́ры, глас 8</red></p>
<p><red>Подо́бен: </red>О, пресла́внаго чудесе́:</p>
<p>Прииди́те, собери́теся вси/ во святе́м хра́ме треблаже́ннаго Иоа́нна,/ и просла́вим Го́спода,/ пода́вшаго тому́ благода́ть,/ исцеле́ний даро́в точи́ти./ О, всеблаже́нне, А́нгелом соприча́стне,/ моли́ Христа́ Бо́га,/ да спасе́т души́ на́ша.</p>
<p>Му́чениче Иоа́нне сла́вне,/ Крест Христо́в вседу́шно на ра́мена взем,/ к Нему́ прите́кл еси́ терпе́нием твои́м/ и сим, блаже́нне,/ изсуши́л еси́ пото́к страсте́й;/ ра́дуяся, те́ло твое́ к заколе́нию пре́дал еси́,/ те́мже твою́ главу́/ венча́ Великодарови́тый.</p>
<p>Стра́стию стра́сти живоно́сней Христа́ подража́я,/ от Него́же де́йствие чуде́с прия́л еси́,/ Влади́мире страстоте́рпче,/ и спаса́еши притека́ющия к тебе́/ от бед и искуше́ний,/ Ему́же предстоя́ со дерзнове́нием/ во сла́ве неконча́емей.</p>
<p>Мече́м во главу́ усе́чен,/ от жи́зни сея́ к Жи́зни присносу́щей, от сме́рти к безсме́ртию,/ от тле́ния к нетле́нию преше́л еси́,/ не ожида́я естества́ ме́ртвость,/ но самово́льно умре́ти изволя́я./ О, по́двига твоего́,/ му́чениче всесла́вне,/ и́мже счи́слялся еси́ лико́м страда́льцев, веселя́ся.</p>
<p><red>Сла́ва, глас 3:</red></p>
<p>Оста́вив мир и житие́ привре́менное/ и возжела́в Крест Пречестны́й,/ возше́л еси́ в Го́рняя Ца́рствия,/ я́ко оре́л высокопа́рный, Иоа́нне всехва́льне;/ сего́ ра́ди и мы от твои́х моще́й дарова́ния прие́млем,/ ми́ром истоща́емым помазу́емии,/ страстоте́рпче Христо́в всечу́дне,/ от неду́г исцеля́емии./ Ты же на Небесе́х со А́нгелы лику́еши,/ испроси́ нам оставле́ние грехо́в у Христа́ Бо́га/ и ве́лию ми́лость.</p>
<p><red>И ны́не, пра́здника или́ Богоро́дичен</red></p>
<p>Богоро́дице, Предста́тельнице всех, моля́щихся Тебе́,/ Тобо́ю дерза́ем и Тобо́ю хва́лимся,/ ив Тебе́ все упова́ние на́ше е́сть,/ моли́ Ро́ждшагося из Тебе́/ за непотре́бныя рабы́ Твоя́.</p>
<p><red>Славосло́вие вели́кое и отпу́ст.</red></p>
<p><red>НА ЛИТКРГИ́И</red></p>
<p><red>Блаже́нны от обои́х кано́нов. Проки́мен, глас 4: </red>Возвесели́тся пра́ведник о Го́споде/ и упова́ет на Него́. <red>Стих: </red>Пра́ведник, я́ко фи́никс процвете́т,/ я́ко кедр, и́же в Лива́не, умно́жится. <red>Апо́стол в Дея́ниих, зача́ло 24. </red>Аллилу́ия,<red> глас 7: </red>Честна́ пред Го́сподем сме́рть преподо́бных Его́.<red> Стих: </red>Что возда́м Го́сподеви о всех, я́же воздаде́ ми?<red> Ева́нгелие от Иоа́нна, зача́ло 52. Прича́стен: </red>В па́мять ве́чную:</p>
</section>
