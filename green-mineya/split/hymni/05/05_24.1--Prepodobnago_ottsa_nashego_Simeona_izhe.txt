<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Симео́на, и́же на Ди́вней горе́</p>
</title><p><red>На </red>Го́споди, воззва́х:<red> стихи́ры Симео́на, на 6, глас 8.</red></p>
<p><red>Подо́бен: </red>О, преславнаго чудесе́:</p>
<p>Столп напи́сан иму́щ, рожде́ственный<a type="note" xlink:href="#note64">64</a> к доброде́тели/ виде́нии и дея́нии, Симео́не пребога́те,/ ду́шу соде́лал еси́,/ плотска́я победи́в взыгра́ния/ ив живоно́сную оде́явся ме́ртвость, преподо́бне,/ и свети́льник был еси́, при́сно сия́ющ/ вся земны́я концы́/ просвеща́я благода́тию.</p>
<p>Жела́нием Боже́ственным впери́м,/ еще́ пло́ть нося́ и перстню обложе́н,/ А́нгелом был еси́ я́ве единожи́тель,/ земны́х у́бо отсту́пль,/ к Небе́сным же, о́тче возвыша́емь,/ столпо́м высо́ким,/ к Бо́гу взима́лся при́сно/ и восхожде́нии облиста́яся.</p>
<p>Пло́ть истни́в воздержа́нием, и горе́ возводя́щу ду́шу/ и к Бо́гу приближа́ющуся,/ Симео́не, показа́л еси́,/ и прия́телище Ду́ха,/ и си́лою Сего́ чудеса́ па́че естества́/ твори́ти сподо́бился еси́./ Отону́дуже бы́сть вседе́тельное дея́ние,/ я́же па́че ума́ вся и мы́сли прехо́дят.</p>
<p><red>Сла́ва, глас 6:</red></p>
<p>О́тче досточу́дне,/ пусты́ни яви́лся еси́ до́брое прозябе́ние,/ нам же засту́пник:/ в той бо жела́ние обре́л еси́ Небе́сныя высоты́,/ целе́бныя же благода́ти от некра́домых сокро́вищ Ду́ха сподо́бился еси́./ Те́мже обои́ми Христо́с тя обогати́/ и чуде́с самоде́теля показа́,/ Симео́не преподо́бне,/ моли́ спасти́ся душа́м на́шим.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Подо́бен: Тридне́вен:</red></p>
<p>На Дре́ве Живо́т наш зря́щи, Всенепоро́чная Богоро́дице, ви́сящ,/ ма́терски рыда́ющи, вопии́те:/ Сы́не Мой и Бо́же Мой,/ спаси́ любо́вию пою́щия Тя.</p>
<p><red>На стихо́вне дне.</red></p>
<p><red>Сла́ва, глас 2. Самогла́сен. Ге́рманово:</red></p>
<p>На го́ру высоку́, обра́зно ди́вну, возше́д/ и в честны́й киво́т, я́ко в незаходи́мая, вшед/ дея́нием изря́дным,/ и восхожде́ние виде́ний показа́л еси́:/ житие́ у́бо уясни́в у́зы желе́зными,/ я́коже гри́внами златы́ми, укра́шен,/ Бо́га же зря, и зрим,/ и еди́н Еди́ному бесе́дуя,/ Его́же моли́, честны́й Симео́не, о душа́х на́ших.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Подо́бен: </red>Егда́ от Дре́ва:</p>
<p>У́гль, его́же прови́де пре́жде сла́вный Иса́ия,/ воплоща́ется от Неискусому́жныя Ма́тере/ ма́нием Прозя́бшаго и Роди́теля/ и, ро́ждся, закала́ется во́лею,/ ми́ра взе́мляй прегреше́ния,/ А́гнец я́ко непоро́чен./ Те́мже А́гница и Де́ва,/ Сего́ на Кресте́ зря́щи,/ печа́ли ору́жием снеда́шеся.</p>
<p><red>Тропа́рь, глас 1:</red></p>
<p>Пусты́нный жи́тель, и в телеси́ А́нгел,/ и чудотво́рец яви́лся еси́, Богоно́се, о́тче наш Симео́не,/ посто́м, бде́нием, моли́твою Небе́сная дарова́ния прии́м,/ исцеля́еши неду́жныя и ду́ши ве́рою притека́ющих ти./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p><red>Кано́н преподо́бнаго на 6, его́же краегране́сие: </red>Чу́дне, пою́, Симео́не, твою́ благода́ть.<red> Глас 8.</red></p>
<p><red>Пе́снь 1</red></p>
<p><red>Ирмо́с: </red><emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ пе́снь Бо́гови воспева́юща.</emphasis></p>
<p>Богосло́вия вои́стинну вина́ е́сть па́мять твоя́, чудоде́йственный о́тче Симео́не,/ и сия́ние соше́дшимся всем чи́стыми се́рдцы пе́ти тоя́ вели́чество/ и досточу́дное житие́ твое́.</p>
<p>От гла́са Крести́телева и виде́ния благовести́ся твое́й сла́вней ма́тери,/ и тя, благово́нно и Боже́ственное жили́ще, всеблаже́нне о́тче, зача́т же и ро́ди,/ Триипоста́снаго Божества́.</p>
<p>Па́че естества́ пра́вды носи́ло Бо́жиих дарова́ний,/ от пеле́н, о́тче, ма́терних хотя́ща бы́ти, проразуме́в вели́кий Предте́ча,/ шу́яго сосца́ тебе́ отвраща́тися повелева́ет и к десно́му прилепля́тися.</p>
<p>Чи́сто из нача́ла прии́м житие́, пребога́те,/ ба́нею, о́тче, пакибытия́ дар духо́вный,/ от младе́нства Боже́ственне твоея́ души́ благоле́пие/ показа́л еси́, со́лнца светле́йши.</p>
<p><red>Богоро́дичен: </red>Пресла́вная, возглаго́лашася о Тебе́ в ро́дех родо́в,/ Бо́га Сло́ва во чре́ве вмести́вшая,/ чи́ста же пребы́вши, Богоро́дице Мари́е,/ те́мже Тя вси почита́ем, су́щее по Бо́зе заступле́ние на́ше.</p>
<p><red>Пе́снь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ яселаний кра́ю, ве́рных утвержде́ние,/ Еди́не Человеколю́бче.</emphasis></p>
<p>От млады́х ногте́й подви́жник изря́ден изра́сл еси́,/ рачи́тель же Боже́ственныя добро́ты те́плый./ Тем от ложе́сн тя проуве́дев Влады́ка, Симео́не,/ освяти́л е́сть, о́тче пресла́вне.</p>
<p>Умудри́вся от мла́да, чудотво́рче преподо́бне о́тче, во́зраста и́стинным ра́зумом,/ Ду́ха непостижи́маго самови́дно сподо́бился еси́ ви́дети,/ си́лами окружа́ема.</p>
<p>Души́ чу́вства от ужа́снаго, преподо́бне о́тче, просвети́в виде́ния,/ чу́ден ра́зум благи́х стяжа́л еси́/ и и́нако иму́щим, Симео́не, небла́зненно житие́ показа́л еси́.</p>
<p>Я́вственно тебе́ предста́ по́сланный А́нгел,/ а́нгельское, Бого́носе, завеща́ житие́, целова́ти ра́достно,/ ног же я́вльшагося прикосну́лся еси́, о́тче, стопа́м.</p>
<p><red>Богоро́дичен: </red>Всели́вся в Де́ву теле́сне, Го́споди, яви́лся, еси́ челове́ком,/ я́коже подоба́ше ви́дети Тебе́,/ Ю́же и показа́л еси́ я́ко и́стинную Богоро́дицу и ве́рных Помо́щницу,/ еди́не Человеколю́бче.</p>
<p><red>Седа́лен, глас 8.</red></p>
<p><red>Подо́бен: </red>Прему́дрости:</p>
<p>Пре́жде зача́тия, о́тче, освяти́вся,/ роди́тельнице пода́лся еси́ прекра́сно прозябе́ние,/ хотя́щ быти́ сосу́д Боже́ственнаго Ду́ха,/ Его́же си́лою возра́с, уязви́л еси́ лука́вых духо́в мно́жество жезло́м ве́ры;/ те́мже, со сла́вою отше́д, был еси́ ве́рных столп непоколеби́м/ и свети́льник све́тел, Симео́не досточу́дне./ Моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, пра́здника или́ Богоро́дичен:</red></p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости:/ те́мже, Пречи́стая, из Тебе́ Воплоще́нному безсе́менно моли́ся приле́жно/ о всех рабе́х Твои́х, непреста́нно моля́щих Ти ся, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p><red>Крестобогоро́дичен:</red></p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Пе́снь 4</red></p>
<p><red>Ирмо́с: </red><emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p><red>Пребы́ти вну́трь ника́коже ми́ра претерпе́л еси́ еще́, о́тче,/ име́я наставля́ющую тя Бо́жия </red>Ду́ха си́лу:/ в непроходи́мых же пусты́нях живы́й и со зверьми́ ходя́ без боя́зни, отроча́ сый,/ и боле́зньми весели́лся еси́ теле́сными.</p>
<p>Скача́, я́коже еле́нь, по гора́м,/ жела́л еси́, о́тче, Богото́чных исто́чников/ и, обре́т сия́, Симео́не, боголю́бия жа́жду преиспо́лнил еси́:/ от ни́хже богосло́вия насы́щся, источа́еши при́сно, лице́ Христо́во зря.</p>
<p>Белообразу́юща тя, я́коже на колесни́це,/ зрел еси́, преподо́бне, носи́ма, у́мныма, о́тче, очи́ма:/ столпо́м же све́тлым отроча́ наставля́емь,/ Боже́ственный Иоа́нн стоя́ на степе́ни, пре́жде твоего́ к нему́ восхожде́ния.</p>
<p>Наста́влен быв, сла́вне, от благода́ти, да́нныя тебе́,/ я́коже от си́лы в Боже́ственную си́лу, ше́ствуеши ко Иоа́ннове хра́мине Богому́дреннаго,/ с ни́мже по́двигом любе́зно боре́ние проходя́, яви́лся еси́, я́коже А́нгел.</p>
<p><red>Богоро́дичен: </red>Ты ве́рных похвала́ еси́, Безневе́стная, Ты Предста́тельница,/ Ты прибе́жище христиа́н, стена́ и приста́нище:/ к Сы́ну бо Твоему́ мольбы́ но́сиши, Всенепоро́чная,/ и спаса́еши от бед ве́рою и любо́вию Богоро́дицу Чи́стую Тя веду́щия.</p>
<p><red>Пе́снь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя е́сть чужда́я тьма́, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Красоты́ испо́лнь, я́ко благоле́пен де́тищ, о́тче,/ Госпо́дь я́вственно предста́, на степе́ни стоя́ния твоего́ су́щу,/ и облиста́в сла́вою терпе́ния, я́коже проси́л еси́,/ Себе́ показа́в распина́ема.</p>
<p>Возсия́ заре́ю открове́ний все житие́ твое́,/ и́мже Боже́ственнаго ми́ра благово́ния быв испо́лнен,/ супроти́вныя страда́льчески, Христо́в уго́дниче, де́монския ссекл еси́ полки́.</p>
<p>Возвы́сился еси́ виде́нии Боже́ственными, всеблаже́нне, ума́ чистото́ю/ и, исто́чник му́дрости живоно́сныя, то́ки источа́ющее се́рдце име́я,/ от Бо́га уче́ньми, ду́ши боля́щих просвети́л еси́.</p>
<p><red>Богоро́дичен: </red>Ма́тернее дерзнове́ние, е́же к Сы́ну Твоему́, иму́щи, Пречи́стая,/ сро́днаго промышле́ния, е́же о нас, не пре́зри, мо́лимся,/ я́ко Тебе́ и еди́ну, христиа́не, ко Влады́це очище́ние ми́лостивно предлага́ем.</p>
<p><red>Пе́снь 6</red></p>
<p><red>Ирмо́с: </red><emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Вели́к, я́коже Моисе́й, доброде́тельми чу́дный быв, о́тче,/ на высо́к столп ма́нием Боже́ственным возше́д, взя́тся Ду́хом,/ и, си́лу просвети́тельную прие́м, я́коже он, просла́вился еси́.</p>
<p>Истощи́ свой враг стрел душетле́нныя тул,/ неи́стовно, Богоно́се, стреля́я,/ и души́ твоея́ столпа́ не поколеба́:/ на ка́мени бо неразсе́днем Христо́ве кре́пко утверди́лся еси́.</p>
<p>Я́ко терпя́щу по́ты удо́бь воздержа́ния, чу́дный о́тче,/ я́влься Влады́ка тебе́, жезл кре́пости Христо́с вруча́ет/ и сим тебе́ немощны́х неду́ги повелева́ет цели́ти.</p>
<p><red>Богоро́дичен: </red>Мари́е, Влады́чнее селе́ние, све́тлыми де́вства заря́ми/ светови́дно, я́ко крин, сия́я посреди́ терно́внаго смеше́ния,/ Тебе́ молю́ся, Благо́й:/ согреше́ний ми да́руй проще́ние.</p>
<p><red>Конда́к, глас 2.</red></p>
<p><red>Подо́бен: </red>Вышних ища́:</p>
<p>Вы́шняя жела́я, до́льная отложи́в,/ и, я́ко не́бо, столп соде́лавый,/ тем облиста́л еси́ чуде́с заре́ю, преподо́бие,/ и Христу́, всех Бо́гу, мо́лишися непреста́нно о всех нас.</p>
<p><red>И́кос:</red></p>
<p>Всесве́тлая блаже́ннаго па́мять други́й яви́ся де́нь спасе́ния нам,/ сия́нием поще́ния но́щь глубо́кую страсте́й отгоня́щий/ и всеизря́дными дея́ньми просвеща́ющий./ В ню́же све́тло, я́ко зве́зды, я́вльшеся,/ вси ве́рнии, пе́ния в весе́лии Симео́ну свети́льнику принесе́м:/ свы́ше бо зря, просвеща́ет ны и дае́т умире́ние неизглаго́ланно,/ Христа́ Бо́га моля́ непреста́нно о всех нас.</p>
<p><red>Пе́снь 7</red></p>
<p><red>Ирмо́с: </red>Халде́йския пещи/ всепа́губную си́лу угаси́вше/ о́бразом А́нгела снизше́дшаго,/ Зижди́телю ю́ноши взыва́ху:/ благослове́н еси́ и хва́льный, Бо́же оте́ц на́ших.</p>
<p>Ю́ношески, Богоно́се, мудрова́ния мирски́я ле́сти, тщи́я же сла́вы, низпа́дания бе́гая,/ в молча́нии жи́ти возлюби́л еси́, и ду́хом вопия́ непреста́нно:/ благослове́н Бог оте́ц на́ших.</p>
<p>Крестообра́зно простира́я дла́ни твоя́ и моли́тву де́йствуяй,/ Христа́ во сла́ве со А́нгелы очи́ма явле́нно, Богоно́се, узре́л еси́,/ на го́ру сию́ ди́вную взы́ти повелева́юща.</p>
<p>Неботе́чне нра́вом иды́й, о́тче, к столпу́, возше́л еси́ на него́,/ пре́жде сего́ ты Влады́ки Боже́ственным повину́вся веле́нием,/ дости́гл еси́ го́ры сея́, ю́же чу́дно чу́дну сам именова́л еси́.</p>
<p>Высо́кий верх, я́коже Небе́сный рай,/ благово́нными насажде́н цве́ты вся́кими, обре́т, всели́лся еси́,/ жили́ще же сие́ чудоде́йственне, богоначерта́нно водрузи́л еси́.</p>
<p><red>Богоро́дичен: </red>Во све́те Госпо́дни ходя́щии, прииди́те,/ воспои́м Боже́ственный град Царя́ ца́рствующих,/ Мари́ю Пречи́стую, Богоро́дицу и́стинную, я́ко упова́ние душ на́ших.</p>
<p><red>Пе́снь 8</red></p>
<p><red>Ирмо́с: </red><emphasis>Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспои́те,/ лю́дие, превозноси́те во вся ве́ки.</emphasis></p>
<p>Боголе́пными, преподо́бне, души́ твоея́ си́лами трисве́тлому спримеси́лся еси́ сия́нию,/ от него́ науча́емь, я́ко от еди́наго Божества́,/ Сему́ пред столпо́м твои́м требога́тен храм сла́вно созда́л еси́/ и несозда́нную чти́ти научи́л еси́ в нем Тро́ицу во ве́ки.</p>
<p>Всеси́льное Ду́ха Свята́го де́йство, богови́дно все́льшееся в тя, Богогла́се,/ стица́тися подви́же от коне́ц всех, от духо́в лука́вых томи́мыя,/ и, сих исцеля́я ва́ийным твои́м жезло́м,/ науча́еши Зижди́теля пе́ти во ве́ки вся.</p>
<p>Ю́ношеское мудрова́ние плотско́е повину́л еси́, о́тче, посто́м и моле́нием ду́ху,/ утро́бы же разгоре́ние угаси́в, потреби́л еси́/ и, я́ко не яды́й, па́че челове́ка яви́лся еси́, пи́щею Небе́сною пита́яся то́кмо,/ вино́вна же сему́ пое́ши во ве́ки.</p>
<p>Ликостоя́ние Боже́ственное ученико́в тебе́, чу́дный о́тче, вруча́ет Христо́с Госпо́дь,/ и́хже любо́вною прие́м, уче́нии осия́л еси́ к воздержа́ния простре́тися тече́нию./ С ни́миже почива́я во Ца́рствии, Царя́ всех славосло́виши во вся ве́ки.</p>
<p><red>Богоро́дичен: </red>О нас моли́ Сы́на Твоего́ и Го́спода,/ вои́стинну и чи́сто вопию́щих Ти/ и Тя, Богома́терь, испове́дающих, Чи́стая,/ грехо́в прося́щи разреше́ния,/ улучи́ти же спасе́ние ве́рно пою́щим:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Пе́снь 9</red></p>
<p><red>Ирмо́с: </red><emphasis>Устраши́ся всяк слух/ неизрече́нна Бо́жий снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis></p>
<p>Хле́бы ма́лыми, Симео́не, насы́щшаго мно́жество челове́к мно́гое,/ Христа́, треблаже́нне, моли́твами твои́ми подража́я,/ во огра́де твое́й пра́здныя жи́тницы пшени́цы напо́лнил еси́ благослове́нии твои́ми/ и от гла́да изба́вил еси́ ста́до твое́.</p>
<p>Глаго́лы Ма́рфы, честны́я и преподо́бныя твоея́ ма́тере, всеблаже́нне,/ моле́ньми тя моля́щия умоли́ти Христа́,/ не отре́клся еси́ той испо́лнити проше́ния/ и Бо́жий град Бо́жия гне́ва изба́вил еси́.</p>
<p>Уве́дев кончи́ну, Симео́не, подвиго́в твои́х,/ разре́шеся от телесе́, пренеизглаго́ланное в Вы́шних, всеблаже́нне, обоже́ние,/ к нему́же отсю́ду возлете́в, ра́дуешися ду́хом,/ зря того́ ра́ди триипоста́сное сия́ние.</p>
<p>Ма́нием, о́тче Симео́не, и промышле́нии твои́ми/ от жития́ к тебе́ многомяте́жнаго моли́твами устреми́вшияся, в приста́нище твое́,/ от вся́ких врага́ страсте́й свобо́да/ и па́мять твою́ пра́зднующия све́тло сохраня́й.</p>
<p><red>Богоро́дичен: </red>Спаси́ мя, Ма́ти Бо́жия, ро́ждшая Христа́,/ Спа́са моего́, Бо́га и Челове́ка,/ сугу́ба естество́м, а не Ипоста́сию,/ Единоро́дна же от Отца́, из Тебе́ же пе́рвенца тва́ри вся́кия./ Те́мже вси Тя при́сно велича́ем.</p>
<p><red>Свети́лен.</red></p>
<p><red>Подо́бен: </red>Све́те неизме́нный:</p>
<p>От пусты́ни облиста́в, вселе́нную просвеща́еши,/ мона́хов мно́жества ра́дуются о твое́й па́мяти, о Симео́не Богоно́се!/ Не преста́й о ми́ре моля́ся.</p>
<p><red>На стихо́вне дне. Сла́ва, глас 6: </red></p>
<p>Преподо́бне о́тче Симео́не,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и а́нгельския дости́гл еси́ чи́ны,/ и́хже житию́ без поро́ка поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p><red>Крестобогоро́дичен:</red></p>
<p>Предстоя́щи Дре́ву иногда́ во вре́мя распя́тия,/ Де́ва с де́вственным ученико́м, и пла́чущи, вопия́ше:/ увы́ Мне, ка́ко стра́ждеши, всех сын, Христе́, безстра́стие!</p>
<p><red>НА ЛИТУРГИ́И</red></p>
<p><red>Блаже́нны пра́здника и свята́го, пе́снь 3-я. Проки́мен, глас 7: </red>Возвесели́тся пра́ведник о Го́споде: <red>Стих: </red>Услы́ши, Бо́же, глас мой:<red> Апо́стол к Колосса́ем, зача́ло 258. </red>Аллилу́ия: Блаже́н муж, боя́йся Го́спода:<red> Ева́нгелие от Матфе́я, зача́ло 43. Прича́стен: </red>В па́мять ве́чную бу́дет пра́ведник:</p>
</section>
