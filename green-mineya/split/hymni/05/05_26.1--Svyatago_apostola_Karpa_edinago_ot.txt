<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го апо́стола Ка́рпа, еди́наго от седми́десяти </p>
</title><p><red>Стихи́ры апо́стола, глас 1.</red></p>
<p><red>Подо́бен: </red>Всехва́льнии:</p>
<p>Прия́тными сия́нии, ум Боже́ствен творя́,/ просвети́лся еси́, всебога́те,/ и на про́поведь Христо́ву изше́л еси́,/ и лю́ди научи́л еси́ чти́ти Его,/ я́ко Человеколю́бца./ И ны́не моли́ дарова́ти душа́м на́шим/ мир и ве́лию ми́лость.</p>
<p>Звезда́ пресве́тла я́влься Боже́ственными сия́нии,/ вселе́нныя концы́ просвеща́еши всегда́ уче́нии, блаже́нне,/ и разгоня́еши благода́тию мрак неду́жный кому́ждо./ И ны́не моли́ дарова́ти душа́м на́шим/ мир и ве́лию ми́лость.</p>
<p>Же́ртву безкро́вну Бо́гу жря соверше́нную,/ за Того́, му́чениче, поже́рлся еси́/ и прине́слся еси́ к разу́мней трапе́зе,/ же́ртва благово́нна, апо́столе Ка́рпе всебога́те./ И ны́не моли́ дарова́ти душа́м на́шим/ мир и ве́лию ми́лость.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Всепе́тая Влады́чице,/ наде́жде ве́рных и утвержде́ние,/ прибе́жище и по́мощь, Тя мо́лим:/ от вся́кия беды́ рабы́ Твоя́ сохрани́/ ве́рою покланя́ющияся Рождеству́ Твоему́,/ Его́же моли́ дарова́ти душа́м на́шим/ мир и ве́лию ми́лость.</p>
<p><red>Крестобогоро́дичен:</red></p>
<p>Своего́ А́гнца А́гница и Непоро́чная Влады́чица/ на Кресте́ я́ко ви́де, зра́ка не иму́ща, ниже́ добро́ты,/ увы́ Мне, — рыда́ющи, глаго́лаше:/ где добро́та Твоя́ за́йде, Сладча́йший?/ где благоле́пие?/ где благода́ть блиста́ющая о́браза Твоего́,/ Сы́не Мой любе́знейший?</p>
<p><red>Тропа́рь, глас 3:</red></p>
<p>Апо́столе святы́й Ка́рпе,/ моли́ Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p><red>Кано́н, творе́ние Ио́сифово, его́же краегране́сие: </red>Сла́внаго хвалю́ Ка́рпа Боже́ственною любо́вию.<red> Глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Воспою́ Тебе́, Го́споди Бо́же мой,/ я́ко изве́л еси́ лю́ди из рабо́ты еги́петския,/ покры́л же еси́ колесни́цы фарао́новы и си́лу.</emphasis></p>
<p>Любо́вию соверша́ющия твою́ светоно́сную и свяще́нную,/ сла́вную и всечестну́ю па́мять/ све́та Боже́ственнаго испо́лни, апо́столе, моли́твами твои́ми.</p>
<p>Весь возложи́вся Влады́це, Сего́ зако́ны честны́я невре́дны соблю́л еси́,/ беззако́нныя же благозако́нию научи́л еси́, апо́столе.</p>
<p>Ум преу́мный возлюби́в в зре́нии та́йном,/ умо́м озари́вся, всеблаже́нне свяще́нне,/ свет яви́лся еси́ вторы́й.</p>
<p><red>Богоро́дичен: </red>Ро́ждали, Де́во, несказа́нно,/ есте́ственныя зако́ны обнови́ла еси́,/ те́мже Тя блажи́м, Мари́е Богоневе́сто.</p>
<p><red>Песнь 3</red></p>
<p><red>Ирмо́с: </red><emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis></p>
<p>Цевни́ца, бряца́ющая Ду́хом, был еси́, всеблаже́нне,/ богодви́жимый язы́к твой, веща́ющ вели́чия Спа́са и Бога на́шего.</p>
<p>Име́я Сло́во пребезнача́льное, направля́ющее тя и я́ве укрепля́ющее,/ безбо́жным спаси́тельны стези́, Ка́рпе, показа́л еси́.</p>
<p>Ка́рпе, спаси́тельное пропове́дание тва́ри,/ я́ко святи́тель Богоприя́тен, возвести́в,/ мно́га подъя́л еси́ гоне́ния и ско́рби, сла́вне.</p>
<p><red>Богоро́дичен: </red>Но́во я́ко Отроча́ родила́ еси́,/ пре́жде век из Отца́ возсия́вшее неизглаго́ланно, Богороди́тельнице,/ сего́ ра́ди Тя сла́вим.</p>
<p><red>Седа́лен, глас 3.</red></p>
<p><red>Подо́бен: </red>Боже́ственныя ве́ры:</p>
<p>Боже́ственное сия́ние восприи́м, Ка́рпе прему́дре, Уте́шителево,/ омраче́нныя неве́дением просвети́л еси́/ и, преста́влься к Вы́шнему Ца́рствию, Царю́ всех предстои́ши,/ моля́ Христа́ Бо́га всегда́ дарова́ти нам ве́лию ми́лость.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Боже́ственнаго естества́ не отлу́чся, плоть быв во чре́ве Твое́м,/ но Бог вочелове́чся и пребы́сть,/ И́же по рождестве́ Ма́терь Тя Де́ву,/ я́ко пре́жде рождества́, сохрани́ Всенепоро́чну, един Госпо́дь./ Того приле́жно моли́ дарова́ти нам ве́лию ми́лость.</p>
<p><red>Крестобогоро́дичен:</red></p>
<p>Нескве́рная А́гница Сло́ва, Нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p><red>Песнь 4</red></p>
<p><red>Ирмо́с: </red><emphasis>Любве́ ра́ди, Ще́дре, Твоего́ о́браза,/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis></p>
<p>Созда́в, я́ко ка́мение, ве́рных мно́жество на благоче́стия ка́мени,/ хра́мы соде́лал еси́ Свята́го Ду́ха, Богому́дре апо́столе.</p>
<p>Но́вы соде́лав Креще́нием, Богоблаже́нне, обетша́вшия нра́вом тле́нным,/ челове́ки спасл еси́, сла́вящия Христа́, Бо́га на́шего.</p>
<p>Явля́я та́инство Покры́вшаго доброде́телию, Богому́дре, Небеса́,/ привле́кл еси́ язы́ки к позна́нию Его́, тьму́ отгоня́.</p>
<p>С Па́влом, свети́льником вселе́нныя, путь ше́ствуя мно́жицею,/ пути́, веду́щия, Ка́рпе, показа́л еси́ лю́дем ко благоче́стию.</p>
<p><red>Богоро́дичен: </red>У́мно Богоно́сный, Богороди́тельнице,/ го́ру Тя ви́де ве́лию и присе́нную, Отрокови́це,/ от нея́же прии́де пло́тию Бог наш.</p>
<p><red>Песнь 5 </red></p>
<p><red>Ирмо́с: </red><emphasis>Просвеще́ние Твое́, Го́споди, низпосли́ нам/ и от мглы прегреше́ний разреши́ ны, Бла́же,/ Твой мир да́руяй.</emphasis></p>
<p>Я́ко садоде́латель изря́ден, показа́л еси́ лю́дем живо́тное дре́во,/ от него́же яды́й жив бу́дет про́чее во ве́ки,/ Христопропове́дниче апо́столе.</p>
<p>Пропове́дник язы́ков, апо́стол и учи́тель че́стен,/ священнотаи́нник и священносло́в, Ка́рпе, быв,/ в весе́лии Владь́ще предстои́ши.</p>
<p>От восто́ка прише́л еси́, я́ко незаходи́мая звезда́,/ вселе́нную заря́ми твои́х слове́с и свяще́нными просвеща́я о́бразы,/ иера́рше апо́столе.</p>
<p><red>Богоро́дичен: </red>Скве́рну души́ и телесе́ очи́сти ми ны́не, Благослове́нная,/ милосе́рдым Твои́м воззре́нием,/ я́ко да Тя пою́ и велича́ю по до́лгу, Всепе́тая.</p>
<p><red>Песнь 6</red></p>
<p><red>Ирмо́с: </red><emphasis>Возопи́, прообразу́я погребе́ние тридне́вное,/ проро́к Ио́на, в ки́те моля́ся:/ от тли изба́ви мя, Иису́се, Царю́ сил.</emphasis></p>
<p>Источа́ет ра́ка твои́х моще́й/ исцеле́ния то́ки тре́бующим, святи́телю, благода́тию Боже́ственною,/ и отъе́млет стра́сти, и потопля́ет нечи́стыя ду́хи.</p>
<p>Сло́во твое́, от безслове́сия избавля́я челове́ки,/ и чуде́с вели́кое показа́ние, сла́вне,/ заблу́ждших ко благоче́стию, Ка́рпе, наста́ви.</p>
<p>Вжиля́емь си́лою Боже́ственною,/ зми́я, на высоту́ хулу́ глаго́лавшаго, погуби́в,/ от о́наго поглоще́нныя, апо́столе, спасл еси́.</p>
<p><red>Богоро́дичен: </red>Родила́ еси́ без боле́зни Зижди́теля, Всенепоро́чная,/ боле́зни и труды́ на́ша отъе́млющаго/ и неболе́зненней сподобля́юща пи́щи челове́чество.</p>
<p><red>Конда́к, глас 4.</red></p>
<p><red>Подо́бен: </red>Яви́лся еси́:</p>
<p>Я́ко звезду́ пресве́тлую, Це́рковь всегда́ стяжа́ тя, апо́столе Ка́рпе,/ чуде́с твои́х многоподава́нием просвеща́ема,/ спаси́ ве́рою чту́щих па́мять твою́.</p>
<p><red>Песнь 7</red></p>
<p><red>Ирмо́с:</red><emphasis> Авраа́мстии иногда́ в Вавило́не о́троцы/ пе́щный пла́мень попра́ша, пе́сньми взыва́юще:/ оте́ц на́ших Бо́же, благослове́н еси́.</emphasis></p>
<p>Неду́ги отгоня́ веща́нием, исцеля́я стра́сти зна́мением то́кмо еди́ным,/ спаси́тельное возвести́л еси́ пропове́дание, священнотаи́нниче Ка́рпе,/ просвеща́я су́щия во тьме.</p>
<p>Я́рости князе́й, му́дре, ника́коже убоя́вся,/ до́блественне отлучи́лся еси́ к страда́нию бо́лезненных трудо́в, взыва́я:/ оте́ц на́ших Бо́же, благослове́н еси́.</p>
<p>Посети́вый тя Госпо́дь, Ка́рпе,/ Ве́ррии Боже́ственна поста́ви посети́теля,/ изря́дно посеща́юща сию́ посеще́нии Боже́ственными.</p>
<p><red>Богоро́дичен: </red>Я́ко простра́ннейши су́щи небе́с,/ в ложесна́ прия́т Сло́во Невмести́мое, Де́во,/ избавля́ющее тесноты́ вся́кия род челове́ческий.</p>
<p><red>Песнь 8</red></p>
<p><red>Ирмо́с: </red><emphasis>На Кресте́ пло́тию пригвожде́ннаго/ и показа́вшаго нам ору́жие во спасе́ние,/ о́троцы, превозноси́те Христа́ Бо́га на́шего во ве́ки.</emphasis></p>
<p>Па́влу, му́дрому наста́внику, в посла́ниих служа́ Боже́ственных, святи́телю,/ спаси́тельная уче́ния всем разда́л еси́ спаса́емым.</p>
<p>У́тро све́тлое, озаря́яй вселе́нную све́том про́поведи, показа́лся еси́,/ и неразу́мия тьму́ глубо́кую отгна́л еси́, досточу́дне.</p>
<p>Чудеса́ соверша́я призыва́нием Отца́ и Ду́ха, му́дре, и Сло́ва воплоще́ннаго,/ уве́рил еси́ е́ллины му́дрыя Триипоста́сное Существо́ чти́ти.</p>
<p><red>Богоро́дичен: </red>Яви́лася еси́ Не́бо, Богороди́тельнице,/ возсия́вши нам пра́вды Со́лнце,/ просвеща́ющее вся ны в ра́зум Богоразу́мия.</p>
<p><red>Песнь 9</red></p>
<p><red>Ирмо́с: </red><emphasis>Рождество́ Твое́ нетле́нно яви́ся:/ Бог из боку́ Твое́ю про́йде,/ я́ко Плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</emphasis></p>
<p>Ви́дев со сла́вою Бо́га, восходя́ща с пло́тию в Вы́шняя,/ седми́десятим, Ка́рпе, ученико́м соприче́лся еси́,/ изше́л еси́ вку́пе с ни́ми, пропове́дник Боже́ствен явля́яся.</p>
<p>Я́ко овча́ посреди́ волко́в, по́слан был еси́,/ претворя́я тех, Ка́рпе, к разуме́нию, сло́вом и́стинным на спасе́ние,/ и прелага́я сих нрав, Богоглаго́ливе, ко благоче́стию.</p>
<p>Собесе́дник яви́лся еси́ а́нгелом, апо́столе Ка́рпе Богоглаго́ливе,/ апо́столом же и му́чеником, ди́вно во благоче́стии сконча́вшимся,/ с ни́миже лику́я ве́село, и нас помина́й.</p>
<p>Освяти́л еси́, Ка́рпе, ше́ствуя, зе́млю,/ и свято́е пропове́дал еси́ Ева́нгелие ве́рою,/ и ду́ши Живода́тельному Сло́ву приве́л еси́./ Те́мже тебе́ да́рует насле́дие Небе́сное.</p>
<p><red>Богоро́дичен: </red>Глас Ти прино́сим, Де́во, Гаврии́лов, вопию́ще:/ ра́дуйся, ле́гкий о́блаче, ра́дуйся, земле́ неде́ланная,/ клас красе́н плодонося́щи, Пита́теля всей тва́ри.</p>
</section>
