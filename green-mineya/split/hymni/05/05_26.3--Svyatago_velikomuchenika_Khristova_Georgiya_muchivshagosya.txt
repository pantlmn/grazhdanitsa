<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го великому́ченика Христо́ва Гео́ргия, му́чившагося в Средце́, гра́де Бо́лгарском, от безбо́жнаго царя́ Сели́ма Ту́рскаго</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж:<red> 1-й антифо́н. На </red>Го́споди, воззва́х:<red> стихи́ры на 8, глас 5.</red></p>
<p><red>Подо́бен: </red>Ра́дуйся:</p>
<p>Ра́дуйся, прехва́льне му́чениче Христо́в Гео́ргие!/ Тебе́ ни свире́пство мучи́теля,/ ни слове́с ласка́ния, ни мук преще́ния,/ ни го́рькая бие́ния, ни темни́ца/ от Христа́ отверго́ша, сла́вне,/ но в толи́ко суровство́ нечести́вии приидо́ша,/ е́же свяще́нным твои́м пло́тем с же́злы возноси́тся на возду́х/ и земли́ обагри́тися кро́вию твое́ю./ Ты же ни гла́са испусти́л еси́, му́чениче,/ но вта́йне устна́ми движа́, моли́твы возсыла́л еси́ к Бо́гу,/ Его́же из младе́нства возлюби́л еси./ Ему́же и моли́ся/ дарова́ти душа́м на́шим мир и ве́лию ми́лость.</p>
<p>Ра́дуйся, страстоте́рпче Христо́в, Гео́ргие прехва́льне!/ Ты кро́вию твое́ю честно́ю зе́млю освяти́л еси́,/ и скве́рныя кро́ви, приноси́мыя бесо́м, упраздни́л еси́,/ и вене́ц нетле́нный от руки́ Госпо́дни на версе́ твое́м прия́л еси́, всече́стне,/ не от ка́мений честны́х укра́шен,/ но твое́ю кро́вию прозябе́н./ Те́мже моли́ся Христу́/ дарова́ти душа́м на́шим мир и ве́лию ми́лость.</p>
<p>Ра́дуйся, великому́чениче Христо́в, Гео́ргие всече́стне!/ Мы освяща́еми есмы́,/ твоя́, свяще́нне, боре́ния и по́двиги сла́вящии,/ и́миже подвиза́лся еси́ по Христе́ Бо́зе в ле́тех после́дних/ проти́ву неви́димаго врага́ ко́знем/ и срацы́нскую ве́ру безбо́жную попра́л еси́ твои́м терпе́нием;/ те́мже и сограждани́н А́нгелом был еси́, пресла́вне,/ и всем страстоте́рпцем сопресто́льник./ С ни́миже моли́ся Го́сподеви/ дарова́ти душа́м на́шим мир и ве́лию ми́лость.</p>
<p>Ра́дуйся, страстоте́рпче Христо́в Гео́ргие,/ добро́то ю́ностная души́ же и телесе́,/ сто́лпе ве́ры Правосла́вныя,/ свире́пством мучи́теля непозы́бленный,/ сосу́де му́дрости Боже́ственныя,/ ласка́нием врага́ несокруше́нный,/ до́блесте му́жественная, преще́нием мук неустраши́мая,/ терпе́ние кре́пкое, бие́нием неодоле́нное,/ ни в темни́цу затворе́нием,/ ни огня́ опале́нием,/ ни на дре́ве пове́шением/ Христа́ Бо́га на́шего моли́/ дарова́ти душа́м на́шим мир и ве́лию ми́лость.</p>
<p>Ра́дуйся, страстоте́рпче Христо́в Гео́ргие,/ и́же му́дростию Ду́ха нече́стие посрами́вый,/ и ага́ряном безбо́жным уста́ затвори́вый,/ и Христа́ Бо́га всем пропове́давый,/ и от ве́ры Правосла́вныя не отступи́вый;/ те́мже и мук нестерпи́мых искуше́нию подве́рженный,/ но, благода́тию укрепля́емь, побе́дне вся претерпе́вый/ и, на дре́ве пове́шен,/ я́коже ле́ствицею, выспрь в Не́бо возлете́вый/ Христа́ Бо́га на́шего моли́/ дарова́ти душа́м на́шим мир и ве́лию ми́лость.</p>
<p>Ра́дуйся, страстоте́рпче Христо́в Гео́ргие,/ и́же на дре́ве пове́шенный/ за пове́шеннаго на Кресте́ и воскре́сшаго Христа́,/ и росы́ Небе́сныя наслади́выйся,/ и ту́ка ми́лости Боже́ственныя вкуси́вый,/ и благоуха́ния рая́ пролия́вый вме́сто смра́да нетле́ния,/ и воскресе́ния о́браз всем показа́вый;/ тем ны́не причаща́яся блаже́нства Ца́рства Небе́снаго/ и лицезре́ния Боже́ственныя добро́ты,/ Христа́ Бо́га на́шего моли́/ дарова́ти душа́м на́шим мир и ве́лию ми́лость.</p>
<p><red>И́ны стихи́ры, глас 2.</red></p>
<p><red>Подо́бен: </red>Егда́ от Дре́ва:</p>
<p>Егда́ тя ро́ждшим Бог дарова́,/ плод моли́твы их и благоволе́ния Своего́,/ му́чениче Гео́ргие сла́вив,/ тогда́ тя печа́тию любве́ Своея́ зна́мена,/ я́ко да, во́зрастом преспева́я,/ себе́ в ве́ре Христо́вей кре́пце утвержда́еши,/ те́мже дерзну́вше нечести́вии/ от Ка́мене краеуго́льнаго тя отто́ргнути,/ му́ченика сла́вна тя соде́лаша.</p>
<p>Егда́ тя ага́ряне осуди́ша на смерть/ и на дре́ве пове́сиша нечести́вии,/ му́чениче Гео́ргие сла́вне,/ тогда́, посрами́ти истле́нием ве́ру воскресе́ния хотя́ще,/ тридне́вно непогребе́нна тя оста́виша,/ оба́че, тридне́вно Погребе́нный и из ме́ртвых Воскресы́й,/ росо́ю прохлажда́ше вар/ и благоуха́нием те́ла твоего́ зло́бу их обличи́.</p>
<p>Егда́ тя ро́ждшая пове́шена зря́ше/ и с тобо́ю, непогребе́нным, тридне́вствоваше,/ му́чениче Гео́ргие сла́вне,/ тогда́, Магдали́не уподо́бльшися,/ благода́рственными слеза́ми облива́шеся,/ оба́че Пребоже́ственней Мари́и подража́ющи,/ ору́жие про́йде святу́ю ду́шу ея́,/ те́мже вско́ре ти после́дова,/ и спогребе́ся тебе́, и в Ца́рствие совсели́ся.</p>
<p><red>Сла́ва, глас 6. Самогла́сен:</red></p>
<p>Прииди́те, мучениколю́бцы вси,/ лик соста́вим,/ венцы́ похвала́ми плету́ще/ и честну́ю главу́ великому́ченика Христо́ва, Гео́ргия но́ваго, венча́юще,/ напосле́док ле́том в Средце́ гра́де муче́ния дверь до́бре проше́дшаго:/ сей бо храбо́рник, Христо́вою вооружи́вся ве́рою,/ в по́двиг вни́де му́жественне,/ и Христа́ испове́да, Сы́на Бо́жия и Бо́га,/ Творца́ и Судию́ вся́ческих,/ пред тьмочи́сленным наро́дом,/ и Моаме́фова преда́ния и зако́ны/ и уче́ния его́ до конца́ низложи́./ Мучи́теля и царя́ безбо́жнаго, Сели́ма Ту́рскаго, попра́в,/ му́чеником бысть о́браз и подписа́ние./ Прииди́те, лю́ди ве́рнии, сего́ подража́йте,/ да и подо́бным венце́м приобщи́теся./ Бога́тии и ни́щии,/ и здра́вии, и неду́жнии,/ почерпи́те оби́льно исцеле́ния/ в сла́ву Христу́ Бо́гу от ковче́га свяще́ннаго,/ я́ко от нетле́нна исто́чника./ Сей у́бо, на земли́ пострада́вый/ и ны́не на Небесе́х ца́рствуя,/ со А́нгелы, и с ли́ки му́ченик,/ и со все́ми святы́ми мо́лится Спа́су о нас,/ умири́ти мир и спасти́ ду́ши на́ша.</p>
<p><red>И ны́не, Богоро́дичен: </red>Кто Тебе́ не ублажи́т:</p>
<p><red>А́ще бде́ния не пое́ши, Богоро́дичен: </red>Богоро́дице, Ты еси́ лоза́ и́стинная:<red> или́ Крестобогоро́дичен:</red></p>
<p><red>Подо́бен: </red>Всю отложи́вше:</p>
<p>А́гнца Своего́ А́гница Нескве́рная дре́вле/ и Непоро́чная Влады́чица/ на дре́ве Кре́стнем я́ко узре́,/ ма́терски восклица́ше и, дивя́щися, вопия́ше:/ Ча́до сладча́йшее,/ что зре́ние сие́ но́вое и пресла́вное?/ Ка́ко сонм безблагода́тный суди́щу Пила́тову предаде́ Тя/ и осужда́ет на смерть Живота́ вся́ческих?/ Но воспева́ю Твое́ неизрече́нное, Сло́ве, снизхожде́ние.</p>
<p><red>Вход. Проки́мен дне. И чте́ния му́ченическая.</red></p>
<p>Проро́чества Иса́иина чте́ние<red> (глава́ 43):</red></p>
<p>Та́ко глаго́лет Госпо́дь:/ вси язы́цы собра́шася вку́пе,/ и соберу́тся кня́зи от них;/ кто возвести́т сия́ в них?/ Или́ я́же от нача́ла, кто слы́шана сотвори́т вам?/ Да приведу́т свиде́тели своя́ и оправдя́тся,/ и да услы́шат, и да реку́т и́стину./ Бу́дите Ми свиде́тели, и Аз Свиде́тель,/ глаго́лет Госпо́дь Бог и о́трок, его́же избра́х,/ да позна́ете, и ве́руете Ми, и разуме́ете, я́ко Аз есмь;/ пре́жде Мене́ не бысть ин бог и по Мне не бу́дет./ Аз есмь Бог, и несть, ра́зве Мене́, спаса́яй./ Аз возвести́х и спасо́х,/ уничижи́х, и не бе в вас чу́ждий./ Вы Мне свиде́тели, и Аз Госпо́дь Бог./ И еще́ от нача́ла Аз есмь,/ и несть от рук Мои́х избавля́яй;/ сотворю́, и кто отврати́т то?/ Си́це глаго́лет Госпо́дь Бог,/ избавля́яй вас, Святы́й Изра́илев.</p>
<p><red>Прему́дрости Соломо́новы чте́ние (глава́ 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовали бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т,/ су́дят язы́ком и облада́ют людьми́,/ и воцари́тся Госпо́дь в них во ве́ки./  Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p><red>Прему́дрости Соломо́новы чте́ние (глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́, не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гу быв, возлю́блен бысть/ и живы́й посреде́ гре́шник, преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́споду душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p><red>На лити́и стихи́ры самогла́сны, глас 1:</red></p>
<p>Све́тлый му́ченик сла́вным страда́нием свои́м/ Го́рния си́лы возвесели́,/ нам же на земли́ пра́здник воздви́же добропобе́днаго своего́ преставле́ния,/ в не́мже по́двиги его́ прославля́юще,/ я́же за Христа́ да́же до сме́рти претерпе́,/ си́це к нему́ возопии́м:/ моли́ о нас, свя́те Гео́ргие,/ получи́ти нам ра́йское вселе́ние и ве́лию ми́лость.</p>
<p><red>Глас 2: </red>Весели́ся о Го́споде, гра́де Софи́е!/ Ра́дуйтеся, о́крестная вся,/ и похвала́ми воспо́йте но́ваго страстоте́рпца Гео́ргия,/ в после́дния дни пострада́вшаго/ и ра́вное терпе́ние дре́вним показа́вшаго./ Просла́вим у́бо Христа́, того́ укре́пльшаго,/ и побе́ду на сопроти́вныя дарова́вшаго,/ и венце́м све́тлым венча́вшаго,/ нам же того́ моли́твами подаю́щаго/ ве́лию и бога́тую ми́лость.</p>
<p><red>Глас 8: </red>Страстоте́рпче Христо́в Гео́ргие,/ наве́том нечести́вых мучи́телю предста́л еси́/ и, ласка́нием его́ увеща́емь благоче́стия отрещи́ся,/ я́сно Христа́ Бо́га всем пропове́дал еси́/ и ага́рянскую ве́ру до конца́ низложи́л еси́ си́лою Ду́ха Бо́жия./ Те́мже по мно́гих му́ках пове́шенней пло́ти твое́й,/ возсе́д свое́ю кро́вию я́коже на колесни́цу о́гненную,/ восте́кл еси́ к Тро́ице, Бо́гу на́шему, блаже́нне,/ и, Небе́сным счи́слився лико́м,/ мо́лиши спасти́ся душа́м на́шим.</p>
<p><red>Сла́ва, глас 5:</red></p>
<p>Стеце́мся любо́вию, бра́тие,/ к настоя́щему торжеству́ сла́внаго му́ченика Гео́ргия./ Во́инства Небе́сная да веселя́тся,/ земля́ же да удиви́тся све́тлаго ю́ноши пресла́вному терпе́нию/ жезло́м бие́ния, и огне́м опале́ния, и на дре́ве пове́шения./ Кто не удиви́тся, кто не просла́вит/ и хвале́ния пе́сней не воспое́т ему́, глаго́ля:/ му́чениче Гео́ргие, моли́ Бо́га о нас,/ почита́ющих па́мять твою́,/ изба́витися нам вся́каго прило́га сопроти́внаго/ и спасти́ся душа́м на́шим.</p>
<p><red>И ны́не, пра́здника или Богоро́дичен:</red></p>
<p>Храм и дверь еси́,/ пала́та и престо́л Царе́в,/ Де́во Всечестна́я,/ Е́юже Изба́витель мой, Христо́с Госпо́дь,/ во тьме спя́щим яви́ся,/ Со́лнце Сый Пра́вды, просвети́ти хотя́,/ я́же созда́ по о́бразу Своему́ руко́ю Свое́ю./ Те́мже, Всепе́тая,/ я́ко Ма́терне дерзнове́ние к Нему́ стяжа́вшая,/ непреста́нно моли́ спасти́ся душа́м на́шим.</p>
<p><red>На стихо́вне стихи́ры, глас 1.</red></p>
<p><red>Подо́бен: </red>Небе́сных чино́в:</p>
<p>Страда́лец до́блественный и во́ин непобеди́мый/ Святы́м Ду́хом показа́вся,/ низложи́л еси́ супоста́та му́дростию слове́с,/ и дел твои́х, сла́вне, и терпели́выми показа́нии./ Те́мже прия́л еси́ вене́ц нетле́нный от руки́ Госпо́дни,/ с Вы́шними ли́ки счета́вся,/ му́чениче Христо́в Гео́ргие,/ моли́ спасти́ся душа́м на́шим.</p>
<p><red>Стих: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Ку́ю ти досто́йную похвалу́ принесе́м,/ страстоте́рпче Гео́ргие,/ и ку́ю песнь воспое́м?/ Земну́ю бо сла́ву, я́ко уме́ты, презре́в/ и ласка́нием врага́ неодоле́нный пребы́в,/ ро́ждшия тя наказа́ние восприя́л еси́/ не боя́тися сме́рти за Христа́, Спа́са на́шего./ Те́мже повеше́нию осужде́н/ и ду́шу твою́ Го́сподеви преда́в,/ моли́ спасти́ся душа́м на́шим.</p>
<p><red>Стих: </red>Насажде́ни в дому́ Госпо́дни/ во дво́рех Бо́га на́шего процвету́т.</p>
<p>Христу́ Бо́гу ны́не дерзнове́нно предстоя́,/ страстоте́рпче Гео́ргие,/ и наслажда́яся я́сно красоты́ Его́ нетле́нныя,/ не забу́ди сро́днаго промышле́ния/ о гра́де твое́м и лю́дех твои́х,/ но моли́ сохрани́тся им/ от вся́каго обстоя́ния вра́жия/ и кре́пце утверди́тися в правосла́вием благоче́стии/ и спасти́ся душа́м на́шим.</p>
<p><red>Сла́ва, глас 8. Самогла́сен:</red></p>
<p>Великому́чениче Христо́в Гео́ргие,/ ты, оклевета́емь от нечести́вых и богоме́рзких сеи́т<a type="note" xlink:href="#note67">67</a>,/ предста́л еси́ мучи́телю./ Мучи́тель же, удиви́вся твоему́ во́зрасту и красоте́ лица́,/ нача́ ласка́нием увеща́ти тя окая́нный от христиа́нския ве́ры,/ и тафию́<a type="note" xlink:href="#note68">68</a> возложи́ на честну́ю главу́ твою́,/ ю́же они, беззако́ннии, ноша́ху./ Ты же, му́чениче, де́рзостно попра́л еси́ нога́ми твои́ми/ и поплева́л еси́ ли́ца их,/ безбо́жны наре́к,/ и, я́сно Христа́, Сы́на Бо́жия, со Отце́м и Святы́м Ду́хом/ пред все́ми пропове́дав,/ срацы́нскую ве́ру и зако́ны их до конца́ низложи́л еси́/ Боже́ственною Уте́шителя си́лою./ И по мно́гих му́ках зломы́сленный мучи́тель огне́м искуси́ плоть твою́,/ ты же я́ко хлеб сла́док, Тро́ице прине́слся еси́, блаже́нне,/ и Небе́сным счисли́лся еси́ А́нгелом./ Тем тя мо́лим:/ моли́ спасти́ся душа́м на́шим.</p>
<p><red>И ны́не, Богоро́дичен или́ пра́здника.</red></p>
<p><red>Крестобого́родичен:</red></p>
<p>На Дре́ве ви́дящи воздви́жена Сы́на Своего́, Пречи́стая,/ утро́бою ма́терски растерза́ющися, зва́ше:/ увы́ Мне, ка́ко за́йде, Све́те Мой Безле́тный?</p>
<p><red>Тропа́рь свята́го, глас 4:</red></p>
<p>Боже́ственным жела́нием от ю́наго во́зраста/ весь сам себе́ Го́сподеви возложи́в,/ в моли́твах и посте́х о́браз быв доброде́тели,/ бога́тство же, и сла́ву, и доброро́дство теле́сное, я́ко не су́щее, презре́в,/ и Христа́ еди́наго от души́ возлюби́л еси́,/ и Того́, и́стиннаго су́ща Бо́га, в Тро́ице покланя́ема,/ пред нечести́выми ту́рки пропове́дал еси́,/ и, срацы́нскую ве́ру, и зако́ны Моаме́фовы под нога́ми попра́в/ и мучи́теля ужаси́в,/ муче́ния венце́м украси́вся, сла́вне,/ к Небе́сным восте́кл еси́ ликостоя́нием,/ прему́дре Гео́ргие./ Моли́ Христа́ Бо́га/ сохрани́ти оте́чество твое́ и спасти́ лю́ди и град,/ и́же твоя́ по́двиги при́сно почита́ющия.</p>
<p><red>Ин тропа́рь, глас то́йже:</red></p>
<p>Боже́ственною уя́звлен любо́вию,/ прему́дре Гео́ргие сла́вне,/ Христа́ Бо́га нечести́вым пропове́дал еси́/ и злоче́стие ту́рское нога́ми попра́л еси́;/ муче́ния же венце́м украси́вся,/ к Небе́сным восте́кл еси́ ликостоя́нием./ Моли́ Христа́ Бо́га/ сохрани́ти оте́чество твое́, град и лю́ди,/ по́двиги твоя́ присно почита́ющия.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь свята́го два́жды. </red>Сла́ва, и ны́не,<red> Богоро́дичен.</red></p>
<p><red>По 1-м стихосло́вии седа́лен, глас 1.</red></p>
<p><red>Подо́бен: </red>Ка́мени запеча́тану:</p>
<p>Софи́йская ма́ти, Софи́и подража́ющи му́ченице,/ плод утро́бы своея́ поощря́ше сме́рти за Христа́ не боя́тися./ Те́мже ве́ры не отрече́ся до́брое порожде́ние и, муки претерпе́в му́жественне,/ ду́шу свою́ Го́сподеви вручи́,/ и, на дре́ве нетле́нно пове́шен, воскресе́ния о́браз бысть./ Сла́ва Да́вшему им кре́пость,/ сла́ва Прия́вшему я,/ сла́ва Назда́вшему нас честны́м страда́нием их.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Гаврии́лу веща́вшу Тебе́, Де́во, ра́дуйся,/ со гла́сом воплоща́шеся всех Влады́ка/ в Тебе́, святе́м Киво́те, я́коже рече́ пра́ведный Дави́д./ Яви́лася еси́ ши́ршая небе́с, поноси́вши Зижди́теля Твоего́./ Сла́ва Все́льшемуся в Тя,/ сла́ва Проше́дшему из Тебе́,/ сла́ва Свободи́вшему нас рождество́м Твои́м.</p>
<p><red>По 2-м стихосло́вии седа́лен, глас 3.</red></p>
<p><red>Подо́бен: </red>Красоте́ де́вства Твоего́:</p>
<p>Красоту́ лица́ даде́ тебе́ Бог и добро́тою души́ тя укра́си,/ ты же, тала́нт преумно́жив, ни́ву удобри́л еси́ сдробле́нною пло́тию/ и, кро́вию се́мя ца́рствия напои́в, терпе́нием же се́ющего препоя́сався,/ в ру́це Го́сподеви всего́ себе́ пре́дал еси́./ Сего́ ра́ди угобзи́ся плод, и пожа́л еси́ муче́ния венцы́.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Красоте́ де́вства Твоего́ и пресве́тлой чистоте́ Твое́й/ Гаврии́л удиви́вся, вопия́ше Ти, Богоро́дице:/ ку́ю Ти похвалу́ принесу́ досто́йную?/ Что же возъимену́ю Тя?/ Недоумева́ю и ужаса́юся!/ Те́мже, я́ко повеле́н бых, вопию́ Ти:/ ра́дуйся, Благода́тная.</p>
<p><red>По полиеле́и седа́лен, глас 8.</red></p>
<p><red>Подо́бен: </red>Прему́дрость и Сло́во:</p>
<p>Прему́дрости Бо́жия Сло́ва прича́стник быв пребога́тно,/ ага́рянских учи́телей посрами́л еси́,/ Христа́ же посо́бника приобре́т, ужа́сныя му́ки претерпе́л еси́/ и, да́же до сме́рти благоче́стия не отпа́д,/ на дре́ве пове́шен, тридне́вствовал еси́/ и нетле́нием те́ла благочести́вых обвесели́л еси́./ Те́мже, <red>Днесь</red> свято́е твое́ преставле́ние пра́зднующе/ и Го́сподеви хвалу́ принося́ще, треблаже́нне Гео́ргие,/ моли́ Христа́ Бо́га согреше́ний оставле́ние дарова́ти/ чту́щим любо́вию честну́ю па́мять твою́.</p>
<p><red>Сла́ва, и ны́не, пра́здника или́ Богоро́дичен:</red></p>
<p>Прему́дрость и Сло́во во чре́ве Твое́м заче́нши неопа́льно, Ма́ти Бо́жия,/ ми́ру родила́ еси́ мир содержа́щаго/ и в объя́тиях име́ла еси́ вся содержа́щаго,/ Пищеда́теля всех и Творца́ тва́ри./ Те́мже молю́ Тя, Всесвята́я Де́во, и ве́рою сла́влю Тя,/ изба́вится мне прегреше́ний и в День Суда́,/ егда́ предста́ти и́мам пред Лице́м Созда́теля моего́,/ Влады́чице Де́во Чи́стая, Твою́ по́мощь тогда́ пода́ждь ми,/ вся бо мо́жеши, ели́ка хо́щеши, Всепе́тая.</p>
<p><red>Та́же степе́нна, 1-й антифо́н 4-го гла́са. Проки́мен, глас 4: </red>Праве́дник, я́ко фи́никс, процвете́т,/ я́ко кедр, и́же в Лива́не, умно́жится.<red> Стих: </red>Насажде́ни в дому́ Госпо́дни, во дво́рех Бо́га на́шего процвету́т. <red>Ева́нгелие от Матфе́я, зача́ло 63.</red></p>
<p><red>По 50-м псалме́ стихи́ра, глас 2:</red></p>
<p>В по́двизе муче́ния себе́ до́бре утверди́в/ и словесы́ Боже́ственными укрепи́в,/ бесо́<red>Вскую</red> си́лу разори́л еси́,/ ага́рянския учи́тели посрами́л еси́,/ сердики́йския лю́ди удиви́л еси́,/ а́нгельския си́лы ужаси́л еси́/ и му́ченический лик просла́вил еси́./ Ны́не же десни́цею Христа́ венча́емь,/ моли́ о нас, страстоте́рпче Гео́ргие.</p>
<p><red>Кано́н свята́го му́ченика, глас 4, его́же краегране́сие: </red>Но́вому му́ченику но́вую плету́ похвалу́.</p>
<p><red>Песнь 1</red></p>
<p><red>Ирмо́с: </red><emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis></p>
<p>Новоявле́н му́ченик, блаже́нне Гео́ргие, вселе́нней напосле́док яви́лся еси́,/ те́мже пода́ждь ми сло́во твое́ю благода́тию, твоя́ по́двиги воспева́ти по достоя́нию.</p>
<p>Очи́ма мы́сленныма, предстоя́ на суди́щи, му́чеников зрел еси́ честно́е сосло́вие,/ тебе́ призыва́ющих ра́достно, Гео́ргие,/ и подо́бными венцы́ украша́ющих.</p>
<p>Во́инством досточу́дным твоего́ сопротивле́ния погаси́в Моаме́фова преда́ния и зако́ны,/ ве́ру их срацы́нскую попра́л еси́, досточу́дне Гео́ргие, о Христе́ укрепля́яся,/ и злочести́ваго мучи́теля соверше́нне посрами́л еси́, сла́вне.</p>
<p>Оде́явся в броня́ испове́дания ве́ры и шлем возложи́в благода́ти,/ светле́йший язы́ком, Гео́ргие, боговеща́нным и честны́м,/ я́коже мече́м, ссекл еси́ безу́мнаго мучи́теля.</p>
<p><red>Богоро́дичен: </red>Без се́мене О́тчею во́лею от Боже́ственнаго Ду́ха/ Бо́жия зачала́ еси́ Сы́на и пло́тию породила́ еси́,/ И́же от Отца́ без ма́тере и нас ра́ди из Тебе́ без отца́.</p>
<p><red>Песнь 3</red></p>
<p><red>Ирмо́с: </red><emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis></p>
<p>Ополче́ние злочести́вое, я́ко воево́да си́лен, победи́л еси́/ и стропти́ваго зми́я вся хи́трости попра́л еси́, му́чениче Гео́ргие.</p>
<p>О Влады́це пе́рвее и Го́споде не насы́тишася иуде́и законопресту́пнии и пророкоуби́йственнии,/ но и Того́ му́ченика разреза́ему те́лу, и огне́м опаля́ему неми́лостивно,/ и води́му по гра́ду от слуг нече́стия.</p>
<p>Епа́рх се́ти простира́ше словесы́ ласка́тельными к ловле́нию страда́льца прему́драго./ Но он вопия́ к нему́:/ преста́ни на мно́зе буесло́вия, аз бо бесо́м не поклоню́ся,/ ни пожру́, па́че Творца́, нас созда́вшаго.</p>
<p>Му́дренно после́довал еси́ Влады́це твоему́,/ от иуде́й пророкоуби́йственных на Дре́ве пове́шенному,/ и во пло́ти твое́й испо́лнил еси́ лише́ние скорбе́й Христо́вых за Це́рковь.</p>
<p><red>Богородичен: </red>Ты еди́на су́щим на земли́/ па́че естества́, благи́х Хода́таица, Ма́ти Бо́жия яви́лася еси́,/ те́мже, ра́дуйся, вопие́м Ти,/ я́ко Го́спода ро́ждшей, спасе́ние душа́м на́шим.</p>
<p><red>Седа́лен, глас 8.</red></p>
<p><red>Подо́бен: </red>Прему́дрости:</p>
<p>Во́инство, су́щее на земли́, возненави́дев, му́чениче,/ Небе́сныя возжела́в сла́вы, боле́зни претерпе́л еси́ за Христа́ Бо́га/ и огнепа́льную смерть от безбо́жных и скве́рных ту́рков,/ беззако́ннаго же царя́ Сели́ма посрами́л еси́ Христо́вым посо́бием./ Те́мже <red>Днесь</red> святу́ю твою́ па́мять пра́зднуем, Го́сподеви принося́ще хвалу́,/ треблаже́нне, страстоте́рпче Христо́в Гео́ргие,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p><red>Сла́ва: </red>Вознесе́н на дре́во от нечести́вых/ и тридне́вствовав нетле́нно в посрамле́ние их,/ страстоте́рпче святы́й Гео́ргие блаже́нне,/ возвесели́ благода́тию твое́ю правосла́вных люде́й твои́х и град,/ огражда́я их от вра́жиих нападе́ний/ и подая́ им в посо́бие всегда́ моли́твы твоя́,/ дерзнове́нием же е́же к Бо́гу — ве́ру, победи́вшую мир.</p>
<p><red>И ны́не, Богоро́дичен:</red></p>
<p>Со́лнца о́блаче разу́мнаго, Боже́ственнаго Све́та свети́льниче златокова́нный,/ Нескве́рная, Небла́зная, Всенепоро́чная Влады́чице,/ омраче́нную ду́шу мою́ ослепле́нием страсте́й/ безстра́стия заре́ю просвети́, молю́ся,/ и оскверне́нное ми се́рдце омы́й пото́ки умиле́ния, покая́ния же слеза́ми,/ и от тиме́ния мя очи́сти дел мои́х, да любо́вию зову́ Ти:/ Богоро́дице Присноде́во, моли́ Христа́ Бо́га/ прегреше́ний оставле́ние пода́ти ми:/ Тебе́ бо име́ю наде́жду, раб Твой.</p>
<p><red>Крестобогоро́дичен:</red></p>
<p>А́гнца, и Па́стыря, и Изба́вителя А́гница зря́щи на Кресте́, восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Песнь 4</red></p>
<p><red>Ирмо́с: </red><emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis></p>
<p>Что ми мно́гая словеса́ и обеща́емая тле́емая, я́же безу́мие предлага́еши? —/ Гео́ргие глаго́лал еси́ к мучи́телю, —/ сия́ вся мне же́лчи горча́йши./ Но твори́, е́же хо́щеши, о злому́дренне, аз бо вопию́:/ сла́ва си́ле Твоей, Го́споди.</p>
<p>Изнури́ плоть твою́ мно́гими ра́нами злому́дренный мучи́тель,/ ты же, треблаже́нне, по́мысл непрекло́нен спасл еси́,/ поя́ усе́рдно тя Укре́пльшему:/ сла́ва си́ле Твое́й, Го́споди.</p>
<p>Ника́коже тебе́ послу́шаю, к па́губе привлача́юща,/ е́же служи́ти нечи́стым бесо́м,/ я́коже вы, нечести́вии, слу́жите помраче́нной пре́лести, —/ Гео́ргий к мучи́телю веща́ше. —/ Умру́ же па́че усе́рдно за Уме́ршаго мене́ ра́ди и с му́ченики вопию́:/ сла́ва си́ле Твое́й, Го́споди.</p>
<p><red>Богоро́дичен: </red>Неискусобра́чно родила́ еси́, о Де́во,/ и по рождестве́ яви́лася еси́, де́вствующи па́ки./ Те́мже немо́лчными гла́сы, ра́дуйся, Влады́чице,/ ве́рою несумне́нною взыва́ем.</p>
<p><red>Песнь 5</red></p>
<p><red>Ирмо́с: </red><emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis></p>
<p>Изнемого́ша бию́щии, страстоте́рпчестей пло́ти утве́рждшися,/ и мучи́тель, томле́ния изыску́я:/ ты же до́блественне терпе́л еси́, красу́яся ра́нами,/ я́же за любо́вь подъя́л еси́ Го́спода твоего́.</p>
<p>Коль стра́шно же и пресла́вно за Христа́ сопротивле́ние твое́,/ ему́же у́бо почуди́шася племена́, обре́тшаяся на по́двизе, и похвали́ша терпе́ния,/ ту́рцы же и срацы́ни студо́м облеко́шася.</p>
<p>О, нра́ва благочести́ва!/ О, до́блественна ра́зума!/ О, ве́ры тепле́йшия честна́го страстоте́рпца Гео́ргия!/ Ея́же ра́ди Бо́га получи́.</p>
<p><red>Богоро́дичен: </red>Тя ору́жие непобеди́мо на враги́ предлага́ем,/ Тя держа́ву и наде́жду на́шего спасе́ния, Богоневе́стная, и́мамы.</p>
<p><red>Песнь 6</red></p>
<p><red>Ирмо́с: </red><emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis></p>
<p>Ника́коже поколеба́ша столпа́ благоче́стия свире́пство повелева́ющаго безбо́жнаго мучи́теля,/ ни жезлы́ бие́ния, ни го́рькая темни́ца, ни ра́ны,/ ниже́ смерть ну́жднейшая.</p>
<p>О́ку Херуви́мскому ума́ твоего́ чистота́ уподо́бися:/ до́ле бо му́жески терпе́л еси́ муче́ния,/ горе́ же предстоя́л еси́ Влады́це, посла́вшему тебе́ вене́ц побе́дный.</p>
<p>Взыгра́шася све́тло му́ченичестии тогда́ ли́цы, ви́девше твое́ дерзнове́ние,/ и, прини́кше ку́пно со А́нгелы,/ неви́димо укрепля́ху тя в по́двизе.</p>
<p><red>Богоро́дичен: </red>О чу́до, всех чуде́с нове́йшее!/ Я́ко Де́ва, во утро́бе вся Содержа́щаго неискусому́жно прие́мши, не стужи́ Си.</p>
<p><red>Конда́к, глас 4:</red></p>
<p>Я́ко звезда́ пресве́тлая, яви́лся еси́ непреле́стная ми́рови,/ пра́веднаго со́лнца Христа́ возвеща́ющи страда́нии твои́ми, страстоте́рпче,/ вели́кий му́чениче Христо́в Гео́ргие,/ и пре́лесть погаси́л еси́ срацы́нскую,/ и Моаме́фова преда́ния и зако́ны под нога́ми твои́ми попра́л еси́,/ и беззако́ннаго царя́ и мучи́телей ужаси́л еси́ кре́пким твои́м терпе́нием,/ и ве́рным подае́ши свет,/ моля́ся к Бо́гу непреста́нно/ о всех нас.</p>
<p><red>И́кос:</red></p>
<p>Прему́дрый Зижди́тель Влады́ка и Господи́н виногра́да мы́сленнаго/ я́коже пресвяты́ми усты́ и́же о при́тчи виногра́да глаго́лет:/ я́коже во единонадеся́тый час де́лавшим подо́бную даст це́ну,/ та́кожде и от пе́рваго часа́ де́лавшим./ И ны́не де́лы извести́ в при́тчи кры́емое,/ Гео́ргия но́ва показа́в, све́тла му́ченика и храбо́рника преизря́дна,/ преда́ния и зако́ны Моаме́фовы под нога́ма свои́ма попра́вшаго/ и беззако́ннаго царя́ Сели́ма и мучи́тели ужаси́вшаго кре́пким терпе́нием,/ на са́мый у́бо после́док ле́тных ты́сящ подо́бна бы́вшаго пе́рвым страда́льцем./ Того́ Христо́с просла́ви нетле́нием исцеле́ния, и́же ве́рным подае́т свет,/ моля́ся непреста́нно к Бо́гу о всех нас.</p>
<p><red>Песнь 7</red></p>
<p><red>Ирмо́с: </red><emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis></p>
<p>Наноси́мая ти страда́ния, Гео́ргие досточу́дне, ели́ко пе́стрый он и кова́рный мучи́тель наноша́ше,/ ты же, страда́льче, му́жественне терпе́л еси́ за любо́вь Христа́ твоего́, ра́достно поя́:/ препе́тый оте́ц на́ших Бо́же, благослове́н еси.</p>
<p>И́стинен аз му́ченик и́стиннаго Христа́, Бо́га на́шего, —/ страда́лец взыва́ше к беззако́нным, —/ бие́ния же́зленная, и огнь,/ и ины́я му́ки гото́в еемь сла́дце подъя́ти за любо́вь Христа́ моего́, ра́достно поя́:/ препе́тый оте́ц на́ших Бо́же, благослове́н еси́.</p>
<p>Зубы́ скре́гчуще уби́йственне, беззако́ннии ту́рцы,/ я́ко зве́рие, восхи́тиша Богоявле́нника и огню́ предава́ху,/ му́ченик же ра́достно поя́ше:/ препе́тый оте́ц на́ших Бо́же, благослове́н еси́.</p>
<p><red>Богоро́дичен: </red>Вы́шняго освяще́нное Боже́ственное селе́ние, ра́дуйся,/ Тобо́ю бо даде́ся ра́дость, Богоро́дице, вопию́щим Ти:/ благослове́нна Ты в жена́х, Всенепоро́чная Влады́чице.</p>
<p><red>Песнь 8</red></p>
<p><red>Ирмо́с: </red><emphasis>Ру́це распросте́р, Дании́л/ львов зия́ния в ро́ве затче́:/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́тропы, взыва́юще:/ благослови́те, вся дела́ Госпо́дня, Го́спода.</emphasis></p>
<p>Ублажи́ша тя лю́ди, благослови́ша святи́телие,/ слы́шаще твое́ му́жественное терпе́ние и ко Христу́ хода́тая стяжа́вше тя./ И ны́не приходя́ще, честны́м твои́м моще́м покланя́ются, взыва́юще:/ благослови́те, вся дела́ Госпо́дня, Го́спода.</p>
<p>Хваля́ся я́звами Христо́выми, к ве́чным восте́кл еси́ оби́телем,/ в багряни́цу оде́ян, му́чениче Гео́ргие, от крове́й твои́х обагре́ную,/ и све́тло Царю́ сил предстои́ши, с му́ченики лику́я, пое́ши:/ благослови́те, вся дела́ Госпо́дня, Го́спода.</p>
<p>Игра́ет вели́кий град Среде́ц, и вси окре́стнии гра́ди, и ве́си, тебе́ воспита́вшии,/ и крася́тся па́мятию твое́ю честно́ю, страстоте́рпче Гео́ргие./ Муче́ние бо сконча́в, венца́ побе́ды сподо́бился еси́ и пое́ши:/ благослови́те, вся дела́ Госпо́дня, Го́спода.</p>
<p><red>Богоро́дичен: </red>Ты еди́на во всех роде́х, Де́во Пречи́стая,/ Ма́ти яви́лася еси́ Бо́га,/ Ты Божеству́ была́ еси́ пребыва́лище, Всенепоро́чная,/ не опа́льшися огне́м непристу́пнаго Све́та./ Те́мже вси Тя благослови́м, Мари́е Богоневе́стная.</p>
<p><red>Песнь 9</red></p>
<p><red>Ирмо́с: </red><emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis></p>
<p>Во́ин и́стинный Христо́ва препове́дания яви́лся еси́, Гео́ргие,/ и безбо́жия ле́сти срацы́нския потреби́тель был еси́./ Те́мже ны́не моли́твами твои́ми потреби́ ва́рварское воста́ние,/ во́инству на́шему под но́ги сих, сла́вне, низлага́я.</p>
<p>А́ще и разсе́яны бы́ша свяще́нныя, му́дре, пло́ти твоя́,/ и а́ще кро́ви излия́шася, но победи́тельная от <red>Тебе</red>́ произыдо́ша./ Те́мже на нас востаю́щих си́лою твое́ю посрами́,/ и во́инство на́ше победи́теля яви́, любо́вию тебе́ сла́вящее.</p>
<p>Ея́же жела́хом, па́мять светоза́рную твою́ и честну́ю прии́мше, почита́ем,/ ра́дующеся же ду́хом и игра́юще, мо́лимся, блаже́нне Гео́ргие:/ ме́сто сие́, святи́тели и лю́ди,/ иде́же изво́ли сла́витися и́мя твое́, сохраня́й невре́дно,/ оте́чество и во́и утверди́.</p>
<p><red>Богоро́дичен: </red>Благослове́нную Мари́ю, и Бо́жию Ма́терь, и Де́ву,/ прииди́те вси, ве́рою и любо́вию непреста́нно восхва́лим:/ Ея́же ра́ди обрето́хом ве́чное ра́дование.</p>
<p><red>Свети́лен.</red></p>
<p><red>Подо́бен: </red>Пло́тию усну́в:</p>
<p>Све́ту невече́рнему предстоя́, блаже́нне, с му́ченическими ли́ки,/ воспева́ющия тя в па́мяти твое́й/ от искуше́ния спаса́й моли́твами твои́ми.</p>
<p><red>Богоро́дичен:</red></p>
<p>На Тя с Бо́гом упова́ем, Пречи́стая,/ из Тебе́ проше́дшему, сраспина́емыя Христу́,/ Твои́ми к Нему́ мольба́ми невре́дны до конца́ ны сохрани́.</p>
<p><red>На хвали́тех стихи́ры на 4, глас 8. Самогла́сны:</red></p>
<p>Неизрече́нных по́двиг твои́х, му́чениче Гео́ргие,/ ты, Боже́ственною распала́емь любо́вию,/ терпя́ же́зленное бие́ние, и разре́зание пло́ти твоея́,/ и свеща́ми опале́ние,/ ника́коже прекло́нен пребы́л еси́,/ показу́я страда́льцем пе́рвым ра́вно сопротивле́ние твое́,/ о Христе́ укрепля́емы/ го́рдаго зми́я и мучи́теля посрами́л еси́/ и Моаме́фова беззако́нная преда́ния попра́л еси́ нога́ми твои́ми./ Те́мже вси, соше́дшеся,/ любо́вию па́мять твою́ почита́ем, страстоте́рпче.</p>
<p>Терпели́вно свеща́ми опаля́емь по всему́ телеси́/ за Влады́ку всех, Царя́ Христа́,/ и ра́нами хребе́т сокруша́емь, и ножи́ разре́заемь, и по гра́ду води́м:/ поруга́шася бо тебе́ нечести́вии и законопресту́пнии ту́рцы,/ наде́ющеся улови́ти адама́нта/ и к свое́й пре́лести привлещи́,/ но Христо́с тя кры́яше Свое́ю десни́цею./ Ты же, му́чениче, претерпе́л еси́, зовы́й:/ Христо́вы любве́ отню́д ничто́же мя разлучи́т,/ ни смерть, ни живо́т, ни вся́кая друга́я му́ка./ Те́мже тя вси любо́вию ублажа́ем/ и светоно́сный день страда́ния твоего́ почита́ем.</p>
<p>Ты подо́бник великому́ченику Пантелеи́мону был еси́,/ му́чениче Христо́в Гео́ргие:/ он бо помоли́ся во вре́мя стра́сти своея́/ и вря́щее о́лово устуди́;/ тебе́ же злому́дренный мучи́тель по мно́гих му́ках преда́ огню́/ и пес мно́жество вве́рже,/ не хотя́ безу́мный честны́м твои́м моще́м сла́вимым бы́ти от христиа́н./ Бо́гу же тя вельми́ просла́вльшу, му́чениче,/ во вре́мя страда́ния твоего́/ дожде́м и гро́мом стра́шным и све́том вели́ким,/ показа́ честно́е и многострада́льное те́ло твое́ невреди́мо./ И ны́не моли́ся Го́сподеви,/ Ему́же с му́ченики предстои́ши,/ о творя́щих па́мять твою́.</p>
<p><red>И́ны стихи́ры, глас 8.</red></p>
<p><red>Подо́бен: </red>Что вы нарече́м:</p>
<p>Что тя нарече́м, Гео́ргие?/ Зерца́ло а́нгельския добро́ты,/ е́же зари́ Ду́ха Боже́ственнаго/ на тебе́ сия́ти показа́./ Те́мже вина́ быв по́двига твоего́,/ с ра́достию возше́л еси́/ в добро́тная жили́ща рая́ Небе́снаго./ Моли́ спасти́ся душа́м на́шим.</p>
<p>Что тя нарече́м, Гео́ргие?/ Исто́чник све́тлый прему́дрости сло́ва Бо́жия,/ источа́яй глаго́лы благоче́стия/ в потопле́ние нечести́вых,/ обличи́л бо еси́ судию́/ и заткну́л еси́ уста́ учи́телей ага́рянских/ си́лою Ду́ха Боже́ственнаго./ Моли́ спасти́ся душа́м на́шим.</p>
<p>Что тя нарече́м, Гео́ргие?/ Терпе́ния кре́пость неруши́мую,/ на ню́же ве́три возве́яша/ слове́сных искуше́ний/ и во́ды напро́ша жесто́ких мук —/ жезли́ бие́ния и свещи́ опале́ния,/ но, осно́вана на ка́мени ве́ры, не позы́блеся./ Моли́ спасти́ся душа́м на́шим.</p>
<p>Что тя нарече́м, Гео́ргие?/ Крин благоуха́нный,/ и́же на со́лнце цветя́й/ и благово́ния исполня́яй окре́стная вся./ Пове́шен бо на дре́ве, тридне́вствовал еси́/ и, тле́ния злосмра́днаго не показа́в,/ воскресе́ния ве́ру утверди́л еси́./ Моли́ спасти́ся душа́м на́шим.</p>
<p><red>Сла́ва, глас 6:</red></p>
<p>Ра́дуйся и весели́ся, Бо́лгарский гра́де Среде́ц сла́вный,/ красу́йся и лику́й,/ я́ко в тебе́ прозябе́ плод сла́вен прекра́сный,/ добропобе́дный вели́кий му́ченик Христо́в Гео́ргий:/ все бо кова́рство мучи́теля врага́ му́жески попра́/ и вене́ц побе́ды досто́йно прия́л есть,/ пропове́да лю́дем че́стне покланя́тися в Тро́ице Еди́ному Бо́гу./ Те́мже и мы со дерзнове́нием вопие́м/ сего́ просла́вльшему Христу́ Бо́гу на́шему,/ умири́ти мир и спасти́ ду́ши на́ша.</p>
<p><red>И ны́не, пра́здника или Богоро́дичен:</red></p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ моли́мся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p><red>Крестобогоро́дичен:</red></p>
<p>Се у́бо ви́дех копие́, пробо́дшее се́рдце, Мое́ Ча́до,/ я́коже прореко́ша Ми дре́вле,/ егда́ Тя узре́х, всех сыно́в земны́х красне́йша:/ на Кресте́ бо во́лею с разбо́йники,/ я́ко злоде́й, пове́шен был еси́, Христе́.</p>
<p><red>А́ще не пра́зднуеши, на стихо́вне стихи́ры Окто́иха.</red></p>
<p><red>Сла́ва, глас 2. Самогла́сен:</red></p>
<p>Прииди́те, мучениколю́бцы,/ наслади́мся мы́сленно духо́вныя <red>Днесь</red> трапе́зы,/ ю́же нам предложи́ му́ченик Гео́ргий,/ ея́же А́нгели наслажда́ются, по ре́кшему проро́ку:/ хлеб яде́ а́нгельский./ С ни́миже и ду́хом водворя́ется,/ и нам про́сит от Спа́са Христа́ грехо́в оставле́ния,/ того́ честну́ю па́мять соверша́ющим.</p>
<p><red>И ны́не, Богоро́дичен, или́ Крестобогоро́дичен.</red></p>
<p><red>Подо́бен: </red>Егда́ от Дре́ва:</p>
<p>Дре́ву Кре́стному Тя, Иису́се, пригвожде́нна зря́щи, Неискусобра́чная,/ пла́чущи, глаго́лаше:/ Ча́до Сла́дкое,/ почто́ оста́вил еси́ Мене́, ро́ждшую Тя, еди́ну,/ Све́те непристу́пный Пребезнача́льнаго Отца́?/ Потщи́ся и просла́вися,/ я́ко да сла́ву получа́т Боже́ственную/ и́же Боже́ственныя стра́сти Твоя́ сла́вящии.</p>
<p><red>НА ЛИТУРГИ́И</red></p>
<p><red>Блаже́нны от кано́на, пе́сни 3-я и 6-я и про́чая вся слу́жба му́ченическая. Прича́стен: </red>В па́мять ве́чную бу́дет пра́ведник:</p>
</section>
