<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го пра́веднаго Иоа́нна Ру́сскаго, Испове́дника</p></title>
<p><red>НА ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры, глас 4:</red></p>
<p>Возсия́ па́мять твоя́ ны́не,/ пра́ведне Иоа́нне,/ сердца́ и умы́ ве́рных озаря́ющи,/ ублажа́ем у́бо тя я́ко терпеливоду́шна,/ непоколеби́ма в благове́рии,/ доброде́тельми укра́шена,/ нетле́нием и чудесы́ просла́вленна,/ и мо́лимтися приле́жно;/ моли́ся, свя́те, о спасе́нии душ на́ших.</p>
<p>Я́коже А́нгел, на земли́ пожи́л еси́,/ воздержа́нием увяди́в твое́ те́ло,/ бде́нием и всено́щными стоя́нии,/ при́сным па́мятованием сме́рти,/ прича́стник же быва́я Боже́ственных Та́ин/ и те́ми в ку́юждо суббо́ту освяща́яся,/ благоуго́ден Бо́гови яви́лся еси́,/ но моли́ся и нам благоуго́дным Тому́ бы́ти/ и спасти́ся душа́м на́шим.</p>
<p>Я́ко зла́то, в горни́ле скорбе́й искуси́лся еси́, доблему́дре,/ преогорчева́емь плени́вшими тя,/ те́мже по кончи́не свята́я душа́ твоя́,/ сожи́тельница А́нгелов,/ досто́йно с те́ми весели́тся,/ и притека́ющих к моще́м твои́м/ ра́дуеши дарова́нием исцеле́ний,/ с пра́ведными у́бо созерца́я добро́ту Влады́чню,/ моли́ся о спасе́нии душ на́ших.</p>
<p>Сокро́вище вели́ко Проко́пия,/ ма́ло кесари́йско ме́сто,/ и сия́ оби́тель и́мут/ святы́я мо́щи твоя́, Иоа́нне,/ и́мже на поклоне́ние собра́вшеся,/ пе́сньми почита́ем преставле́ние твое́, зову́ще ти:/ ра́дуйся, звездо́, от Росси́и возсия́вшая/ и Аси́ю по́двиги свои́ми и чудесы́ озари́вшая;/ ра́дуйся, ве́рных похвало́ и украше́ние;/ ра́дуйся, моли́твенниче о спасе́нии душ на́ших.</p>
<p><red>А́ще на 5, мо́жеши пропе́ти свети́лен: </red>Ди́вное:</p>
<p><red>Сла́ва, глас 1:</red></p>
<p>Ка́ко не похва́лим, пра́ведне,/ благоду́шие твое́ в чу́вственном<a type="note" xlink:href="#note70">70</a> плене́нии,/ и́мже посрами́л еси́ первовино́вника духо́внаго плене́ния,/ кро́тость же, незло́бие и смире́ние,/ и́миже врага́ низложи́л еси́,/ безмо́лвие и поще́ние, моле́ние всено́щное,/ в не́мже помо́ст притво́ра церко́внаго/ струя́ми сле́зными ороша́л еси́/ и те́ми огнь страсте́й угаси́л еси́,/ огнь любве́ Боже́ственныя прии́м в се́рдце свое́м/ и восхожде́нии благода́тными/ све́тел быв, Иоа́нне,/ во све́тлостех святы́х ны́не лику́еши,/ иде́же помина́й помина́ющия тя.</p>
<p><red>И ны́не, Богоро́дичен.</red></p>
<p><red>Вход. Проки́мен дне. И чте́ния преподо́бническая <emphasis>(зри 23 мая)</emphasis></red></p>
<p><red>На стихо́вне стихи́ры, глас 2:</red></p>
<p>Богому́дре Иоа́нне,/ благода́тию Бо́жиею просвеща́емь/ и раче́нием Боже́ственным окриля́емь,/ страда́льческую нощь жития́ ра́бскаго/ непреткнове́нно среде́ злове́рных преше́л еси́/ и ко дню невече́рнему ра́йския свобо́ды дости́гл еси́,/ озаря́я отту́ду ве́рных исполне́ние.</p>
<p><red>Стих: </red>Мно́ги ско́рби пра́ведным,/ и от всех их изба́вит я Госпо́дь.</p>
<p>Плене́нный тата́ры и отведе́нный ко ага́ряном,/ вселе́н, всече́стне, был еси́ в ко́нском стоя́лищи,/ я́коже И́ов на гно́ищи,/ утесня́емь и оскорбля́емь,/ те́мже пра́ведным судо́м Бо́жиим/ по кончи́не утеща́ешися на ло́не Авраа́мли,/ иде́же всех веселя́щихся жили́ще.</p>
<p><red>Стих: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.<red> </red></p>
<p>Вне до́льняго оте́чества богоуго́дно пожи́в, блаже́нне,/ в Го́рнее Оте́чество всели́лся еси́,/ дарова́ньми украси́вся Ду́ха./ Бу́ди у́бо те́плый хода́тай ко Го́споду о Росси́и и ея́ лю́дех,/ о Горе́ и оби́тели сей,/ страсте́й же и неду́гов свобожда́й нас моли́твами твои́ми,/ благода́ти тезоимени́те.</p>
<p><red>Сла́ва, глас 6:</red></p>
<p>Име́яй благи́й по́мысл,/ и се́рдце бо́дрое,/ и любо́вь нелицеме́рную,/ бдяй же при́сно и Бо́гу присоединя́яйся,/ блаже́нную кончи́ну прие́млет <red>Днесь</red> Иоа́нн пра́ведный/ и чи́стою душе́ю свое́ю воспаря́ет горе́,/ свесели́тися избра́нным Отца́ Небе́снаго,/ оста́ви же во утеше́ние и освяще́ние своя́ святы́я мо́щи,/ к ни́мже притека́юще, воззове́м к нему́:/ тя, Богоприя́тне, воспева́ющим согреше́ний испроси́ проще́ние/ мир и ве́лию ми́лость.</p>
<p><red>Тропа́рь, глас 4:</red></p>
<p>От земли́ плене́ния твоего́/ воззва́вый тя к Небе́сным селе́нием,/ Госпо́дь соблюда́ет невреди́мо и цельбоно́сно те́ло твое́,/ пра́ведне Иоа́нне,/ ты бо, в Росси́и я́тый и во Аси́ю прода́нный,/ посреде́, ага́рянскаго злоче́стия благоче́стно пожи́л еси́ во мно́зе терпе́нии/ и, се́яв зде слеза́ми,/ жне́ши та́мо неизглаго́ланною ра́достию./ Те́мже моли́ Христа́ Бо́га спасти́ся душа́м на́шим.</p>
<p><red>Ин тропа́рь, глас то́йже:</red></p>
<p>От земли́ Призва́вший тя в Небе́сныя оби́тели/ сохраня́ет и по сме́рти нетле́нное те́ло твое́, свя́те,/ ты бо я́ко пле́нник приведе́н бысть в А́зию,/ иде́же и уподо́бися Христу́./ Сего́ ра́ди моли́ Его́ спасти́ся душа́м на́шим.</p>
<p><red>НА У́ТРЕНИ</red></p>
<p><red>На </red>Бог Госпо́дь:<red> тропа́рь свята́го, два́жды. </red>Сла́ва, и ны́не,<red> Богоро́дичен.</red></p>
<p><red>По 1-м стихосло́вии седа́лен, глас 3:</red></p>
<p>Све́тлым житие́м твои́м, Иоа́нне, и неусы́пными моли́твами/ неулови́м пребы́л еси́ ловле́нии тьмы предста́теля/ и, во гро́бе лежа́, нетле́нен пребыва́еши,/ подая́ цельбы́ призыва́ющим тя и па́мять твою́ любо́вию пра́зднующим.</p>
<p><red>Сла́ва, и ны́не, Богоро́дичен:</red></p>
<p>Изве́стная христиа́ном и Еди́на по Бо́зе кре́пкая Помо́щнице,/ си́льная в беда́х Предста́тельнице,/ покры́й и соблюди́ ны, Влады́чице человеколюби́вая,/ вся сове́ты злоко́знствующих враго́в низлага́ющи.</p>
<p><red>По 2-м стихосло́вии седа́лен, глас 4:</red></p>
<p>Страсте́й огнь погаси́л еси́, блаже́нне,/ тече́нием слез и доброде́тельми обогати́лся еси́,/ я́влься челове́к небесному́др,/ но да улучу́ и аз избавле́ние от мглы страсте́й хода́тайством твои́м, Иоа́нне,/ и да явлю́ся спасе́н, с ве́рою прибега́яй к тебе́.</p>
<p><red>Сла́ва, и ны́не, Богоро́дичен:</red></p>
<p>К Тебе́, Всецари́це, приношу́ ю́же от боле́зни моли́тву мою́:/ поми́луй мя, Всеблага́я, и неколе́блема прило́ги льсти́ваго соде́лай,/ да не посрамле́н бу́ду, в день искуше́ния Тя призыва́яй,/ недосто́йный раб Твой.</p>
<p><red>По полиеле́и седа́лен, глас 1:</red></p>
<p>Среди́ мирска́го мяте́жа пра́ведно пожи́вша, я́ко в безмо́лвии пусты́нном,/ на ра́мена Крест Госпо́день взе́мша и Тому́ после́довавша страда́льческими по́двиги,/ восхва́лим вси пе́сньми Иоа́нна,/ его́же израсти́ Росси́я, Аси́я же позна́, я́ко преподо́бна.</p>
<p><red>Сла́ва, и ны́не, Богоро́дичен:</red></p>
<p>Кто от челове́к возмо́жет изрещи́ Твоя́, Де́во, я́же па́че ума́ несказа́нная та́инства?/ Ты бо яви́лася еси́ всех пребо́льши святы́х,/ и превы́шши А́нгелов, и небе́с ши́рши,/ я́ко из Тебе́ возсия́ Христо́с Бог, спаса́яй ду́ши на́ша.</p>
<p><red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми? Вся́кое дыха́ние:<red> Ева́нгелие от Луки́, зача́ло 64. </red></p>
<p><red>По 50-м псалме́ стихи́ра, глас 6:</red></p>
<p>Пра́ведне Иоа́нне,/ ве́рный ра́бе Христа́ Бо́га,/ Ца́рствия Его́ насле́дниче,/ Проко́пии красото́ и Росси́и похвале́ние,/ тве́рдый в благове́рии,/ злове́рными неодоли́м сый,/ стране́ на́шей проси́ на враги́ одоле́ние,/ сыново́м же росси́йским непобеди́мым бы́ти/ и неосла́бным в благоче́стии/ и в ми́ре спасти́ся всем нам.</p>
<p><red>Кано́н, глас 2.</red></p>
<p><red>Песнь 1</red></p>
<p><red>Ирмо́с: </red><emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis></p>
<p>Пресве́тлым озаря́емь све́том Со́лнца пра́вды,/ просвеще́ние испроси́ мне, омраче́нному,/ воспе́ти твое́, Богосве́тле, светоза́рное торжество́.</p>
<p>У́ды вся умертви́в, му́дре,/ в чи́стом се́рдце твое́м име́л еси́ Христа́,/ умертви́вша и сте́рша главу́ зми́я/ и от я́да того́ изба́вльша челове́ческое естество́.</p>
<p>В зако́не Госпо́дни поуча́яся,/ был еси́, я́ко дре́во, е́же благи́й плод свой даде́ во вре́мя свое́,/ прия́л бо еси́ по кончи́не, достосла́вне, благода́ть врачева́ти призыва́ющия тя.</p>
<p><red>Богоро́дичен: </red>Тя, Всепе́тая Присноде́во, испове́дающии Богоро́дицу,/ утвержде́ние и предста́тельство и́мамы/ и, прибега́юще к Тебе́, бу́ри жите́йския и искуше́ний избавля́емся.</p>
<p><red>Песнь 3</red></p>
<p><red>Ирмо́с: </red><emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis></p>
<p>Просия́ свято́е житие́ твое́, блаже́нне, во Аси́и и озаря́ет све́том чуде́с,/ но проси́ и нам благода́ти е́же хоте́ти и е́же де́яти блага́я,/ чту́щим па́мять твою́.</p>
<p>Не дал еси́ сна очи́ма твои́ма,/ до́ндеже успи́л еси́, достохва́льне, безчи́нная двиза́ния востаю́щая на дух пло́ти/ твои́ми ко Го́споду всено́щными моле́нии.</p>
<p>Непобеди́мою си́лою Креста́ Христо́ва де́монская победи́в устремле́ния,/ яви́лся еси́ вино́вник спасе́ния мно́гих,/ помо́щник сый притека́ющих к моще́м твои́м.</p>
<p><red>Богоро́дичен: </red>Я́ко черто́г одушевле́н Бо́жий/ и кади́льницу мы́сленнаго и светоно́снаго У́гля,/ велича́ем Тя, Богоро́дице, зову́ще:/ ра́дуйся, Хода́таице спасе́ния на́шего.</p>
<p><red>Ин конда́к, глас 4:</red></p>
<p>Ны́не приспе́ па́мять сла́вных, свя́те о́тче, дел твои́х,/ веселя́ще благочести́выя ду́ши,/ ве́рно чту́щия тя, Иоа́нне.</p>
<p><red>Седа́лен, глас 4:</red></p>
<p>Был еси́ пле́нник на земли́, Богому́дре, вся́ко озлобле́ние претерпева́я,/ доброде́тели, я́коже фимиа́м благово́нен и же́ртву благоприя́тну, прине́сл еси́ Бо́гу,/ Его́же моли́ дарова́ти согреше́ний очище́ние чту́щим святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Ты прибе́жище на́ше еси́, и си́ла, и утеше́ние, Богоро́дице Пречи́стая,/ се бо И́же всех Госпо́дь, ро́ждься от <red>Тебе</red>́,/ Де́ву Боже́ственную Тя соблюде́ по рождестве́/ и Небесе́ и земли́ Цари́цу сотвори́,/ тем Тя вси недосто́йными усты́ сла́вим.</p>
<p><red>Песнь 4</red></p>
<p><red>Ирмо́с: </red><emphasis>Услы́шах, Го́споди, слух Твой и убоя́хся,/ разуме́х дела́ Твоя́, и диви́хся, и возопи́х:/ сла́ва си́ле Твое́й, Го́споди.</emphasis></p>
<p>Ду́шу свою́ украси́л еси́, плотско́е умертви́в мудрова́ние,/ те́мже Небе́сных красо́т еси́ зри́тель.</p>
<p>Пра́веден был еси́ и незло́бив,/ и́стинен же и непоро́чен,/ ве́рен и богочести́в, прехва́льне.</p>
<p>Боже́ственным смире́нием возвыша́емь,/ врага́ смири́л еси́, блаже́нне,/ на Небеси́ и на земли́ сла́вен я́влься.</p>
<p><red>Богоро́дичен: </red>Спаса́й ста́до Твое́, Ма́ти Бо́жия, безвре́дно от вся́каго зла,/ Тя бо во обстоя́ниих и́мамы избавле́ние.</p>
<p><red>Песнь 5</red></p>
<p><red>Ирмо́с: </red><emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.</emphasis></p>
<p>Неблагоро́ден раб по те́лу сотво́рься,/ благоро́ден нрав в души́ име́л еси́, прече́стне,/ все твое́ жела́ние на Бо́га Всеви́дца возложи́л еси́.</p>
<p>Богоуго́дно тече́ние свое́ на земли́ соверши́вшу ти,/ со благоугоди́вшими Бо́гу ны́не лику́еши,/ моля́ся о почита́ющих преставле́ние твое́, Богоизбра́нне.</p>
<p>Чу́до зри́тся на тебе́, сла́вне,/ ка́ко по преставле́нии соблюда́ется неруши́мо, благово́нно и целе́бно те́ло твое́/ судьба́ми Просла́вльшаго Тя.</p>
<p><red>Богоро́дичен: </red>Испо́лни уста́ на́ша хвале́ния Твоего́, Госпоже́,/ и покажи́ ны други́й десятостру́нный псалти́рь/ очище́нием сугу́быя чувств пятери́цы.</p>
<p><red>Песнь 6</red></p>
<p><red>Ирмо́с: </red><emphasis>Глас глаго́л моле́бных/ от боле́зненныя, Влады́ко, души́ услы́шав,/ от лю́тых мя изба́ви:/ Еди́н бо еси́ на́шего спасе́ния вино́вен.</emphasis></p>
<p>Я́ко крин благово́нен, израсти́ тя Росси́я,/ и, я́ко ши́пок красе́н, был еси́ посреде́ те́рния ага́рянскаго,/ облагово́нившей<a type="note" xlink:href="#note71">71</a> тя благода́ти Бо́жией.</p>
<p>Я́ко фи́никс процве́т, благода́ти тезоиме́нне,/ сла́достию плодо́в услажда́еши чу́вства ве́рных,/ я́ко кедр несокруши́м, я́влься бу́рею напа́стей и искуше́ний.</p>
<p>Я́ко многоце́нное сокро́вище, в земли́ кры́ющееся,/ мо́щи своя́ яви́л еси́ благочести́вым в виде́нии,/ и те́ми неду́ги врачу́еши,/ подая́ от Бо́га освяще́ние лобыза́ющим Тя.</p>
<p><red>Богоро́дичен: </red>Я́ко Ма́ти всех даро́в Пода́теля яви́лася еси́,/ сад многоцве́тен и рай сладкоды́шущ,/ плода́ми Ду́ха ущедря́ющ и благода́тьми облагоуха́ющ пою́щия Тя. </p>
<p><red>Конда́к, глас 8:</red></p>
<p>Вчестне́й па́мяти твое́й, свя́те,/ весели́тся о тебе́ Росси́я,/ во благоче́стии тя воспита́вшая,/ и целе́бным моще́м твои́м ра́дуется Аси́я,/ иде́же у́зкий путь проше́д страда́льческаго пле́на и по́стнических подвиго́в,/ сосу́д че́стен яви́лся еси́ Бо́жия благода́ти,/ ея́же проси́ и нам, чти́телем твои́м, да зове́м ти:/ ра́дуйся, Иоа́нне, благода́ти тезоимени́те.</p>
<p><red>И́кос:</red></p>
<p>Ка́ко по достоя́нию восхва́лим тя, доблему́дре,/ по́двиги твои́ми стра́сти умертви́вша,/ плоть порабо́тивша ду́ху и врага́ победи́вша?/ Кто, слы́шав вели́кое твое́ терпе́ние и смире́ние, не удиви́тся?/ Е́же ко всем кро́тость и беззло́бие, к скорбя́щим сострада́ние,/ к су́щим в беда́х и неду́зех поможе́ние./ В невече́рнем у́бо дни Ца́рствия Бо́жия, с пра́ведными пра́ведно наслажда́яся,/ моли́ся о чту́щих па́мять твою́, да зове́м ти:/ ра́дуйся, Иоа́нне, благода́ти тезоимени́те.</p>
<p><red>Песнь 7</red></p>
<p><red>Ирмо́с: </red><emphasis>О́бразу злато́му на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</emphasis></p>
<p>День пра́зднственный соверша́ем <red>Днесь</red> блаже́ннаго успе́ния твоего́, светоза́рне,/ в не́мже свети́льник нося́, полн еле́я благи́х дел,/ вшел еси́ в све́тлый черто́г и Жениху́ душ вопие́ши:/ благослове́н еси́, Бо́же оте́ц на́ших.</p>
<p>Ду́шу удобри́в, Богому́дре, ра́лом моли́твы,/ воздержа́ние посе́яв и ороси́в <red>е</red> слеза́ми,/ пожа́л еси́ кла́сы чистоты́, и пра́ведности,/ и с пра́ведными взыва́еши укре́пльшему тя Христу́:/ благослове́н еси́, Бо́же оте́ц на́ших.</p>
<p>Святы́х ду́ши, пра́ведных лик и безпло́тных умо́в ополче́ние/ прия́ша тя, сликовству́юща им, досточу́дне,/ нетле́нным одея́нием сла́вы укра́шенна и с ни́ми пою́ща:/ благослове́н еси́, Бо́же оте́ц на́ших.</p>
<p><red>Богоро́дичен: </red>На Тя, Влады́чице, наде́жду мою́ от души́ возложи́х всю/ и ча́ю от <red>Тебе</red>́ Боже́ственнаго утеше́ния,/ благода́тную по́мощь ниспосли́ ми,/ стезю́ показу́я, к Небеси́ возводя́щую, во е́же пе́ти:/ благослове́н еси́, Бо́же оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis></p>
<p>Святе́йших и Животворя́щих Та́ин возжеле́вшу тебе́, прехва́льне, приобщи́тися при исхо́де,/ принесе́ни бы́ша во я́блоце,/ и́хже прия́в, воспари́л еси́ к Небе́сным.</p>
<p>Добро́ту Созда́теля, ю́же зрел еси́ зде, я́ко в зерца́ле и гада́нии,/ ны́не, преше́д к Вы́шним, ясне́йше зри́ши/ разре́шшимся тебе́ зерца́лом, Богоблаже́нне.</p>
<p>Тече́ния сла́дкая исцеле́ний иска́пают по́тове твои́ и ско́рби твоя́ —/ ра́дование с ве́рою притека́ющим к моще́м твои́м/ во сла́ву Христа́ Бо́га на́шего.</p>
<p><red>Богоро́дичен: </red>Святе́йший хра́ме Спа́са на́шего,/ пресла́вный Его́ престо́ле, превысо́кое Не́бо и Раю́ слове́сный,/ отве́рзи нам, Преблагослове́нная Богороди́тельнице, ра́йския две́ри.</p>
<p><red>Песнь 9</red></p>
<p><red>Ирмо́с: </red><emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis></p>
<p>Бога́тство некра́домое собра́в, е́же ни червь, ни тля тлит,/ и, я́коже не́кий корабле́ц, отплы́в от земли́,/ приста́нища всепоко́йнаго и блаже́нства ве́чнаго дости́гл еси.</p>
<p>Го́рнее Ца́рство, Вы́шний град, Бо́жий рай,/ пра́ведных наслажде́ние и свет немерца́ющ обрести́ сподо́бился еси́,/ иде́же нас помяни́, воспева́ющих тя, всехва́льне.</p>
<p>С со́нмом пра́ведных и всех святы́х лику́я, приснопа́мятне,/ моли́ всех Созда́теля и Бо́га,/ да сподо́бит спаса́емых ча́сти па́мять твою́ пра́зднующих.</p>
<p><red>Богоро́дичен: </red>Приими́, Влады́ко, хода́тайство о нас Ма́тере Твоея́/ и его́же просла́вил еси́, Иоа́нна пра́веднаго,/ и́хже мольба́ми не лиши́ нас благи́х Твои́х,/ угото́ванных лю́бящим Тя.</p>
<p><red>Свети́лен:</red></p>
<p>Ди́вное узре́вше зна́мение, ужасо́шася омраче́ннии ага́ряне:/ свет бо блиста́ше, иде́же бе погребе́н Иоа́нн,/ и а́бие возвести́ша сие́ ве́рным,/ и́же, откопа́вше гроб, с ра́достию обрето́ша/ нетле́нное, и благоуха́нное, и цельбоно́сное пра́веднаго те́ло,/ Христа́ Бо́га о нем велича́юще.</p>
<p><red>Сла́ва, и ны́не, Богоро́дичен:</red></p>
<p>Свет благода́ти Рождество́м Твои́м возсия́, и просвети́ всю подсо́лнечную,/ и предста́теля тьмы погуби́, Богороди́тельнице Пречи́стая,/ А́нгелов похвало́ и челове́ков всех спасе́ние,/ непреста́нными гла́сы Тя велича́ющих.</p>
<p><red>На хвали́тех стихиры, глас 8:</red></p>
<p>О, пресла́внаго чудесе́!/ Иоа́нн, благове́рная о́трасль Росси́и/ и Це́ркве Христо́вы сын и́скренний,/ с лю́тыми ага́ряны жи́тельствуя,/ в ско́рбех плене́ния и в злострада́нии,/ обре́те, Его́же иска́ше,/ душ на́ших Свободи́теля,/ стра́сти и Крест прия́вшаго/ челове́ческаго ра́ди свобожде́ния.</p>
<p>О, пресла́внаго чудесе́!/ Среди́ плотски́х рачи́телей пребыва́я,/ весь чист и духо́вен Иоа́нн,/ име́я ло́же в ко́нском стоя́лищи,/ бога́тство — наготу́ и хлад,/ вме́сто же че́сти — поруга́ния и бие́ния,/ вся претерпе́, до́блий, тверде́йше Христа́ ра́ди,/ не уклони́вша лица́ Своего́ от оплева́ний и зауше́ний/ челове́ческаго ра́ди спасе́ния.</p>
<p>Прииди́те, ве́рнии,/ свяще́нную и честну́ю па́мять пра́веднаго Иоа́нна/ благоче́стно ны́не восхва́лим:/ сей бо, пожи́в в плену́, а́ки у́зник в темни́це,/ по преставле́нии свое́м сподо́бися на Небеси́/ пресве́тлаго осия́ния пра́ведных,/ его́же получи́ти мо́лится/ воспева́ющим любо́вию све́тлыя того́ по́двиги.</p>
<p>Боже́ственная благода́ть Ду́ха,/ живу́щая в тебе́, всече́стне,/ ди́вна показа́ тебе́ в нетле́нии твои́х честны́х моще́й,/ в чудесе́х от тех и исцеле́ниих,/ и́хже любо́вию лобыза́юще,/ сла́вим о тебе́ Христа́ Бо́га,/ ди́внаго во святы́х Свои́х,/ к Нему́же бу́ди те́плый хода́тай/ о воспева́ющих све́тлыя твоя́ по́двиги.</p>
<p><red>Сла́ва, глас 6:</red></p>
<p>Кто не восхва́лит тя, и́стинно достохва́льнаго, Иоа́нне пра́ведне?/ Кто не удиви́тся боголюби́вому твоему́ нра́ву?/ Егда́ бо лю́тый господи́н твой/ узре́ в дому́ свое́м тебе́ ра́ди изоби́лие во всем/ и даде́ тебе́ осла́бу,/ ты, снеда́емь огне́м любве́ ко Го́споду,/ приумно́жил еси́ труды́ по́стническия,/ те́мже свя́та яви́ тебе́ и просла́ви Пресвята́я Тро́ица,/ Ю́же моли́ спасти́ся душа́м на́шим.</p>
<p><red>И ны́не, Богоро́дичен.</red></p>
<p><red>Славосло́вие вели́кое и отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны пра́здника; в пост Петро́в пе́сни 3-я и 6-я кано́на свята́го.</red></p>
<p>И́на слу́жба свято́му пра́ведному Иоа́нну Ру́сскому, испове́днику, ея́же краегране́сие: Блаже́нне Ио́нне испове́дниче, приими́ сооте́чественника дар и похвалу́ сию́.</p>
<p><red>Творе́ние митрополи́та Никоди́ма</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p><red>На </red>Го́споди, воззва́х:<red> стихи́ры на 6, глас 4:</red></p>
<p>Благода́ти нарече́нный соиме́нником,/ Боже́ственныя то́ки спаси́тельныя,/ Святы́м Ду́хом подава́емыя ве́рным,/ приусво́ил еси́, блаже́нне,/ и́миже обогаща́яся,/ житие́ на земли́ соверши́л еси́ благоче́стно,/ предстои́ши ны́не в ра́дости всех Спа́су на Небеси́ с ли́ки Безпло́тных,/ прославля́я вели́чия Бо́жия,/ Его́же моли́, Иоа́нне,/ спасе́ние дарова́ти воспева́ющим тя.</p>
<p>Ли́ку избра́нных сочета́лся еси́ от купе́ли возрожде́ния,/ и, Це́ркве Христо́вы прича́стник быв,/ возраста́л еси́ во стра́се Бо́жии,/ и навы́кл еси́ благода́тию в доброде́тели,/ и дости́гл еси́ Небе́снаго Ца́рствия./ Сего́ ра́ди твое́ Росси́йское оте́чество ра́дуется,/ я́ко име́ет тя засту́пника, предстоя́щаго Святе́й Тро́ице./ И мы вси, лю́дие твои́,/ единоро́дный ти язы́к, весе́лия исполня́ющеся, вопие́м:/ моли́твами твои́ми от вся́каго обстоя́ния спаси́ нас,/ Иоа́нне уго́дниче Христо́в.</p>
<p>А́ще ка́я похвала́ подоба́ет святы́м,/ в телеси́ на земли́ пожи́вшим/ и пред Го́сподем всегда́ ходи́вшим де́лы благи́ми,/ па́че ублажи́ти тя подоба́ет, Иоа́нне:/ в Каппадоки́и бо житие́ нескве́рное соверши́в,/ Боже́ственная повеле́ния испо́лнил еси́/ и душе́ю в Небе́сных селе́ниих Безпло́тным причте́н еси́ си́лам,/ мир ми́рови дарова́ти моли́ся/ и спасе́ния душа́м на́шим.</p>
<p>Житие́, о Иоа́нне, равноа́нгельное соверши́л еси́,/ сохрани́в се́рдце твое́ в чистоте́ от вся́кия скве́рны пло́ти и ду́ха,/ те́мже Вседержи́теля Вы́шних сподо́бился еси́ ви́дети/ и, све́том Того́ сия́я пред челове́ки,/ науча́еши лю́ди ве́ре Правосла́вней,/ указу́еши путь житие́м твои́м к Небе́сному Ца́рствию,/ всем, ко святы́м твои́м моще́м приходя́щим,/ моли́твою твое́ю подае́ши исцеле́ния/ и вся потре́бная к житию́ и благоче́стию,/ в не́мже утверди́ всех, воспева́ющих па́мять твою́.</p>
<p><red>Сла́ва, глас 2:</red></p>
<p>Еде́мскаго дре́ва жи́зни/ преслуша́ния ра́ди пра́отец отве́ржен бысть,/ безсме́ртия пи́щи преступле́нием за́поведи лиши́ся,/ предаде́ся сме́рти, я́ко тле́нный./ Нетле́ния вене́ц прия́л еси́, Иоа́нне,/ зако́ну бо ева́нгельскому повину́лся еси́ существо́м твои́м,/ и, Боже́ственныя Евхари́стии вкуше́нием укрепля́яся,/ весь Бо́гу твоему́ сочета́лся еси́,/ Его́же моли́ о всех, чту́щих тя.</p>
<p><red>И ны́не, Богоро́дичен: </red>Пре́йде сень зако́нная:</p>
<p><red>Вход. Проки́мен дне. И чте́ния преподо́бническая <emphasis>(зри 23 мая)</emphasis></red></p>
<p><red>На лити́и стихи́ры, глас 6:</red></p>
<p>Немощна́я избра́ Бог от ми́ра,/ да прему́дрыя посрами́т бу́йством сло́ва Христо́ва:/ вся, Иоа́нне, претерпе́л еси́/ и сотвори́л еси́, я́же Христо́с повеле́ ученико́м,/ и обле́клся еси́ Того́ ве́чною сла́вою,/ и, Престо́лу Боже́ственнаго А́гнца предстоя́ <red>Днесь</red>,/ моли́ся, блаже́нне, дарова́ти мир ми́ру/ и спасти́ся душа́м на́шим.</p>
<p>Ны́не мучениколю́бцы составля́ют собо́ры,/ Иоа́нне испове́дниче и ра́бе Христо́в,/ прославля́юще твоя́ страда́ния и дея́ния,/ почита́юще твою́ ве́ру адама́нтову/ и любве́ пла́мень горя́щий,/ и́мже испо́лнися се́рдце твое́ от купе́ли Креще́ния/ и па́че умно́жися в терпе́нии./ Моли́, страда́льче блаже́нне,/ взе́мшаго грехи́ всех А́гнца Бо́жия/ мир ми́рови дарова́ти/ и Боже́ственную ми́лость.</p>
<p><red>Сла́ва, и ны́не, глас 2:</red></p>
<p>Еди́ная а́нгельскаго естества́ в челове́цех Превы́шшая,/ Херуви́мы и Серафи́мы, превозше́дшая,/ Пречи́стая и Благослове́нная,/ утверди́ нра́вы благи́я и целому́дрие/ Твои́ми моли́твами и предста́тельством/ ко Спа́су на́шему, Сы́ну Твоему́.</p>
<p><red>На стихо́вне стихи́ры, глас 1:</red></p>
<p>Иоа́нне любому́дре,/ претерпе́л еси́ во И́мя Христо́во зной, и хлад,/ и трудо́в изнуре́ние,/ и алка́л еси́, и, от жа́жды истоща́емь,/ ра́дости же Небе́сныя испо́лнился еси́,/ нощми́ победоно́сцу усе́рдно моля́ся,/ того́ страда́нием сподо́бился еси́ соприча́стия,/ оба́че не устраши́лся еси́ мучи́телей де́рзости,/ яви́лся еси́ сла́ва и похвала́ испове́дников./ Проси́ закла́вшагося за спасе́ние всех А́гнца Бо́жия/ дарова́ти Боже́ственную ми́лость и умире́ние ми́ру.</p>
<p><red>Стих: </red>Пра́ведник, я́ко фи́нике, процвете́т,/ я́ко кедр, и́же в Лива́не, умно́жится.</p>
<p>Овча́, е́же на закла́ние ведо́мое,/ был еси́, блаже́нне Иоа́нне,/ егда́ претерпе́л еси́ зауше́ния и страда́ния,/ оба́че ве́ру соблю́л еси́ непреобори́му/ и оте́чества твоего́ не отпа́л еси́,/ ру́сский те́лом и Христо́в душе́ю пребыва́я./ Моли́ дарова́ти Росси́йстей стране́ благослове́ние Бо́жие,/ спасе́ние чту́щим тя,/ ми́ру же всему́ умире́ние.</p>
<p><red>Стих: </red>Насажде́ни в дому́ Госпо́дни,/ во дво́рех Бо́га на́шего процвету́т.</p>
<p>Овча́, е́же на закла́ние:<red> <emphasis>(зри выше).</emphasis></red></p>
<p><red>Сла́ва, глас то́йже:</red></p>
<p>А́гнец непоро́чен и благоприя́тен яви́лся еси́,/ ева́нгельскую ве́ру внутрь прие́мь,/ пожи́л еси́ на земли́, я́ко безпло́тен,/ и, плене́нный суть, свобо́ду е́же во Христе́ яви́л еси́./ Росси́йския земли́ порожде́ние,/ Элла́де источа́еши чуде́с вели́чество,/ Иоа́нне сла́вне, чудоде́телю,/ моли́ся о всех, чту́щих тя.</p>
<p><red>И ны́не, Богоро́дичен:</red></p>
<p>Неве́сто Избра́нная, Богоотрокови́це,/ зачала́ еси́ пло́тию Сы́на Бо́жия/ и Бо́га Сло́ва с земноро́дными сочета́ла еси́,/ Неразде́льнаго и Неразлу́чнаго Отцу́ и Ду́ху Свято́му,/ челове́чеством восприя́вшаго во́лею страсть сме́ртную,/ да свободи́т созда́ние Свое́ от ра́бства тле́нию,/ да пода́ст мир и спасе́ние всем Кресто́м и Воскресе́нием.</p>
<p><red>Тропа́рь, глас 4:</red></p>
<p>На Небеси́ предстоя́ Святе́й Тро́ице,/ пра́ведне блаже́нне Иоа́нне,/ земны́й а́нгеле, Бо́жий челове́че,/ с Безпло́тными ли́ки славосло́виши любо́вь неизрече́нную,/ в Це́ркви перворо́дных со святы́ми водворя́яся,/ о нас, су́щих на земли́, возно́сиши моли́твы/ к Соде́телю всех и Спа́су,/ да пода́ст мир всему́ ми́ру,/ Це́рквам на земли́ благостоя́ние и соедине́ние всех,/ чту́щих Сы́на Бо́жия, во пло́ти прише́дша,/ во святе́м Те́ле Христа́ Иису́са,/ е́же есть Це́рковь Бо́га Жива́го,/ во спасе́ние ро́да челове́ческаго.</p>
<p><red>НА У́ТРЕНИ</red></p>
<p><red>По 1-м стихосло́вии седа́лен, глас 2:</red></p>
<p>Егда́ гони́тели твои́ доса́ду тебе́ сотвори́ша и бие́ния и муче́ния Христа́ ра́ди,/ ра́довался еси́, Иоа́нне,/ и, моля́ся о творя́щих тебе́ напа́сть, востека́л еси́ ду́хом ко Спа́су,/ я́ко безпло́тен во пло́ти явля́яся.</p>
<p><red>Сла́ва, и ны́не, Богоро́дичен:</red></p>
<p>И ражда́еши, и млеко́м пита́еши Младе́нца,/ оба́че Присноде́ва пребыва́еши, Пречи́стая Богома́ти./ Бог бо и́стинен есть рожде́йся из Тебе́ и Челове́к соверше́н./ И́же уста́вы естества́ побежда́ет и обновля́ет,/ да́рует нетле́ние и жизнь ве́чную.</p>
<p><red>По 2-м стихосло́вии седа́лен, глас 3:</red></p>
<p>Све́тлый А́нгел земны́й был еси́ ли́ком и чист се́рдцем, блаже́нне Иоа́нне,/ благода́ть бо Боже́ственная исполня́ше се́рдце твое́ любве́ неземны́я ко всем лю́дем,/ и́мже твори́л еси́ и твори́ши блага́я,/ и возсия́л еси́ я́ко со́лнце, во Ца́рствии Отца́ Небе́снаго.</p>
<p><red>Сла́ва, и ны́не, Богоро́дичен:</red></p>
<p>Пресвята́я Де́во, Богоизбра́нная и Благослове́нная в жена́х,/ обре́тшая благода́ть у Бо́га,/ моли́ся Сы́ну Твоему́ со Иоа́нном блаже́нным/ изба́вится рабо́м Твои́м от собла́знов, скорбе́й и обстоя́ний./ Ты бо еси́ покро́в и заступле́ние прибега́ющим к Тебе́.</p>
<p><red>По полиеле́и седа́лен, глас 5:</red></p>
<p>Ору́жия си́льнаго и непобеди́маго, Креста́ Христо́ва си́лою обле́клся еси́, пра́ведне Иоа́нне,/ творя́й святы́ню жития́ твоего во стра́се Бо́жии,/ добр бо во́ин оте́чества твоего́ был еси́ и досто́йный учени́к Христо́в,/ и от земна́го во́инства преше́л еси́ к Небе́сным си́лам./ О нас непреста́нно моли́ся.</p>
<p><red>Сла́ва, и ны́не, Богоро́дичен:</red></p>
<p>Всем конце́м земли́ упова́ние непосты́дное, Пречи́стая,/ простира́еши тре́бующим ру́ку по́мощи, Влады́чице,/ вся неду́жныя и скорбя́щия утеша́еши,/ подвиза́ющихся во спасе́ние укрепля́еши Твое́ю моли́твою,/ ро́да бо христиа́нскаго и Це́ркве Святы́я Ты прибе́жище и заступле́ние.</p>
<p><red>По 50-м псалме́ стихи́ра, глас 8:</red></p>
<p>Естеству́ а́нгельскому приобщи́лся еси́,/ Иоа́нне преподо́бне и пра́ведне,/ на земли́ бо пожи́л еси́, я́ко безпло́тен,/ на Небеси́ трисвяту́ю песнь воспева́еши с Херуви́мы,/ оте́чества твоего́ до́брый во́ин пребы́л еси́/ и Бо́га Вы́шняго и́стинен служи́тель,/ повину́яся Ему́ па́че, не́же челове́ком./ Моли́ся Святе́й Тро́ице о всех лю́дех,/ и́хже в житии́ твое́м ева́нгельски люби́л еси́ по сло́ву Спа́сову.</p>
<p><red>Кано́н, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Пое́м песнь побе́дную Еди́ному Бо́гу,/ сотво́ршему пресла́вная:/ дре́вле бо фарао́на/ со всево́инством в мо́ри погрузи́.</emphasis></p>
<p>Душе́ю Го́рнему Ца́рству прибли́зимся/ и, очи́стивше ум и о́чи серде́чныя,/ взы́дем, иде́же а́нгельская ликостоя́ния пою́т непреста́нно,/ и, на земли́ лик соста́вльше,/ просла́вим уго́дника Бо́жия Иоа́нна, пра́веднаго и блаже́ннаго,/ предстоя́щаго в моли́тве за нас Престо́лу Бо́жию.</p>
<p>Небе́сный Оте́ц благоизво́ли тя просла́вите в Ца́рстве сла́вы со А́нгелы и святы́ми Свои́ми,/ иде́же во Све́те невече́рнем и присносу́щнем предстои́ши Ему́,/ ты бо, пожи́в на земли́, подвиза́лся еси́, я́ко безпло́тен,/ и ны́не, Иоа́нне, моли́ся о всех, чту́щих па́мять твою́.</p>
<p>И про́сим тя и моли́твы тебе́, я́ко хода́таю на́шему, Иоа́нне, прино́сим,/ и сла́вим твоя́ по́двиги и страда́ния, я́же претерпе́л еси́ на земли́, да Христа́ приобря́щеши,/ Ему́же моли́ся о всех, чту́щих па́мять твою́.</p>
<p><red>Богоро́дичен: </red>Чи́стая, ра́дуйся, Богоотрокови́це,/ Ты бо родила́ еси́ Спаси́теля ми́ру, дарова́вшаго жизнь и безсме́ртие нам, земноро́дным./ Те́мже сла́вим Тя, Всепе́тая Ма́ти.</p>
<p><red>Песнь 3</red></p>
<p><red>Ирмо́с: </red><emphasis>Утвержде́ние ве́рных, и похвало́,/ и нетле́ния Исто́чниче,/ и благи́х Прошениода́вче, Христе́,/ в любви́ Твое́й утверди́ мя.</emphasis></p>
<p>Еще́ измла́да Це́ркве Христо́вы ча́до честно́е был еси́, Иоа́нне,/ и навы́кл еси́ в доброде́тели провожда́ти житие́ твое́,/ укрепи́ и нас твое́ю моли́твою твори́ти досто́йная,/ да прии́мем от Бо́га нетле́нный вене́ц.</p>
<p>Пресла́вное и ди́вное яви́ся на тебе́, Иоа́нне, чу́до:/ я́ко а́нгел во пло́ти пожи́л еси́ на зе́мли,/ и, ве́ру кре́пку адама́нтову име́я, победи́л еси́ не́мощь плотску́ю,/ и прия́л еси́ от Бо́га нетле́нный вене́ц.</p>
<p>Ра́зум му́дрый име́я, Подвигополо́жнику подража́л еси́, Иоа́нне,/ егда́ твори́л еси́ блага́я в житии́ твое́м и егда́ претерпе́л еси́ за Христа́ страда́ния,/ и ны́не душа́ твоя́ во благи́х водворя́ется,/ прия́л бо еси́ от Бо́га нетле́нный вене́ц.</p>
<p><red>Богоро́дичен: </red>Испо́лнися изрече́нное дре́вле:/ Христо́с, Спас ми́ра, роди́ся от <red>Тебе</red>́, Пренепоро́чная Ма́ти./ Лику́ют в Небе́сней сла́ве, ви́дяще исполне́ние обетова́ний, Иа́ков и Дании́л,/ Иезекии́ль же и веща́вый рожде́ние Бо́га от Де́вы Иса́ия,/ с ни́ми ра́дуется и Иоа́нн пра́ведный, спасе́нный Кро́вию Сы́на Твоего́,/ Его́же проро́цы, предвозвести́́ша.</p>
<p><red>Седа́лен, глас 7:</red></p>
<p>Изря́дная муче́ния претерпе́л еси́, испове́дниче,/ Христа́ Го́спода твоего́ ра́ди,/ Его́же люби́л еси́ и сла́вил еси́ Его́ душе́ю твое́ю и в телеси́,/ храм вои́стинну Ду́ха Свята́го быв, Иоа́нне./ Те́мже ны́не почита́ем честны́я мо́щи твоя́.</p>
<p><red>Сла́ва, и ны́не, Богоро́дичен:</red></p>
<p>Чи́стая, Всенепоро́чная и Неискусобра́чная,/ еди́на безле́тнаго Сы́на и Сло́ва Бо́жия в ле́те ро́ждшая,/ Того́ со святы́ми и честны́ми апо́столы, му́ченики, и проро́ки, и преподо́бными моли́/ дарова́ти нам очище́ние и ве́лию ми́лость.</p>
<p><red>Песнь 4</red></p>
<p><red>Ирмо́с: </red><emphasis>Любве́, ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis></p>
<p>Моли́тву — ору́жие, и щит — пречестны́й Крест, и веру прии́м, Иоа́нне,/ предста́л еси́ мучи́телем и Христа́ испове́дал еси́ небоя́зненно,/ сего́ ра́ди венча́лся еси́ от Бо́га.</p>
<p>И́стинныя Лозы́ — Христа́ Иису́са был еси́ розга́ многопло́дная,/ живото́чною благода́тию укрепля́емь, Еди́ному Спа́су служи́л еси́,/ и Его́ ра́ди страда́л еси́, ра́дуяся, и нетле́нием почте́н еси́,/ и венце́м сла́вы венча́лся еси́ от Бо́га.</p>
<p>Смире́нных и кро́тких сла́вная похвало́ ты еси́, Иоа́нне,/ зря́ще бо естества́ твоего́ не́мощь и ви́дяще,/ я́ко вся мо́жет несоверше́нный челове́к твори́ти о укрепля́ющем его́ Иису́се,/ и, се́рдцем просты́й, послужи́л еси́ лю́дем и венча́лся еси́ от Бо́га.</p>
<p><red>Богоро́дичен: </red>О Тебе́, Благода́тная, ра́дуемся,/ Тобо́ю бо, Неискусобра́чная, спасе́ние прии́де ро́ду челове́ческому,/ Сы́на Бо́жия пло́тию родила́ еси́./ Те́мже Богоро́дицу Тя вои́стинну испове́дуем и пропове́дуем.</p>
<p><red>Песнь 5</red></p>
<p><red>Ирмо́с: </red><emphasis>Возсия́й ми, Го́споди, свет повеле́ний Твои́х,/ я́ко к Тебе́ дух мой у́тренюет и пое́т Тя:/ Ты бо еси́ Бог наш/ и к Тебе́ прибега́ю, Царю́ ми́ра.</emphasis></p>
<p>О́браз вои́стинну Христо́в созида́я в души́ твое́й/ и ме́ртвость Го́спода Иису́са в те́ле нося́,/ был еси́ служи́тель Бо́жий, Иоа́нне, преподо́бный и пра́ведный,/ и сподо́бился еси́ Ца́рства Небе́снаго,/ иде́же, предстоя́ Святе́й Тро́ице, о нас непреста́нно моли́ся.</p>
<p>Ты удиви́л еси́, Иоа́нне, челове́ки и А́нгели житие́м твои́м,/ ве́ру бо тве́рду, я́ко адама́нт, и любо́вь, я́же николи́же отпа́дает,/ к Спа́су твоему́ и лю́дем име́я,/ чистоту́ стяжа́л еси́ и Бо́га зрел еси́ духо́вныма очи́ма,/ Ему́же предстоя́, о нас непреста́нно моли́ся.</p>
<p>Естество́ сме́ртное и пе́рстное в муче́нии победи́л еси́ си́лою Бо́жиею, Иоа́нне,/ и ве́тхаго челове́ка умертви́л еси́ в себе́ и послужи́л еси́ всем во и́мя Христо́во на земли́,/ и ны́не на Небесе́х о нас непреста́нно моли́ся.</p>
<p><red>Богоро́дичен: </red>Челове́ки любо́вию спасти́ Хотя́щаго родила́ еси́, Пренепоро́чная Де́во Богома́ти,/ И́же лю́таго мироде́ржца, пра́отца Ада́ма ра́я лиши́вшаго и прама́тери Е́ве печа́ль сотвори́вшаго,/ сокруши́ Кресто́м и Воскресе́нием/ и разори́ а́довы основа́ния и держа́ву,/ сме́ртию Свое́ю попра́в смерть.</p>
<p><red>Песнь 6</red></p>
<p><red>Ирмо́с: </red><emphasis>Обурева́ему мне, Ще́дре,/ бу́рею волн мои́х,/ молю́ся: воззови́ мя и спаси́, Го́споди,/ я́ко Ио́ну от зве́ря у́мнаго.</emphasis></p>
<p>Егда́ А́гнцу Бо́жию, взе́мшему грехи́ всех и пострада́вшему спасе́ния на́шего ра́ди,/ страда́нии твои́ми после́довал еси́, Иоа́нне,/ ра́довался еси́ душе́ю и пел еси́ Ему́:/ жи́зни ве́чныя и всех благи́х Пода́телю, Го́споди, сла́ва Тебе́.</p>
<p>Сла́вим вели́чия Бо́жия, на тебе́, Иоа́нне, бы́вшия,/ невреди́м бо сохрани́ся в муче́ниих/ и моли́твенник показа́ся лю́дем непосты́ден, Христу́ взыва́яй:/ жи́зни ве́чныя и всех благи́х Пода́телю, Го́споди, сла́ва Тебе́.</p>
<p>Ты Отца́ Небе́снаго ча́до досто́йное был еси́/ и све́том Христо́вым возсия́л еси́ пред челове́ки,/ я́же ви́деша дела́ твоя́ блага́я и пречу́дная и взыва́ша:/ жи́зни ве́чныя и всех благи́х Пода́телю, Го́споди, сла́ва Тебе́.</p>
<p><red>Богоро́дичен: </red>Всех спасти́ Хотя́щаго и грехи́ ми́ра Взе́мшаго,/ Богоневе́стная Де́во, Ма́ти Христа́ Иису́са Го́спода, родила́ еси́ пло́тию,/ во обою́ естеству́ соверше́нна Бо́га и Челове́ка,/ Тя, Богоро́дице, сла́вим и упова́ем на моли́твы Твоя́,/ Твое бо предста́тельство стяжа́хом.</p>
<p><red>Конда́к, глас 4:</red></p>
<p>Ева́нгельския любве́ служи́теля,/ пра́вды Бо́жия ревни́теля,/ чистоты́ душе́вныя и теле́сныя храни́теля,/ ве́ру Христо́ву испове́давша в страда́ниих,/ пра́веднаго Иоа́нна ублажа́ем и почита́ем <red>Днесь</red>/ и, житие́м его́ назида́ющеся, пое́м:/ ра́дуйся, моли́твенниче наш, от Бо́га просла́вленный.</p>
<p><red>И́кос, глас то́йже:</red></p>
<p>Нам о́браз Бо́жий, живы́й в тебе́, яви́л еси́, Иоа́нне,/ его́же напечатле́л еси́ в души́ твое́й/ и после́довал еси́ во всем Христу́ Спа́су,/ и, смире́нием возвыша́емь, был еси́ Бо́жий служи́тель,/ не поработи́вся страсте́м и челове́ком,/ ны́не же предстои́ши в ве́чней сла́ве, и мы тебе́ вопие́м:/ ра́дуйся, моли́твенниче, наш, от Бо́га просла́вленный.</p>
<p><red>Песнь 7</red></p>
<p><red>Ирмо́с: </red><emphasis>Заве́т Твой/ помяну́вый, Христе́ Бо́же,/ о́троки из пла́мене изба́вил еси́/ А́нгеловым снизхожде́нием,/ Еди́не и́стинно Препросла́вленный.</emphasis></p>
<p>Низложи́в, во́ине Христо́в Иоа́нне, вся искуше́ния, от пло́ти, ми́ра и диа́вола находя́щия,/ вшел еси́ в ра́дость ве́чную,/ и предста́тельствуеши и мо́лишися о нас, твоего́ заступле́ния прося́щих,/ и сла́виши Спа́са всех, просла́вльшаго тя:/ благослове́н еси́, Го́споди Бо́же, во ве́ки.</p>
<p>Испове́дник и́стинен, му́чеником был еси́ соприча́стник,/ преподо́бным же и пра́ведным сочета́лся еси́,/ житие́м бо чист и свят Бо́гу был еси́, Иоа́нне,/ просла́вил еси́ Христа́ Иису́са и от Него́ просла́влен был еси́,/ ны́не пое́ши Ему́ с небожи́тели:/ благослове́н еси́, Го́споди Бо́же, во ве́ки.</p>
<p>Кади́лу, еле́ю и ми́ру благоуха́нному моли́твы твоя́ подо́бны, Иоа́нне,/ восхо́дят бо ко Престо́лу Вседержи́теля Бо́га и ми́лость Его́ преклоня́ют к нам,/ сердца́ же на́ша умягча́ют и врачу́ют и подвиза́ют взыва́ти:/ благослове́н еси́, Го́споди Бо́же, во ве́ки.</p>
<p><red>Богоро́дичен: </red>Ада́мова Изба́вителя и всего́ челове́ча ро́да Спаси́теля,/ Ты, Пресвята́я Ма́ти Де́во, родила́ еси́ пло́тию,/ И́же пре́жде век Сый, Рожде́н от Отца́,/ Той да́рует ми́ру нетле́ние и смерть упраздни́,/ Ему́же вся тварь вопие́т:/ благослове́н еси́, Го́споди Бо́же, во ве́ки.</p>
<p><red>Песнь 8</red></p>
<p><red>Ирмо́с: </red><emphasis>Песнь но́вую пои́м, лю́дие,/ соше́дшему на зе́млю спасти́ ны,/ во́лею бо на Кресте́ пригвозди́ся Госпо́дь,/ показа́вый язы́ком,/ я́ко Ада́ма ра́ди/ в ра́бий о́браз облече́ся/ в Вы́шних Живы́й во ве́ки.</emphasis></p>
<p>Доброде́телию преукра́шен и благода́тию Боже́ственною освяще́н, пра́ведне Иоа́нне,/ предстои́ши во сла́ве Небе́сней, и о нас моли́твы прино́сиши,/ и подае́ши нам разуме́ние Живонача́льныя Тро́ицы,/ и исцеля́еши неду́жныя си́лою Христо́вою,/ Его́же пое́м и превозно́сим во ве́ки.</p>
<p>Алка́л еси́ ева́нгельскую испо́лнити пра́вду, Иоа́нне,/ был еси́ пра́веден и благочести́в, чист се́рдцем и те́лом твои́м,/ и украси́лся еси́ страда́ньми, и венча́лся еси́ венце́м нетле́ния от Христа́ Го́спода,/ Его́же пое́м и превозно́сим во ве́ки.</p>
<p>Ребра́ Спа́сова осяза́нием уве́рися Фома́ иногда́,/ ты же блаже́н еси́, Иоа́нне, я́ко испове́дуеши Христа́, Жизнь ве́чную,/ и ве́руеши, не ви́дя Того́ очи́ма, но разуме́я се́рдцем,/ Его́же пое́м и превозно́сим во ве́ки.</p>
<p><red>Богоро́дичен: </red>Изба́ви нас от вся́каго обстоя́ния, Влады́чице,/ от наве́тов и искуше́ний, находя́щих на ны,/ Це́рковь Христо́ву изба́ви от собла́знов и да́руй ей мир,/ Ты бо родила́ еси́ Сло́во Бо́жие, плоть восприе́мшее,/ обнови́вшее все созда́ние и сокруши́вшее главу́ злонача́льника.</p>
<p><red>Песнь 9</red></p>
<p><red>Ирмо́с: </red><emphasis>Сокрове́нное Бо́жие неизрече́нное/ в Тебе́ соверша́ется я́вственное та́инство,/ Де́во Пречи́стая,/ и́бо Бог из Тебе́ воплоти́ся за милосе́рдие,/ Те́мже Тя я́ко Богоро́дицу велича́ем.</emphasis></p>
<p>Предста́теля изря́дна ко Пресвяте́й Тро́ице ве́мы тя, Иоа́нне,/ ты бо, еще́ сый на земли́ во пло́ти, дерзнове́нно моли́лся еси́ о лю́дех,/ ны́не же со святы́ми ликостоя́нии воспева́еши песнь трисвяту́ю, сугу́бую восприня́в благода́ть,/ и про́сиши всем нам блага́я и поле́зная./ Те́мже тя велича́ем и ублажа́ем.</p>
<p>О страстоте́рпче Иоа́нне,/ Небе́сную сла́ву восприи́м, земны́х нас не оставля́еши,/ про́сиши нам у Бо́га ми́лость и благода́ть,/ утвержда́еши нас в любви́ и ве́ре,/ науча́еши ходи́ти досто́йно христиа́нскаго зва́ния./ Мы же по до́лгу тя ны́не велича́ем и ублажа́ем.</p>
<p>Храм и оби́тель Ду́ха Свята́го был еси́, Иоа́нне,/ чистоту́ се́рдца и телесе́ соблю́л еси́ да́же до сме́рти,/ и в страда́ниих твои́х ве́ра твоя́ пребы́сть, я́ко зла́то в горни́ле,/ и любо́вь Боже́ственную яви́л еси́ и явля́еши ко всем лю́дем, я́коже Христо́с повеле́./ Те́мже тя ны́не велича́ем и ублажа́ем.</p>
<p><red>Богоро́дичен: </red>Воспева́ют язы́цы спасе́ние и свет открове́ния Бо́жия,/ возсия́вый им рожде́нным Тобо́ю Сы́ном, Пренепоро́чная Ма́ти Де́во,/ Единоро́дный бо Сын Оте́ч Тобо́ю вочелове́чися/ и грех упраздни́ и смерть низложи́ Воскресе́нием.</p>
<p><red>Свети́лен, глас 5:</red></p>
<p>А́нгельским изрещи́ язы́ком то́чию возмо́жно есть вели́чия Христа́ Го́спода,/ Све́та от Све́та, Бо́га и́стинна от Бо́га Отца́ Безнача́льнаго,/ просвеща́ющаго вся́каго челове́ка, гряду́щаго в мир,/ И́же просвети́ благода́тию и пра́ведника вели́каго Иоа́нна,/ его́же, в сия́нии сла́вы Небе́сныя предстоя́ща, слы́шит, о нас моля́щася.</p>
<p><red>Сла́ва, и ны́не, Богоро́дичен:</red></p>
<p>Лучеза́рный о́блак су́щим во тьме грехо́вней Ты еси́, Богома́ти Пречи́стая,/ из Тебе́ бо про́йде Христо́с, Со́лнце Пра́вды,/ и озари́ всю тварь богове́дением./ Те́мже моли́ся о всех омраче́нных Светода́вцу Спа́су, Сы́ну Твоему́.</p>
<p><red>На хвали́тех стихи́ры на 4, глас 4:</red></p>
<p>Удиви́шася, адама́нте ве́ры,/ Иоа́нне пра́ведне и досточу́дне,/ Небе́сныя во́инства и си́лы/ дарова́нию, свы́ше в тебе́ явле́нному,/ прему́дрость бо и ра́зум прия́л еси́ от Бо́га/ и стра́хом Госпо́дним утверди́л еси́ себе́,/ не ду́хом стра́ха и боя́зни,/ но ду́хом сыноположе́ния и любве́ к Небе́сному Отцу́,/ в ни́хже и нас утверди́ твои́ми моли́твами.</p>
<p>Сын невече́рняго Све́та был еси́, Иоа́нне пра́ведне,/ и плод Боже́ственнаго Ду́ха яви́л еси́ на земли́,/ обле́клся бо еси́ бла́гостию, и пра́вдою,/ и и́стиною, я́ко ри́зою,/ и се́рдце твое́ соде́ял еси́ Того́ благода́тный орга́н,/ и нас наставля́еши,/ да не бу́дем нему́дри, но прему́дри,/ и позна́ем во́лю Го́спода на́шего,/ и воспое́м Ему́ в сердца́х на́ших песнь но́вую.</p>
<p>Избра́нник на земли́ яви́лся еси́ Бо́жий, Иоа́нне,/ душе́ю непоро́чен и те́лом,/ Ева́нгелия Христо́ва испо́лнитель неукло́нный,/ и страда́ньми показа́л еси́ любо́вь твою́/ к распе́ншемуся нас ра́ди Христу́ Спа́су,/ Ему́же моли́ся дарова́ти мир ми́ру,/ Святе́й Це́ркви благостоя́ние/ и всем лю́дем ми́лость и благослове́ние.</p>
<p><red>Сла́ва, глас 6:</red></p>
<p>Ю́ныя естества́ стремле́ния победи́л еси́, Иоа́нне,/ и вся стра́сти души́ и те́ла попра́л еси́/ и восприя́л еси́ плод духо́вен:/ в любви́, ра́дости и ми́ре пребыва́я,/ долготерпе́ние и кро́тость с воздержа́нием стяжа́л еси́,/ и явля́еши ны́не лю́дем милосе́рдие и бла́гость,/ о оте́честве твое́м Росси́йстем хода́тайствуеши непреста́нно,/ и Элла́де мо́щи твоя́ чудоде́йствуют./ О всем ми́ре моли́ся, Бо́жий служи́телю ве́рный.</p>
<p><red>И ны́не, Богоро́дичен, глас то́йже:</red></p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p><red>Славосло́вие вели́кое, ектении́, и отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны от кано́на, песни́ 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́. <red>Стих: </red>Что возда́м Го́сподеви о всех, я́же воздаде́ ми?<red> Апо́стол к Гала́том, зача́ло 213. </red>Аллилу́ия,<red> глас 6: </red>Блаже́н муж, боя́йся Го́спода, в за́поведех Его́ восхо́щет зело́. <red>Стих: </red>Си́льно на земли́ бу́дет се́мя его́.<red> Ева́нгелие от Луки́, зача́ло 24. Прича́стен: </red>В па́мять ве́чную:</p>
<p><red>Кано́н моле́бный ко свято́му пра́ведному Иоа́нну Ру́сскому, испове́днику Творе́ние Дании́ла мона́ха</red></p>
<p><red>По благослове́нии свяще́нника глаго́лем псало́м 142: </red>Го́споди, услы́ши моли́тву мою́: Сла́ва, и ны́не:<red> Та́же: </red>Бог Госпо́дь:<red> во глас 4-й со стихи́ и а́бие тропа́рь свята́го, глас 4.</red></p>
<p><red>Подо́бен: </red>Ско́ро предвари́:</p>
<p>От земли́ призва́вый тя в Небе́сныя оби́тели/ соблюда́ет и по сме́рти нетле́нно те́ло твое́, пра́ведне,/ ты бо во Аси́ю я́коже пле́нник взят был еси́,/ иде́же и Христу́ пожи́л еси́, Иоа́нне,/ Его́же у́бо моли́ спасти́ся душа́м на́шим.</p>
<p><red>Сла́ва, глас то́йже.</red></p>
<p><red>Подо́бен: </red>К Богоро́дице приле́жно:</p>
<p>Ко Иоа́нну, ве́рнии, ны́не притеце́м,/ су́щии в беда́х и напа́стех, и припаде́м,/ благоче́стно зову́ще из глубины́ души́:/ пра́ведне, помози́ нам, твои́м моли́твенником,/ потщи́ся и избави́ належа́щия ну́жды,/ не пре́зри моли́твы ско́рбныя/ притека́ющих ко кро́ву твоему́, свя́те.</p>
<p><red>И ны́не, Богоро́дичен:</red></p>
<p>Не умолчи́м никогда́, Богоро́дице,/ си́лы Твоя́ глаго́лати, недосто́йнии,/ а́ще бо Ты не бы предстоя́ла моля́щи,/ кто бы нас изба́вил от толи́ких бед,/ кто же бы сохрани́л доны́не свобо́дны?/ Не отсту́пим, Влады́чице, от <red>Тебе</red>́,/ Твоя́ бо рабы́ спаса́еши при́сно от вся́ких лю́тых.</p>
<p><red>И а́бие псало́м 50-й. Та́же кано́н на 4 без ирмосо́в, глас 8.</red></p>
<p><red>Песнь 1. Ирмо́с: </red>Во́ду проше́д:</p>
<p><red>Припе́в: </red>Свя́тче Бо́жий, моли́ся о нас.</p>
<p>Тя́жкими удруча́емь напа́стьми,/ к тебе́ простира́ю и те́ло, и ду́шу,/ моля́ся ти, преподо́бне о́тче,/ от печа́лей и бед мя изба́вити.</p>
<p>Пло́ти волне́ния нахо́д, блаже́нне Иоа́нне, возмуща́ет мя непреста́нно,/ умири́, о́тче, тишино́ю,/ богоприя́тными предста́тельствы твои́ми.</p>
<p>Де́монов по́лчища лука́вая вою́ют на раба́ твоего́ немилосе́рдно,/ отреши́ их си́лою Креста́,/ человеколю́бными предста́тельствы твои́ми.</p>
<p><red>Богоро́дичен: </red>Де́во, Врата́ Бо́жия, отве́рзи ми врата́ милосе́рдия/ и от врат смертоно́снаго греха́ Ма́терним дерзнове́нием Твои́м свободи́ мя.</p>
<p><red>Песнь 3. Ирмо́с: </red><emphasis>Небе́снаго кру́га:</emphasis></p>
<p>От челове́к, неду́гующих лука́вством всегда́, дышащих ху́льно угро́зы,/ ты мя спаси́, лю́тую сих я́рость разжени́,/ благоче́стных утвержде́ние, о́тче всесла́вне.</p>
<p>Устро́ивый разу́мно дом души́/ и изря́дно украси́вый, Богоблаже́нне,/ благода́ть Ду́ха приимы́й и Све́та исполня́емь, яви́ся, я́ко столп о́гненный.</p>
<p>Богоро́дичен: Чистоты́ де́вства отпа́д, Всечи́стая,/ весь оскверне́н есмь стра́стию блуда́,/ но, ро́ждшая Судию́ согреша́ющих челове́к,/ вся́каго осужде́ния, Де́во, мя изба́ви.</p>
<p><red>Катава́сия: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p><red>По 3-й пе́сни:</red></p>
<p>Изба́ви от бед рабы́ твоя́, Богоно́се,/ я́же ве́рою несумне́нною к тебе́ прибега́ющия,/ я́ко к ско́рому помо́щнику в ну́ждах.</p>
<p>При́зри благосе́рдием, Всепе́тая Богоро́дице,/ на мое́ лю́тое телесе́ озлобле́ние/ и исцели́ души́ моея́ боле́знь.</p>
<p><red>Посе́м ектения́: </red>Поми́луй нас, Бо́же:<red> и помина́ет иере́й, за ни́хже пое́тся моле́бен и мы пое́м: </red>Го́споди, поми́луй.<red> Иере́й: </red>Я́ко ми́лостив:</p>
<p><red>Та́же седа́лен, глас 2.</red></p>
<p><red>Подо́бен: </red>В Вышних:</p>
<p>Предста́тель те́плый и столп непобеди́мый/ показа́лся еси́, му́дре,/ ве́рою вопию́щим тебе́ и благоче́стно взыва́ющим:/ Богоно́се Иоа́нне, предвари́ и от бед изба́ви нас,/ всегда́ Тро́ице предстоя́й.</p>
<p><red>Песнь 4. </red></p>
<p><red>Ирмо́с: </red><emphasis>Услы́шах, Го́споди:</emphasis></p>
<p>Исцеле́ний дарова́ния, к тебе́ прибега́ющии, почерпа́ем ра́достно/ и сла́вим тя, исто́чниче чуде́с.</p>
<p>Каппадоки́ян сосло́вия и Проко́пиян благочести́выя мно́жества,/ Афо́нских оте́ц собо́ри и Росси́йстии ве́рнии лю́дие/ помо́щника зна́ют и предста́теля вси восхваля́ют тя.</p>
<p>Проше́д му́жественнейше о́блак пло́ти твоея́ дея́нием,/ внутрь был еси́, приснопа́мятне, Све́та Боже́ственнаго,/ я́ко возжеле́л еси́.</p>
<p><red>Богоро́дичен: </red>Дом была́ еси́, Пречи́стая, Бо́га всех я́ко Присноде́ва,/ сего́ ра́ди дом мя покажи́ доброде́телей,/ одушевле́нных Боже́ственною благода́тию.</p>
<p><red>Песнь 5. </red></p>
<p><red>Ирмо́с: </red><emphasis>Просвети́ нас:</emphasis></p>
<p>Сохрани́ нас предста́тельствы твои́ми, блаже́нне,/ и руко́ю твое́ю кре́пкою го́рькия де́моны низложи́, всечу́дне.</p>
<p>Да́руй нам здра́вие, моля́щимся тебе́, и души́, и те́ла всегда́/ и благоуха́нную кре́пость, о́тче всебога́те.</p>
<p>Исцели́ лю́ди, притека́ющия к тебе́, чу́дне,/ и па́губныя боле́зни, и огня́, и муче́ний вся́ческих всеце́ло изба́ви.</p>
<p><red>Богоро́дичен: </red>О Тебе́ ра́дуется, Богоро́дице, вся́кая тварь,/ а́нгельстии собо́ри и челове́честии язы́цы вси сла́вят.</p>
<p><red>Песнь 6. </red></p>
<p><red>Ирмо́с: </red><emphasis>Моли́тву пролию́:</emphasis></p>
<p>Чуде́с тя сокро́вище вем и исто́чника благи́х, Иоа́нне,/ не́мощей исцеля́юща стра́сти и нало́ги бесо́в отгоня́юща,/ и молю́ся, е́же спасти́ ны́не от па́губы мя злых,/ благода́ти тезоимени́те.</p>
<p>Предста́теля тя ни́щих пропове́дуем и стра́жа Капладоки́и всея́,/ искуше́ний избавля́юща ста́до,/ нечести́вых вред отгоня́юща,/ и всех ны́не благочести́вых от бед изба́вити мо́лимся.</p>
<p>Приста́нище тя в ско́рбех и́мамы и в печа́лех предста́теля, всеблаже́нне,/ и всесоверше́нное от бед спасе́ние,/ и ре́ку дарова́ний неисчерпа́емую,/ родни́к благодея́ний и исто́чник исцеле́ний приснотеку́щий.</p>
<p><red>Богоро́дичен: </red>Объя́тии Твои́ми и пе́рсьми, о Влады́чице, к Сы́ну Твоему́, хода́тайствуют!/ покажи́ Твои́м ча́дом, Де́во, Его́ Крест, и копие́, и гу́бу, и трость/ и та́ко уми́лостиви Его́ о нас, мно́го согре́шших.</p>
<p><red>Катава́сия: </red>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p><red>Та́же: </red>Изба́ви от бед рабы́ твоя́, победоно́сче,/ я́же ве́рою несумне́нною к тебе́ прибега́ющия,/ я́ко к ско́рому помо́щнику в ну́ждах.</p>
<p>Чи́стая, Я́же сло́вом Сло́во неизрече́нно/ в после́дния дни ро́ждшая,/ моли́ Его́, я́ко иму́щая Ма́тернее дерзнове́ние.</p>
<p><red>Ектения́ ма́лая.</red></p>
<p><red>Конда́к, глас 6:</red></p>
<p>Предста́тельство христиа́н Непосты́дное,/ Хода́тайство ко Творцу́ Непрело́жное,/ не пре́зри гре́шных моле́ний гла́сы,/ но предвари́, я́ко Блага́я, на по́мощь нас,/ ве́рно зову́щих Ти:/ ускори́ на моли́тву и потщи́ся на умоле́ние,/ предста́тельствующи при́сно, Богоро́дице, чту́щих Тя.</p>
<p><red>И посе́м проки́мен, глас 4: </red>Честна́ пред Го́сподем/ смерть преподо́бных Его́.<red> Стих: </red>Что возда́м Го́сподеви о всех, я́же воздаде́ ми? <red>Ева́нгелие от Луки́, зача́ло 24.</red></p>
<p><red>По 50-м псалме́ стихи́ра, глас 6.</red></p>
<p><red>Подо́бен: </red>Все отло́жше:</p>
<p>Не лиши́ мя твоего́ те́плаго предста́тельства,/ Иоа́нне пра́ведне,/ но разруши́, молю́ся, си́лою твое́ю де́рзости безси́льныя/ и стреля́ния де́монов неча́емая,/ боле́зней изба́ви, и искуше́ний, и скорбе́й/ и всех свободи́ бесо́вских нападе́ний,/ да тя почита́ю, и любо́вию воспева́ю,/ и покланя́юся, и велича́ю/ твоя́, свя́те, дея́ния богоприя́тная.</p>
<p>Спа́си, Бо́же, лю́ди Твоя́: Го́споди, поми́луй: <red>12 раз. </red>Ми́лостию и щедро́тами:</p>
<p><red>Песнь 7. </red></p>
<p><red>Ирмо́с: </red><emphasis>От Иуде́и:</emphasis></p>
<p>Ду́шу сла́дости и ра́дости вся́кия покажи́ испо́лнену, Богому́дре Иоа́нне,/ и́же тя те́пле воспева́ющих и вопи́ти всегда́ научи́:/ оте́ц на́ших Бо́же, благослове́н еси́.</p>
<p>Освеще́нный стра́стию твое́ю/ омраче́нна мя грехми́ просвети́,/ любо́вию приходя́ща честны́м твои́м моще́м, и взыва́ти сподо́би:/ оте́ц на́ших Бо́же, благослове́н еси́.</p>
<p>Искуше́ний, и бед, и ну́жды, и печа́ли, и вре́да де́монов свободи́/ я́же на тя благоче́стно наде́ющияся и с ве́рою зову́щия:/ оте́ц на́ших Бо́же, благослове́н еси́.</p>
<p><red>Богоро́дичен: </red>Челове́ков Творе́ц, во чре́ве Твое́м всели́вся, Богора́дованная,/ всех, бу́рею коле́блемых, покро́ва сподо́би, вопию́щих:/ оте́ц на́ших Бо́же, благослове́н еси́.</p>
<p><red>Песнь 8. </red></p>
<p><red>Ирмо́с: </red><emphasis>Царя́ Небе́снаго:</emphasis></p>
<p>Потопля́емым жите́йскими треволне́нии ру́ку пода́ждь, всеблаже́нне,/ пою́щим и превознося́щим Христа́ во ве́ки.</p>
<p>Твои́х честны́х моще́й каса́ющихся/ испо́лни благоуха́ния Боже́ственнаго,/ Го́спода пою́щих ве́рно во ве́ки.</p>
<p>Моля́щихся непреста́нно, Богоно́се,/ и благода́ти прося́щих приими́,/ и славосло́вящих Бо́га во ве́ки.</p>
<p><red>Богоро́дичен: </red>От скверн мое́ се́рдце, Де́во, покая́ния очи́сти вода́ми,/ да Тя сла́влю во вся ве́ки.</p>
<p><red>Песнь 9. </red></p>
<p><red>Ирмо́с: </red><emphasis>Вои́стинну Богородицу:</emphasis></p>
<p>Звезду́, Иоа́нне, тя знаменоно́сную испове́дуем,/ нам свет облистава́ющую, благочести́вии,/ правосла́вно Христу́ служа́щии.</p>
<p>Волне́нием, Богоно́се, обурева́емым мно́гих зол,/ твои́м моли́твенником помози́,/ отгоня́я стре́лы врага́.</p>
<p>Моли́тву мою́ приими́, смири́вшагося,/ и тя́жких, Богоно́се, злострада́ний и греха́ мя изба́ви.</p>
<p><red>Богоро́дичен: </red>Наде́жду спасе́ния па́дших ро́ди Тя, Богоро́дице, ве́дуще,/ непреста́нно единому́дренно Тя ублажа́ют.</p>
<p><red>И а́бие: </red>Досто́йно есть:</p>
<p><red>Та́же стихи́ры на целова́ние честны́х моще́й или́ ико́ны свята́го, глас 2.</red></p>
<p><red>Подо́бен: </red>Вы́шшую Небе́с:</p>
<p>Мо́лимся тебе́, о́тче Иоа́нне:/ неви́димых всех и ви́димых ко́зней, нас стужа́ющих, изба́ви,/ под кров твой, те́пле, прибега́ющих.</p>
<p>Разжже́нныя стре́лы врага́ человекоуби́йцы, о́тче,/ отжени́ от нас те́плыми к Тро́ице твои́ми моли́твами,/ я́ко изба́вльшеся сих тя велича́ем.</p>
<p>Звезду́ вси я́сную, от Росси́и возсия́вшую мы́сленно,/ Проко́пиян и Каппадоки́ян сла́ву,/ Афо́нских оте́ц похвалу́,/ Боже́ственнаго Иоа́нна пе́сньми почти́м.</p>
<p>Испроси́ мир от Бо́га, ду́ха тишину́,/ до конца́ терпе́ние, душ спасе́ние,/ нам, твои́м моли́твенником,/ восхваля́ющим любо́вию твоя́ чудеса́.</p>
<p><red>Та́же: </red>Вся А́нгелов во́инства, Предте́че Госпо́день,/ апо́столов двоенадеся́тице,/ святи́и вси с Богоро́дицею,/ сотвори́те моли́тву,/ во е́же спасти́ся нам.</p>
<p><red>Трисвято́е. </red>О́тче наш:<red> Посем тропари́, глас 2.</red></p>
<p><red>Подо́бен: </red>Егда́ от Дре́ва:</p>
<p>Прииди́те, поклони́мся, ве́рнии,/ и, со благогове́нием и любо́вию облобыза́юще сла́вныя и всечестны́я мо́щи Иоа́нна Богому́драго,/ очи́стим уста́, о́чи и чело́ и помо́лимся,/ я́ко да и нас сподо́бит конца́ спаси́тельнаго и Боже́ственнаго/ свои́ми ко Го́споду моли́твами.</p>
<p><red>Сла́ва: </red>В Вы́шних с А́нгелов ли́ки и с победоно́сцев собо́ры/ свята́я твоя́ душа́ ра́дуется, блаже́нне,/ и свесели́тся и с преподо́бных мно́жествы,/ с ли́ки проро́к же и святи́телей,/ вку́пе с Боже́ственными чи́нми,/ до́лу же всечестно́е те́ло,/ пе́нии и пе́сньми досто́йно от нас почита́емое, сла́вится.</p>
<p><red>И ны́не: </red>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p><red>Ектения́: </red>Поми́луй нас, Бо́же:<red> я́коже и по 3-й пе́сни, и быва́ет моли́тва свято́му и отпу́ст.</red></p>
</section>
