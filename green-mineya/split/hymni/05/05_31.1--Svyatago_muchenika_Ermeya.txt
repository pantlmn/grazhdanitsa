<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го му́ченика Ерме́я</p>
</title><p><red>Стихи́ры, глас 1.</red></p>
<p><red>Подо́бен: </red>Небе́сных чино́в:</p>
<p>Кро́вными ка́плями/ безбо́жия огнь, великому́чениче, погаси́в,/ Христо́ву Це́рковь напои́л еси́ бога́тно/ и ве́рных сердца́ уясни́л еси́,/ благоче́стно почита́ющих/ твою́ свяще́нную и честну́ю па́мять.</p>
<p>Я́ко необори́м столп,/ прило́ги враг не поколеба́лся еси́ отню́д,/ сердца́ же тех стерл еси́, Ерме́е,/ и боле́знию до́блих по́двиг твои́х,/ я́ко преклоне́ну сте́ну,/ вся их шата́ния низло́ж.</p>
<p>Во глубину́ неве́рия попо́лзшияся/ возводя́, Ерме́е, Бо́жиим сло́вом,/ мук треволне́ния подъя́л еси́ мно́га,/ страстоте́рпче прехва́льне,/ до́ндеже вшел еси́ с ни́ми ра́достно/ в приста́нище Небе́сное.</p>
<p><red>Стихи́ры Богоро́дицы, глас и подо́бен то́йже:</red></p>
<p>Одержи́ми паде́нии ненаде́жными, Чи́стая,/ Тя Предста́тельницу еди́ну иму́ще, Де́во,/ вопие́м благода́рственно:/ очи́сти ны, Пресвята́я Богоневе́сто,/ Ты бо еси́ ми́ру прибе́жище/ и заступле́ние ро́да на́шего.</p>
<p>Жезло́м Твоего́ предста́тельства,/ Богороди́тельнице Чи́стая,/ звери́ныя стра́сти окая́нныя души́ моея́ отжени́ вско́ре,/ ми́рно живо́т мой управля́ющи,/ и свято́му мя ста́ду/ избра́нных Твои́х ове́ц причти́.</p>
<p>Согреше́ний пучи́ною потопля́емь,/ к ти́хому приста́нищу пречи́стыя Твоея́ моли́твы,/ Богороди́тельнице, прибе́г,/ взыва́ю Ти: спаси́ мя,/ держа́вную Твою́ пода́вши десни́цу/ рабу́ Твоему́, Пренепоро́чная.</p>
<p><red>Сла́ва, и ны́не:</red></p>
<p>Нра́вом гнилы́м попо́лзся, ниц лежу́/ и к Твое́й, Де́во, притека́ю тишине́:/ от бу́ри сопроти́вныя/ и искуше́ний многообра́зных мя изба́ви,/ да пою́ Твою́ благода́ть непреста́нно,/ Богоро́дице, Ма́ти Присноде́во.</p>
<p><red>Крестобогоро́дичен:</red></p>
<p>Воздви́жена я́ко ви́де на Кресте́ А́гнца Непоро́чная Де́ва,/ пла́чущи, вопия́ше:/ сла́дкое Мое́ Ча́до,/ что́ но́вое и пресла́вное виде́ние?/ Ка́ко, содержа́й вся́ческая го́рстию,/ на Дре́ве пригвожда́ешися пло́тию?</p>
<p><red>Тропа́рь, глас 4:</red></p>
<p>Му́ченик Твой, Го́споди, Ерме́й/ во страда́нии свое́м вене́ц прия́т нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости./ Того́ моли́твами/ спаси́ ду́ши на́ша.</p>
<p><red>Кано́н, творе́ние Ио́сифово, глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Звезда́, сия́ющая Боже́ственным све́том,/ муче́ния сия́нием позна́н был еси́,/ све́тло вся озаря́я, ве́рою чи́стою тя, Ерме́е, чту́щия.</p>
<p>Вы́ну воззре́нием, е́же к Бо́гу, вся презре́в,/ я́же в житии́, му́чениче му́дре,/ в му́ченическия вшел еси́ по́двиги и врага́ держа́вно победи́л еси́.</p>
<p>Красе́н виде́нием и душе́ю сый, Ерме́е,/ вво́инился еси́ Царю́ Небе́сному/ и Сего́, му́чениче, до конца́ враги́ смири́л еси́.</p>
<p>Не поже́ршу ти и́долом, блаже́нне, твоя́ исторго́ша зу́бы,/ но ты че́люсти мы́сленных сокруши́л еси́ львов/ и побе́ды оде́ялся венце́м неувяда́ющим.</p>
<p><red>Богоро́дичен: </red>Свята́я Де́во, Ма́ти Христо́ва,/ му́чеников сла́ва и А́нгелов ра́досте,/ с ни́ми моли́ Сы́на Твоего́ уще́дрити и спасти́ рабы́ Твоя́.</p>
<p><red>Песнь 3</red></p>
<p><red>Ирмос: </red><emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis></p>
<p>Украше́ние был еси страда́льцев, му́дре, благода́тию Богосия́нною./ Те́мже, и́же в ми́ре, благоче́стно тя почита́ем.</p>
<p>Хвалу́ Бо́гу на́шему, че́люстем твои́м сокруша́емым, му́чениче му́дре,/ тя укре́пльшему, благода́рно воспева́л еси́.</p>
<p>Си́лою Боже́ственнаго Ду́ха ты укрепля́емь, прему́дре,/ си́льнаго, ра́дуяся, в зло́бе смири́л еси́ зми́я.</p>
<p><red>Богоро́дичен: </red>Усты́ и язы́ком испове́даю Тя,/ Бо́га пресвяты́й храм, Пречи́стая,/ сего́ ра́ди вся́каго изба́ви мя озлобле́ния.<red> </red></p>
<p><red>Седа́лен, глас 4.</red></p>
<p><red>Подо́бен: </red>Вознесы́йся:</p>
<p>Низло́ж враго́в возноше́ния,/ я́ко во́ин си́лен Влады́чень, побе́дный вене́ц прия́л еси́./ Те́мже восхваля́ем тя, я́ко до́бля страда́льца,/ ве́рою творя́ще твою́ всепра́зднственную па́мять,/ в не́йже моли́ спасти́ся нам вся́кия ну́жды, Ерме́е многострада́льне.</p>
<p><red>Сла́ва, и ны́не, Богоро́дичен: </red></p>
<p>По Бо́зе во Твой, Богоро́дице, прибега́ю смире́нный покро́в Боже́ственный/ и, припа́дая, молю́ся:/ поми́луй, Пречи́стая, я́ко превзыдо́ша главу́ мою́ греси́,/ и бою́ся, Влады́чице, му́ки, и трепе́щу./ Моле́ние сотвори́, Чи́стая, к Сы́ну Твоему́ от сих изба́вити мя.</p>
<p><red>Крестобогоро́дичен: </red></p>
<p>От Безнача́льнаго Отца́ рожде́ннаго, напосле́док Тя пло́тию ро́ждшая,/ на Кресте́ ви́сяща зря́щи, Христе́,/ увы́ Мне, любе́знейший Иису́се, — вопия́ше:/ ка́ко, сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p><red>Песнь 4 </red></p>
<p><red>Ирмос: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>То́ки крове́й твои́х многобо́жия огнь погаси́ша,/ ве́рным же роса́ яви́шася, страстоте́рпче му́чениче досточу́дне.</p>
<p>Тро́йческою благода́тию, му́чениче, ороша́емь, пребыва́еши неопали́м,/ посреде́ пла́мене стоя́ три дни, всесла́вне.</p>
<p>Лик Небе́сных сил свы́ше смотря́ше до́блесть,/ и по́двиг твои́х кре́пости, страда́льче Ерме́е, дивя́ся.</p>
<p><red>Богоро́дичен: </red>Препе́тая Влады́чице, во святы́х почива́ющаго па́че сло́ва родила́ еси́,/ сего́ ра́ди Тя пе́сньми почита́ем.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Сокруша́емь те́лом, му́чениче пресла́вне,/ мно́гими му́ками сокруше́ние соде́лал еси в поги́бель истука́нным благода́тию,/ сего́ ра́ди всех благочести́вых благода́тию Боже́ственною/ исцеля́еши душе́вная сокруше́ния.</p>
<p>Го́рькими отра́вы, му́чениче, напое́н пребыва́еши невреди́м,/ во изве́стну ве́ру призыва́я сих Пода́теля,/ претворя́ема твои́м све́тлым чудоде́йством к муче́ния красоте́ пресве́тло.</p>
<p>Ника́коже уклони́лся еси́ стоя́ния лу́чшаго, блаже́нне,/ укрепля́ющаго тя, и утвержда́юща, и исправля́юща по́двиги вся,/ е́же к нему́ бы́вшее, прозря́ нра́ва простото́ю.</p>
<p><red>Богоро́дичен: </red>Мы́сленный Тя све́щник дре́вле проро́к ви́де Ду́хом,/ иму́щ, Отрокови́це, свещу́, Христа́ Го́спода,/ све́том неизрече́нным вся ны просвеща́юща,/ ве́рно Тя чту́щия, Пренепоро́чная.<red> </red></p>
<p><red>Песнь 6 </red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Всеце́ло к Бо́гу, всеблаже́нне, име́я жела́ние,/ боле́зни и терза́ния Боже́ственнаго твоего́ телесе́, я́коже ино́му стра́ждущу,/ терпе́л еси́, ра́дуяся, венца́ прозира́я.</p>
<p>Претерпе́л еси кре́пко жил твои́х отъя́тие, Ерме́е, му́чениче Христо́в,/ врага́ многоко́зненнаго жи́лы истерза́я благода́тию/ и му́жеству вся́кому о́браз явля́яся.</p>
<p>Изощре́н огне́м Христо́вы любве́, я́ко обою́ду остр вои́стинну был еси́ меч/ во́инства безбо́жная, я́ко тверд ору́жник, посека́я явле́нно.</p>
<p><red>Богородичен: </red>Пита́еши боголе́пно ма́нием вся Пита́ющаго,/ рука́ми держи́ши, Всенепоро́чная Влады́чице, вся Содержа́щаго,/ сего́ ра́ди Тя, ве́рнии, по до́лгу сла́вим.</p>
<p><red>Конда́к, глас 6.</red></p>
<p><red>Подо́бен:</red> Е́же о нас:</p>
<p>И́же по Христе́ усе́рдно подвиза́вся,/ в седи́нах до́блих му́жество стяжа́, му́чениче Ерме́е,/ беззако́нных злоумышле́ния попра́в Христо́вою си́лою,/ от чаро́вных напое́ний невреди́м пребы́сть, зовы́й:/ Бог есть со мно́ю, и никто́же на мя.</p>
<p><red>Песнь 7</red></p>
<p><red>Ирмо́с: </red><emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>К Бо́гу зря, могу́щему спасти́, ума́ пра́востию,/ претерпе́л еси́ боле́зни, Ерме́е, до́бляго твоего́ те́ла, воспева́я:/ оте́ц на́ших Бо́же, благослове́н еси́.</p>
<p>Кропле́нием твои́х крове́й огнь угаси́л еси́ безбо́жия,/ в пла́мень же вшед, не опали́лся еси́ отню́д, воспева́я, пребога́те:/ оте́ц на́ших Бо́же, благослове́н еси́.</p>
<p>Блажи́т тя вся́ка Це́рковь, зря́щи до́блести твоя́,/ благода́ть же чуде́с и побе́дныя по́чести,/ я́же подаде́ тебе́ Госпо́дь, му́чениче Ерме́е му́дре,/ све́тло подвиза́вшуся.</p>
<p><red>Богоро́дичен: </red>Украси́лася еси́, Де́во добро́тою,/ кра́снаго Христа́ ро́ждши, нам уподо́бльшася и вся сокруше́нныя к жи́зни возве́дша./ Те́мже ве́рно Тя всегда́ сла́вим в пе́снех.</p>
<p><red>Песнь 8</red></p>
<p><red>Ирмо́с: </red><emphasis>Победи́тели мучи́теля и пла́мене/ благода́тию Твое́ю бы́вше,/ за́поведей Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</emphasis></p>
<p>Беззако́нных веле́ние, зако́ном укрепля́емь и́стинным,/ страда́льче Ерме́е, ра́дуяся, преоби́дел еси́:/ и по́двиги вели́кими, блаже́нне, терпя́, прия́л еси́/ я́же в Вы́шних жили́ща во ве́ки.</p>
<p>Не ужаса́юся вся́каго боле́зней веле́ния пребыва́ема,/ ни принесу́ че́сти не су́щим бого́м, — взыва́л еси́, всеблаже́нне, —/ еди́наго то́кмо чту Иису́са Го́спода, при понти́йстем Пила́те распе́ншагося.</p>
<p>Пожре́тися шел еси́, я́ко овча́ незло́биво, му́чениче Ерме́е,/ за Поже́ршагося нас ра́ди, я́ко овча́те, и же́ртвы ме́рзкия вся от земли́ отъе́мшаго,/ те́мже во хвале́нии досто́йно тя пое́м.</p>
<p><red>Богоро́дичен: </red>Яви́лася еси́ ши́рши небе́с, вмести́вшая Бо́га во утро́бе,/ Его́же при́сно моли́ утесня́ющаго мя ны́не греха́ изба́вити, Де́во,/ я́ко да, просте́рся де́лы благоче́стия, ве́рно Тя ублажа́ю.</p>
<p><red>Песнь 9</red></p>
<p><red>Ирмос: </red><emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Ви́дети сподо́бился еси́, разреши́вся от пло́ти, страстоте́рпче прехва́льне,/ блага́я, я́же тебе́ угото́ва Бог/ и с тобо́ю пострада́вшим и низложшим лука́ваго./ С ни́миже нам спасти́ся Го́спода моли́, му́чениче Ерме́е достохва́льне.</p>
<p>Красе́н твой вид и пре́жде твоего́ страда́ния,/ красне́йши яви́ся, му́дре по по́двизех чу́дных,/ а́нгельскою све́тлостию укра́шен, сла́вне./ Те́мже и к кра́сным восте́кл еси́ чертого́м,/ побе́дными венцы́ удобре́н.</p>
<p>Во́инство преоби́дел еси́ земно́е,/ Царю́ Небе́сному во́инствуеши, му́чениче му́дре,/ Его́же си́лою кре́пкою де́монския полки́ вся потреби́л еси держа́вно/ и побе́дными венцы́ зако́нно увя́злся еси́,/ о нас моли́ всегда́.</p>
<p>Па́мять твоя́ наста́ светоза́рная, на́ша мы́сли просвеща́ющи/ луча́ми по́двиг твои́х тве́рдых, в не́йже мо́лим тя:/ име́яй дерзнове́ние ко Христу́, моли́ непреста́нно/ улучи́ти нам ми́лость в День су́дный.</p>
<p><red>Богоро́дичен: </red>Обо́лкся в мя, про́йде из Тебе́ Бог,/ нетле́ния облече́ мя оде́ждою, злым нра́вом обна́жшася Боже́ственныя оде́жды,/ Богороди́тельнице Влады́чице, всех челове́ков прибе́жище,/ му́чеников венцено́сных утвержде́ние и стена́/ и А́нгелов ра́дование.</p>
</section>
