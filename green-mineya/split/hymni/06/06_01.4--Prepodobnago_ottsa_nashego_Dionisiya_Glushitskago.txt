<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобнаго отца нашего Дионисия, Глушицкаго чудотворца</p>
</title>
<p>
<red>ВЕЧЕР</red>
</p>
<p>Блаже́н муж:
<red>1-й антифо́н.</red>
На Го́споди, воззва́х:
<red>стихи́ры на 6, глас 4.</red> </p>
<p>
<red>Подо́бен:</red> Дал еси́ зна́мение:</p>
<p>Пе́рвее пости́вся,/ пло́ти взыгра́ния/ воздержа́нием умертви́л еси́,/ второ́е побе́ду взял еси́ на враги́/ и низложи́л еси́ их кова́рства твои́ми по́двиги,/ Диони́сие Богоблаже́нне./ Те́мже тя венча́ сугу́быми венцы́/ Иису́с Человеколюбе́ц/ и Спас душ на́ших.</p>
<p>Струя́ми слез твои́х/ се́мя Боже́ственное напои́л еси́,/ я́ко земля́ благоплодови́та, Богодухнове́нне,/ стори́цею воздая́,/ преподо́бия плод прозя́бл еси́ вои́стинну/ и в жи́тницы собра́л еси́ мы́сленный,/ си́лою духо́вною/ тебе́ претво́ршаго премене́нием лу́чшим,/ Диони́сие пресла́вне.</p>
<p>Ве́рою и любо́вию,/ о празднолю́бцы, соше́дшеся <red>Днесь</red>,/ псалмы́ и пе́сньми восхва́лим/ Небе́снаго челове́ка, земна́го А́нгела./ К нему́же возопие́м:/ о всеблаже́нне преподо́бие,/ пусты́нный жи́телю,/ по́стников похвало́,/ о нас моли́ся ко Го́споду, о́тче Диони́сие,/ спасти́ся душа́м на́шим.</p>
<p>
<red>Слава, глас 8:</red>
</p>
<p>Преподо́бие и Богоблаже́нне о́тче Диони́сие/ вои́стинну сподо́бился еси́ Боже́ственный жи́зни,/ посто́м и бде́нием изнуря́я те́ло твое́,/ о́браз быв мона́хом:/ а́ще бо и теле́сный язы́к умолче́,/ но чудеса́ свиде́тельствуют,/ пусты́ня, пропове́дающи, хва́лится,/ име́ющи в себе́ неотъе́млемое сокро́вище;/ лю́дие бо, зря́ще честну́ю ра́ку моще́й твои́х и чудеса́ быва́емая,/ прославляю́т просла́вльшаго тя Го́спода./ Ему́же моли́ся непреста́нно/ дарова́ти во́инству на́шему на враги́ побе́ды/ и вселе́нней мир и ве́лию ми́лость.</p>
<p>
<red>И ны́не, Богоро́дичен:</red>
Царь Небе́сный:
<red><red>Аще</red> 50-ца, И ны́не, пра́здника.</red> </p>
<p>
<red>Вход. Проки́мен дне, чте́ния три.</red> </p>
<p>Прему́дрости Соломо́новы чте́ние
<red>(главы 5 и 6):</red> </p>
<p>Пра́ведницы во ве́ки живу́т, и в Го́споде мзда их,/ и попече́ние их у Вы́шнего./ Сего́ ра́ди прии́мут ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка, облако́в на наме́рение полетя́т./ И от каменоме́тныя я́рости испо́лнь паду́т гра́ды./ Вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те, держа́щий мно́жества/ и гордя́щийся о наро́дех язы́к,/ я́ко дана́ есть от Го́спода держа́ва вам/ и си́ла от Вы́шнего.</p>
<p>Прему́дрости Соломо́новы чте́ние
<red>(глава 3):</red> </p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И, вма́ле нака́зами бы́вше, вели́кими благоде́тельствовали бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющийся Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(глава 4):</red> </p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется,/ седи́на же есть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бысть,/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше, и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ры, глас 5.</red> </p>
<p>
<red>Подо́бен:</red> Преподо́бне о́тче:</p>
<p>Преподо́бне о́тче Диони́сие Богому́дре,/ те́плый к Бо́гу предста́телю,/ доброде́тели сокро́вище, равностоя́телю святы́х А́нгел,/ зерца́ло нескве́рное Бо́жие боже́ственно показа́ся,/ А́нгелы удиви́л еси́,/ бе́сы посрами́л еси́ доброде́тельми твои́ми,/ си́лою Боже́ственнаго Ду́ха своему́ Влады́це подо́бяся:/ Он вшел есть на Крест, рукописа́ние всех растерза́,/ ты же, взем на ра́мо крест свой, в пусты́ню всели́ся,/ стра́сти умертви́л еси́ и ду́шу очи́стил еси́,/ на высоту́ взы́де доброде́тельми,/ единокро́вниче преподо́бным,/ во све́те невече́рнем живы́й,/ <red>егоже</red> луча́ми Боже́ственными просвеща́емь,/ и наслажда́яся Того́ виде́ньми,/ и пита́лся Того́ добро́тами,/ сия́я Того́ чудесы́,/ бысть свети́льник вселе́нней,/ уясни́л еси́ сла́ву Христо́ву./ Того́ моли́, Тому́ помоли́ся, преподо́бне,/ дарова́ти Це́рквам единомышле́ние,/ мир и ве́лию ми́лость.</p>
<p>Преподо́бне о́тче Диони́сие Богому́дре,/ дом Пресвята́го Ду́ха соде́яся/ и свяще́н сосу́д от ма́терних пеле́н показа́ся, о́тче наш,/ нося́ на ра́му свое́ю крест Госпо́день,/ в пусты́нях и гора́х ты живя́,/ яви́ся любве́ ра́ди Христо́вы,/ Ему́же и порабо́тися,/ Его́же и жела́ше, а́бие узре́л еси́./ Те́мже и венце́м увязе́ся неувяда́емым,/ и весе́лие и ра́дость восприя́т и сла́ву ве́чную,/ и украси́ тя Небе́сными дарми́ Христо́с,/ в чудесе́х сла́вна ру́сским страна́м, о́тче Диони́сие, показа́:/ цели́ти неду́ги и ду́хи прогони́ти,/ источа́я неду́жным исцеле́ний струи́./ Те́мже мо́лимся:/ моли́ся Христо́ви, помина́й ста́до, е́же собра́, му́дре,/ и не забу́ди, я́коже обеща́ся посеща́ти чад свои́х./ Мы бо, ча́да твоя́ и о́вцы слове́сных твои́х уче́ний,/ тя на по́мощь призыва́ем,/ прося́ще тобо́ю прия́ти грехо́в оставле́ние./ Того́ моли́, Тому́ помоли́ся, преподо́бне,/ дарова́ти мир ми́рови/ и душа́м на́шим ве́лию ми́лость.</p>
<p>Преподо́бне о́тче Диони́сие Богому́дре,/ кто испове́сть труды́ твоя́ и боле́зни?/ Или́ кий язы́к изрече́т жесто́кое твое́ житие́,/ бде́ние же и сухояде́ние, и е́же на земли лега́ние,/ и моли́твы непреста́нныя и чистоту́ душе́вную и теле́сную./ Устна́ма и умо́м соверше́нное безмо́лвие стяжа́л еси́,/ ху́дость ри́зную, па́мять сме́ртную име́л еси́,/ того́ ра́ди па́мять твоя́ во ве́ки пребыва́ет,/ преподо́бне Диони́сие, уго́дниче Христо́в, блаже́нне./ А́ще бо преста́вися от нас, па́стырю до́брый,/ но не отступа́еши от нас ду́хом,/ всех нас помина́й, соверша́ющих па́мять твою́ свяще́нную,/ приле́жно пою́ще, мо́лим тя:/ моли́ся, преподо́бне, побе́ды дарова́ти на враги́ наро́ду на́шему,/ и Це́рквам благоле́пие, и ми́ру смире́ние,/ и душа́м на́шим ве́лию ми́лость.</p>
<p>
<red>Глас 4:</red> Блаже́н вои́стинну был еси́, о́тче Диони́сие,/ плач ра́достен стяжа́л еси́, преподо́бне,/ и́мже Ца́рство Небе́сное насле́довал еси́/ и ве́чную жизнь и насле́дие ве́чное, преблаже́нне, восприя́л еси́,/ в се́лех Небе́сных веселя́ся,/ всю́ду зари́ испуща́я чуде́с твои́х, вся просвети́л еси́,/ позна́лся еси́, благода́тию сия́я,/ не подоба́ше бо твое́й доброде́тели в пусты́нях забы́тися и покры́тися,/ те́мже Христо́с светоно́сна тя свети́льника всем показа́.
<style name="color-red"/></p>
<p>По́стник благоче́стия на Небе́сную стезю́, Диони́сие,/ наста́вил еси́, о́тче,/ и к насле́дию неги́блющему Вы́шних веды́й,/ Боже́ственными свои́ми уче́нии умудря́я, о́тче,/ наказу́я ученики́ своя́,/ те́мже житие́ твое́, преблаже́нне, А́нгелом ра́вно/ и жизнь твоя́, Богому́дре, пресве́тла,/ душа́ же светови́дна и благоче́стна ве́ра твоя́./ Сего́ ра́ди Христо́с дарова́ тя врача́ боля́щим зело́ ми́лостивна/ и пита́теля а́лчущим пресла́вна,/ наказа́теля несмы́сленным, целому́дреника неразуме́ющим,/ си́рым и ни́щим засту́пника.</p>
<p>
<red>Слава, глас 6:</red>
</p>
<p>Сказа́ Христо́с тебе́,/ е́же к Нему́ многорачи́тельное преставле́ние,/ преста́влься, дости́гл еси́ он, Вы́шний град,/ и ве́чныя оби́тели дои́де,/ и насле́дие Небе́сное от свои́х боле́зней обре́те./ И ны́не Влады́це предстоя́,/ помина́й ве́рою творя́щих па́мять твою́ светоно́сную и всеосвяще́нную,/ тя, восхваля́юще, досто́йно ублажа́ем.</p>
<p>
<red>И ны́не, Богоро́дичен. На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:
<style name="color-red"/></p>
<p>Яви́вся/ от ма́терних пеле́н,/ Богоно́се преподо́бне Диони́сие,/ сосу́д, о́тче, был еси́/ и дом Пресвята́го Ду́ха.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Нося́ на ра́му твое́ю Госпо́день Крест,/ Диони́сие, о́тче преподо́бне,/ бесо́вское мечта́ние/ до конца́ потреби́л еси́/ и ве́рным исцеле́ние дарова́л еси́.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Пре́лесть лука́вых бесо́в/ обличи́л еси́ кре́стною си́лою,/ бо́дренными моли́твами и сле́зными исто́чники,/ Це́ркви ве́рных обогати́л еси́,/ Богоблаже́нне Диони́сие.</p>
<p>
<red>Сла́ва, глас 6:</red> </p>
<p>Е́же по о́бразу соблю́д невреди́мо,/ ум влады́ку на стра́сти па́губныя по́стнически поста́вив,/ во е́же по подо́бию, я́ко мо́щно, возше́л еси́,/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Те́мже мона́шествующих яви́лся еси́ верх,/ жи́тель пусты́нный,/ благотеку́щих обучи́тель,/ пра́вило доброде́тели изве́стнейшее./ И ны́не на Небесе́х зерца́лом разре́шшимся,/ о́тче наш Диони́сие,/ чи́сте зри́ши Святу́ю Тро́ицу,/ моля́ся несре́дственне/ о и́же ве́рою и любо́вию чту́щих тя.</p>
<p>
<red>И ныне:</red> Богоро́дице, Ты еси́ лоза́: А́ще Пятдеся́тница:
<red>И ны́не, пра́здника.</red> </p>
<p>
<red>Тропа́рь, глас 1:</red>
</p>
<p>Боже́ственною любо́вию от ю́ности распала́емь,/ Диони́сие преподо́бне,/ вся, я́же в ми́ре кра́сная, возненави́дев,/ Христа́ еди́наго возлюби́л еси́/ и Сего́ ра́ди во вну́треннюю пусты́ню всели́лся еси́,/ со зверьми́ живы́й, весь Христо́ви./ Отону́дуже и Всеви́дящее О́ко, твоя́ труды́ ви́дев,/ да́ром чуде́с и по преставле́нии обогати́л тя есть./ Те́мже вопие́м ти:/ моли́ непреста́нно о всех нас,/ честну́ю па́мять твою́ при́сно/ в пе́снех почита́ющих.</p>
<p>
<red>Сла́ва, и ны́не, Богоро́дичен:</red> Гаврии́лу веща́вшу Тебе́:</p>
<p>
<red>НА У́ТРЕНИ</red> </p>
<p>
<red>По 1-й стихоло́гии седа́лен, глас 3.</red> </p>
<p>
<red>Подо́бен:</red> Красоте́:
<style name="color-red"/></p>
<p>Сою́зом любве́ привяза́вся Христу́, земна́я же и мимотеку́щая возненави́дев,/ пусты́нное озлобле́ние усе́рдно подъя́л еси́,/ бесо́вская же ополче́ния и их многоко́зненную си́лу до конца́ посрами́л еси́,/ и Подвигополо́жник Христо́с дарова́нием чуде́с обогати́ тя./ Те́мже тя почита́ем, Диони́сие Богому́дре.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко невозде́ланная, Де́во, лоза́, красне́йший Грозд прозябла́ еси́,/ источа́ющ нам вино́ спасе́ния, всех веселя́щее ду́ши же и телеса́./ Те́мже, я́ко вину́ Тя до́брых блажа́ще при́сно, со А́нгелы вопие́м Ти:/ ра́дуйся, Благода́тная.</p>
<p>
<red>По 2-й стихоло́гии седа́лен, глас 1.</red> </p>
<p>
<red>Подо́бен:</red> Лик А́нгельский:</p>
<p>Житие́ благоче́стно на земли́ стяжа́в, прия́телище чи́сто Ду́ху ты яви́лся еси́,/ просвеща́я ве́рою к тебе́ притека́ющия, блаже́нне./ Те́мже моли́ твоего́ Влады́ку просвети́ти ду́ши нас, воспева́ющих тя,/ Диони́сие, преподо́бне о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>Всех Творца́, и Бо́га, и Соде́теля, Всенепоро́чная Чи́стая,/ Ду́хом Боже́ственным в ложесна́х заче́нши,/ без истле́ния родила́ еси́./ Его́же сла́вяще, Тя воспева́ем, Де́во,/ я́ко пала́ту Царя́ всех и ми́ру заступле́ние.</p>
<p>
<red>По полиеле́и седа́лен, глас 8.</red> </p>
<p>
<red>Подо́бен:</red> Прему́дрости:</p>
<p>Окормля́емь си́лою вседе́тельною и ве́трилом кре́стным обложе́н,/ легко́ преплы́л еси́ жития́ мо́ре/ и к Боже́ственным вои́стинну приста́нищем дости́гл еси́,/ доброде́телей ку́плю мно́гу стяжа́в, ю́же всех Влады́це прине́сл еси́,/ и́же, благи́й ра́бе, слы́шал еси́./ Неду́гующих исцели́л еси́, ско́рчившихся ру́це испра́вил еси́,/ слепы́я просвеща́я, немы́м повеле́л еси́ вопи́ти./ Диони́сие преподо́бне, моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х,/ я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ воплоще́нному без се́мене/ моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Степе́нна, 1-й антифо́н 4-го гла́са. Проки́мен:</red>
Честна́ пред Го́сподем/ смерть преподо́бных Его́.
<red>Стих:</red>
Что́ возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43. Псало́м 50-й.</red> </p>
<p>
<red>Стихи́ра, глас 2:</red> </p>
<p>Ра́дуйся, преподо́бне о́тче Диони́сие всече́стне,/ и́же зако́н Госпо́день до́бре извы́кл еси́/ и ве́ру соблю́л еси́ невреди́му,/ хода́тай яви́вся о ста́де твое́м Христу́ Бо́гу./ Того́ моли́ умири́ти мир/ и спасти́ ду́ши на́ша.</p>
<p>
<red>Кано́н Богоро́дицы на 6 и свята́го на 8, глас 8.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегоние́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis></p>
<p>Озаре́нием Свята́го Ду́ха озари́ благоче́стно любо́вию пе́сньми восхваля́ющих тя,/ по́стников похвало́, мона́шествующих сла́во, пусты́ни украси́телю,/ благоче́стия учи́телю, Диони́сие.</p>
<p>От ю́ности жела́ние к Бо́гу возложи́в,/ и к Не́му, ра́дуяся, возше́л еси́, име́я все твое́ помышле́ние,/ взыгра́ние пло́ти и страсте́й нахожде́ние воздержа́нием умертви́л еси́,/ Диони́сие прехва́льне.</p>
<p>Попра́в зми́я, того́ се́ти легко́ прелете́л еси́,/ кри́лы благоче́стия впери́вся, о́тче:/ живо́т бо, ра́дуяся, объя́л еси́ от са́да кре́стнаго, блаже́нне Диони́сие.</p>
<p>
<red>Богоро́дичен:</red> Уста́ви неуста́вное помышле́ние смуще́ния,/ Пречи́стая Де́во, Ма́ти Бо́жия,/ к Сы́ну Твоему́ направля́ющи движе́ния.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis></p>
<p>Во све́те невеще́ственне и мы́сленне,/ от печа́лей веще́ственных восте́к к Небе́сным невеще́ственным чино́м,/ преподо́бне, моли́твами твои́ми нас просвети́.</p>
<p>Воздержа́ния сла́дость иска́пав, отри́нул еси́ го́ресть страсте́й,/ те́мже па́че ме́да и со́та наслади́л еси́, о́тче, чу́вствия на́ша.</p>
<p>Возше́д на высоту́ доброде́телей, до́лу влеку́щия оплева́л еси́ сла́сти,/ сла́дость показа́вся спасе́ния, о́тче преподо́бне,/ ста́ду твоему́ проси́ грехо́в оставле́ния.</p>
<p>
<red>Богоро́дичен:</red> Прему́дрость и Сло́во О́тчее несказа́нно родила́ еси́,/ души́ моея́ лю́тую исцели́ я́зву и серде́чную боле́знь утоли́.
<style name="color-red"/></p>
<p>
<red>Ин и́кос:</red> </p>
<p>Прииди́́те, и́ночествующих мно́жество,/ ве́рою соше́дшеся <red>Днесь</red>,/ я́ко и́стиннаго по́стника почита́ем Диони́сия,/ и честну́ю его́ и многоцеле́бную ра́ку обстоя́ще,/ любе́зно облобыза́ем, глаго́люще:/ о всеблаже́нне Диони́сие,/ преподо́бным сожи́телю и по́стником похвало́,/ в наро́читем пра́зднице преподо́бнаго па́мяти духо́вне весели́мся,/ Ева́нгельских исто́чник струя́ми напои́вшеся, ра́дующеся, реку́ще:/ ра́дуйся, Диони́сие, преподо́бне и всеблаже́нне,/ Небе́сный челове́че и земны́й А́нгеле/ и Ду́ха Пресвята́го обита́лище./ Ра́дуйся, я́ко мно́гих к спасе́нному пути́ наставля́ющий;/ ра́дуйся, оте́честву на́шему похвало́ и утвержде́ние./ Ра́дуйся, де́лателю вои́стинну разу́мный;/ ра́дуйся, преподо́бне, а́лчущим пита́телю и оби́димым посо́бниче./ Ра́дуйся, печа́льным утеше́ние и вдови́цам засту́пниче, Диони́сие преблаже́нне,/ хромы́х хожде́ние и кре́пость,/ мно́гим неду́гом цели́телю;/ ра́дуйся, скорбя́щим сла́дкое похвале́ние,/ вождю́ слепы́м и све́тлость/ и пла́вающим наста́вниче те́плый./ Ра́дуйся, чи́сте, Чисте́йшему Све́ту совокупи́ся;/ ра́дуйся, я́ко Тро́ице предстои́ши со А́нгелы./ Мо́лим тя: непреста́нно о нас моли́ся,/ дарова́ти душа́м на́шим ве́лию ми́лость.</p>
<p>
<red>Седа́лен, глас 8:</red>
</p>
<p>Красоты́ мирски́я от млады́х ногте́й, преподо́бне, возненави́дев,/ еди́наго Христа́ от се́рдца возлюби́л еси́ и, Тому́ все́ю душе́ю прилепи́вся,/ я́ко безпло́тен, на земли́ пожи́л еси́ с пло́тию,/ сла́ву же мимотеку́щую и бога́тство нивочто́же вмени́в,/ Небе́сное бога́тство восприя́л еси́ и сла́ву ве́чную./ Те́мже и ублажа́ем свято́е твое́ успе́ние/ и, в нем торжеству́юще, вопие́м ти:/ Богоблаже́нне о́тче наш Диони́сие,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра Отча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколюбче.</emphasis></p>
<p>Душе́вное очища́я чу́вство и разширя́я Боже́ственными виде́нии,/ Боже́ственных дарова́ний сподо́бился еси́, Богоблаже́нне,/ к ра́це моще́й Твои́х притека́ющим, Диони́сие преподо́бне, подае́ши ско́рое исцеле́ние.</p>
<p>Зако́ном Бо́жиим повину́яся, преподо́бне,/ к смотре́нию безпло́тных и мы́сленных твое́ худо́жество упра́вил еси́,/ преходя́ вы́ну от сла́вы в сла́ву, от си́лы, о́тче, в си́лу.</p>
<p>Богоуго́дно пожи́в,/ пусты́ни, я́ко гра́ды, сотвори́л еси́ потре́бны и душеполе́зны,/ исто́чник исцеле́ний пролива́я ве́рою покланя́ющимся ра́це моще́й твои́х.</p>
<p>
<red>Богоро́дичен:</red> Новора́сленный безсме́ртия рай и красе́н вои́стинну показа́лася еси́, Де́во:/ дре́во бо жи́зни в Тебе́ насади́ся богонача́льно,/ е́же, во чре́ве Твое́м нося́щи, родила́ еси́,/ всем иска́пающее спасе́ния наде́жду, ве́рно, Богоро́дице, испове́дающим Тя.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вскуе́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́мя и </emphasis>
<emphasis>к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Угаси́в пла́мень страсте́й росо́ю подвиго́в твои́х,/ о́тче блаже́нне Диони́сие,/ бога́тно вжегл еси́ огне́м любве́ ве́ры воздержа́ния свети́льник,/ просвеще́ние безстра́стия, и сын дне яви́лся еси́.</p>
<p>Ве́ры грозд Боже́ственным де́ланием, о́тче, воспита́л еси́,/ и, в точи́лех поста́вив, изгне́л еси́ боле́зньми поще́ния,/ и ча́шу напо́лнил еси́ духо́вную воздержа́ния,/ весели́ши сердца́ ста́да твоего́.</p>
<p>До́блественне претерпе́в бие́ния неви́димых враго́в,/ показа́лся еси́ столп непоколеби́мь,/ утвержда́я ста́до твое́ па́лицею Боже́ственною, словесы́ медото́чными,/ блаже́нне Диони́сие преподо́бне.</p>
<p>
<red>Богоро́дичен:</red> Еди́на ро́ждши де́вою, едина муженеиску́сная яви́лася еси́, Всенепоро́чная,/ во утро́бе Сло́во О́тчее прие́мши Безнача́льное,/ млеко́м дои́ши, Чи́стая, чу́до стра́шно!/ Де́вствуеши и зако́ны обновля́вши естества́.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́́сти мя, Спа́се,/ мно́га бо беззако́ния моя́,/ низ глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Исцеле́ний ре́ки источа́еши, стра́сти земноро́дных боже́ственно очища́еши,/ ра́дующеся ве́рою,/ восхваля́ем твоя́ по́двиги, чу́дне.</p>
<p>Зако́нно от всех Соде́теля десни́цею венча́лся еси́, преподо́бне Диони́сие,/ Небе́сный граждани́не, А́нгелом равностоя́телю.</p>
<p>Нетле́ннаго и Боже́ственнаго пребыва́ния и непости́жных наслажда́яся ны́не благи́х,/ А́нгелом собеседниче, Диони́сие Богому́дре, восхваля́ющие тя спаса́й.</p>
<p>
<red>Богоро́дичен:</red> Бо́га ро́ждши, вся́кия тва́ри, Влады́чице,/ я́ко вои́стинну еди́на, Богоро́дице, превы́шши яви́лася еси́.
<style name="color-red"/></p>
<p>
<red>Кондак, глас 8:</red>
</p>
<p>Все твое́ у́мное жела́ние к Бо́гу впери́в,/ Тому́ невозвра́тно от души́ после́довал еси́, в пусты́ню всели́вся,/ и, та́мо а́нгельски пожи́в, мно́гим путь был еси́ ко спасе́нию;/ сего́ ра́ди и Христо́с тебе́ просла́ви и да́ром чуде́с обогати́./ Те́мже вси вопие́м ти:/ ра́дуйся, Диони́сие преподо́бне, пусты́нный жи́телю.</p>
<p>
<red>Икос:</red>
</p>
<p>Храм Бо́гу я́ко вои́стинну себе́ соде́лав, о́тче,/ и Вы́шнего Иерусали́ма яви́вся граждани́н,/ Боже́ственными доброде́тельми твои́ми безпло́тных че́сти сподо́бился еси́./ Те́мже и мы зря́ще чудеса́, похвале́нию досто́йная,/ я́же удивля́ют нас и науча́ют тебе́ зва́ти такова́я:/ ра́дуйся, благочести́ваго отца́ о́трасль и ма́тере благогове́йный ветвь./ Ра́дуйся, целому́дрия сто́лпе,/ и́мже бесо́вская шата́ния искорени́шася./ Ра́дуйся, свети́льниче многосве́тлый./ Ра́дуйся, я́ко увяди́л еси́ плотска́я мудрова́ния./ Ра́дуйся, пусты́ни до́брое прозябе́ние./ Ра́дуйся, пра́ведных Боже́ственное наслажде́ние./ Ра́дуйся, я́ко презре́л еси́ теку́щая и тле́нная./ Ра́дуйся, я́ко на Небесе́х со А́нгелы живе́ши./ Ра́дуйся, я́ко мона́шествующих изве́стное пра́вило./ Ра́дуйся, леня́щихся к Бо́гу дерзнове́ние./ Ра́дуйся, исто́чниче чуде́с богото́чный./ Ра́дуйся, честны́й Ду́ха сосу́де, наста́вниче на́шего спасе́ния./ Ра́дуйся, Диони́сие преподо́бне, пусты́нный жи́телю.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Вре́менная отложи́в, ве́чными украси́лся еси́,/ со А́нгелы лику́еши, я́ко а́нгельское пожи́в житие́, с ни́миже пое́ши:/ благослове́н Бог оте́ц на́ших.</p>
<p>Непреста́нно мо́лим, Диони́сие Богому́дре,/ о ста́де твое́м приле́жно моли́ся,/ тебе́ на моли́тву призыва́ющих, и плоды́ принося́щих, и любо́вию пою́щих:/ благослове́н Бог оте́ц на́ших.</p>
<p>В зла́це Вы́шнего Ца́рствия ста́до твое́, о́тче, воспита́л еси́/ и жезло́м уче́ний упа́сл еси́ ве́рно пою́щия:/ благослове́н Бог оте́ц на́ших.</p>
<p>
<red>Богоро́дичен:</red> Изба́ви нас, Христе́, от страсте́й, и бед, и обстоя́ний, и неду́гов многообра́зных/ моли́твами Пречи́стыя Твоея́ Ма́тере и преподо́бнаго Диони́сия, взыва́ющих:/ благослове́н Бог оте́ц на́ших.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>Столп тя одушевле́н я́ко вои́стинну и о́браз воздержа́ния, о́тче, стяжа́вшее,/ вси твою́, Диони́сие, па́мять почита́ем.</p>
<p>Собо́р ра́дуется мона́шеский, и лику́ет преподо́бных сонм,/ с ни́миже пра́ведных вене́ц досто́йно восприя́л еси́.</p>
<p>Укра́шен доброде́тельми, в неве́стнице неизре́ченныя сла́вы возле́гл еси́,/ песнь воспева́я Христу́ во ве́ки вся.</p>
<p>
<red>Богоро́дичен:</red> Поглоще́на боле́зньми и па́дша возста́ви, Богома́ти,/ я́ко да Тя сла́влю во вся ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Чи́стую сла́вно почти́м,/ лю́дие, Богоро́дицу,/ Огнь Божества́ прии́мшую во чре́ве неопа́льно,/ пе́сньми велича́ем.</emphasis>
</p>
<p>Неду́гующих в паде́нии врач от Бо́га показа́лся еси́, и очи́стник, блаже́нне,/ и прогони́тель лука́вых духо́в, Богоно́се Диони́сие,/ тем тя вси велича́ем.</p>
<p>Яко тле́нно жили́ще, зе́млю оста́вив, о́тче, всели́лся еси́в зе́млю кро́тких/ и с ни́ми ра́дуешися, Боже́ственнаго наслажда́яся, о́тче, сия́ния.</p>
<p>Неукло́нен к ве́ре преде́л/ и образ воздержа́ния иму́ще по́двиги твоя́к Зижди́телю вои́стинну,/ пе́сньми тя велича́ем.</p>
<p>
<red>Богоро́дичен:</red> В Тя всели́вся, Всенепоро́чная,/ пе́рвее родонача́льныя злообра́зно запе́ншаго/ человекоуби́йцу низложи́ Роди́выйся и всех нас спасе́.
<style name="color-red"/></p>
<p>
<red>Светилен:</red>
</p>
<p>Пристра́стия мирска́го, я́ко от скве́рны, уклони́лся еси́,/ разу́мнаго Со́лнца светоза́рная луча́возсия́,/ свети́льник многосве́тлый, пусты́нное воспита́ние и чистоты́ оби́телище,/ Христо́вы добро́ты я́сно зря,/ Его́же сия́нием ум твой озари́л еси́/ и сла́вою обогати́лся еси́ Небе́сною, Диони́сие сла́вне./ Мо́лим тя, в ми́ре сохране́ным бы́ти па́мять твою́ почита́ющим.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко иму́щи милосе́рдие и ми́лость ве́лию,/ при́зри, Препе́тая Богоро́дице Де́во, на мое́ смире́ние,/ и страсте́й молву́, и собла́зн жития́ разори́, Отрокови́це,/ и огня́ гее́нскаго изба́ви мя моли́твами Твои́ми.</p>
<p>
<red>На хвали́тех стихи́ры на 4, глас 2.</red> </p>
<p>
<red>Подо́бен:</red> Егда́ от Дре́ва:
<style name="color-red"/></p>
<p>Диони́сие, мона́хов удобре́ние,/ прозябе́ние кра́сное пусты́ни,/ преподо́бных похвало́,/ ве́рных утвержде́ние,/ любо́вию творя́щих твою́ всечестну́ю па́мять/ и к ра́це моще́й твои́х приступа́ющих,/ изба́ви обстоя́ния вся́каго/ и о́гненнаго осужде́ния.</p>
<p>Тро́ице храм сам себе́ соде́лал еси́,/ о́тче Богоблаже́нне,/ в пусты́ни непрохо́дныя заше́д,/ я́ко Моисе́й, в Сина́йскую го́ру всели́лся еси́,/ иде́же прии́м Боже́ственный зако́н,/ мона́хов мно́жество вои́стинну/ научи́л еси́ изря́дному житию́,/ и ны́не прикаса́ющимся к ра́це моще́й твои́х/ подае́ши всем исцеле́ние.</p>
<p>Име́я дерзнове́ние ко Христу́ Бо́гу,/ моли́ся о ста́де твое́м, преподо́бне,/ сохрани́тися от искуше́ний вра́жиих и язы́ческих нахожде́ний,/ огня́ и меча́, и вся́каго прило́га,/ и наве́та лука́ваго:/ тебе́ бо град и покро́в иму́ще,/ на тя наде́жду с Бо́гом стяжа́хом, блаже́нне.</p>
<p>
<red>Сла́ва, глас 8. Самогла́сен:</red> </p>
<p>На Не́бо теку́щую возше́д колесни́цу, чу́дне,/ доброде́телей дости́гл еси́ кра́йнее/ жития́ воздержа́нием,/ из пусты́ни смотря́я Вы́шнего Иерусали́ма красоты́/ и боле́зненных подвиго́в досто́йно по́чести восприи́м,/ с Небе́сными ра́дуешися чинонача́лии, преблаже́нне,/ ве́чных благ насле́дник яви́лся еси́,/ Небе́снаго Ца́рствия жи́тель быв./ Моли́ся, Богоно́се Диони́сие, Спа́су всех/ умири́ти мир и спасти́ ду́ши на́ша.</p>
<p>
<red>И ны́не:</red>
Влады́чице, приими́ моли́твы:</p>
<p>
<red>А</red> ́
<red>ще ли Пятдеся́тница: И ны́не, пра́здника. Славосло́вие вели́кое и отпу́ст.</red> </p>
<p>
<red>НА ЛИТУРГИИ</red>
</p>
<p>
<red>Блаже́нны, от кано́на, пе́сни 3-я и 6-я. Проки́мен:</red>
Честна́ пред Го́сподем/ смерть преподо́бных Его́.
<red>Стих:</red>
Что́ возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red>
Аллилу́ия,
<red>глас 6:</red>
Блаже́н муж, боя́йся Го́спода, в за́поведех Его́ восхо́щет зело́.
<red>Ева́нгелие от Луки́, зача́ло 24. Прича́стен:</red>
В па́мять ве́чную бу́дет пра́ведник:</p>
</section>
