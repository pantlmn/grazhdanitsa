<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Ага́пита Пече́рскаго, врача́ безме́зднаго</p>
</title>
<p>
<red>ВЕЧЕР</red>
</p>
<p>
<red>На</red> Го́споди, воззва́х:
<red>стихи́ры, глас 4.</red> </p>
<p>
<red>Подо́бен:</red> Я́ко до́бля:
<style name="color-red"/></p>
<p>Духо́вныя благода́ти дарова́ние изоби́льно/ прие́мь свы́ше, Ага́пите преподо́бне,/ а́ки ре́чными струя́ми, всех напая́еши/ и моли́твами твои́ми подае́ши исцеле́ние/ всем, с ве́рою к тебе́ притека́ющим./ Сего́ ра́ди и мы, дерзнове́ние прие́мше,/ кла́няемся ра́це моще́й твои́х и про́сим,/ да пода́си душа́м и телесе́м на́шим исцеле́ние.</p>
<p>Стра́сти безслове́сныя ума́ чистото́ю/ и непреста́нными в моли́твах стоя́нии/ покори́в ду́ху, всеблаже́нне,/ прия́л еси́ благода́ть исцеле́ния/ и подае́ши неоску́дно всем,/ прося́щим от <red>Тебе</red>́ по́мощи./ Те́мже и мы, твое́ почита́юще успе́ние,/ мо́лимтися приле́жно:/ я́ко врач безме́здный/ пода́ждь душа́м и телесе́м на́шим исцеле́ние.</p>
<p>Ра́ка моще́й твои́х, о́тче преподо́бне Ага́пите,/ светоза́рное не́бо явля́ется,/ показу́я чудеса́, я́ко лучено́сныя зве́зды,/ и подае́т благода́тное исцеле́ние/ с наде́ждою к ней притека́ющим./ Сего́ ра́ди и мы, упова́ние иму́ще,/ мо́лимтися приле́жно/ дарова́ти душа́м и телесе́м на́шим в страсте́х поможе́ние.</p>
<p>
<red>Слава, глас 2:</red>
</p>
<p>Благода́ть исцеле́ния свы́ше прие́мый,/ живы́й еще́ в маловре́менной сей жи́зни,/ преблаже́нне Ага́пите,/ подава́л еси́ всем прося́щим исцеле́ние незави́стно./ Ны́не бо́льшия благода́ти сподо́бивыйся,/ предстоя́ Вы́шнего Престо́лу,/ низпосли́ от твои́х дарова́ний нам,/ покланя́ющимся многочуде́сным твои́м моще́м/ и па́мять твою́ хвала́ми почита́ющим,/ я́ко да прии́мем неду́гом на́шим исцеле́ние/ твои́ми, о́тче, к Бо́гу моли́твами.</p>
<p>
<red>И ны́не, Богоро́дичен или́Крестобогоро́дичен.</red> </p>
<p>
<red>На стихо́вне в Окто́ихе. Сла́ва, глас 3:</red> </p>
<p>От духо́вных дарова́ний струи́ исцеле́ний изводя́, сла́вне,/ мно́гими страстьми́ содержи́мым,/ твоего́ тре́бующим заступле́ния,/ пода́ждь ско́рую по́мощь свы́ше,/ струя́ми чуде́с твои́х прохлажда́я/ и прогоня́я от лука́ваго наноси́мыя боле́зни,/ я́ко да, почерпа́юще исцеле́ния вси ту́не,/ сла́вим Отца́ Небе́снаго,/ и велича́ем Безле́тнаго Сы́на Его́/ с Присносу́щным Ду́хом Его́,/ и тя, о́тче Ага́пите, вси ублажа́ем.</p>
<p>
<red>И ны́не, Богоро́дичен или Крестобогоро́дичен.</red> </p>
<p>
<red>Тропа́рь, глас 5:</red>
</p>
<p>Богоно́снаго Анто́ния ревну́я смиренному́дрию,/ а́ки не́киим врачевство́м зе́лием сне́дным/ исцеля́л еси́ боля́щия, преподо́бне Ага́пите,/ тем и врача́ неве́рна уве́рив,/ наста́вил еси́ на путь спасе́ния./ Уврачу́й и на́ша боле́зни/ и моли́ся Го́сподеви о воспева́ющих тя.</p>
<p>
<red>Кано́н преподо́бному, глас 6.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Яко по су́ху; пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis>
<style name="color-red"/></p>
<p>Я́ко нема́го дре́вле прикоснове́нием устро́ил еси́ пра́во глаго́лати,/ си́це и мне, Христе́, мой язы́к разреши́, ум отве́рзи,/ да принесу́ в па́мять уго́дника Твоего́ хвале́ние,/ любо́вию поя́.</p>
<p>Не могу́ воспе́ти я́сно благода́ти твоея́, преподо́бне,/ а́ще не ты моли́твами твои́ми пода́си мне по́мощь,/ да просла́влю Влады́ку, да́вшаго тебе́ благода́ть исцеле́ний,/ во хвале́нии поя́.</p>
<p>По предуве́дению воззва́н был еси́, свя́те, вслед Влады́ки своего́ ше́ствовати/ и, Тому́ после́дуя, вся кра́сная ми́ра оста́вль,/ любо́вию прише́л еси́ к вели́кому Анто́нию/ и с ним пожи́л еси́, непреста́нное хвале́ние Бо́гу поя́.</p>
<p>Земно́му А́нгелу и Небе́сному челове́ку после́дуя,/ и сам а́нгельское житие́ стяжа́л еси́, о́тче преподо́бне./ Тем твоя́ исправле́ния почита́ем и прославля́ем всех Влады́ку,/ о тебе́ песнь Ему́ пою́ще.</p>
<p>
<red>Богоро́дичен:</red> От земны́х и Небе́сных сил сла́вимая, Присноде́во,/ в дне́шний день хвале́ние Тебе́ дерза́ющих приноси́ти,/ от всех прило́гов сохраня́й, да вы́ну Тя воспое́м, Обра́дованная.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Во мно́гих ле́тех мно́жайшия проше́л еси́ труды́, Ага́пите,/ подвиза́яся во бде́нии и поще́нии,/ до́ндеже единонра́вен показа́лся еси́ наста́внику своему́/ и от него́ утверди́лся еси́ на ка́мени тве́рдаго жития́.</p>
<p>Ничто́же и́но, то́кмо нищету́ име́я,/ обнища́вшему нас ра́ди Христу́ после́довал еси́, о́тче,/ и, Того́ за́поведи храня́,/ служи́л еси́ больны́м, посеща́я, и упокоева́я,/ и здра́вие тем моли́твою свое́ю подава́я.</p>
<p>С преподо́бным жи́тельствуя, стяжа́л еси́ преподо́бство, достохва́льне Ага́пите,/ и исцеле́ния даро́в сподо́бился еси́,/ яко моли́твою и зе́лием сне́дным здра́вие подава́л еси́ боля́щим,/ те́мже и врач наре́клся еси́ безме́здный.</p>
<p>Просла́вил еси́ Бо́га во удесе́х твои́х, преподо́бне,/ те́мже и Бог тя просла́ви благода́тию исцеле́ния,/ и́мже и на́ша неду́ги уврачу́й душе́вныя и теле́сныя,/ да утверди́мся на ка́мени испове́дания Бо́жия.</p>
<p>
<red>Богоро́дичен:</red> Израсти́вшая живо́тное дре́во,/ Того́ плодо́м нас, умерщвле́нных греха́ми, оживи́/ и да́руй нам, Ма́ти Чи́стая, кре́пкое бла́гости Твоея́ испове́дание.
<style name="color-red"/></p>
<p>
<red>Седа́лен, глас 4:</red>
</p>
<p>Я́ко ту́не прие́мый от Бо́га дар исцеле́ния,/ стра́ждущим исцеле́ние ту́не подае́ши, с ве́рою к тебе́ притека́ющим./ Те́мже и мы, кла́няющееся ра́це моще́й твои́х, о́тче преподо́бне,/ про́сим прия́ти от <red>Тебе</red>́ неду́гом на́шим исцеле́ние.</p>
<p>
<red>Сла́ва, и ны́не, Богоро́дичен:</red>
</p>
<p>К Твоему́ благоутро́бию в ско́рбех притека́юще, мо́лимся, Всенепоро́чная:/ пода́ждь преподо́бнаго Твоего́ ра́ди нам,/ неду́ги одержи́мым, ско́рое исцеле́ние.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христое́с моя си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
<style name="color-red"/></p>
<p>Бу́ия ми́ра сего́ Христо́с избра́,/ да прему́дрыя посрами́т,/ е́же и на тебе́ сбы́стся, о́тче всеблаже́нне:/ благода́тию бо, а не хи́тростию прему́драго посрами́л еси́ врача́./ Тем тя сла́вим, о Го́споде пра́зднующе.</p>
<p>Прельсти́ся, и́же пе́рвее больны́х прельща́ше, извеща́я им день и час сме́рти,/ ему́же ты поно́сив, преподо́бне,/ боля́щего исцели́л еси́ моли́твою и зе́лием сне́дным, рек:/ даждь сла́ву Бо́гу, иму́щему ключ живота́ и сме́рти.</p>
<p>За́висти стрело́ю злочести́вый армени́н уя́звен, поноша́ше ти, свя́те,/ и, посла́в на смерть осужде́ннаго,/ повеле́ пред тобо́ю умертви́ти бы́лием смертоно́сным./ Но ты сего́ моли́твою и зе́лием исцели́в,/ посрами́л еси́ еретика́, хотя́щего тя посрами́ти.</p>
<p>Претыка́ющемуся да́нная ти благода́ть бысть паде́ние, преблаже́нне,/ наипа́че бо на тя вооружи́вся, злочести́вый армени́н/ наусти́ да́ти тебе́ отра́ву,/ но ты, и сме́ртно испи́в, невреди́мь был еси́,/ яко Бо́жия благода́ть сохрани́ тя к бо́льшему чудоде́йствию.</p>
<p>
<red>Богоро́дичен:</red> Ра́дуйся, сосу́де, носи́вший ми́ро, исцели́вшее род челове́ческий,/ я́дом мя грехо́вным умерщвле́нна оживи́,/ да про́чее вре́мя цел поживу́, Тя, Де́во, восхваля́я.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis></p>
<p>От Бо́га благода́ть исцеле́ния прие́мь, исцели́л еси́ кня́зя,/ и́же а́ще и врачу́ем бе от армени́на, но не получа́ше отра́ды,/ твоего́ же зе́лия вкуси́в, от неду́га изба́вися.</p>
<p>Зри́те, и́ночествующий,/ и доброде́тельному терпе́нию Богоно́снаго отца́ почуди́теся,/ ка́ко со отрече́нием ми́ра во́ли своея́ отрече́ся/ и не изы́де никогда́же вне врат монасты́рских,/ е́же ви́дяще, сему́ поревну́йте.</p>
<p>Еди́ну любо́вь ко всем име́я, а не на лице́ зря,/ а́ще князь, а́ще прост к тебе́ прихожда́ше, преподо́бне,/ всем приходя́щим подава́л еси́ исцеле́ние ту́не,/ еди́наго ища́ возме́здия от Бо́га.</p>
<p>Прие́мь князь тобо́ю исцеле́ние, всеблаже́нне,/ уразуме́, яко и́стинен раб Бо́жий еси́,/ и ви́дети тя жела́ше, те́мже прии́де к тебе́ с дары́./ Ты же, Еди́наго име́я Бо́га,/ ничто́же от тех даро́в восхоте́л еси́ прии́ти.</p>
<p>
<red>Богоро́дичен:</red> Хва́лим Тя, Пречи́стая Де́во,/ я́ко отверза́вши нам две́ри ми́лости Твоея́/ и подае́ши всем незави́стный исто́чник исцеле́ния,/ от я́да грехо́внаго избавля́ющий.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,/ Многоми́лостиве.</emphasis></p>
<p>Вся тле́нная ми́ра сего́ оста́вив,/ принесе́нное зла́то изве́ргл еси́, блаже́нне, пред враты ке́ллии своея́,/ изверга́я вку́пе любоиме́ннаго врага́/ и стира́я душегу́бную того́ главу́.</p>
<p>Еди́н би́сер стяжа́в многоце́нный — Иису́са,/ вся во уме́ты вмени́л еси́, свя́те,/ и тем купи́л еси́ себе́ селе́ние в Небе́сных,/ е́же и мы получи́ти мо́лимся твои́ми, о́тче, моли́твами.</p>
<p>Мно́гими ле́ты постя́ся, изнемо́гл еси́ те́лом, преподо́бне,/ но ду́хом пребы́л еси́ кре́пок, а́ки столп,/ вся наноси́мая терпя́ и благодаря́ Бо́га, к Нему́ взыва́л еси́:/ возведи́ от тли живо́т мой, Многоми́лостиве.</p>
<p>Те́лом боле́знуя,/ ду́хом бра́лся еси́ с злочести́вым армени́ном,/ и́же по трие́х днех смерть тебе́ провозвеща́ше,/ сего́ ты, блаже́нне, одоле́л еси́,/ по трие́х ме́сяцех отше́ствие свое́ к Бо́гу возвеща́я.</p>
<p>
<red>Богоро́дичен:</red> К Твоему́ приста́нищу прибега́ем, Богоневе́стная Де́во,/ носи́ми жите́йских страсте́й волна́ми,/ я́же Ты укроти́, да воспое́м Тебе́:/ ра́дуйся, приста́нище жите́йских пла́ваний.
<style name="color-red"/></p>
<p>
<red>Кондак, глас 6:</red>
</p>
<p>Врач сый изря́ден, чу́дне,/ явля́я несумне́нную твою́ ве́ру,/ облича́я же армени́ново неве́рие/ и приводя́ его́ к благоче́стию,/ себе́, близ сме́рти бы́вшу,/ испроси́л еси́ от Бо́га продолже́ние живота́/ и, сим чу́дом того уве́рив,/ приве́л еси́ Христо́ви,/ Ему́же в весе́лии предстоя́,/ моли́ся о нас, преподо́бне.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Дарова́ние имы́й свы́ше неду́ги исцеля́ти, преподо́бне,/ боля́ща мя небреже́нием благи́х дея́ний уврачу́й,/ я́коже иногда́принесе́ннаго в неду́зе уврачева́л еси́,/ моли́твою пода́в тому́здра́вие и воспе́в:/ благослове́н Бог оте́ц на́ших.</p>
<p>Чудоде́йствуя святы́ми, тва́ри Созда́тель/ внеза́пу поста́ви тя здра́ва пред злочести́вым,/ и́же ви́дев, удиви́ся ско́рому твоему́от боле́зни в здра́вие премене́нию./ Му́чима мя я́звами сту́дных дел,/ во измене́ние исправле́ния приведи́твои́м, о́тче, свы́ше посеще́нием, да пою́:/ благослове́н Бог оте́ц на́ших.</p>
<p>Боле́знь твоя́ и зе́лие сне́дно/ прину́ди испове́сти врача́ свое́ злоче́стие,/ его́же укори́л еси́, я́ко дерзну́ осяза́ти святу́ю твою́ ру́ку;/ се дерза́ю и а́з к тебе́, о́тче, приступи́ти, но молю́тя:/ не отри́ни мя в ну́ждах мои́х, да пою́:/ благослове́н Бог оте́ц на́ших.</p>
<p>Трудо́в свои́х собра́в плоды́с весе́лием, а́ки добр земледе́лец,/ блаже́нною кончи́ною отше́л еси́к Го́рним прия́ти от Христа́Бо́га дая́ние/ и прия́л еси́от Него́неконча́емую ра́дость, многочу́дне Ага́пите.</p>
<p>
<red>Богоро́дичен:</red> Во Твое́чре́во, Пренепоро́чная Де́во, все́льшееся Сло́во/ род челове́ческий в Небе́сных дво́рех всели́./ Умоли́ Того́ от тле́ния мя сея́ жи́зни пресели́ти,/ иде́же пото́ком сла́дости пита́ются святи́и.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
</p>
<p>Врач был еси́, о́тче преди́вен,/ теле́сныя боле́зни врачу́я, в жи́зни сей живы́й те́лом,/ по кончи́не же твое́й душе́вное врачевство́ подава́я,/ я́коже сие́ на армени́не яви́л еси́,/ души́ того́ дав цельбу́ и ко благоче́стию наказа́ние.</p>
<p>Ви́дев тя, свя́те, армени́н в виде́нии чу́дном,/ испове́да я́сно, я́ко свят еси́ и преподо́бен,/ и в ве́ру из неве́рия прело́жся,/ бысть и́нок твои́м направле́нием,/ его́же и нас не лиши́, пою́щих Го́спода во ве́ки.</p>
<p>Мно́гое имы́й дарова́ние,/ чудоде́йствовал еси́, исцеля́я боля́щих,/ ны́не же, сподо́бивыйся бо́льших дарова́ний, приложи́ пла́стырь на ра́ны души́ моея́,/ да, получи́в осла́бу, превозношу́ Го́спода во ве́ки.</p>
<p>Из пламенови́днаго све́та святы́м струи́ благода́ти подаяй, Христе́ Бо́же,/ паля́щия мя стра́сти угаси́ щедро́т Твои́х росо́ю, разгоня́я тьму страсте́й./ Се бо преподо́бный мо́лит с на́ми Тебе́, Го́спода,/ превозноси́маго от всех во ве́ки.</p>
<p>
<red>Богоро́дичен:</red> Просвети́вшая мир пречи́стым рождество́м Твои́м,/ мрак злодея́ния моего́ разжени́,/ излива́я мне на благотворе́ние щедро́т Твои́х бога́тую ми́лость,/ да превозношу́ Тя, Ма́терь Бо́жию, во ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бое́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и</emphasis>
<emphasis>Тя ублажаем.</emphasis></p>
<p>Богодарова́ннаго целе́бника лю́дие иму́ще,/ никто́же да гряде́т к су́етным враче́м,/ и́же име́ние и здра́вие врежда́ют,/ но тре́буяй с ве́рою да гряде́т к ра́це Богоно́снаго отца́/ и ту́не прии́мет исцеле́ние.</p>
<p>Мы́сленный ура́ниша ны разбо́йницы ны́не,/ неисце́льныя у́бо иму́ще я́звы,/ несумне́нно к многочуде́сней припа́даем ра́це твое́й, преподо́бне, и про́сим:/ пода́ждь цельбу́ тре́бующим,/ да в си тя хва́лим и велича́ем.</p>
<p>В Го́рняя душе́ю возше́д, во всесветя́щияся черто́ги,/ оста́вил еси́, преблаже́нне, ра́ку моще́й свои́х в пеще́ре;/ и́мже покланя́ющеся, про́сим:/ пода́ждь неду́гом на́шим исцеле́ние,/ да тя пе́сньми велича́ем.</p>
<p>По́мощи от <red>Тебе</red>́ в не́мощех прося́щих не пре́зри,/ но посеще́нием твои́м даждь душе́вное вку́пе и теле́сное исцеле́ние, преблаже́нне Ага́пите,/ я́ко сый врач преизя́щный, да вы́ну тя велича́ем.</p>
<p>
<red>Богоро́дичен:</red> По́мощи от <red>Тебе</red>́ тре́бующих не пре́зри, Де́во,/ но подава́й с ве́рою к Тебе́ притека́ющим:/ Ты бо еси́ исто́чник цельба́м неоску́ден,/ да Тя с Небе́сными си́лами при́сно велича́ем.
<style name="color-red"/></p>
<p>
<red>Светилен:</red>
</p>
<p>Тле́нная ми́ра оста́вив/ и нетле́нная сподо́бився прия́ти,/ потща́лся еси́ ху́ждшая на лу́чшая премени́ти,/ обнища́в любоиме́нием стра́стным,/ но обогати́вся дарова́нием исцеле́ний, и нам сия́ пода́й,/ <red>Днесь</red> па́мять твою́ почита́ющим, всеблаже́нне Ага́пите.</p>
<p>
<red>Сла́ва, и ны́не, Богоро́дичен:</red>
</p>
<p>Спа́сшиися Тобо́ю, Чи́стую Тя Ма́терь испове́дуем:/ родила́ бо еси́ Того́, Иже Кресто́м разруши́ смерть,/ и, возше́д на высоту́, вся привлече́ к Себе́,/ и нам дарова́ ве́лию ми́лость.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Стра́стная пло́ти взыгра́ния увяди́в по́стническими труды́/ и возше́д на высоту́ доброде́телей,/ светле́е со́лнца показа́лся еси́,/ благода́тию исцеле́ний сия́я/ и просвеща́я тех луча́ми к тебе́ приходя́щих./ Те́мже тя мо́лим, преподо́бне,/ любо́вию па́мять твою́ почита́ющим,/ пода́ждь неду́гом исцеле́ние.</p>
<p>От Еди́наго Человеколю́бца свы́ше прие́мь бога́тое дарова́ние,/ раздава́л еси́ то тре́бующим неоску́дно,/ подая́ тем исцеле́ние,/ но и ны́не к ра́це моще́й твои́х припа́дающим/ низпосли́ цельбу́ в неду́зех,/ я́ко и́стинный врач, преблаже́нне,/ и моли́твенник о душа́х на́ших.</p>
<p>Ве́рою и любо́вию совоку́пльшеся, лю́дие,/ в па́мяти достоблаже́ннаго отца́,/ пе́сненными гла́сы восхва́лим,/ да исцеле́ния в не́мощех на́ших от него́ сподо́бимся:/ и́мать бо ско́рое преклоне́ние/ и подае́т исцеле́ние, я́ко врач безме́здный/ и ско́рый в ско́рбех помо́щник.</p>
<p>
<red>Слава, глас 2:</red>
</p>
<p>Безконе́чная Твоя́, Христе́ Царю́, благода́ть/ и дарова́ние ве́лие,/ е́же дарова́л еси́ преподо́бному Твоему́:/ не то́кмо бо живы́й те́лом исцеля́ше неду́ги,/ но и по сме́рти Боже́ственною си́лою Твое́ю/ ра́ка моще́й его́ нетле́нных/ подае́т с ве́рою приходя́щим исцеле́ние./ Тем мо́лимтися, Благи́й Влады́ко,/ свята́го Твоего́ приводя́ще во умилостивле́ние/ по мно́зей Твое́й бла́гости,/ душе́вных и теле́сных нас неду́гов свободи́/ и спаси́ ду́ши на́ша, я́ко Человеколю́бец.</p>
<p>
<red>И ныне, Богоро́дичен.</red>
</p>
</section>
