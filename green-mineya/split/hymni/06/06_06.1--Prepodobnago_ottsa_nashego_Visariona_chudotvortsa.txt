<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Висарио́на чудотво́рца и преподо́бнаго Иларио́на Но́ваго, оби́тели Далма́тския</p>
</title>
<p>
<red>На</red> Го́споди, воззва́х:
<red>стихи́ры, глас 8.</red> </p>
<p>
<red>Подо́бен: </red> О, пресла́внаго чудесе:</p>
<p>Cвет мона́шествующих, Висарио́не му́дре,/ ты доброде́тельными заря́ми/ и сия́нием благода́ти/ пусты́ни был еси́ я́ко свети́ло пресве́тло,/ страсте́й мглы и тьмы злолю́тых/ тя чту́щия те́пле избавля́яй/ и вся́кия ско́рби и напа́сти,/ ве́рно пою́щия/ твое́ Боже́ственное успе́ние.</p>
<p>Неизрече́нных по́двиг твои́х,/ ты Боже́ственною любо́вию,/ терпя́ стоя́ние посреде́ те́рния,/ показа́л еси́ страда́льцем ра́вно сопротивле́ние./ Го́рькаго мо́ря услажда́еши во́ды/ и ду́ши напоя́еши в жа́жди, прему́дре./ Прехо́диши вы́ше Ни́ловых быстри́н,/ творя́ немо́кренно, прехва́льне,/ на вода́х ше́ствие.</p>
<p>Тя, подо́бника Илии́ му́дрому/ вси ве́дуще я́ве, Висарио́не, восхваля́ем:/ ми́лостию Боже́ственною тебе́/ с Небесе́ одожди́л еси́ водны́я струи́,/ и дожде́вныя исто́чники, и ро́су Боже́ственную,/ твои́ми честны́ми моли́твами подае́ши уже́ свы́ше,/ о́тче преблаже́нне, всем ве́рным/ благода́ть же и си́лу/ и покро́в необори́м.</p>
<p>
<red>И́ны стихи́ры преподо́бнаго Иларио́на, глас 4.</red>
</p>
<p>
<red>Подо́бен: </red> Дал еси́ зна́мение:</p>
<p>Житие́ нескве́рно,/ терпе́ние, и кро́тость,/ и любо́вь нелицеме́рну,/ воздержа́ние безме́рно,/ всено́щное стоя́ние,/ умиле́ние Боже́ственное,/ ве́ру и наде́жду и́стинну/ с ми́лованием, о́тче, стяжа́в,/ я́ко А́нгел, пожи́л еси́ на земли́ с те́лом,/ Иларио́не блаже́нне,/ моли́твенниче о душа́х на́ших.</p>
<p>Земны́й А́нгел/ и Небе́сный челове́к был еси́, преподо́бне,/ исто́чник умиле́ния,/ ми́лования струя́,/ пучи́на чуде́с,/ гре́шников испору́чник,/ ма́слина вои́стинну Бо́жия плодови́та,/ еле́ем трудо́в твои́х/ умаща́я ли́ца, Иларио́не чу́дне,/ ве́рно восхваля́ющих тя.</p>
<p>Ум твой, сия́я/ Боже́ственными разуме́нии,/ теле́сных превы́ше страсте́й был еси́,/ несме́шен до́льними,/ нося́ начерта́ния/ и изобража́я в себе́ Боже́ственную добро́ту,/ и познава́емь, весь светови́ден/ де́йством Ду́ха, Иларио́не, о́тче наш,/ мона́шествующих украше́ние.</p>
<p>
<red>Слава, и ны́не, пра́здника или́ Богоро́дичен:</red>
</p>
<p>Ра́дуйся, солнцезра́чная луче́,/ Со́лнца незаходи́маго престо́ле,/ Я́же Со́лнце возсия́вши недоуме́нное./ Ра́дуйся, у́ме, облиста́яй Боже́ственными сия́ньми,/ заре́ мо́лнийная, освети́вшая земли́ концы́,/ и́стинное зла́та блиста́ние,/ вседо́брая и Пренепоро́чная,/ Свет невече́рний ве́рным облиста́вши.</p>
<p>
<red>Крестобогоро́дичен:</red>
</p>
<p>Распина́ема Христа́ Человеколю́бца/ ви́дяши, Пречи́стая,/ и ре́бра ископава́ема копие́м,/ пла́чущи, вопия́ше:/ что сие́, Сы́не Мой?/ Что Ти безблагода́тнии лю́дие возда́ша,/ за я́же сотвори́л еси́ до́брая им,/ и тщи́шися безча́дствовати Мя, Вселюбе́знейший?/ Удивля́юся, Благоутро́бне, Твоему́ во́льному распя́тию.</p>
<p>
<red>Тропа́рь, глас 4:</red>
</p>
<p>Бо́же оте́ц на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от нас,/ но моли́твами их/ в ми́ре упра́ви живо́т наш.</p>
<p>
<red>Кано́н свята́го Висарио́на. Творе́ние Ио́сифово, глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
<style name="color-red"/>
</p>
<p>Пое́т Бо́гу Це́рковь, лику́ющи в па́мяти твое́й <red>Днесь</red>,/ Богодохнове́нне Висарио́не,/ и ве́рою сла́вит вели́кия, о́тче, по́двиги твоя́.</p>
<p>Раб Бо́гу я́влься, порабо́тил еси́ душе́вными си́лами стра́сти теле́сныя/ и свобо́дь вся́кия зло́бы яви́лся еси́, о́тче всечу́дне.</p>
<p>Украси́вся добро́тами по́двиг твои́х,/ сосу́д яви́лся еси́ благопотре́бен Боже́ственнаго Ду́ха,/ Того́ де́йствия вмеща́ющ, Висарио́не блаже́нне.</p>
<p>
<red>Богоро́дичен: </red> Душ льстец мя привлече́ в поги́бельный ров,/ но мне простри́ держа́вную Твою́ ру́ку/ и ско́ро, Богоро́дице, к све́ту возведи́.
<style name="color-red"/></p>
<p>
<red>Ин кано́н преподо́бнаго Иларио́на, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>Во свет невеще́ственный и разу́мный/ от тьмы су́щих веще́й востеки́й, Иларио́не преподо́бне,/ моли́твами твои́ми к Бо́гу мя просвети́.</p>
<p>От младе́нства ссав доброде́тель,/ воздержа́ния боле́зньми и по́ты по́стными в му́жа дости́гл еси́/ и в ме́ру духо́вную во́зраста Христо́ва.</p>
<p>Страсте́й пучи́ну преше́д и треволне́ния де́монов избе́г,/ во приста́нище устреми́лся еси́ немо́кренно безстра́стия, о́тче преподо́бне.</p>
<p>
<red>Богоро́дичен: </red> Сло́во без ма́тере из Отца́,/ без отца́ Сего́ напосле́док богому́жно родила́ еси́,/ еди́на Богома́ти,/ я́ко превы́шши всея́ тва́ри.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
<style name="color-red"/>
</p>
<p>Возше́л еси́ на высоту безстра́стия, вшел еси́ во мрак Боговиде́ния,/ прия́л еси́ в се́рдцы твое́м Боже́ственный зако́н,/ и́мже укре́плься, свети́льник пресве́тел мона́шествующих, преподо́бне, был еси́.</p>
<p>Плодови́тая ма́слина, в дому́ Боже́ственнем я́ве насажде́н, яви́лся еси́, о́тче,/ еле́ем подвиго́в твои́х умасти́ на́ша ли́ца,/ восхваля́ющих твоя́, Висарио́не преподо́бне, чудеса́.</p>
<p>Нестяжа́тельно пожи́в, блаже́нне, житие́, пти́цам подо́бно, о́тче,/ кри́лы же облича́емь безстра́стия, Вы́шния дости́гл еси́ оби́тели, ра́дуяся,/ сего́ ра́ди ве́рою тя ублажа́ем.</p>
<p>
<red>Богоро́дичен: </red> Ле́ностно живо́т мой изжи́в и страстьми́ се́рдце оскверни́в,/ приступа́ю к Тебе́, Влады́чице, умиле́нием души́/ и молю́ся уще́дрити и спасти́ мя, покая́ния о́бразы мя утве́рждши.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
<style name="color-red"/>
</p>
<p>Попали́л еси́ у́глем воздержа́ния, преподо́бне, страсте́й те́рние/ и прохлажда́еши ве́рных мудрова́ния.</p>
<p>Стре́лы изощре́ны доброде́тели стяжа́в ду́хом,/ я́ко си́лен, уязви́л еси́ се́рдце лю́таго ратобо́рца.</p>
<p>Ору́жием воздержа́ния и моли́твою, я́ко броня́ми, преподо́бне, вооружи́вся,/ враго́в неви́димых победи́л еси́ полки́.</p>
<p>
<red>Богоро́дичен: </red> Ми́лостиву бы́ти ми, Тя молю́,/ Твои́ми, Влады́чице, дерзнове́ньми, из Тебе́ ро́ждшемуся,/ в День Су́дный.
<style name="color-red"/></p>
<p>
<red>Конда́к Иларио́на, глас 2.</red>
</p>
<p>
<red>Подо́бен: </red> Тве́рдыя:</p>
<p>Огра́ды живоно́сныя твоея́ па́жити, па́стырски невреди́мо ста́до соблю́л еси́/ и яви́лся еси́ высото́ю дел вели́к, но́вый Иларио́не,/ по благоче́стии мно́ги му́ки и ско́рби прие́мь:/ тем во всера́достный живо́т всели́лся Го́рняго Сио́на,/ моли́ за ны, преподо́бне.</p>
<p>
<red>Седа́лен Висарио́на, глас 1.</red>
</p>
<p>
<red>Подо́бен: </red> Гроб Твой:</p>
<p>Воздержа́ния огне́м попали́в стра́сти,/ свеща́ светла́ безстра́стия яви́лся еси́,/ тьму душ на́ших отгоня́щи благода́тию./ Темже <red>Днесь</red> светоно́сную твою́ па́мять пра́зднуем весе́лием се́рдца,/ Висарио́не, о́тче наш.</p>
<p>
<red>Сла́ва, Иларио́на, глас 4.</red>
</p>
<p>
<red>Подо́бен: </red> Ско́ро предвари́:</p>
<p>Бо́гу освяти́л еси́ твою́ жизнь, всеблаже́нне,/ быв изря́ден священноде́йственник вои́стинну Христо́в, свяще́нниче./ Те́мже по мно́гих по́тех и боле́знех,/ ра́дуяся, в невеще́ственная преста́вился еси́ селе́ния./ И ны́не источа́еши нам струи́ исцеле́ний.</p>
<p>
<red>И ны́не, пра́здника или Богоро́дичен:</red>
</p>
<p>Де́во Всенепоро́чная, Я́же Пресу́щнаго Бо́га ро́ждшая,/ со Безпло́тными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p>
<red>Крестобогоро́дичен:</red>
</p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́./ Его́же, Благослове́нная, моля́щи не преста́й/ проще́ние прегреше́ний нам дарова́ти.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Пою́ Тя, слу́хом бо, Го́споди, услы́шах и ужасо́хся:/ до мене́ бо и́деши, мене́ ища́, заблу́ждшаго./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
<style name="color-red"/>
</p>
<p>Ка́пли исцеле́ний прия́л еси́ от пучи́ны благода́тей,/ отсю́ду преложи́л еси́ воду морску́ю моли́твою твое́ю, му́дре, на сла́дость,/ исцеля́я ученику́ твоему́ жа́жду, досточу́дне.</p>
<p>Ника́коже да́же до ста́рости оскуде́л еси́, в житии́, Богому́дре о́тче,/ в пусты́нях и гора́х заблужда́я хоте́нием, ища́й Бо́га,/ светлостьми́ па́че у́мных чуде́с тя просве́щша.</p>
<p>Был еси́ смире́н и охужде́н, возноси́мь безстра́стием./ Те́мже разрази́л еси́ возноше́ния де́монов,/ свети́льник мона́шествующих, о́тче, быв,/ благоче́стно ве́рою восхваля́ющих тя.</p>
<p>
<red>Богоро́дичен: </red> Стра́сти души́ моея́ исцели́,/ возраста́ющия ми преокая́нно, по́мысл просвети́,/ дале́че отгоня́щи тьму, Чи́стая, де́монов, оскорбля́ющих мя/ и всегда́ се́ти де́лающих ми.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<style name="color-red"/>
</p>
<p>Насажде́н быв при вода́х воздержа́ния, о́тче блаже́нне,/ лоза́ яви́лся еси́ благора́слена,/ благоче́стия гро́здие предлага́ющая.</p>
<p>Весь Боже́ствен быв и духоно́сен,/ весь изше́л еси́ к Бо́гу, Иларио́не всеблаже́нне,/ те́мже со А́нгелы лику́еши при́сно.</p>
<p>На ка́мени ве́ры поста́вил еси́ стопы́ се́рдца твоего́/ и непоколеби́мь пре́был еси́,/ прило́г де́монских не ужаса́яся.</p>
<p>
<red>Богоро́дичен: </red> Херуви́м превы́шшую Тя и Серафи́м пое́м, Пречи́стая:/ Его́же бо трепе́щут,/ носи́ла еси́ пло́тию Бо́га на́шего на руку́ Твое́ю.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Просвеще́ние во тьме лежа́щих,/ спасе́ние отчая́нных, Христе́ Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м:/ ино́го бо, ра́зве Тебе́, бо́га не зна́ю.</emphasis>
<style name="color-red"/>
</p>
<p>Просвеще́ние, все́льшееся, преблаже́нне, Уте́шителя внутрь души́ твоея́,/ веду́щую к Ца́рству показа́ стезю́,/ в не́йже ше́ствуя, де́монов ловле́ния и помраче́ния душе́внаго уклони́лся еси́.</p>
<p>Нов я́влься Иису́с, Богоно́се,/ со́лнца тече́ние уста́вил еси́ мольбо́ю светосия́нною,/ Боже́ственными словесы́ украша́емь, блаже́нне, и чуде́с заре́ю просвеща́емь,/ и Бо́жиими чудесы́ мно́гими удобря́емь.</p>
<p>В кни́зе живо́тней написа́лся еси́ досто́йно,/ напи́санная вся сконча́в в Боже́ственных кни́гах./ Те́мже вопию́ ти:/ рукописа́ние, о́тче, зол мои́х твои́ми расто́ргни ко Всеви́дцу Бо́гу мольба́ми.</p>
<p>
<red>Богоро́дичен: </red> Стопа́м после́дуя, собо́р преподо́бных, из чре́ва Твоего́ Возсия́вшему/ неизрече́нным рождество́м, Де́во Ма́ти,/ с Небе́сными ли́ки сочта́ся,/ с ни́миже моли́ся и испроси́ нам очище́ние, чту́щим Тя.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́ ино́го не ве́мы.</emphasis>
<style name="color-red"/>
</p>
<p>О́ко серде́чное неусы́пно в Боже́ственных за́поведех/ соблю́л еси́ незазо́рно, сла́вне.</p>
<p>На го́ру доброде́телей воздержа́нием, Богоно́се,/ де́тельно восте́кл еси́ к Боговиде́нию восхожде́ния.</p>
<p>Еле́й расточи́в ни́щим,/ от се́рдца, Иларио́не преподо́бне,/ бога́тство Небе́сное поче́рпл еси́.</p>
<p>
<red>Богоро́дичен: </red> Сло́ва ковче́г Тя показа́, Богоро́дице, зако́на Госпо́дь,/ во́ньже несказа́нно всели́ся.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся,/ да я́ко Изба́вителю во гла́се хвале́ния/ и́стины же ду́хом пожру́ Тебе́.</emphasis>
<style name="color-red"/>
</p>
<p>Не оскуде́л еси́, мно́гим приближа́яся подвиго́м:/ ноще́й бо, преподо́бне, и дней четы́редесять пребы́л еси́ стоя́,/ непреклоне́н ну́ждными ну́ждами естества́.</p>
<p>Умертви́в твоя́ у́ды, я́же на земли́, чу́дне,/ живы́м де́йством исцеле́ния обогати́лся еси́ и живе́ши на Небесе́х,/ умерщвля́ющих всегда́ душ на́ших стра́сти исцеля́я.</p>
<p>Житие́ твое́, рыда́я, при́сно сконча́л еси́:/ жела́ние бо Боже́ственное тя, о́тче, внутрь распали́./ И ны́не на Небесе́х обре́л еси́ утеше́ние,/ с преподо́бными ли́ки совокупля́яся.</p>
<p>
<red>Богоро́дичен: </red> Госпо́дь из Тебе́ пло́тию ражда́ется,/ всех Госпожу́ Тя тва́рей соде́лав,/ Его́же моли́, Чи́стая, облада́ющаго изба́вит врага́ ду́ши на́ша.</p>
<p>
<red>Ин</red>
</p>
<p>
<red>Ирмо́с: </red>
<emphasis>Очи́сти мя, Спа́се,/ мно́га бо беззако́ния моя́,/ низ глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Мы́сленнаго Голиа́фа, зло́бою вознося́щагося безору́жным твои́м сплете́нием,/ ве́рно пра́щею уби́л еси́/ и сего́, исто́рг победи́тельная ору́жия, я́ко вельми́ хва́лящася, посе́кл еси́.</p>
<p>Вели́кому в доброде́телех поревнова́л еси́ Иларио́ну/ и, сего́ духо́вно стопа́м возсле́дуя,/ воздержа́нием, преподо́бне, верхо́вен яви́лся еси́ и ста́ду воображе́ние.</p>
<p>По́ты в оздержа́тельными у́глие стрел врага́ погаси́л еси́ до конца́/ и, о́гнь ве́ры вжег,/ попали́л еси́ неве́рия ерети́ческая шата́ния.</p>
<p>
<red>Богоро́дичен: </red> Зачала́ еси́ вои́стинну Бо́жия Сло́ва во утро́бе Твое́й/ и Сего́ па́че естества́, Всенепоро́чная, родила́ еси́./ Его́же моли́твами умоли́ о и́же вои́стинну Богоро́дицу воспева́ющих Тя.
<style name="color-red"/></p>
<p>
<red>Конда́к Висарио́на, глас 2.</red>
</p>
<p>
<red>Подо́бен: </red> Тве́рдыя:</p>
<p>Вы́шних сил подража́в, преподо́бне,/ о́бразом птиц житие́ пожи́л еси́,/ вре́менная в забы́тии положи́в,/ непреста́нным жела́нием влеко́м к Небе́сным добро́там Христа́ Царя́,/ до́ндеже Того́ дости́гл еси́, Висарио́не,/ моли́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Те́лу злато́му прему́дрыя де́ти не послужи́ша,/ и в пла́мень са́ми поидо́ша,/ и бо́ги их обруга́ша,/ среди́ пла́мене возопи́ша, и ороси́ я А́нгел:/ услы́шася уже́ уст ва́ших моли́тва.</emphasis>
</p>
<p>Обнови́в ду́шу воздержа́ния благочести́вым, о́тче, ра́лом,/ клас многопло́ден возде́лал еси́, в жи́тницах соблюда́емь Небе́сных,/ и пита́еши ве́рно воспева́ющия:/ благослове́н еси́, Го́споди, Бо́же оте́ц на́ших.</p>
<p>Све́ту сраствори́вся невеще́ственному, чист свет был еси́/ и быстрину́ речну́ю преше́л еси́, омочи́в ника́коже стопы́ твоя́:/ по стезя́м же пра́вым, Богому́дре Висарио́не, ходи́л еси́,/ греха́ му́тныя изсуши́в во́ды.</p>
<p>О, чу́до стра́шно!/ Ка́ко непива́емыя иногда́ во́ды пие́мы сотвори́л еси́ Боже́ственным назна́менанием/ и речну́ю быстрину́ преше́л еси́,/ тече́ние же удержа́л еси́ со́лнечное, Висарио́не Богому́дре,/ богозна́мении свяще́нными велича́емь.</p>
<p>
<red>Богоро́дичен: </red> Му́дрость Бо́жия Ипоста́сная из Тебе́, Чи́стая, роди́ся,/ и злове́рныя мудрецы́ потреби́,/ и умудри́ мно́жество мона́шествующих и преподо́бных воспева́ти благода́тию:/ Благослове́нная, Я́же Бо́га пло́тию ро́ждшая.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отцев Бо́же, благослове́н еси́.</emphasis>
</p>
<p>В зла́це Вы́шняго Ца́рства ста́до, о́тче, воспита́л еси́/ и, жезло́м уче́ний зве́ри отгна́в ерети́ческия, пел еси́:/ оте́ц на́ших Бо́же, благослове́н еси́.</p>
<p>Чуде́с зарю́ просте́р, разоря́еши неду́гующих мглу/ и здра́вия лучи́ подае́ши <red>Днесь</red> и цельбы́ зову́щим:/ оте́ц на́ших Бо́же, благослове́н еси́.</p>
<p>В Вы́шнюю вшел еси́ бра́чную трапе́зу Царя́ Христа́,/ во оде́жду оде́ян, досто́йно зову́щему./ Тем и возле́гл еси́, вопия́:/ оте́ц на́ших Бо́же, благослове́н еси́.</p>
<p>
<red>Богоро́дичен: </red> Па́че естества́ и сло́ва Влады́ку всех родила́ еси́/ и пита́еши от сосцу́ Твое́ю всем во бла́го вре́мя гото́вящаго трапе́зу./ Его́же приле́жно, Пречи́стая, о нас моли́.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода,/ и превозноси́те во вся ве́ки.</emphasis>
</p>
<p>Свет тебе́ возсия́ я́ве, я́коже пра́веднику, и ра́дость, и весе́лие,/ я́ко пла́кавшу, о́тче, на земли́ приле́жно/ и стра́нну сея́ бы́вшу нестяжа́нием и вся́цем злострада́нием.</p>
<p>Весь отню́д сраствори́вся коне́чными жела́нии, преподо́бне о́тче,/ гра́ды же и пусты́ни во умиле́нии мно́зе прохожда́л еси́,/ до́ндеже митропо́лию дости́гл еси́ вы́шнюю, све́тло украша́емь.</p>
<p>У́тро возсия́л еси́ нам све́тлыми доброде́тели просвеще́нии,/ на́ша мы́сли просвеща́я при́сно./ Те́мже твою́ светоно́сную <red>Днесь</red>, о́тче Висарио́не, соверша́ем па́мять.</p>
<p>
<red>Богоро́дичен: </red> Но́ва родила́ еси́ Сы́на, Собезнача́льна, Чи́стая, Отцу́ Безнача́льному,/ и обнови́ла еси́ еди́на обетша́вшее на́ше естество́ лю́тыми преступле́нии,/ те́мже Тя согла́сно пое́м, Богоро́дице.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Сле́зными струя́ми страсте́й взыгра́ния и неуста́вныя по́мыслы потопи́л еси́/ и пучи́на был еси́ долготерпе́ния, преподо́бне, к тишине́ веды́й ти́хостней вопию́щия:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Я́коже терпели́ва адама́нта, воздержа́нию иму́ще твоя́ наказа́ния, Иларио́не преподо́бне,/ сердца́ утвержда́ем и страсте́й полки́ побежда́ем, язы́ком ве́рно вопию́ще:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Воздержа́нием, преподо́бне, пло́ти благостра́стие удержа́нием изнури́в, прему́дре,/ испо́лнил еси́ Ду́ха душе́вное де́йство/ и к безстра́стия стезя́м дости́гл еси́, зовы́й:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен: </red> Под кров, Влады́чице, святы́х крил Твои́х вси прибега́ем,/ озло́бленнии лю́тыми согреше́нии, и напа́стьми, и скорбьми́./ Тя бо Предста́тельницу иму́ще, вопие́м:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
<style name="color-red"/>
</p>
<p>Кре́пости низложи́л еси́ льсти́ваго, кре́постию препоя́сан духо́вною,/ и яви́лся еси́ си́лен на стра́сти, преблаже́нне,/ сего́ ра́ди чуде́с благода́ти прие́м от Бо́га,/ ве́рным исцелева́еши неисце́льныя неду́ги.</p>
<p>Яви́ся твоя́ ве́лия сла́ва, я́же по Бо́зе, всей тва́ри,/ просвеща́я ве́рныя свяще́нными уподобле́нии непоро́чнаго твоего́ жития́, Богому́дре Висарио́не,/ вои́стинну мона́хов украше́ние и отце́в верхо́вниче.</p>
<p>Стеня́, пла́ча и се́туя, умиле́нием сле́зным кропя́ зе́млю при́сно,/ о́тче Богому́дре, соверша́л еси́,/ до́ндеже обре́л еси́ Боже́ственное утеше́ние,/ во гра́де Бо́жии со все́ми святы́ми, преподо́бне, всели́вся.</p>
<p>Процве́л еси́, о́тче, я́ко крин,/ доброде́тельными благово́нии на́ша облагово́нствуя ду́ши./ Те́мже сотворя́ем па́мять твою́,/ злосмра́дия согреше́ний про́сим изба́витися тебе́ ра́ди, Висарио́не,/ и вся́каго де́монскаго озлобле́ния.</p>
<p>
<red>Богоро́дичен: </red> Умовре́дно согреша́я, неиспра́влен пребыва́ю, мно́гим нечу́вством объюро́дев./ Те́мже зову́ Ти, Влады́чице:/ в такове́й ну́жди су́ща посети́ мя ны́не/ и уврачу́й стра́сти смире́ннаго се́рдца моего́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Ужасе́ся о сем Не́бо/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ быст простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Исто́чника тя чуде́с я́ко вои́стинну Христо́с показа́, блаже́нне,/ боле́зненныя скве́рны очища́юща страсте́й и неду́гов боле́зни потопля́юща удо́бь./ Те́мже и реку́ тя душе́вных очище́ний нарица́ем вси, преблаже́нне.</p>
<p>Процве́т, я́ко фи́никс, духо́вно в дому́ Бо́жии, пресла́вне,/ плод прине́сл еси́ воздержа́ния, я́коже сла́дость,/ и́мже сердца́, прему́дре, наслади́л еси́ ста́да твоего́ слове́снаго./ Те́мже и венцы́ Небе́сныя сла́вы, о́тче, восприя́л еси́, приснопа́мятне.</p>
<p>Воздержа́ния показа́лся еси́, о́тче, пра́вило, и кро́тости яви́лся еси́ о́браз,/ и тих всем, Иларио́не, наста́вник,/ и мою́ мольба́ми ко Го́споду укроти́ бу́рю страсте́й/ и пода́ждь прося́щему глубо́кий мир,/ я́ко да досто́йно ублажа́ю тя.</p>
<p>
<red>Богоро́дичен: </red> Тя ору́жие в беда́х и напа́стех, приста́нище и сте́ну в ско́рбех,/ и щит во бране́х и́мамы разу́мный,/ и вели́ко очисти́лище в лю́тых согреше́ниих и нахожде́ниих./ Тем Тя, Богоро́дицу, по до́лгу чтим/ и велича́ем Рождество́ Твое́.
<style name="color-red"/></p>
</section>
