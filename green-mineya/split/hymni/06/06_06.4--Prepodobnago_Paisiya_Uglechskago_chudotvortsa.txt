<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Паи́сия, У́глечскаго чудотво́рца</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>поста́вим стихо́в 8 и пое́м стихи́ры, глас 5.</red> </p>
<p>
<red>Подо́бен: </red> Ра́дуйся:</p>
<p>Ра́дуйся, свяще́нная главо́,/ о́тче Паи́сие Богому́дре,/ Бо́жия ра́зума и́стиною святи́мь/ плод благоуха́нен яви́лся еси́/ житие́м твои́м от ю́ности, преподо́бне:/ а́ще и челове́к естество́м был еси́,/ но а́нгельски на земли́ пожи́л еси́,/ страх Бо́жий возлюби́в/ и в за́поведех Его́ при́сно поуча́яся,/ тих же и уте́шителен словесы́ показа́вся,/ ми́лостив и кро́ток был еси́/ и ны́не ра́дости Го́спода твоего́ сподо́бился еси́,/ приле́жно моли́ся/ дарова́ти душа́м на́шим ве́лию ми́лость.</p>
<p>Ра́дуйся, преподо́бне о́тче Паи́сие,/ кра́снии твои́ но́зе/ до́блественне к ше́ствию напра́вил еси́,/ и пусты́ни дости́гл еси́,/ и храм во сла́ву Святы́я Богоро́дицы воздви́гл еси́,/ и мно́жество мона́хов собра́л еси́,/ и доброде́тельми ты́я просвети́л еси́,/ и всели́лся еси́, иде́же сия́ет Свет Невече́рний,/ иде́же предстоя́т А́нгелов чи́ни,/ с ни́ми же, преподо́бне,/ моли́ спасти́ся душа́м на́шим.</p>
<p>Ра́дуйся, преподо́бне Паи́сие,/ я́ко от Бо́жия А́нгела извеще́ние прия́л еси́,/ и́же мно́гим ко спасе́нию наста́вника тя нарече́./ Ты же, Богому́дре,/ сла́дкий глас от него́ слы́шав,/ на бо́льшее воздержа́ние подви́глся еси́/ и, до́бре тече́ние соверши́в,/ ко Христу́ восхожде́ния сподо́бился еси́./ Честны́я твоя́ мо́щи источа́ют исцеле́ния/ с ве́рою приходя́щим к тебе́, Паи́сие преподо́бне,/ моли́ Христа́ Бо́га/ дарова́ти нам ве́лию ми́лость.</p>
<p>
<red>Сла́ва, глас 8:</red>
</p>
<p>Кто изглаго́лет до́блести твоя́, Паи́сие преподо́бне?/ Ра́вно А́нгелом житие́ пожи́л еси́,/ воздержа́нием ум просвети́в,/ сле́зными тече́нии ду́шу очи́стил еси́,/ тем и ны́не укра́шен, предстои́ши со А́нгелы, ра́дуяся,/ и сугу́бым венце́м украси́лся еси́./ Приле́жно моли́ся, блаже́нне,/ прося́ ми́ра ми́рови/ и земли́ Ру́сстей утвержде́ния./ Мы же, собра́нная твоя́ ча́да,/ к честно́му гро́бу припа́дающе, с любо́вию, Паи́сие, вопие́м:/ сохрани́ ста́до твое́ моли́твами твои́ми.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне и чте́ния 3 преподо́бническая (
<emphasis>зри 1 июня</emphasis>
).</red>
</p>
<p>
<red>На лити́и стихи́ры, глас 5:</red>
</p>
<p>Преподо́бне о́тче,/ от ю́ности име́я смиренному́дрие,/ кро́ток душе́ю и се́рдцем был еси́,/ возжеле́в отлучи́тися мирски́х наслажде́ний,/ теле́сныя стра́сти укроти́л еси́ поще́нием/ и к безстра́стия высоте́, о́тче, возше́л еси́,/ и, светода́тельными заря́ми просвеща́емь,/ источа́еши исцеле́ния и отгоня́еши ду́хи лука́выя/ от притека́ющих к тебе́ с ве́рою,/ тем па́мять твою́ почита́ем, досточу́дне.</p>
<p>Преподо́бне о́тче,/ в пусты́ни жи́тельствуя,/ Еди́ному Бо́гу себе́ возложи́л еси́:/ те́сным путе́м ше́ствовав,/ воздержа́нием плоть умертви́л еси́,/ ду́шу же безстра́стием украси́в,/ по́стником похвала́ был еси́, Паи́сие,/ неви́димаго врага́ победи́л еси́/ и был еси́ чи́сто прия́телище Боже́ственнаго Ду́ха./ Те́мже вопие́м ти:/ мир ми́рови испроси́/ и душа́м на́шим ве́лию ми́лость.</p>
<p>Преподо́бне о́тче,/ Боже́ственнаго Ду́ха благода́тию/ собра́л еси́ лик мона́шествующих,/ во́инствующих Христу́,/ с ни́ми же до́бре подвиза́вся,/ тече́ние соверши́л еси́ твои́х подвиго́в:/ неукло́нно к Небеси́ приводя́щею стезе́ю ше́ствовал еси́,/ и ны́не со А́нгелы лику́еши,/ предстоя́ Престо́лу Всецаря́./ Моли́ся, блаже́нне, о ста́де твое́м,/ е́же му́дре собра́л еси́,/ да сохране́но бу́дет твои́ми моли́твами.</p>
<p>
<red>Сла́ва, глас 6:</red>
</p>
<p>Прииди́те, празднолю́бцы,/ усе́рдно вси стеце́мся,/ ве́рно торжеству́ем честну́ю па́мять преди́внаго отца́,/ пе́сньми воспева́юще всечестное и равноа́нгельное житие́ его́:/ по святе́м бо его́ преставле́нии/ честны́я мо́щи подаю́т исцеле́ния тре́бующим./ К нему́ же возопии́м:/ ра́дуйся, преподо́бне Паи́сие,/ свети́льниче многосве́тлый,/ мона́шествующих спасе́ния хода́тай./ Я́ко име́я дерзнове́ние ко Христу́ Бо́гу,/ не преста́й моля́ся о чту́щих па́мять твою́.
<style name="color-red"/></p>
<p>
<red>И ны́не, Богоро́дичен:</red>
</p>
<p>Творе́ц и Изба́витель мой, Пречи́стая,/ Христо́с Госпо́дь,/ из Твои́х ложе́сн проше́д,/ в мя оболки́йся,/ пе́рвыя кля́твы Ада́ма свободи́:/ те́мже Ти, Всечи́стая,/ я́ко Бо́жии Ма́тери же и Де́ве,/ вои́стинну вопие́м немо́лчно:/ ра́дуйся, а́нгельски, ра́дуйся, Влады́чице,/ предста́тельство и покро́ве, и спа́сение душ на́ших.</p>
<p>
<red>На стихо́вне стихи́ры, глас 8.</red>
</p>
<p>
<red>Подо́бен: </red> О, пресла́внаго чудесе́:</p>
<p>О, пресла́внаго чудесе́!/ Я́ко звезда́ от за́пада,/ Паи́сие, провозсия́л еси́/ и был еси́ пра́вило доброде́телей,/ мона́хов утвержде́ние, по́стников удобре́ние./ Те́мже, соше́дшеся в па́мять твою́,/ Христа́ возвели́чим,/ прославля́ющаго Своя́ уго́дники.</p>
<p>
<red>Стих: </red> Честна́ пред Го́сподем/ смерть преподо́бных Его́.</p>
<p>О, пресла́внаго чудесе́!/ В после́дняя времена́,/ я́ко заря́, облиста́л еси́, Паи́сие,/ мона́х и́стинен был еси́,/ любве́ яви́лся еси́ испо́лнен/ и, я́ко А́нгел, на земли́ пожи́л еси́,/ подража́я Боже́ственным соверше́нством,/ тем па́мять твою́ почита́ем, досточу́дне.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>О, пресла́внаго чудесе́!/ Паи́сий ди́вный, креста́ си́лою вооружи́вся,/ я́ко кре́пкий во́ин,/ победи́ неви́димых враго́в ополче́ния/ и со А́нгелы ны́не водворя́ется./ Те́мже в па́мять его возопии́м:/ того́ моли́твами, Христе́ Бо́же,/ спаси́ ду́ши на́ша, я́ко Милосе́рд.</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Паи́сие,/ твое́ю бо стезе́ю вои́стинну пра́во ходи́ти позна́хом:/ блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́ми же моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 8:</red>
</p>
<p>Христо́вы ра́ди любве́ оте́чество и род оста́вил еси́,/ и, а́нгельскому житию́ поревнова́в,/ в пусты́ню всели́лся еси́,/ в не́йже многотру́дное житие́ яви́л еси́/ и чуде́с дарова́ния от Бо́га прия́л еси́,/ Паи́сие преподо́бне,/ моли́ Христа́ Бо́га спасти́ся душа́м на́шим.</p>
<p>
<red>Ин тропа́рь, глас то́йже:</red>
</p>
<p>Христо́вы ра́ди любве́ оте́чество и род оста́вил еси́/ и, а́нгельскому житию́ поревнова́в,/ духо́вному отцу́ твоему́ преподо́бному Мака́рию, подража́тель быв,/ гра́да У́глеча дости́гл еси́,/ и близ того́ при вода́х в пусты́ню, А́нгелом пока́занную, всели́лся еси́,/ и оби́тель прекра́сну Ма́тери Бо́жией воздви́гл еси́,/ и мно́жество мона́хов собра́л еси́,/ и́мже и наста́вник ко спасе́нию быв,/ и чуде́с дарова́ния от Бо́га прия́л еси́,/ Паи́сие преподо́бне,/ моли́ Христа́ Бо́га спасти́ся душа́м на́шим.</p>
<p>
<red>Ин тропа́рь, глас то́йже:</red>
</p>
<p>Слез твои́х тече́ньми пусты́ни безпло́дное возде́лал еси́/ и, иже из глубины́ воздыха́ньми, во сто трудо́в уплодоноси́л еси́,/ и был еси́ свети́льник вселе́нней, сия́я чудесы́, Паи́сие, о́тче наш,/ моли́ Христа́ Бо́га/ спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 8:</red>
</p>
<p>Заре́ю Боже́ственнаго сия́ния просвети́вся,/ оста́вил еси́ ми́ра кра́сная вся/ и восприя́л еси́ со Безпло́тными житие́ духо́вное,/ Боже́ственными благода́тьми обогати́вся,/ отону́дуже исцеле́ний дар восприя́л еси́, тем вопие́м ти:/ моли́ Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Святе́йшую святы́х всех сил, честне́йшую всея́ тва́ри,/ Ма́терь Де́ву Отрокови́цу восхва́лим, ве́рнии:/ ра́дуйся, Я́же А́нгелов Творца́ во утро́бе носи́вши;/ ра́дуйся, па́дающих воздви́жение, Бо́га Сло́ва вопло́щши./ Ра́дуйся, Неве́сто Неневе́стная.</p>
<p>
<red>По 2-м стихосло́вии седа́лен, глас 2:</red>
</p>
<p>Стра́стныя тьмы отбе́г,/ безстра́стия путе́м ше́ствовал еси́,/ и к Све́ту Невече́рнему восте́кл еси́,/ от Него́же озари́вся, нетле́ния дар насле́довал еси́,/ моли́ непреста́нно о всех нас.</p>
<p>
<red>Сла́ва, и ны́не, Богоро́дичен:</red>
</p>
<p>Души́ моея́ ле́ность лю́тую и се́рдца моего́ пренеможе́ние,/ Ма́ти Бо́жия, ви́девши, исцели́ моли́твами Твои́ми/ и спасе́нных ча́сти сподо́би,/ избавля́ющи мя тьмы и муче́ния,/ я́ко Еди́на еси́ упова́ние мое́ и утеше́ние.</p>
<p>
<red>По полиеле́и седа́лен, глас 6:</red>
</p>
<p>Воздержа́нием мно́гим мудрова́ния пло́ти умертви́л еси́,/ ду́шу укра́сив оде́ждею безстра́стия,/ сле́зныя ка́пли с непреста́нною моли́твою совокупи́л еси́,/ преше́д умо́м ко И́стинному Рачи́телю,/ испроси́ нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>От се́рдца стена́ние и от утро́бы Ти приноша́ю,/ Твоего́, Пренепоро́чная, прося́ заступле́ния,/ поми́луй всестра́стную мою́ ду́шу,/ умилосе́рди многоми́лостиваго Бо́га/ изба́вити мя Суда́ и е́зера о́гненнаго, Еди́на Благослове́нная.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных Его́.
<red>Стих:</red>
Что́ возда́м Го́сподеви о всех, я́же воздаде́ ми?
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х:/ де́монския погуби́л еси́ полки́/ и а́нгельския дости́гл еси́ чи́ны,/ и́хже житию́ без поро́ка поревнова́л еси́,/ дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>Кано́н Богоро́дицы на 6:</red> Мно́гими содержи́мь напа́стьми:
<red> и свята́го кано́н, глас 6.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis>
<style name="color-red"/>
</p>
<p>Наста́ви мя, Го́споди Бо́же,/ да восхвалю́ ра́достно уго́дника Твоего́ преподо́бнаго Паи́сия, сла́вя честно́е его́ торжество́.</p>
<p>Му́жески подвиза́вся и зарю́ духо́вную восприи́м,/ восше́л еси́ к высоте́ Небе́сней, преподо́бне,/ и ны́не со А́нгелы прославля́ешися.</p>
<p>Ору́жием Креста́ огражда́емь, преподо́бне,/ всю си́лу сопроти́внаго погуби́л еси́/ и до конца́ безве́стну сотвори́л еси́.</p>
<p>
<red>Богоро́дичен: </red> Пресу́щное Сло́во плоть прии́м от честны́х крове́й Твои́х,/ всех нас от истле́ния изба́ви, Чи́стая,/ сего́ ра́ди Тя при́сно сла́вим.
<style name="color-red"/></p>
<p>
<red>Други́й кано́н свято́му, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>Отве́рзи ми, Христе́, устне́ мои́,/ честны́я по́двиги уго́дника Твоего́ преподо́бнаго Паи́сия воспе́ти,/ да мо́литвами свои́ми о́блак разжене́т неве́дения моего́.</p>
<p>Блаже́нно житие́ на земли́ пожи́л еси́, преподо́бне,/ и Небе́снаго наслажде́ния дости́гл еси́, и ны́не со А́нгелы лику́еши.</p>
<p>Па́мять твоя́, Паи́сие преподо́бне, я́ко пресве́тлое со́лнце, возсия́,/ те́мже испроси́ нам от Бо́га благода́ть, и ми́лость,/ и согреше́ний избавле́ние.</p>
<p>
<red>Богоро́дичен: </red> Благослове́н Плод, Пречи́стая, чре́ва Твоего́,/ И́мже, земни́и вси, кля́твы изба́вихомся, Благослове́нная, Всечи́стая,/ родила́ бо еси́ Спа́са душ на́ших.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
<style name="color-red"/>
</p>
<p>Молча́нием язы́к обузда́л еси́/ и немяте́жным житие́м во пло́ти а́нгельски, о́тче, пожи́л еси́.</p>
<p>Вои́стинну благоче́стныя жи́зни сподо́бился еси́, преподо́бне,/ чистото́ю и поще́нием сию́ обре́т,/ и ны́не со Безпло́тными вопие́ши:/ несть свят, па́че Тебе́, Го́споди.</p>
<p>Трисия́нным све́том све́тло озари́лся еси́,/ и благода́ть Ду́ха Свята́го всели́ся в тя, преподо́бне,/ возлю́бльши чи́стую твою́ ду́шу./ Те́мже непреста́нно вопие́ши:/ несть свят, па́че Тебе́, Го́споди.</p>
<p>
<red>Богоро́дичен: </red> Разуме́ти рождества́ Твоего́, Чи́стая,/ неизглаго́ланную глубину́ недоуме́ет ум челове́ч:/ Бог бо, всели́вся за милосе́рдие во утро́бе Твое́й,/ всего́ мя обнови́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
<style name="color-red"/>
</p>
<p>Кре́пкою Твое́ю моли́твою, о́тче,/ возше́л еси́ к преми́рному наслажде́нию/ и от честны́я ра́ки чуде́с сия́ния испуща́еши, Паи́сие.</p>
<p>Во святе́й па́мяти твое́й <red>Днесь</red> соше́дшеся,/ воспева́ем твоя́ по́двиги, и боле́зни,/ и исправле́ния, о́тче Паи́сие.</p>
<p>Чу́дно житие́ твое́ яви́ся, преподо́бне:/ благода́тию Боже́ственнаго Ду́ха обложе́н,/ блаже́нную кончи́ну прия́л еси́, о́тче, ра́дуяся.</p>
<p>
<red>Богоро́дичен: </red> От ложе́сн Твои́х, Пречи́стая,/ Пра́вды Со́лнце возсия́ и мир просвети́,/ Его́же Боже́ственными заря́ми и мене́ просвети́.
<style name="color-red"/></p>
<p>
<red>Ин конда́к, глас 8:</red>
</p>
<p>Укра́шен доброде́тельми, преподо́бне Паи́сие Богодухнове́нне,/ Це́ркве Христо́вы красота́ был еси́,/ по́двиги бо и́ноческими украси́ ю, блаже́нне./ Те́мже мо́лим тя:/ моли́ся ко Го́споду свободи́ти нас от вся́кия бра́ни бори́теля, вопию́щих ти:/ ра́дуйся, о́тче преблаже́нне.</p>
<p>
<red>Седа́лен, глас 4:</red>
</p>
<p>Мраз нощны́й претерпе́л еси́,/ и тяготу́ ва́ра дневна́го поне́сл еси́,/ и сих ра́ди ве́чное наслажде́ние и пи́щу присноживу́щую восприя́л еси́,/ Христо́в уго́дниче, блаже́нне Паи́сие, моли́ спасти́ся душа́м на́шим.</p>
<p>
<red>Ин седа́лен, глас 8:</red>
</p>
<p>Защи́титель сый Боже́ственных повеле́ний Влады́ки, сла́вне,/ чи́стым житие́м твои́м показа́лся еси́ ца́рское свяще́ние,/ ка́плями по́тов твои́х пре́лести лю́тое у́тлие погаси́л еси́/ и, в ти́хое приста́нище дости́г, зри́ши, блаже́нне, Его́же возжеле́л еси́./ Те́мже вопие́м ти:/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и Еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии,/ Огнь бо всели́ся в Тя Божества́/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Христо́с моя си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
<style name="color-red"/>
</p>
<p>Безме́рное смире́ние восприи́м,/ своя́ мы́сли зри́тельно очи́стил еси́,/ и ны́не в ра́йских селе́ниих, водворя́яся, вопие́ши:/ сла́ва си́ле Твое́й, Го́споди!</p>
<p>Сле́зными то́ки, преподо́бне, зе́млю се́рдца своего́ напои́л еси́,/ предстоя́ в моли́твах непоколеби́мь и Творцу́ всех взыва́я:/ сла́ва си́ле Твое́й, Го́споди!</p>
<p>Не забу́ди ста́до твое́, преподо́бне, е́же му́дре собра́л еси́/ и в жи́зни упа́сл еси́ благоче́стно./ Потщи́ся, о́тче наш Паи́сие, привлещи́ е во огра́ду Небе́сную.</p>
<p>
<red>Богоро́дичен: </red> Чистоты́ селе́ние, жили́ще Влады́ки/ и проро́ков всех сбытие́, Богора́дованная,/ пою́щия Тя уще́дри.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red> Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.
<style name="color-red"/></p>
<p>В простоте́ души́, я́ко А́нгел, пожи́в, блаже́нне,/ страсте́й разгна́л еси́ душетле́нную пре́лесть Боже́ственною благода́тию.</p>
<p>Че́стен сосу́д яви́лся еси́ Боже́ственнаго Ду́ха,/ нося́ в се́рдце твое́м, блаже́нне, Боже́ственныя арома́ты,/ услажда́я сердца́ ве́рно па́мять твою́ почита́ющих.</p>
<p>Пресве́тлым венце́м обложе́н,/ предстои́ши Престо́лу всех Царя́,/ моли́ся, преблаже́нне, о ве́рою пра́зднующих святу́ю па́мять твою́.</p>
<p>
<red>Богоро́дичен: </red> Зако́ны в Тебе́ испраздни́шася естества́,/ па́че естества́ бо Сло́во родила́ еси́,/ те́мже Тя ве́рою молю́:/ па́че естества́ челове́ча, Всенепоро́чная,/ мно́го согреши́вша и Бо́га удали́вшася,/ обра́щшася спаси́ мя моли́твами Твои́ми.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Бо́дренными твои́ми бде́нии, блаже́нне,/ и ча́стыми воздыха́нии благода́ть Ду́ха возрасте́ в тебе́, преподо́бне о́тче,/ и сла́вна тя, Паи́сие, показа́.</p>
<p>Влады́чне смире́ние восприи́м, во́ду почерпа́л еси́/ и на ра́му свое́ю носи́ти изво́лил еси́,/ тем и трудополо́жна во всем себе́ показа́л еси́.</p>
<p>Преблаже́нне и Богоприя́тне о́тче наш Паи́сие,/ непреста́нно ста́до твое́ вопие́т ти:/ моли́твами твои́ми к Бо́гу, спаси́ нас, мо́лимся.</p>
<p>
<red>Богоро́дичен: </red> По рождестве́ стра́шнем пребыла́ еси́ Де́вою, я́коже пре́жде:/ Бог бо бе рожде́йся, устроя́я вся во́лею,/ Безневе́стная Мари́е, Богоблагода́тная.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́ ино́го не ве́мы.</emphasis>
<style name="color-red"/>
</p>
<p>Егда́ благода́тию Ду́ха смире́нную стяжа́л еси́ му́дрость,/ ражда́ющему смерть врагу́ глубоку́ я́зву нане́сл еси́/ и высокоу́мный того́ нрав до конца́ низложи́л еси́.</p>
<p>Возше́д ко оби́телем ве́чным,/ ли́ку преподо́бных причта́лся еси́, Паи́сие,/ с ни́миже нас помина́й, на земли́ тебе́ помина́ющих.</p>
<p>Да ублажи́тся досто́йно Паи́сий, поще́нием бо, и моли́твами, и слеза́ми Бо́гови соедини́ся/ и вся просвеща́ет дух духо́вною благода́тию.</p>
<p>
<red>Богоро́дичен: </red> Ма́ти Де́во Отрокови́це,/ Я́же Необыменнаго Бо́га пло́тию ро́ждшая,/ А́нгелов сла́ва и де́монов я́зва, Богоневе́сто,/ мое́ се́рдце, у язви́вшееся грехо́м, цельбы́ Боже́ственныя сподо́би.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis>
</p>
<p>По́двигом страда́ний твои́х, преблаже́нне,/ клас Боже́ственный доброде́телей возрасти́л еси́,/ от него́ же пита́еши благоче́стно восхваля́ющих тя,/ Паи́сие преподо́бне о́тче наш.</p>
<p>Кня́же проше́ние, о́тче, со тща́нием исполня́я,/ храм Богома́тере воздви́гл еси́,/ в не́мже пра́здничною ра́достию мона́хов мно́жества веселя́тся,/ па́мять твою́ прославля́юще.</p>
<p>Ка́плями по́тов твои́х, преподо́бне,/ враго́в ополче́ния попра́л еси́/ и дости́гл еси́ А́нгельския невеще́ственныя ли́ки.</p>
<p>
<red>Богоро́дичен: </red> Всеблага́я Цари́це,/ Я́же Преблага́го ро́ждши,/ озло́бленное страстьми́ мое́ се́рдце очи́сти,/ да ве́рно любо́вию велича́ю Тя.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red> Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</p>
<p>На земли́ до́бре пожи́л еси́, преподо́бне,/ и святы́х све́тлости зре́ти и ве́чнаго блаже́нства наслажда́тися сподо́бился еси́.</p>
<p>Честна́ смерть яви́ся блаже́ннаго Паи́сия пред Тобо́ю, Бо́же вся́ческих,/ его́же врачевство́ безме́здно яви́л еси́ па́мять того́ почита́ющим.</p>
<p>Ду́ха благода́ть прия́л еси́, о́тче,/ неду́ги от челове́к прогоня́ти и вред де́монский истребля́ти,/ вели́кий уго́дник показа́вся Христа́ Бо́га на́шего.</p>
<p>
<red>Богоро́дичен: </red> На́йде на Тя Вседе́тельный Дух, Всенепоро́чная,/ и Сло́во Бо́жие в Тя всели́ся/ и плоть бысть несказа́нно, пребы́в неизме́нен.
<style name="color-red"/></p>
<p>
<red>Конда́к, глас 2:</red>
</p>
<p>Чистото́ю душе́вною боже́ственно вооружи́вся/ и непреста́нныя моли́твы, я́ко копие́, имы́й,/ кре́пко ссекл еси́ бесо́вское ополче́ние,/ Паи́сие, о́тче наш,/ моли́ непреста́нно о всех нас.</p>
<p>
<red>И́кос:</red>
</p>
<p>Всеси́льное Ду́ха Свята́го де́йство бога́тно в тя всели́ся:/ Бо́жиим манове́нием иды́й к горе́,/ иде́же хоте́л еси́ оби́тель воздви́гнути,/ я́коже Небе́сный рай, благово́нными насажде́н цветы́,/ сию́ обре́т, всели́лся еси́,/ и храм Богома́тере чу́дне воздви́же,/ и мона́хов мно́жество собра́л еси́,/ и сих, доброде́тельными твои́ми дея́нии све́тло блиста́ющих, в воздержа́нии му́дростию соде́лал еси́./ И ны́не в па́мять твою́ соше́дшеся, вопие́м ти:/ моли́ о нас, Паи́сие преподо́бне, о́тче наш.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Боже о́тец на́ших.</emphasis>
</p>
<p>Пучи́ною слез твои́х, пребога́те,/ злонача́льнаго зми́я потопи́л еси́,/ и я́ко победоно́сец изря́ден к Небе́сным возне́слся еси́, и непреста́нно вопие́ши:/ благослове́н еси́, Бо́же оте́ц на́ших.</p>
<p>Житие́ незло́биво имел еси́, непоро́чно,/ укра́шено по́ты страда́ния, прехва́льне,/ и Боже́ственнаго светоли́тия испо́лнь, взыва́л еси́:/ благослове́н еси́, Бо́же оте́ц на́ших.</p>
<p>Хва́лится, преподо́бне, град твой,/ я́ко венце́м ца́рским обложи́ся, име́я мо́щи твоя́ в себе́,/ я́ко до́браго граждани́на от Бо́га прия́л есть.</p>
<p>
<red>Богоро́дичен: </red> Пресвята́я Де́во,/ Я́же Препе́таго Бо́га ро́ждшая,/ пою́щия Тя прича́стники покажи́ Све́та/ и изба́ви гее́нны, и огня́, и вся́каго вре́да вра́жия моли́твами Твои́ми.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цветнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>К Све́ту Незаходи́мому возше́д, я́ко со́лнце, просвеща́еши вселе́нную,/ све́та бо дела́ соверши́л еси́, Паи́сие преподо́бне,/ и ны́не вопие́ши:/ оте́ц на́ших Бо́же, благослове́н еси́.</p>
<p>Плотска́я движе́ния, преподо́бне, воздержа́нием умертви́л еси́/ и доброде́телей просвеще́нием просия́л еси́, вопия́ Христу́:/ оте́ц на́ших Бо́же, благослове́н еси́.</p>
<p>Чу́дно житие́ твое́, преподо́бне, яви́ся:/ благода́тию Боже́ственнаго Ду́ха обложе́н,/ блаже́нную кончи́ну прия́л еси́, о Христе́ ра́дуяся,/ к Нему́же и взыва́л еси́:/ оте́ц на́ших Бо́же, благослове́н еси́.</p>
<p>
<red>Богоро́дичен: </red> Ны́не вся испо́лнившася све́та Боже́ственнаго Тобо́ю, Пречи́стая,/ Ты бо Дверь яви́лася еси́,/ е́юже ми́ру Бог прии́де, просвеща́я ве́рою зову́щия:/ оте́ц на́ших Бо́же, благослове́н еси́.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
</p>
<p>Мудрова́ние плотско́е умертви́л еси́,/ че́сти и име́ния презре́л еси́,/ от земли́ к Небе́сным тща́ся и всех пе́ти науча́я:/ Го́спода по́йте и превозноси́те Его́ во вся ве́ки.</p>
<p>Се́рдца своего́ бразды́, о́тче Паи́сие, му́дре возде́лал еси́/ и сле́зными тече́нии сия́ напои́л еси́,/ благоуха́нно ми́ро прине́сл еси́ Христо́ви, Ему́же вопия́л еси́:/ Го́спода по́йте и превозноси́те Его́ во вся ве́ки.</p>
<p>Христо́ви принося́, блаже́нне, поще́ние, и сле́зы, и непоро́чну моли́тву,/ ри́зную же ле́поту и мя́гкия оде́жды власяны́ми ру́бы премени́л еси́,/ сим показуя́ глубоча́йшее смире́ние.</p>
<p>
<red>Богоро́дичен: </red> Изба́вльшеся пе́рвыя кля́твы рождество́м Твои́м,/ Всеблаже́нная Отрокови́це Богора́дованная,/ Гаврии́лов Ти глас возсыла́ем:/ ра́дуйся, Вино́вная всех спасе́нию.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Боже́ственными добро́тами наслажда́яся,/ чуде́с сия́нии вся просвеща́еши/ и де́монскую тьму разоря́еши Бо́жиею благода́тию, поя́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Блиста́яся благода́тию Боже́ственнаго Ду́ха, преподо́бне Паи́сие,/ честно́е пра́зднующим твое́ успе́ние,/ святы́ми твои́ми моли́твами испроси́ грехо́в отпуще́ние, пою́щим:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Заря́ми, му́дре, по́двиг твои́х, я́ко со́лнце, возсия́л еси́,/ врачева́ния источа́еши и вся́ку боле́знь облегча́еши Христу́ вопию́щим:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен: </red> Я́ко разбо́йник, взыва́ю Ти:/ помяни́ мя, Человеколю́бче./ Пла́чу, я́ко блудни́ца, и вопию́:/ согреши́х, я́ко дре́вле блу́дный,/ ка́ющася приими́ мя, отча́яннаго, Богоро́дицы ра́ди, да усе́рдно вопию́:/ о́троцы, благослови́те, свяще́нницы, воспо́йте,/ лю́дие, превозноси́те Христа́ во ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red> Бо́га челове́ком невозмо́жно ви́дети,/ на Него́же не сме́ют чи́ни А́нгельстии взира́ти,/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.
<style name="color-red"/></p>
<p>Ви́дети сла́ву Вседержи́теля жела́я,/ обнови́л еси́ души́ кре́пость/ и сла́вою обогати́лся еси́ Небе́сною.</p>
<p>Че́стно украси́вся благода́тию, о́тче преподо́бне Паи́сие,/ проси́ оте́честву на́шему во бране́х кре́пость и благоде́нствие,/ я́ко да непреста́нно тя велича́ем.</p>
<p>Чи́ни а́нгельстии тебе́ срето́ша,/ и пра́ведных собо́ри возвесели́шася,/ и от Вседе́тельныя десни́цы Влады́чни венча́лся еси́,/ те́мже тя досто́йно велича́ем.</p>
<p>
<red>Богоро́дичен: </red> Све́том мя Твои́м, Благослове́нная в жена́х, просвети́, молю́ся,/ и огня́ ве́чнаго мя изба́ви,/ я́ко да сла́влю Тя,/ я́ко да по до́лгу воспою́ вели́чия Твоя́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Ра́ка, иде́же лежи́т честно́е те́ло твое́,/ исто́чник содева́ет чуде́с,/ к <red>нейже</red> притека́юще, от вся́кия скве́рны и страсте́й избавля́емся.</p>
<p>Огне́м Бо́жия стра́ха ду́шу распали́л еси́/ и к Сия́нию невече́рнему восте́кл еси́./ И ны́не, блаже́нне, Трисо́лнечным Светом озаря́емь,/ моли́ся о спасе́нии душ на́ших.</p>
<p>Мирски́я сла́дости возненави́дев,/ му́жеским нра́вом к подвиго́м устреми́лся еси́/ и преподо́бным красота́ ле́потна был еси́,/ тем па́мять твою́ почита́ем, досточу́дне.</p>
<p>
<red>Богоро́дичен: </red> Низложи́ вознесе́нныя и победи́ полки́ иноплеме́нных,/ Де́во Чи́стая, хотя́щия бра́нем,/ и Твоя́ рабы́ невре́дны от них сохрани́, Отрокови́це.
<style name="color-red"/></p>
<p>
<red>Свети́лен:</red>
</p>
<p>Многосве́тлый свети́льник, пусты́нное воспита́ние,/ чистоты́ сокро́вище, А́нгелом собесе́дниче,/ дом Ду́ха Пресвята́го, Паи́сие преподо́бне,/ непреста́нно моли́ся о ве́рою почита́ющих пречестну́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Тя пе́сньми немо́лчными ублажа́ем, Де́во,/ я́ко от Тро́ицы Еди́наго родила́ еси́, Богоро́дице,/ и но́сиши на святы́х Твои́х объя́тиих Боже́ственное Сло́во,/ Его́же пе́сньми досто́йно сла́вим.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен: </red> Я́ко до́бля:</p>
<p>От ю́ности прилепи́вся Влады́це всех,/ Сего́ возжеле́л еси́,/ кре́пко к подвиго́м му́жески устреми́лся еси́/ и обогати́лся еси́ Боже́ственною благода́тию,/ во е́же твори́ти ти исцеле́ния/ и чудоде́йствовати пресла́вная,/ и восше́ствие к Небеси́ обре́л еси́./ Те́мже, со А́нгелы лику́я,/ непреста́нно моли́ся о ста́де твое́м, Богоблаже́нне.</p>
<p>Со́лнца светле́йши/ свяще́нная па́мять твоя́ провозсия́,/ всеблаже́нне Паи́сие,/ пресве́тлыми светлостьми́ озаря́ющи вся,/ по́двиги твоя́ почита́ющия./ Не преста́й моля́ся, блаже́нне,/ Просла́вльшему святу́ю па́мять твою́/ и чуде́с сокро́вище тя су́щим в ми́ре/ Дарова́вшему, преподо́бне.</p>
<p>Мирски́я красоты́, блаже́нне,/ ра́дуяся, избе́гл еси́,/ предпоче́л же еси́ те́сный, и боле́зненный путь,/ и зело́ же́стокий/ и в слеза́х препроводи́л еси́ все житие́ твое́, преподо́бне./ Те́мже утеше́ния Боже́ственнаго и непреста́ннаго весе́лия/ ны́не наслажда́ешися, Паи́сие.</p>
<p>
<red>Сла́ва, глас 6:</red>
</p>
<p>Преподо́бне о́тче,/ измла́да в доброде́тели приле́жно подвиза́вся,/ сосу́д был еси́ Свята́го Ду́ха,/ тем и чуде́с дарова́ния прии́м,/ челове́ки научи́л еси́ презира́ти маловре́менная./ Ны́не же неизрече́нным све́том све́тло сия́я,/ просвети́ на́ша помышле́ния,/ о́тче преподо́бне Паи́сие.</p>
<p>
<red>И ны́не, Богоро́дичен.</red>
</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 7:</red> Честна́ пред Го́сподем/ смерть преподо́бных Его́.
<red>Стих:</red>
Что́ возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red>
Аллилу́ия,
<red>глас 6:</red>
Блаже́н муж, боя́йся Го́спода, в за́поведех Его́ восхо́щет зело́.
<red>Стих:</red>
Си́льно на земли́ бу́дет се́мя его́.
<red>Ева́нгелие от Луки́, зача́ло 24. Прича́стен:</red>
В па́мять ве́чную:</p>
<p>
<red>Моли́тва, ю́же творя́ше бра́тия Покро́вския оби́тели</red>
</p>
<p>О, преподо́бне отче наш Паи́сие! Не забу́ди у́бо нас, чад свои́х, Бо́гом дарова́нную ти па́ству, ю́же ты сам собра́л еси́. Без твоея́ бо по́мощи ничто́же мо́жем бла́го сотвори́ти, но, в дому́ пребыва́юще Пречи́стыя Богоро́дицы, во огра́де твое́й, наде́емся Бо́гу угоди́ти. О́тче святы́й, соблюди́ нас твои́ми моли́твами и заступи нас от находя́щих зол, да, твои́ми моли́твами соблюда́еми, Ца́рствия Небе́сного сподо́бимся о Христе́ Иису́се, Го́споде на́шем. Ему́же сла́ва со Отце́м и Пресвяты́м, и Благи́м, и Животворя́щим Его́ Ду́хом, ны́не, и при́сно, и во ве́ки веко́в. Ами́нь.
<style name="color-red"/></p>
</section>
