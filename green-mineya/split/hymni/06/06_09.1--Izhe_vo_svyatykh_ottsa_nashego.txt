<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́же во святы́х отца́ на́шего Кири́лла, архиепи́скопа Александри́йскаго </p>
</title>
<p>
<red>Стихи́ры святи́теля, на 6, глас 4.</red>
</p>
<p>
<red>Подо́бен: </red> Я́ко до́бля:</p>
<p>Сия́нии духо́вными/ просвети́в твой ум,/ светолу́чно со́лнце был еси́,/ я́коже лучи́, уче́ния/ во вся концы́ простира́я,/ и ве́рных озаря́я/ исполне́ние, преблаже́нне,/ и отгоня́я тьму, Богоно́се, ересе́й/ си́лою от Де́вы Возсия́вшаго.</p>
<p>Благосказа́нием слове́с твои́х,/ свяще́нне Кири́лле,/ Це́рковь вся украша́ется,/ и благоче́стно удобря́ется кра́сными добро́тами,/ и почита́ет свяще́нно/ твою́ святу́ю и благонаро́читую па́мять,/ правосла́вных похвало́,/ отце́в верхо́вниче, и́же на собо́ре Всесвяты́я побо́рниче.</p>
<p>О́гненными твои́ми уче́нии/ ересе́й вся́ка хвра́стная/ попаля́ется вещь, прему́дре,/ разу́мными глубина́ми/ погружа́ется во́инство/ неповину́ющихся злочести́вых,/ свяще́нне Кири́лле,/ уче́ньми украша́ется ве́рных всегда́ Це́рковь,/ велегла́сно чту́щи тя.</p>
<p>
<red>Сла́ва, глас 6:</red>
</p>
<p>Благи́й ра́бе ве́рный,/ де́лателю виногра́да Христо́ва,/ ты и тяготу́ дневну́ю поне́сл еси́,/ ты и да́нный тебе́ тала́нт возрасти́л еси́,/ и по тебе́ прише́дшим не зави́дел еси́./ Те́мже врата́ Небе́сная отверзо́шася тебе́,/ вни́ди в ра́дость Го́спода твоего́/ и моли́ о нас, Кири́лле, о́тче наш.</p>
<p>
<red>И ны́не, пра́здника или Богоро́дичен.</red>
</p>
<p>
<red>Крестобогоро́дичен.</red>
</p>
<p>
<red>Подо́бен: </red> Всю отложи́вше:</p>
<p>А́гнца Своего́/ А́гница нескве́рная дре́вле/ и непоро́чная Влады́чица/ на дре́ве Кре́стнем я́ко узре́,/ ма́тереки восклица́ше/ и, дивя́щися, вопия́ше:/ Ча́до Сладча́йшее,/ что зре́ние сие́,/ но́вое и пресла́вное?/ Ка́ко сонм безблагода́тный суди́щу Пила́тову предаде́ Тя/ и осужда́ет на смерть/ Живота́ вся́ческих?/ Но воспева́ю Твое́ неизрече́нное,/ Сло́ве, снизхожде́ние.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 6:</red>
</p>
<p>Челове́че Бо́жий и ве́рный ра́бе,/ слуго́ Госпо́день, му́жу жела́ний,/ сосу́де избра́нный,/ сто́лпе и утвержде́ние Це́ркве,/ Ца́рствия насле́дниче,/ не премолчи́, вопия́ за ны ко Го́споду.</p>
<p>
<red>И ны́не, пра́здника или Богоро́дичен.</red>
</p>
<p>
<red>Крестобогоро́дичен.</red>
</p>
<p>
<red>Подо́бен: </red> Тридне́вен:</p>
<p>Ви́дящи Тя распина́ема, Христе́,/ Тебе́ Ро́ждшая вопия́ше:/ что́ стра́нное, е́же ви́жу, та́инство, Сы́не Мой?/ Ка́ко на Дре́ве умира́еши, пло́тию пове́шен,/ жи́зни Пода́телю?</p>
<p>
<red>Тропа́рь, глас 8:</red>
</p>
<p>Правосла́вия наста́вниче,/ благоче́стия учи́телю и чистоты́,/ вселе́нныя свети́льниче,/ архиере́ов Богодухнове́нное удобре́ние,/ Кири́лле прему́дре,/ уче́ньми твои́ми вся просвети́л еси́,/ цевни́це духо́вная,/ моли́ Христа́ Бо́га спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>О́ба кано́на Окто́иха и свята́го на 6, его́же краегране́сие: </red> Зре́ний Кири́лл Боже́ственных цевни́ца.
<red>Феофа́ново, глас 4.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
<style name="color-red"/>
</p>
<p>От Бо́га светода́тельну благода́ть, Кири́лле, прие́м и све́тел свети́льник я́влься,/ слове́сныя облиста́л еси́ нам лучи́ па́мятию твое́ю,/ я́ко да досто́йно тя воспо́ем.</p>
<p>Испо́лнился еси́ светоявле́ния, Кири́лле прему́дре, духо́внаго,/ я́ко за́поведей Христо́вых храни́тель, от страсте́й очище́н,/ Пребоже́ственныя был еси́ вои́стинну Тро́ицы жили́ще.</p>
<p>Я́ко ре́вности и дерзнове́ния испо́лнен, Кири́лле сла́вне,/ богобо́рная вся нело́жно языковре́дия изобличи́л еси́ злочести́вых ересе́й,/ по пра́вей ве́ре боря́ся.</p>
<p>
<red>Богоро́дичен: </red> Исцели́ла еси́ сокруше́ние, Всенепоро́чная, челове́чества,/ Тво́рца ро́ждшая всех,/ возве́дшаго ны, низве́рженныя паде́нием пра́отчим, Богоневе́сто.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
<style name="color-red"/>
</p>
<p>Укрепля́емь о Христе́,/ ко́зни лука́ваго зми́я тве́рдым умо́м, Кири́лле,/ я́коже тка́ние паучи́нное, расто́ргнул еси́.</p>
<p>Ти́ну страсте́й от души́ оттря́сл еси́, Кири́лле,/ низло́ж вся́каго по́мысла возноше́ние,/ на Христа́ превозноша́ющееся.</p>
<p>Я́ко благополу́чен страда́лец, о́тче,/ уклони́лся еси́ тве́рдо вся́каго плотска́го сладостра́стия,/ я́ко тще́тнаго и пакостнотво́рнаго.</p>
<p>
<red>Богоро́дичен: </red> Еди́ну в жена́х Тя, Благослове́нную,/ я́ко Бо́жие селе́ние,/ вееблаголе́пно вси ра́достию просла́вим.
<style name="color-red"/></p>
<p>
<red>Седа́лен, глас 3.</red>
</p>
<p>
<red>Подо́бен: </red> Красоте́ де́вства:</p>
<p>Столп и же́ртва Це́ркве Христо́вы, о́тче, быв,/ сию́ непоколеби́му от искуше́ний лука́ваго прему́дро соблю́л еси́:/ все бо Несто́риево злоде́йство разори́л еси́/ и Богома́терь Богоро́дицу пропове́дал еси́./ Те́мже тя, соше́дшеся, почита́ем, Кири́лле Богоблаже́нне.</p>
<p>
<red>Слава, и ны́не, пра́здника или́ Богоро́дичен:</red>
</p>
<p>Я́ко невозде́ланная, Де́во, лоза́, красне́йший Грозд прозябла́ еси́,/ источа́ющ нам вино́ спасе́ния, всех веселя́щее ду́ши же и телеса́./ Те́мже, я́ко вину́ Тя до́брых блажа́ще при́сно, со А́нгелом вопие́м Ти:/ ра́дуйся, Благода́тная.</p>
<p>
<red>Крестобогоро́дичен:</red>
</p>
<p>Неискусобра́чная Чи́стая и Ма́ти Твоя́, Христе́,/ ви́дящи Тя ме́ртва ви́сяща на Кресте́, ма́терски пла́чущи, глаго́лаше:/ что́ Тебе́ воздаде́ евре́йский беззако́нный собо́р и неблагода́рный,/ и́же мно́гих и вели́ких Твои́х, Сы́не Мой, даро́в наслади́выйся?/ Пою́ Твое́ Боже́ственное снизхожде́ние.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
<style name="color-red"/>
</p>
<p>Победи́вша стра́сти душетле́нныя/ и помы́сл удержа́вша плотски́й, Богоно́се Кири́лле, ви́дев, Христо́с/ Боже́ственныя тя Це́ркве председа́теля, о́тче, поста́ви.</p>
<p>Насле́довав, я́ко сын возлю́блен, оте́ческую Ма́ркову доброде́тель,/ и престо́ла был еси́ прее́мник,/ Боже́ственнаго стопа́м евангели́ста после́дуя.</p>
<p>От Христа́ у́бо, я́ко овча́, упасе́н быв,/ я́коже па́стырь, упа́сл еси́ ста́до, о́тче, словесы́ душепита́тельными твои́ми,/ я́ко трава́ми и цветы́, бога́тно напита́я благода́ти.</p>
<p>
<red>Богоро́дичен: </red> Воплоще́нно Безпло́тное пре́жде ро́ждши Сло́во Бо́жие,/ Всепе́тая Обра́дованная, мир обнови́ла еси́./ Те́мже Тя, Богоневе́сто, ве́рою правосла́вною пропове́дуем.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
<style name="color-red"/>
</p>
<p>Тече́нию вои́стинну зе́льному, наводня́ющему ре́ки,/ твое́, о Кири́лле, уподо́бися сло́во,/ злосла́вных отвраща́я ухищре́ние.</p>
<p>Ра́вне ме́рзкое А́риево разделе́ние, о Кири́лле,/ скве́рное же Саве́ллиево слия́ние/ из глубины́ изве́ргл еси́.</p>
<p>Словеса́ богатотво́рная, я́ко зла́то, оста́вил еси́, о Кири́лле,/ сокро́вища же, я́коже ка́мения честна́я, твоя́ Це́ркви Христо́ве.</p>
<p>
<red>Богоро́дичен: </red> Да кропи́т Не́бо весе́лие и благода́ть на земли́:/ возда́ст бо ей ны́не весе́лие в высоту́, еди́ну Богома́терь.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Пожру́ Ти со гла́сом хвале́ния. Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
<style name="color-red"/>
</p>
<p>Клеща́ми Серафи́м проро́ку угль,/ Це́ркви же Христо́ве твои́ма рука́ма подае́ши, священнотаи́нниче,/ е́же от Боже́ственнаго огня́ у́глие очище́ния.</p>
<p>Единопреде́льныя, я́ко Сампсо́н, иноплеме́нники не потреби́л еси́,/ иноро́дныя же вся иносла́вных уче́ния низложи́л еси́/ и держа́ву правосла́вным дал еси́, Кири́лле.</p>
<p>Собо́ру Богоизбра́нному я́ве предводи́тельствовав,/ злоче́стие Несто́риево, христобо́рную де́рзость, о́тче, низложи́л еси́,/ ре́вностию дыха́я по и́стинней Богома́тери.</p>
<p>
<red>Богоро́дичен: </red> Ра́зума нетле́ннаго Плод прозябла́ еси́, Богороди́тельнице, ми́ру присноживо́тный,/ Хода́тай нетле́ния явля́емь ве́рою и любо́вию пою́щих Тя.
<style name="color-red"/></p>
<p>
<red>Кондак, глас 6.</red>
</p>
<p>
<red>Подо́бен: </red> Е́же о нас:</p>
<p>Бе́здну нам уче́ний богосло́вия источи́л еси́/ я́ве от исто́чник Спа́совых,/ е́реси погружа́ющую, блаже́нне Кири́лле,/ и ста́до невреди́мо от треволне́ний спаса́ющую,/ страна́м бо всем наста́вник, преподо́бне,/ я́ко Боже́ственная явля́я.</p>
<p>
<red>И́кос:</red>
</p>
<p>Красно́ при у́трени показу́ется вельми́ со́лнце, су́що светоно́сно,/ тьма отгоня́ется и луна́ охужда́ется, нощь бо не состои́тся;/ уясня́ет день, просвеща́ет возду́х, не́бо красно́ показу́ет нам,/ зе́млю удобря́я, цвето́м творя́ израще́ние,/ мо́ре же облиста́ет и вку́пе весь украша́ет мир,/ е́же во всем сего́ светле́йши Кири́лл,/ его́же му́драя уче́ния спаса́ют поднебе́сную./ Озаря́ет бо той ве́рных ду́ши и побежда́ет благоче́стно е́реси при́сно,/ страна́м бо той наста́вник, я́ко Боже́ственная явля́я.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
<style name="color-red"/>
</p>
<p>В Сина́йстей горе́, во мрак дре́вле вшед,/ зако́н прия́т, блаже́нне Кири́лле, Моисе́й, убива́ющий пи́сменем,/ ты же разгну́л еси́ сокрове́нную добро́ту Ду́ха.</p>
<p>Законоположе́ния гада́ньми, я́коже младе́нцем, пе́рвее, о́тче, да́ннаго покрыва́лу покрове́ния,/ я́коже ши́пки, разуме́ния ты откры́л еси́,/ сказа́в о́бразы я́вственнейше.</p>
<p>В несли́тном соедине́нии Боже́ственном и несеко́мем я́ве, о́тче, разделе́нии/ три у́бо богосло́вствуяй Ипоста́си, рекл еси́, Кири́лле,/ непреме́нныя же в Существе́ еди́ном и Божестве́.</p>
<p>
<red>Богоро́дичен: </red> Ви́деша А́нгели, Богома́ти, стра́нная рождество́м Твои́м:/ естество́ тле́нное ро́да земна́го/ к нетле́нному па́ки теку́ще житию́ и сла́ве Небе́сней.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Ру́це распросте́р, Дании́л/ львов зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
<style name="color-red"/>
</p>
<p>Я́ко волна́ морска́я вои́стинну, в тебе́ истече́ прему́дрости исто́чник,/ и́бо приснотеку́щия потеко́ша ре́ки от чре́ва твоего́, о́тче,/ уче́ний благочести́вых, я́коже прорече́ Христо́с/ Прехо́дят бо песка́ твоя́ словеса́ Богоизбра́нная.</p>
<p>Па́стырь и учи́тель мудр Це́ркве яви́лся еси́,/ о́ба, Кири́лле, я́ве разгну́л еси́, преподо́бне, заве́ты, я́ко бо анки́ру
<a type="note" xlink:href="#note22">22</a>
,/ и оте́ческая насле́дия, твоя́ иму́щи словеса́, вопие́т:/ благослови́те, вся дела́ Госпо́дня, Го́спода.</p>
<p>Сло́ва, вопло́щшагося нас ра́ди, Всехитреца́,/ ты неизрече́нному науча́еши соедине́нию, Кири́лле,/ неразде́льное, неслия́нное, по ко́ейждо во́ли ра́вне уклони́л еси́, вопия́:/ благослови́те, вся дела́ Госпо́дня, Го́спода.</p>
<p>
<red>Богоро́дичен: </red> Естество́м непристу́пный всю́ду,/ Сын и Сло́во Бо́жие в Тя всели́ся, Чи́стая,/ и, обо́лкся, Пречи́стая, в на́ше существо́, я́ко Милосе́рд,/ яви́ся благопристу́пен пло́тию, и водвори́ся с на́ми, вопию́щими:/ благослови́те, вся дела́ Госпо́дня, Го́спода.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Е́ва у́бо неду́гом преслуша́ния/ кля́тву всели́ла есть,/ Ты же, Де́во Богоро́дице,/ прозябе́нием чревоноше́ния ми́рови благослове́ние процвела́ еси́./ Тем Тя вси велича́ем.</emphasis>
<style name="color-red"/>
</p>
<p>Возноше́ние на Христо́в взе́млющееся ра́зум и Сего́ Богома́терь, Кири́лле,/ вся́ку держа́ву низложи́л еси́ Несто́рия безбо́жнаго,/ сыно́внюю дво́ицу, та́коже и слия́ние безгла́вных есте́ств.</p>
<p>Си́лою ра́зума и просвеще́нием благода́ти/ Тро́ицу Единосу́щную, Сы́на же воплоще́нна Бо́га богосло́вил еси́, блаже́нне,/ яви́в же ся Богоро́дицы побо́рник, в Вы́шних ны́не прославля́ешися.</p>
<p>Свы́ше ны, певцы́, приснопа́мятна, назира́еши, о́тче, ми́лостивно,/ побе́ды во́инству подая́ и возвыша́я моли́твами твои́ми рог правосла́вных,/ уясня́я же твою́ па́мять велича́ющия.</p>
<p>
<red>Богоро́дичен: </red> Утесня́емь паде́нии мно́гими, Препе́тая, и лю́тостию бед,/ ны́не Тебе́ хвале́ний же́ртву приноша́ю и приле́жно взыва́ю Ти:/ Свята́я Богоро́дице, помози́ ми,/ Тя бо сла́вя, песнь скончава́ю.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен: </red> Ученико́м:</p>
<p>Чу́вство и ра́зум премину́вшаго и глубине́ Ду́ха нау́чшася,/ Боже́ственнаго тайнопи́сца Пребоже́ственныя Тро́ицы воспое́м,/ я́ко святи́теля Госпо́дня и побо́рника благоче́стия.</p>
<p>
<red>Слава, и ны́не, пра́здника или Богоро́дичен:</red>
</p>
<p>И́же Твоего́, Непоро́чная Богоро́дице, о́браза не целу́ет с любо́вию,/ во огнь вмета́ется гее́нский, я́коже безу́мный Несто́рий./ Мы же Тя, Пресвята́я, облобыза́ем любо́вию.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 6:</red>
</p>
<p>Насле́дниче Бо́жий,/ соприча́стниче Христо́в,/ служи́телю Госпо́день,/ Кири́лле, о́тче наш,/ по и́мени твоему́ тако и житие́ твое́:/ спросия́ бо седи́не ра́зум,/ свиде́тельствоваше све́тлость лица́ твоего́ душе́вное незло́бие,/ изве́ствоваше кро́тость сло́во молчали́вое./ Жизнь твоя́ сла́вна и успе́ние со святы́ми,/ моли́ о душа́х на́ших.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен: </red> Тридне́вен:</p>
<p>Предстоя́щи у Дре́ва иногда́ во вре́мя распя́тия Де́ва/ с де́вственным ученико́м/ и пла́чущи, вопия́ше:/ увы́ Мне, ка́ко стра́ждеши,/ всех, Христе́, Сый безстра́стие?</p>
<p>
<red>НА ЛИТУРГИ́И</red>
</p>
<p>
<red>Блаже́нны пра́здника или́ Окто́иха и свята́го, песнь 3-я. Проки́мен, глас 1:</red> Уста́ моя́ возглаго́лют прему́дрость:
<red>Стих:</red>
Услы́шите сия́, вси язы́цы:
<red>Апо́стол ко Евре́ем, зача́ло 334.</red>
Аллилу́ия,
<red>глас 2:</red>
Уста́ пра́веднаго поуча́тся прему́дрости:
<red>Стих:</red>
Зако́н Бо́га его́ в се́рдце его́.
<red>Ева́нгелие от Матфе́я, зача́ло 11. Прича́стен:</red>
В па́мять ве́чную бу́дет пра́ведник:
<style name="color-red"/></p>
</section>
