<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Алекса́ндра, Ку́штскаго чудотво́рца </p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 5.</red> </p>
<p>Преподо́бне о́тче Алекса́ндре Богому́дре,/ те́плый предста́телю,/ доброде́тели сокро́вище, равностоя́телю святы́х А́нгел,/ и зерца́ло нескве́рное Бо́жие Боже́ственное показа́лся еси́/ и А́нгелы удиви́л еси́,/ бе́сы посрами́л еси́ доброде́тельми твои́ми,/ си́лою Боже́ственнаго Ду́ха,/ своему́ Влады́це подо́бяся:/ Он возше́л есть на Крест,/ рукописа́ние всех растерза́,/ ты же, взем на ра́мо крест свой,/ в пусты́ню всели́вся, стра́сти умертви́л еси́/ и, ду́шу очи́стив, на высоту́ взы́де доброде́телей,/ единокро́вниче преподо́бных, во Све́те невече́рнем живы́й,/ Его́же луча́ми Боже́ственными просвеща́емь,/ и, сия́я чудесы́, бысть свети́льник вселе́нней,/ Того́ моли́, преподо́бне,/ дарова́ти Це́рквам единомы́слие,/ мир и ве́лию ми́лость.</p>
<p>Преподо́бне о́тче Алекса́ндре Богому́дре,/ дом Пресвята́го Ду́ха соде́яся,/ свяще́н сосу́д от ма́терних пеле́н показа́ся, о́тче наш,/ нося́ на ра́му свое́ю крест Госпо́день,/ в пусты́нях и гора́х живя́ше/ любве́ ра́ди Христо́вы,/ Ему́же и порабо́тал, Его́же и жела́ше,/ а́бие же и узре́л еси́./ Те́мже неувяда́емым венце́м увязе́ся,/ весе́лие, и ра́дость, и сла́ву ве́чную восприя́т,/ и украси́ тя Небе́сными дара́ми Христо́с,/ в чудесе́х сла́вна тя показа́ Росси́йским страна́м,/ о́тче Алекса́ндре,/ цели́ти неду́ги и ду́хи прогоня́ти,/ источа́я неду́жным исцеле́ний струи́,/ те́мже мо́лим тя: моли́ся Христо́ви,/ помина́й ста́до, е́же собра́л еси́, му́дре,/ и не забу́ди, я́коже обеща́лся еси́,/ посеща́ти чад свои́х./ Мы бо, ча́да твоя́, тя на по́мощь призыва́ем,/ грехо́в проще́ние тобо́ю прия́ти и оставле́ние,/ Того́ моли́, преподо́бне,/ дарова́ти мир ми́рови/ и душа́м на́шим ве́лию ми́лость.</p>
<p>Преподо́бне о́тче Алекса́ндре Богому́дре,/ кто испове́сть труды́ твоя́ и боле́зни,/ или́ кий язы́к изрече́т жесто́кое твое́ житие́,/ бде́ние же и сухояде́ние,/ и е́же на земли́ лега́ние,/ и моли́твы непрестаю́щия,/ простоту́ душе́вную и теле́сную?/ Устна́ма и умо́м соверше́нное безмо́лвие стяжа́л еси́,/ ху́дость ри́зную и па́мять сме́ртную име́л еси́,/ того́ ра́ди па́мять твоя́ во ве́ки пребыва́ет,/ преподо́бне Алекса́ндре, уго́дниче Христо́в;/ а́ще бо и преста́вился еси́ от нас, блаже́нне,/ па́стырю до́брый,/ но не отступа́еши ду́хом,/ всех нас помина́й,/ соверша́ющих па́мять твою́ свяще́нную;/ приле́жно, пою́ще, мо́лим тя:/ моли́ся, преподо́бне,/ побе́ды дарова́ти на враги́ правосла́вным христиа́ном,/ и це́рквам благоле́пие, и ми́ру смире́ние,/ и душа́м на́шим мир и ве́лию ми́лость.</p>
<p>
<red>Сла́ва, глас 8:</red>
</p>
<p>Преподо́бне и Богоблаже́нне о́тче Алекса́ндре,/ вои́стинну сподо́бися Боже́ственныя жи́зни,/ посто́м бо и бде́нием изнуря́я свое́ те́ло,/ о́браз был еси́ и́ноком,/ а́ще бо теле́сный язы́к умолче́,/ но чудеса́ свиде́тельствуют,/ пусты́ня, пропове́дающи, хва́лится,/ име́ющи в себе́ неотъе́млемо сокро́вище,/ лю́дие бо, зря́ще честну́ю ра́ку моще́й твои́х/ и чудеса́ быва́емая,/ просла́вляют просла́вльшаго тя Го́спода./ Ему́же моли́ся, преподо́бне, непреста́нно,/ дарова́ти правосла́вным христиа́ном побе́ды на враги́/ и вселе́нней мир и ве́лию ми́лость.</p>
<p>
<red>И ны́не, Богоро́дичен:</red> Влады́чице, приими́ моли́твы раб Твои́х:
<style name="color-red"/></p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен: </red> До́ме Евфра́фов:</p>
<p>Яви́лся еси́/ от ма́терних пеле́н,/ Богоно́сне преподо́бне Алекса́ндре,/ сосу́д избра́нный/ и дом Пресвята́го Ду́ха.</p>
<p>
<red>Стих: </red> Честна́ пред Го́сподем/ смерть преподо́бных Его́.</p>
<p>Нося́ на ра́му свое́ю/ крест Госпо́день,/ Алекса́ндре о́тче преподо́бне,/ бесо́вския мечта́ния до конца́ потреби́л еси́,/ и ве́рным исцеле́ние дарова́л еси́.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Пре́лести лука́вых бесо́в/ обличи́л еси́ кре́стною си́лою,/ бо́дренными моли́твами и сле́зными исто́чники/ це́ркви ве́рных обогати́л еси́,/ Богоблаже́нне Алекса́ндре преподо́бне.</p>
<p>
<red>Сла́ва, глас 1:</red>
</p>
<p>Погре́бл еси́ страсте́й все возста́ние/ умерщвле́нием пло́ти, свяще́нный о́тче,/ жизнь безконе́чную по сме́рти прия́л еси́,/ те́мже <red>Днесь</red> Христо́ва Це́рковь пра́зднует/ твою́ доеточу́дную па́мять, преподо́бных украше́ние.</p>
<p>
<red>И ны́не, глас 6:</red> Богоро́дице, Ты еси́ лоза́ и́стинная:
<style name="color-red"/></p>
<p>
<red>Тропа́рь зри на вели́цей вече́рни</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1:</red> </p>
<p>Небе́сных красо́т жела́я,/ к Бо́гу ум впери́л еси́,/ к Небеси́ ле́ствицы степе́ни тве́рды труды́ твои́ми огради́л еси́,/ по <red>нейже</red> взы́де да́же до са́мых Вы́шних Бо́жиих/ и неизрече́нных Трисо́лнечных красо́т,/ зря Боже́ственныя и неизрече́нныя сла́вы Бо́га,/ Царя́ своего́ — Христа́,/ престо́лу Безпло́тных и всех святы́х с ли́ки предстоя́,/ преподо́бне Алекса́ндре, моли́ о нас,/ я́ко тобо́ю упова́ние к Бо́гу возложи́хом.</p>
<p>Небе́сным нра́вом вы́ну день и нощь поуча́яся,/ вся земна́я красоты́ преходя́щия нивочтоже вмени́в,/ уподо́бися до́брому купцу́,/ прода́в вся земна́я и купи́в Небе́сный би́сер,/ и́мже просве́щся, освяща́еши ве́рных пресла́вными твои́ми чудесы́,/ уго́дниче Бо́жий и чудотво́рче Алекса́ндре, моли́ о нас,/ я́ко на тя упова́ние по Бо́зе возложи́хом.</p>
<p>Небе́сных дости́гл еси́, на земли́ живы́й,/ доброде́тельных твои́х ра́ди дел,/ любве́ и терпе́ния, трудо́в и поста́,/ во пло́ти бо быв, Безпло́тных нра́вом после́довал еси́,/ те́мже и на безпло́тныя враги́ си́лу я́ко о́гненну прия́л еси́,/ не мо́гут бо и по преставле́нии твое́м противодержа́тися/ с ве́рою припа́дающим к цельбоно́сному твоему́ гро́бу,/ те́мже и ны́не Христо́ви моли́ся,/ с Небе́сных круг на вся, почита́ющия тя, взира́я,/ я́ко на тя упова́ние возложи́хом.</p>
<p>
<red>Ины стихи́ры, глас 4.</red>
</p>
<p>
<red>Подо́бен: </red> Дал еси́ зна́мение:</p>
<p>Пе́рвее пости́вся,/ пло́ти взыгра́ние воздержа́нием умертви́л еси́,/ второ́е побе́ду взял еси́ на враги́/ и низложи́л еси́ их кова́рства свои́ми по́двиги,/ Алекса́ндре Богоблаже́нне,/ те́мже тя венча́ сугу́быми венцы́/ Иису́с Человеколю́бец и Спас душ на́ших.</p>
<p>Струя́ми слез твои́х/ се́мя Боже́ственное напои́л еси́,/ я́ко земля́ благоплодови́та, Богодухнове́нне,/ стори́цею воздая́ плод преподо́бия,/ прозя́бл еси́ и́стину/ и в жи́тницы собра́л еси́ мы́сленныя си́лою духо́вною/ тебе́ Претво́ршаго премене́нием лу́чшим,/ Алекса́ндре преподо́бне.</p>
<p>Ве́рою и любо́вию, о празднолю́бцы, соше́дшеся <red>Днесь</red>,/ псало́мски пе́сньми восхва́лим/ Небе́снаго челове́ка и земна́го А́нгела,/ к нему́же возопие́м:/ о всеблаже́нне преподо́бне,/ пусты́нный жи́телю, по́стником похвало́,/ о нас моли́ся ко Го́споду спасти́ся душа́м на́шим.</p>
<p>
<red>Сла́ва, глас 2:</red>
</p>
<p>Челове́ческим естество́м роди́вся,/ а́нгельскому житию́ поревнова́л еси́,/ в телеси́ бо быв, я́ко безпло́тен,/ на земли́ живы́й пло́тию,/ умо́м же всегда́ в Небе́сных,/ те́мже, и жела́нии не погреши́в свои́ми,/ от Бо́га в Небе́сных обогати́лся еси́,/ иде́же свято́е твое́ те́ло почива́ет,/ прикаса́ющиися с ве́рою прие́млют исцеле́ние;/ име́я у́бо дерзнове́ние ко Влады́це Христу́, святы́й о́тче,/ о всех нас помоли́ся,/ пра́зднующих ве́рою и любо́вию святу́ю па́мять твою́.</p>
<p>
<red>И ны́не, догма́тик:</red> Пре́йде сень зако́нная:
<style name="color-red"/></p>
<p>
<red>Вход. Проки́мен дне. И чте́ния три преподо́бническая (
<emphasis>зри 1 июня</emphasis>
)</red>
</p>
<p>
<red>На лити́и стихи́ры, глас 2:</red>
</p>
<p>Преподо́бне о́тче Алекса́ндре,/ и́ноков удобре́ние, прозябе́ние кра́сное пусты́ни,/ преподо́бным похвало́ и ве́рным утвержде́ние,/ и́же любо́вию творя́щих всечестну́ю па́мять твою́/ и моще́м твои́м приступа́ющих,/ изба́ви вся́каго обстоя́ния и о́гненнаго осужде́ния.</p>
<p>Тро́ицы храм сам себе́ соде́ла, о́тче Богоблаже́нне,/ в пусты́ни непроходи́мыя за́йде,/ я́ко Моисе́й, в Сина́йскую го́ру всели́вся,/ прии́м Боже́ственный зако́н;/ ты же и́ноков мно́жество вои́стинну науча́еши изря́дным пра́вилом,/ прикаса́ющимся к моще́м твои́м/ подае́ши всем исцеле́ние.</p>
<p>Име́я дерзнове́ние ко Христу́ Бо́гу,/ моли́ся о ста́де свое́м, преподо́бне о́тче,/ сохрани́ти от искуше́ний вра́жиих,/ и язы́ческих нахожде́ний, и огня́, и меча́,/ и от вся́каго прило́га и наве́та лука́ваго,/ тебе́ бо град и покро́в име́ем,/ на тя наде́жду, блаже́нне, стяжа́хом.</p>
<p>
<red>И́ны стихи́ры, глас 8.</red>
</p>
<p>
<red>Подо́бен: </red> Что́ тя нарече́м:</p>
<p>Что́ тя ны́не нарече́м, свя́те Алекса́ндре?/ Реку́ разу́мнаго рая́, исходя́щу из Еде́ма,/ пото́ка от Бо́га раздава́емых даро́в,/ наводне́ние уче́ния, благода́ти ча́шу,/ прему́дрости ра́зум, моле́бника крепча́йша/ и учи́теля де́йственнаго,/ моли́ спасти́ся душа́м на́шим.</p>
<p>Что тя имену́ем, преподо́бне Александре?/ Де́лателя безсме́ртных садо́в,/ сади́теля разу́мнаго рая́ ве́рных,/ зако́нов благода́тных иску́снаго,/ повеле́ний духо́вных худо́жника,/ сказа́теля благостоя́нна и наказа́теля дово́льнейша,/ моли́ спасти́ся душа́м на́шим.</p>
<p>Что тя ны́не нареку́, чу́дне Алекса́ндре?/ Уста́ва поло́жника своему́ ста́ду сопряже́ну,/ целому́дрия пода́теля,/ сказа́теля и́ночествующим и де́вству наста́вника,/ пра́ведно обои́м ме́ряща,/ я́ко иску́сом проше́дша обою́ду,/ мно́гая твоя́ дея́ния и о Бо́зе ти поще́ния,/ моли́ спасти́ся душа́м на́шим.</p>
<p>
<red>Сла́ва, глас то́йже:</red>
</p>
<p>На Не́бо теку́щую возше́д колесни́цу доброде́телей,/ дости́гл еси́ кра́йнего жития́ воздержа́нием в пусты́ни,/ смотря́я Вы́шняго Иерусали́ма красо́ты,/ и, боле́зней по́двигом досто́йно по́чести восприи́м,/ с Небе́сными ра́дуешися чинонача́лии, преблаже́нне,/ ве́чных благ насле́дник яви́ся,/ и, Небе́снаго Ца́рствия жи́тель сый,/ помоли́ся, Богоно́сне Алекса́ндре, Спа́су всех,/ умири́ти мир и спасти́ ду́ши на́ша.</p>
<p>
<red>И ны́не, Богоро́дичен:</red> Безневе́стная Де́во:
<style name="color-red"/></p>
<p>
<red>На стихо́вне стихи́ры, глас 3:</red>
</p>
<p>Ве́лию ве́ру к Бо́гу простре́, преподо́бне,/ и ве́лие терпе́ние стяжа́в,/ ве́лию ми́лость от Него́ получи́л еси́,/ не земны́м бо ви́димым бога́тством обогати́ тя,/ но таковы́м, его́же земно́е у́хо не слы́ша/ и на се́рдце не взы́де,/ е́же Бог угото́ва лю́бящим Его́,/ с ни́миже, у Бо́га веселя́ся,/ моли́ о душа́х на́ших.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ве́лия к Бо́гу труды́,/ боле́зни по́стническия в жи́зни свое́й соверши́л еси́,/ темже ны́не ве́лие дерзнове́чние к Бо́гу име́я,/ исцеля́еши боле́зни теле́сныя./ Те́мже мо́лим тя: потщи́ся, святы́й о́тче,/ и моли́ о душа́х на́ших.</p>
<p>
<red>Стих: </red> Пра́вда Его́/ пребыва́ет в век ве́ка.</p>
<p>Ве́лия, Христе́ Бо́же, уго́дника Твоего́ си́ла,/ во гро́бе бо лежа́щее те́ло его́ бе́сы прогоня́ет,/ упраздни́в вра́жию власть ве́рою Тро́йческою,/ подви́глся еси́, о́тче преподо́бне,/ труды́ и воздержа́нием,/ мольба́ми и любо́вию по благоче́стию,/ и моли́ Го́спода всех сил о душа́х на́ших.</p>
<p>
<red>Сл́ва, глас 4:</red>
</p>
<p>От вся́ких бед душе́вных и теле́сных,/ преподо́бне о́тче Алекса́ндре,/ моли́твами твои́ми рабы́ твоя́ изба́ви,/ да тя во ве́ки ублажа́ем,/ я́ко хода́тая к Бо́гу и засту́пника/ от належа́щих на ны скорбе́й/ душе́вных вку́пе и теле́сных.</p>
<p>
<red>И ны́не, Богоро́дичен:</red> При́зри на моле́ния:</p>
<p>
<red>Тропа́рь, глас 4:</red>
</p>
<p>Иже плотски́м дебе́льством Бо́гови рабо́тати изво́ли,/ в пусты́ню всели́вся,/ в не́йже мно́гими по́ты и труды́/ безтеле́снаго равноа́нгельнаго пребыва́ния возмо́же дости́гнути,/ та́же от Бо́га узре́н быв,/ сподо́бися вели́ких чуде́с в жи́зни и по преставле́нии,/ на нечи́стыя ду́хи си́лу восприи́м,/ изго́ниши от приходя́щих к тебе́ с ве́рою,/ те́мже, о́тче Алекса́ндре,/ за вся ны моли́,/ спасти́ся душа́м на́шим.</p>
<p>
<red>Ин тропа́рь, глас 8:</red>
</p>
<p>Во плоти́, я́ко А́нгел, на земли́ подвиза́ся,/ жела́нием духо́вным в пусты́ню всели́ся/ и, со зверьми́ живы́й, весь Христо́ви быв,/ Тому́ невозвра́тно ше́ствовал еси́, ведо́м к Небеси́,/ после́дуя Боже́ственным стезя́м, о́тче блаже́нне Алекса́ндре,/ я́ко чу́ден, чудеса́ источа́еши/ и отгоня́еши неду́ги к тебе́ приходя́щих с ве́рою,/ но я́ко имея дерзнове́ние ко Го́споду,/ помина́й нас, чту́щих честну́ю па́мять твою́.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь преподо́бнаго, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 2:</red>
</p>
<p>Путь жи́зненный обре́л еси́, преподо́бне,/ по нему́же до́йде Боже́ственнаго приста́нища,/ всели бо ся, блаже́нне, в пусты́ню,/ в не́йже, яко крин, процве́л еси́ труды́ твои́ми,/ и ны́не, я́ко благово́нное кади́ло,/ моле́нии твои́ми прино́сиши от Бо́га свы́ше дар чуде́с с весе́лием,/ сего́ ра́ди зове́м ти:/ ра́дуйся, обреты́й простра́нное селе́ние в пресве́тлем Христо́вем Ца́рствии.</p>
<p>
<red>Ин седа́лен, глас 3:</red>
</p>
<p>
<red>Подо́бен: </red> Красоте́ де́вства:</p>
<p>Сою́зом любве́ привяза́лся еси́ Христо́ви,/ земна́я и мимотеку́щая возненави́дев, Богому́дре,/ пусты́нное озлобле́ние усе́рдно подъе́м,/ бесо́вская ополче́ния и их многоко́зненную си́лу посрами́л еси́,/ и Подвигополо́жник Христо́с дарова́нием чуде́с обогати́ тя,/ те́мже тя почита́ем, Алекса́ндре Богому́дре.</p>
<p>
<red>Сла́ва, и ны́не, Богоро́дичен:</red>
</p>
<p>От Бо́га Отца́ пре́жде век ро́ждшееея Сло́во/ прия́т в пречи́стое Твое́ чре́во, Богоро́дице Мари́е,/ Того́ я́ко Сы́на и Зижди́теля умоли́/ изба́вимся душе́вных бед рабо́м Твои́м.</p>
<p>
<red>По 2-м стихосло́вии седа́лен, глас 6:</red>
</p>
<p>В теле́сных чу́вствиих Безпло́тных святы́х име́я ра́зум,/ в не́мже, о́тче, наслади́вся воздержа́ния,/ бысть целому́дрия непоколеби́мый столп,/ в пусты́ни со зверьми́ чу́вственными живы́й, мы́сленныя зве́ри победи́ пло́тию,/ смире́н духо́вными де́йствии ви́дяшеся,/ преди́вен ра́тник на диа́вола показа́ся, до́блий во́ине Алекса́ндре, о́тче наш.</p>
<p>
<red>Ин седа́лен, глас 1.</red>
</p>
<p>
<red>Подо́бен: </red> Лик А́нгельский:</p>
<p>Житие́ благоче́стно на земли́ стяжа́в,/ прия́телище чи́сто Ду́ху ты яви́ся,/ просвеща́я и́же с ве́рою к тебе́ приступа́ющия, блаже́нне,/ те́мже моли́ своего́ Влады́ку просвети́ти ду́ши на́ша,/ воспева́ющих тя, Алекса́ндре преподо́бне, о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>От ве́ка еди́на обре́тшися Благослове́нная,/ в де́встве прии́мши пречи́стое родоноше́ние,/ в рождестве́ же де́вство пречи́стое сохрани́в,/ и по рождестве́ во ве́ки пречи́сто де́вствующи,/ и Соде́теля Сы́на иму́щи, вся преиму́ща,/ я́ко су́щи Ма́ти всех Бо́га, спаси́ рабы́ Твоя́.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен: </red> Прему́дрости:</p>
<p>Окормля́емь си́лою Вседе́тельною и ве́трилом кре́стным обложе́н,/ легко́ преплы́л еси́ жития́ мо́ре/ и Боже́ственным вои́стинну приста́нищем дости́гл еси́,/ доброде́телей ку́плю мно́гу стяжа́в,/ ю́же всех Влады́це прине́сл еси́,/ и́же, — благи́й ра́бе! — слы́шал еси́,/ неду́гующих исцели́л еси́, ско́рчащихся ру́це испра́вил еси́,/ слепы́я просвеща́я, немы́м повеле́ вопи́ти,/ Алекса́ндре преподо́бне о́тче, моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безме́рных согреше́ний мои́х,/ я́ко к те́плому заступле́нию и покро́ву моему́, Чи́стая,/ к приста́нищу притека́ю Твоея́ бла́гости./ Те́мже, Пречи́стая, и́же из Тебе́ Воплоще́нному без се́мене моли́ся о всех рабе́х Твои́х,/ непреста́нно пою́щих Тя, Богоро́дице Пречи́стая,/ моля́щи Того́ приле́жно согреше́ниям оставле́ние дарова́ти/ ве́рою поклоня́ющихся рождеству́ Твоему́.</p>
<p>
<red>Степе́нна, 1-й антифо́н, 4-го гла́са. Проки́мен, глас 4:</red> Честна́ пред Го́сподем/ смерть преподо́бных Его́.
<red>Стих:</red>
Что́ возда́м Го́сподеви о всех, я́же воздаде́ ми?
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче,/ отри́нув на земли́ вре́менная и мимотеку́щая бла́га,/ стяжа́л еси́ Небе́сная, нело́жная и ве́чная бла́га,/ в жи́зни сей живы́й ви́дим бя́ше, я́ко ничто́же имы́й,/ ны́не же яви́ся, я́ко от Бо́га невозбра́нно вся содержа́й,/ моли́твою твое́ю, я́ко о́гненным копие́м,/ от призыва́ющих тя бе́сы прогоня́еши,/ те́мже всяк правове́рный хвалу́ ти прино́сит,/ ра́достно творя́ святу́ю па́мять твою́,/ Богоуго́дниче Алекса́ндре, о́тче наш.</p>
<p>
<red>По 50-м псалме́ и́на стихи́ра, глас 2:</red>
</p>
<p>Ра́дуйся, преподо́бне о́тче наш Алекса́ндре всече́стне,/ и́же, зако́н Госпо́день до́бре извы́к и ве́ру соблю́д непобеди́му,/ хода́тай яви́ся о ста́де твое́м Христу́ Бо́гу,/ Того́ моли́ умири́ти мир и спасти́ ду́ши на́ша.</p>
<p>
<red>Кано́н преподо́бному Алекса́ндру, глас 1.</red>
</p>
<p>
<red>Песнь 1</red>
</p>
<p>
<red>Ирмо́с: </red> Го́рькия рабо́ты изба́влься Изра́иль,/ непроходи́мое про́йде, я́ко су́шу,/ врага́ зря потопля́ема,/ песнь я́ко Благоде́телю пое́т Бо́гу,/ чудоде́ющему мы́шцею высо́кою,/ я́ко просла́вися.
<style name="color-red"/></p>
<p>Лю́тыя рабо́ты вра́жия от младе́нчества возненави́дев,/ устреми́лся еси́ всем жела́нием к Еди́ному Благоде́телю,/ преподо́бне прему́дре Алекса́ндре.</p>
<p>Лю́тыя вра́жия по́мыслы нивочтоже вмени́в,/ в богоуго́дие еди́ное ум свой отлучи́л еси́,/ в не́мже без враще́ния кре́пце пребы́л еси́, Богоуго́дне Алекса́ндре.</p>
<p>Лю́тых звере́й зия́ния кре́постию се́рдца не устраши́ся,/ сего́ ра́ди, Боже́ственною по́мощию вооруже́н,/ в пусты́ни тех, я́ко о́вцы, укроти́л еси́,/ му́же му́дре Алекса́ндре.</p>
<p>
<red>Богоро́дичен: </red> Лю́тых мук изба́ви нас, Богоневе́сто,/ Твои́ми бо пречи́стыми моли́твами вся спаса́еши,/ я́ко Ма́ти Бо́жия су́щи.
<style name="color-red"/></p>
<p>
<red>Ин кано́н, глас 8.</red>
</p>
<p>
<red>Ирмо́с: </red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
<style name="color-red"/>
</p>
<p>Озаре́нием Свята́го Ду́ха озари́ нас, благоче́стно любо́вию пе́сньми восхваля́ющия тя,/ по́стником похвало́, и́нокующим сла́во, пусты́ни украси́теля/ и благоче́стия учи́теля похваля́ем тя, Алекса́ндре.</p>
<p>От ю́ности жела́ние к Бо́гу возложи́в,/ к Нему́, ра́дуяся, возше́л еси́, име́я к Нему́ все свое́ помышле́ние,/ взыгра́ние пло́ти и страсте́й нахожде́ние воздержа́нием умертви́л еси́, Алекса́ндре прехва́льне.</p>
<p>Попра́в зми́я и того́ се́ти легко́ преше́л еси́,/ кры́лы благоче́стно впери́вся, живо́т бо, ра́дуяся, обре́л еси́ от са́да кре́стнаго,/ блаже́нне Алекса́ндре преподо́бне.</p>
<p>
<red>Богоро́дичен: </red> Уста́ви помышле́ние и смуще́ние се́рдца моего́,/ Пречи́стая Де́во Ма́ти Бо́жия,/ к Сы́ну направля́ющи движе́ния.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Ка́мень, его́же небрего́ша зи́ждущии,/ сей бысть во главу́ у́гла:/ Той есть Ка́мень,/ на не́мже утверди́ Це́рковь Христо́с,/ ю́же от язы́к искупи́.</emphasis>
<style name="color-red"/>
</p>
<p>Ка́мень — Христо́с — утверди́ се́рдце твое́ ко стра́ху Своему́,/ те́мже до́блестию жития́ твоего́/ получи́л еси́ от Него́ несконча́емое блаже́нство.</p>
<p>Ка́мень ве́ры яви́ся, о́тче,/ и, ви́дев тя, вся́ческая Све́дый/ сподобля́ет чуде́сных даро́в, я́коже Сам рече́:/ прославля́ющия Мя просла́влю.</p>
<p>Ка́менну плоть свою́ показа́л еси́, о́тче,/ о не́йже неради́в был еси́,/ но я́ко в чужде́м соста́ве нося́ ду́шу, во́лею я́звы терпя́,/ мня́ше ма́лы труды́ своя́, страда́ние, бде́ние же и моли́твы,/ сего́ ра́ди ра́дуешися во святы́х поко́их.</p>
<p>
<red>Богоро́дичен: </red> Ка́мень Боже́ственный де́вства,/ ка́менно се́рдце мое́ в нераде́нии мя иму́ща/ умягчи́ ма́нием Твои́м Боже́ственным, Богоро́дице,/ еди́на бо еси́ по́мощию Твое́ю Боже́ственною вся мра́чная просвеща́еши.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red> Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.
<style name="color-red"/></p>
<p>Во све́те невеще́ственне,/ от печа́лей веще́ственных востече́ к Небе́сным и невеще́ственным чино́м, преподо́бне,/ моли́твами твои́ми нас просвети́.</p>
<p>Воздержа́ния сла́дость иска́пав, отри́нув го́ресть страсте́й,/ те́мже па́че ме́да и со́та наслади́л еси́, о́тче, чу́вствия на́ша.</p>
<p>Возше́д на высоту́ доброде́телей, до́лу влеку́щая мудрова́ния оплева́л еси́ сла́сти,/ сла́дость показа́ся спасе́ния, о́тче преподо́бне,/ ста́ду твоему́ проси́ грехо́в оставле́ние.</p>
<p>
<red>Богоро́дичен: </red> Прему́дрость и Сло́во О́тчее несказа́нно родила́ еси́,/ души́ моея́ лю́тую я́зву и серде́чную боле́знь утоли́, Пречи́стая.
<style name="color-red"/></p>
<p>
<red>Ин конда́к, глас 6:</red>
</p>
<p>Пусты́нный жи́телю,/ опусте́вшая ны от благотво́рных помышле́ний вра́жиими прило́гми,/ презе́льным твои́м к Бо́гу моле́нием сердца́ на́ша очи́сти,/ я́ко да благода́рственно вопие́м ти:/ ра́дуйся, я́ко земны́м пустынножи́тельствием, Алекса́ндре,/ доше́д Небе́снаго Ца́рствия.</p>
<p>
<red>Ин и́кос:</red>
</p>
<p>Храм Бо́гу я́ко вои́стинну себе́ соде́лав, о́тче,/ и Вы́шняго Иерусали́ма яви́ся граждани́н,/ Боже́ственными доброде́тельми твои́ми Безпло́тных че́сти сподо́бился,/ те́мже и чудеса́ твоя́, похвале́нию досто́йна, удивля́ют нас и науча́ют тебе́ зва́ти такова́я:/ ра́дуйся, благочести́ваго отца́ о́трасль;/ ра́дуйся, ма́тере благогове́йны ветвь./ Ра́дуйся, целому́дрия сто́лпе, и́мже бесо́вская шата́ния искорени́шася;/ ра́дуйся, свети́льниче многосве́тлый./ Ра́дуйся, яко увяди́л еси́ плотска́я мудрова́ния;/ ра́дуйся, пусты́ни до́брое прозябе́ние./ Ра́дуйся, пра́ведным Боже́ственное наслажде́ние;/ ра́дуйся, я́ко презре́л еси́ теку́щих и тле́нных./ Ра́дуйся, я́ко на Небеси́ со А́нгелы живе́ши;/ ра́дуйся, я́ко и́нокующим исправле́ния пра́вило./ Ра́дуйся, исто́чниче чудесе́м богото́чный;/ ра́дуйся, честны́й сосу́де./ Ра́дуйся, наста́вниче на́шего спасе́ния./ Ра́дуйся, Алекса́ндре преподо́бне, пусты́нный жи́телю.</p>
<p>
<red>Седа́лен, глас 8:</red>
</p>
<p>Столп целому́дрия высо́к яви́ся, Алекса́ндре,/ в Небе́сная главо́ю честны́х твои́х уставле́ний досяза́ше,/ и вну́тренними твои́ми твердостьми́ бе́сы устраша́еши,/ вне́шними красо́тами наде́ющихся на тя удивля́еши,/ моли́твы принося́ Христу́ Бо́гу.</p>
<p>
<red>Ин седа́лен, глас 8:</red>
</p>
<p>Красоты́ мирски́я от млады́х ногте́й, преподо́бне, возненави́дев,/ еди́наго Христа́ от се́рдца возлюби́л еси́/ и, Тому́ все́ю душе́ю прилепи́вся,/ я́ко безпло́тен, на земли́ поживе́ с пло́тию,/ сла́ву же и бога́тство мимотеку́щее нивочтоже вмени́в,/ Небе́сное бога́тство восприя́л еси́ и сла́ву ве́чную./ Те́мже ублажа́ем свято́е твое́ успе́ние/ и, в нем торжеству́юще, вопие́м ти:/ Богоблаже́нне о́тче наш Алекса́ндре,/ моли́ Христа́ Бо́га согреше́нием оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Всенепоро́чная Неве́ста Творца́,/ я́ко Неискусому́жная Ма́ти Изба́вителя,/ прия́телище я́ко су́ща Уте́шителя, Всепе́тая,/ беззако́нию мя су́ща скве́рно жили́ще и де́монов игра́лище в ра́зуме бы́вша,/ потщи́ся от сих злоде́йствия мя изба́вити,/ све́тло жили́ще доброде́тельми соде́лавши,/ Светода́тельная, Нетле́нная, разжени́ о́блак страсте́й/ и Вы́шняго прича́стия сподо́би и Све́та Невече́рняго моли́твами Твои́ми.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Ду́хом прови́дя, проро́че Авваку́ме, Словесе́ воплоще́ние,/ пропове́дал еси́, вопия́:/ внегда́ прибли́житися ле́том — позна́ешися,/ внегда́ приити́ вре́мени — пока́жешися./ Сла́ва си́ле Твое́й, Го́споди.</emphasis>
<style name="color-red"/>
</p>
<p>Ду́ху Пресвято́му дом показа́лся еси́, преподо́бне,/ сохраня́я вся Его́ повеле́ния,/ во всех исправле́ниих твои́х, досточу́дне Алекса́ндре, воспева́я Христа́ Бо́га.</p>
<p>Ду́хом Святы́м дви́жим, изше́л еси́, му́дре, ме́ста близ жили́ща взыска́ти,/ от Него́же наставля́емь, обре́те со земны́м, нижа́йшим поко́ищем вы́шнее, Небе́сное Ца́рство,/ воспева́я Христа́ Бо́га.</p>
<p>Духо́вная и Боже́ственная му́дрствуя,/ ду́хи лука́выя под но́зе твои́ покори́л еси́,/ зако́ну Бо́жию уго́дник яви́ся,/ я́ко и ме́сто освяти́ся, иде́же лежи́т честно́е твое́ те́ло/ и всем ве́рным исцеле́ния источа́ет.</p>
<p>
<red>Богоро́дичен: </red> Ду́хи лука́выми прельща́ема мя, Чи́стая, соблюди́,/ отгоня́я скве́рныя их нало́ги,
<a type="note" xlink:href="#note23">23</a>
/ запрети́ окая́нныя стези́ их, Цари́це и Влады́чице всего́ ми́ра,/ свободи́ мя, Госпоже́, от рабо́ты их и греха́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету посетив./ Тем с пророком Аввакумом зову Ти:/ силе Твое́й сла́ва, Человеколю́бче.</emphasis>
</p>
<p>Душе́вное очища́я чу́вство и расширя́я Боже́ственными виде́нии,/ Боже́ственных дарова́ний сподо́бился еси́, блаже́нне,/ и к моще́м твои́м прикаса́ющимся, Алекса́ндре преподо́бне,/ подае́ши ско́рое исцеле́ние.</p>
<p>Зако́ну Бо́жию повину́яся, преподо́бне,/ к смотре́нию Безпло́тных и мы́сленных свое́ худо́жество упра́вил еси́,/ преходя́ вы́ну от сла́вы в сла́ву, от си́лы, о́тче, в си́лу.</p>
<p>Богоуго́дно пожи́в, пусты́ню, я́ко град, сотвори́л еси́, Богоподо́бне,/ и душеполе́зный исто́чник исцеле́ний пролива́еши/ ве́рою притека́ющим к моще́м твои́м.</p>
<p>
<red>Богоро́дичен: </red> Новора́сленный безсме́ртия рай и красе́н вои́стинну показа́ся,/ дре́во жи́зни в Тебе́ насажде́ся, Бо́га во чре́ве нося́щи, и ражда́еши,/ е́же всем иска́пая спасе́ния наде́жду,/ ве́рно, Богоро́дице, испове́дующим Тя.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Све́тлый нам возсия́й Свет Присносу́щный,/ у́тренюющим о судьба́х за́поведей Твои́х,/ Влады́ко Человеколю́бче, Христе́, Бо́же наш.</emphasis>
<style name="color-red"/>
</p>
<p>К све́тлому и невеще́ственному потща́вся поко́ю,/ све́тлостию Боже́ственною на земли́ просвети́ся,/ ди́вен, прему́дре, показа́лся еси́,/ просвеща́я с ве́рою к тебе́ приходя́щих.</p>
<p>Све́тлых ра́ди по́двиг твои́х све́тлость в души́ стяжа́вшему,/ прииди́те, ве́рнии, принесе́м хвалу́ победи́телю вражде́бных полко́в,/ Алекса́ндру, на́шему предста́телю и от напа́стей вра́жиих изба́вителю.</p>
<p>Светоно́сный душе́ю,/ от Бо́га прие́мый светоно́сную си́лу цели́ти неду́ги и отгоня́ти бе́сы,/ и све́тлый яви́ся безме́здный врач душа́м и телесе́м/ ве́рою притека́ющих к тебе́.</p>
<p>
<red>Богоро́дичен: </red> Све́та Преми́рнаго Ма́ти,/ просвети́ ду́ши на́ша моли́твами Твои́ми,/ еди́на к Бо́гу па́че всех дерзнове́ние иму́щи,/ те́мже ма́терним дерзнове́нием Твои́м я́ко Сы́на Твоего́, объе́мши, умоли́.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя напра́ви, молю́ся.</emphasis>
<style name="color-red"/>
</p>
<p>Угаси́в пла́мень страсте́й росо́ю по́двиг твои́х, о́тче блаже́нне Алекса́ндре,/ бога́тно вжегл еси́ огне́м любве́, ве́ры и воздержа́ния/ свети́льник просвеще́ния и безстра́стия/ и сын дне яви́лся еси́.</p>
<p>Ве́ры грозд Боже́ственным де́ланием, о́тче, воспита́л еси́,/ и, в точи́лех поста́вив, возгнете́ боле́зньми поще́ния,/ и ча́шу напо́лнил еси́ духо́вную воздержа́ния,/ весели́ши сердца́ ста́ду твоему́.</p>
<p>До́блественне претерпе́в бие́ние неви́димых враг,/ показа́лся еси́ столп непоколеби́м,/ утвержда́я ста́до твое́, я́ко па́лицею Боже́ственною, словесы́ свои́ми медото́чными,/ блаже́нне Алекса́ндре преподо́бне.</p>
<p>
<red>Богоро́дичен: </red> Еди́на ро́ждши Де́ва, еди́на муженеиску́сная яви́ся, Всенепоро́чная,/ во утро́бе прие́мши Сло́во О́тчее Безнача́льное,/ Того́ мле́ком пита́ла еси́, Деви́це,/ чу́до стра́шно: де́вствуеши и зако́ны обновля́еши естества́.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с: </red> Отве́ргл мя еси́ во глубины́ се́рдца морска́го,/ и спасл еси́ мя, Спа́се, от рабо́ты сме́ртныя,/ и разреши́л еси́ узы беззако́ний мои́х.
<style name="color-red"/></p>
<p>Отве́рже мятежи́ мирски́я и, вда́вся еди́ному Влады́це,/ Его́же крест на ра́мо взем, распе́нся ми́рови,/ страстьми́ по́стническими посрами́л еси́ велиа́ра/ и спа́слся еси́ у Христа́ в Ца́рствии Небе́снем.</p>
<p>Отве́ргл еси́ душему́дренно главы́ своея́ власы́,/ отве́ргл еси́ и плотска́я взыгра́ния,/ отве́ргл еси́ и мы́сленный томле́ния, наноси́мая от бесо́в,/ и, укрепи́вся на ня, бысть во́ин Небе́снаго Царя́ и Бо́га.</p>
<p>Отве́ргшихся целому́дрия и привлече́нных к многоцеле́бному твоему́ гро́бу,/ от бесо́вских уз и чу́вственных разреша́еши/ си́лою Боже́ственнаго дарова́ния.</p>
<p>
<red>Богоро́дичен: </red> Отве́рзи, Богоро́дице, Небе́снаго Ца́рствия две́ри/ ве́рою испове́дающим Тя,/ еди́ну от ве́ка избра́нную Пречи́стую всех Бо́га Ма́терь.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Очи́сти мя, Спа́се,/ мно́га бо беззако́ния моя́,/ низ глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
<style name="color-red"/>
</p>
<p>Исцеле́ний ре́ки источа́еши,/ стра́сти земноро́дных боже́ственно очища́еши,/ те́мже, ра́дующеся, ве́рою восхваля́ем твоя́ по́двиги, чу́дне.</p>
<p>От всех Соде́теля десни́цею венча́лся еси́, преподо́бне Алекса́ндре,/ Небе́сный граждани́не, А́нгелов равностоя́телю.</p>
<p>Нетле́ннаго и Боже́ственнаго пребыва́ния и непости́жных наслажда́яся ны́не благи́х,/ А́нгелов собесе́дниче, Алекса́ндре Богому́дре,/ восхваля́ющих тя спаса́й.</p>
<p>
<red>Богоро́дичен: </red> Бо́га ро́ждши, вся́кия тва́ри, Влады́чице,/ я́ко вои́стинну еди́на, Богоро́дице,/ превы́шши всех яви́лася еси́.
<style name="color-red"/></p>
<p>
<red>Конда́к, глас 8:</red>
</p>
<p>Иже земна́я оста́вль,/ в пусты́ню всели́вся,/ Христо́вым стопа́м после́довал еси́, те́пле,/ и Того́, сла́вне, на ра́му свое́ю честны́й крест взем,/ умертви́л еси́ пло́ти взыгра́ния/ труды́ по́стническими и жела́нием духо́вным, всеблаже́нне,/ те́мже зове́м ти:/ ра́дуйся, Алекса́ндре, пусты́нный жи́телю.</p>
<p>
<red>И́кос:</red>
</p>
<p>Учи́телю кро́тости и смире́ния, предстоя́телю Престо́ла Христо́ва,/ при́зри на моля́щих ти ся от свяще́нных высо́т,/ услы́ши хва́лящих тя,/ а́ще и недоуме́ем, но по ми́лости твое́й вонми́, возлю́бленне,/ я́ко ма́терь де́тская немова́ния
<a type="note" xlink:href="#note24">24</a>
, прии́м с ве́рою моля́щих тя:/ приими́ моле́ния на́ша, честны́й наш учи́телю;/ приими́, освяще́нный па́стырю, прибе́жище на́ше и утвержде́ние;/ приими́, те́плый к Бо́гу моли́твенниче и нело́жный о нас хода́таю,/ да благода́рственно вопие́м:/ ра́дуйся, Алекса́ндре, пусты́нный жи́телю.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Су́щим в пещи́ отроко́м Твои́м, Спа́се,/ не прикосну́ся, ниже́ стужи́ огнь./ Тогда́ трие́, я́ко еди́неми усты́, по́яху/ и благословля́ху, глаго́люще;/ благослове́н Бог оте́ц на́ших.</emphasis>
<style name="color-red"/>
</p>
<p>И́же к Бо́гу положив по́мысл неизме́нный/ и быв нело́жный жела́тель безсме́ртнаго Живота́,/
<style name="color-red"/>
пре́был еси́ в наде́жди Бо́жий,/ благословля́я и сла́вя Христа́:/ отце́в Бог, благослове́н еси́.
<style name="color-red"/></p>
<p>И́же в пусты́ни вся стра́сти теле́сныя умерщвля́я,/ и от враг озлобле́ния прие́мля,/ и искуше́ния вся терпя́, наде́жды ра́ди Боже́ственных и безконе́чных благ,/ во пло́ти, я́ко безпло́тен, яви́лся еси́, на свою́ плоть ра́тованием,/ и, Бо́гом спаса́емь, без ско́рби пре́был еси́.</p>
<p>И́же от Бо́га по́мощь на бори́тельная враги́ прие́мый,/ пода́ждь нам по́мощь, я́ко да в благоугожде́нии свя́тости твое́я яви́мся,/ и моли́твами твои́ми получи́м от Бо́га ми́лость.</p>
<p>
<red>Богоро́дичен: </red> Я́же еди́на, Бо́га пло́тию ро́ждшая,/ к Сы́ну Твоему́ моли́твами оживи́ мя, уме́ршаго грехми́,/ Пречи́стая Ма́ти Де́во.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<style name="color-red"/>
</p>
<p>И́же к Бо́гу положи́в по́мысл непреста́нно моли́ти Его́, Алекса́ндре Богому́дре,/ о ста́де твое́м приле́жно моли́ся,/ тебе́ на моли́тву призыва́ющем, и плоды́ принося́щем, и любо́вию пою́щем:/ благослове́н Бог оте́ц на́ших.</p>
<p>Во зла́це Вы́шняго Ца́рствия ста́до твое́, о́тче, воспита́л еси́/ и жезло́м свои́х уче́ний упасе́, пою́щия:/ благослове́н Бог оте́ц на́ших.</p>
<p>Вре́менная отложи́в, ве́чными украси́лся еси́,/ со А́нгелы лику́еши, я́ко а́нгельское пожи́в житие́,/ с ни́ми же пое́ши:/ благослове́н Бог оте́ц на́ших.</p>
<p>
<red>Богоро́дичен: </red> Избавля́емся вси от страсте́й, и бед, и обстоя́ний, Бо́же, и неду́г многообра́зных/ моли́твами Пречи́стыя Твоея́ Ма́тере и преподо́бнаго Алекса́ндра, пою́ще:/ благослове́н Бог оте́ц на́ших.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Чу́да преесте́ственнаго/ показа́ о́браз огнеро́сная пещь дре́вле,/ огнь бо не опали́ ю́ныя де́ти,/ Христо́во явля́я безсе́менное от Де́вы Боже́ственное рождество́./ Тем, воспева́юще, воспои́м:/ да благослови́т тварь вся Го́спода/ и превозно́сит во вся ве́ки.</emphasis>
<style name="color-red"/>
</p>
<p>Чу́ден показа́в о́браз, преподо́бне о́тче, по́двиг доброде́телей твои́х,/ е́же к Бо́гу моле́ния со слеза́ми и воздыха́ниями,/ бде́ния же, и поще́ния, и трудо́в изволе́ния,/ рабо́ты же и вся́кия преоби́дения те́лу —/ вся бо, о́тче, вы́ше челове́ческаго терпе́ния во́лею претерпе́л еси́.</p>
<p>Чу́дна терпе́ния твоя́, чу́дна страда́ния,/ чу́дна во́льная твоя́ сокруше́ния пло́ти,/ те́мже и Христо́с ми́лостивно тя прия́т/ и ра́достна и поко́йна во Ца́рствии Свое́м устро́и;/ мо́лим тя, о́тче честны́й:/ о нас, рабе́х твои́х, помоли́ся.</p>
<p>Чуде́сный от Бо́га дар прия́л еси́, о́тче Алекса́ндре,/ цели́ти неду́ги и отгоня́ти бе́сы,/ те́мже и ду́ши на́ша, от бесо́вских нало́г стра́ждущия, исцели́/ е́же к Бо́гу, о́тче, бо́дренными твои́ми моли́твами.</p>
<p>
<red>Богоро́дичен: </red> Чу́до еди́но в земны́х па́че всех преесте́ственных чуде́с показа́ся,/ пло́тию бо Отрокови́ца Преве́чному естеству́ Ма́терь бысть/ и Боже́ственным естество́м плоть Ея́ без истле́ния сохрани́ся,/ и, по рождестве́ де́вствующи, всем Небе́сным си́лам Госпожа́ и Цари́ца я́вльшися,/ моли́ Сы́на Твоего́ спасти́ ду́ши на́ша.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
<style name="color-red"/>
</p>
<p>Столп тя одушевле́н я́ко вои́стинну/ и о́браз воздержа́ния, о́тче, стяжа́вши,/ вси твою́, Алекса́ндре, почита́ем па́мять.</p>
<p>Собо́р ра́дуется и́ноческий и лик преподо́бных,/ с ни́миже и пра́ведных вене́ц досто́йно прия́л еси́.</p>
<p>Укра́шен доброде́тельми,/ в поко́ищи неизре́ченныя сла́вы возле́гл еси́,/ песнь воспева́я Христу́ во ве́ки.</p>
<p>
<red>Богоро́дичен: </red> Поглоще́нна боле́зньми и па́дшася, возста́ви мя, Богома́ти,/ я́ко да Тя сла́влю во ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Неизглаго́ланное Де́вы та́инство:/ Не́бо бо Сия́, и престо́л Херуви́мский/ и светоно́сный черто́г показа́ся/ Христа́ Бо́га Вседержи́теля./ Сию́ благоче́стно я́ко Богоро́дицу велича́ем.</emphasis>
<style name="color-red"/>
</p>
<p>Неизглагола́нно, отче, е́же к Бо́гу изволе́ние жития́ твоего́,/ преподо́бне о́тче Алекса́ндре,/ а́ще бо и тщи́мся воспева́ти тя,/ но превосше́ствия твоего́ ра́ди до́брых благодея́ний/ ни ма́ло стези́ каса́емся похвале́ния,/ но, о Богому́дре о́тче, сам на́ша неразу́мия испра́ви.</p>
<p>Неизглаго́ланным твои́м, о́тче, к Бо́гу моле́нием,/ исто́чники слез и понужде́нием те́ла/ утверди́лся еси́ в преди́вных доброде́телех;/ всех, я́же в ми́ре, удали́лся еси́, вся возненави́дев, и к Бо́гу прибли́жился еси́,/ Его́же моли́ о нас, чту́щих тя.</p>
<p>Неизглаго́ланная от Бо́га, преподо́бне, чудеса́ сотво́ршаго, ка́ко тя восхва́лим,/ иму́щаго и от саме́х похвале́ние А́нгел,/ но недоуме́нием ели́ко мо́жем хвали́ти тя, почита́ем же и велича́ем,/ я́ко да Христа́ ми́лостиваго умоли́ши о нас, чту́щих тя.</p>
<p>
<red>Богоро́дичен: </red> Неизглаго́ланно заче́нши без се́мене/ и несказа́нно ро́ждши без истле́ния,/ и в рождестве́ и по рождестве́, я́коже и пре́жде рождества́, Де́ва пребыва́еши, Богоро́дице Мари́е:/ Бог бе рожде́йся и ро́ждшую Тя, я́ко Сам весть, сохрани́в,/ те́мже всяк язы́к челове́ческий, па́че же а́нгельский,/ не мо́жет по достоя́нию похвали́ти Рождества́ Твоего́ Боже́ственнаго, Богома́ти Всепе́тая.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Чи́стую сла́вно почти́м, лю́дие, Богоро́дицу,/ Огнь Божества́ прии́мшую во чре́ве неопа́льно,/ пе́сньми велича́ем.</emphasis>
<style name="color-red"/>
</p>
<p>В неду́ги па́дающим цели́тель от Бо́га показа́лся еси́, блаже́нне,/ и прогони́тель лука́вых духо́в, Богоно́се Алекса́ндре,/ тем тя вси велича́ем.</p>
<p>Я́ко ле́тно жили́ще, зе́млю оста́вил еси́, о́тче,/ все́лься в зе́млю кро́тких,/ с ни́миже и ра́дуешися, Боже́ственным наслажда́яся сия́нием.</p>
<p>Неукло́нен в ве́ре приме́р и о́браз воздержа́ния иму́ще по́двиги твоя́,/ вои́стинну пе́сньми тя велича́ем.</p>
<p>
<red>Богоро́дичен: </red> В Тя всели́ся, Богоро́дице Всенепоро́чная, Бог непрело́жно,/ И́же человекоуби́йцу низложи́, из Тебе́ роди́вся,/ и всех нас спасл есть.
<style name="color-red"/></p>
<p>
<red>Свети́лен:</red>
</p>
<p>Па́стырю до́брый, посеща́й моля́щихся тебе́ ве́рою/ и спаса́й твое́ ста́до, иму́щее тя те́пла предста́теля,/ и к Бо́гу хода́тая, и ско́раго побо́рника на враги́ на́ша.</p>
<p>
<red>Слава:</red>
</p>
<p>
<red>Подо́бен: </red> Жены́, услы́шите:</p>
<p>Пристра́стия мирска́го, я́ко от скве́рны, уклони́лся еси́,/ разу́мнаго Со́лнца светоза́рная луча́,/ возсия́ свети́льник многосве́тлый, пусты́нное воспита́ние и чистоты́ оби́телище,/ Христо́вы добро́ты я́сно взира́я,/ Его́же сия́нием ум свой озари́/ и сла́вою обогати́ся Небе́сною, Алекса́ндре сла́вне,/ мо́лим тя в ми́ре сохране́нным бы́ти па́мять твою́ почита́ющим.</p>
<p>
<red>И ны́не, Богоро́дичен:</red>
</p>
<p>Спаси́ нас, Благослове́нная Богоро́дице Де́во,/ да не поги́бнем от борю́щих нас неви́димых враг,/ к Тебе́ бо прибега́юще, невреди́мы пребыва́ем/ и, па́ки согреша́юще, и́мамы Тя тве́рду Моли́твенницу о душа́х на́ших.</p>
<p>
<red>На хвалитех стихи́ры, глас 4:</red>
</p>
<p>Хотя́, Богому́дре, слеза́ми очи́ститися,/ изше́л еси́ в ме́сто уедине́нно,/ в не́мже возмо́же смышле́ние свое́ де́лом испо́лнити,/ терпя́ше бо вся, приклю́чшаяся тебе́, благода́рственне,/ и ни о чем же оскорбля́шеся, я́ко непобеди́м,/ темже и по преставле́нии/ у Зижди́теля, ра́дуяся, живе́ши в Вы́шних све́тлостех/ и от многотру́днаго свята́го твоего́ те́ла исцеле́ние/ с ве́рою прикаса́ющимся бога́тно излива́еши.</p>
<p>К Бо́гу ве́рою, Богому́дре, прине́слся еси́,/ я́ко кади́ло благово́нно,/ и я́ко неле́стен дар,/ и я́ко чи́ста же́ртва,/ испуща́я духо́внаго твоего́ труда́ по́ты,/ я́ко ми́ра че́стна,/ те́мже и Христо́с Бог внят на же́ртву твою́:/ сего́ ра́ди име́я к Нему́ дерзнове́ние,/ моли́ о ве́рно почита́ющих тя.</p>
<p>Благоче́стие и ве́ра,/ кро́тость и целому́дрие,/ любо́вь соверше́нна и воздержа́ние —/ сия́ вся в жи́зни твое́й/ преумно́жися в тебе́, о́тче Алекса́ндре,/ ны́не, о́тче, ве́чную жизнь приобре́т/ и та́мо у́бо пребо́льшую благода́ть имы́й,/ предстоя́ Святе́й Тро́ице,/ не преста́й, благоутро́бне о́тче,/ прося́ у Ми́лостиваго Бо́га/ пода́ти оставле́ние грехо́в че́стно тя блажа́щим.</p>
<p>
<red>Сла́ва, глас 8:</red>
</p>
<p>Богому́дре Алекса́ндре,/ от млады́х ногте́й созва́н,/ прише́дый на Вы́шняго ве́черю,/ душе́вная одея́ния бра́чно нося́/ и без закосне́ния в Ца́рский черто́г вшед,/ Све́том немерца́ющим вы́ну освяща́ешися./ Сего́ ра́ди ра́дуйся,/ сия́ неизрече́нная и неизжива́ющая приобреты́й/ и утверди́выйся в них во ве́ки несконча́емый,/ и мы у́бо, убо́зи, призыва́ем тя ве́рою:/ да умоли́ши о спасе́нии душ на́ших.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́нов свята́го, песнь 3-я на 4 и втора́го кано́на песнь 6-я на 4. Проки́мен, глас 7:</red> Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red>
Аллилу́ия,
<red>глас 6:</red>
Блаже́н муж, боя́йся Го́спода, в за́поведех Его́ восхо́щет зело.
<red>Стих:</red>
Си́льно на земли́ бу́дет се́мя его́.
<red>Ева́нгелие от Луки́, зача́ло 24. Прича́стен:</red>
В па́мять ве́чную бу́дет пра́ведник:
<style name="color-red"/></p>
</section>
