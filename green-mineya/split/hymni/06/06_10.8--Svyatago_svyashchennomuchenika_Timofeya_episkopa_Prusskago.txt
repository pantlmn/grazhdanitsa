<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Тимофе́я, епи́скопа Пру́сскаго </p>
</title>
<p>
<red>Стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Де́тельными чище́нии твои́ми/ от земны́х возвы́шен,/ я́ко о́блак одушевле́н, всеблаже́нне,/ греме́нии чуде́с твои́х/ и слове́с стра́шными блиста́нии/ лю́таго низложи́л еси́ стропти́ваго зми́я./ Благода́ть прия́л еси́/ змие́в плотски́х попали́ти,/ покрыва́лом Боже́ственным,/ враго́в, му́чениче, вну́тренняя.</p>
<p>Святи́телю Тимофе́е,/ пруся́нов похвало́,/ вселе́нныя побо́рниче/ и ми́ра свети́льниче,/ Це́ркве удобре́ние,/ ве́ры же́ртва свяще́нная/ и му́чеников честно́е и светоно́сное украше́ние,/ моли́ от тли и бед изба́вится/ ве́рою творя́щим всечестну́ю па́мять твою́.</p>
<p>Прекра́сную оде́жду омоче́нии кро́вными/ истка́л еси́ боле́зньми твои́ми, о Тимофе́е,/ оде́жду Небе́сную свы́ше/ нетле́нна очище́ния/ и непрело́жныя жи́зни/ неизрече́нно восприя́л еси́,/ ю́же невеще́ственну в вы́шних нося́,/ о всех моли́ся, страстоте́рпче,/ благоче́стно восхваля́ющих тя.</p>
<p>
<red>И́ны стихи́ры Богоро́дицы, глас и подо́бен то́йже:</red>
</p>
<p>Осужде́ния изба́ви, Пресвята́я Богоневе́сто,/ и лю́тых прегреше́ний/ смире́нную мою́ ду́шу,/ и сме́рти измени́ моли́твами Твои́ми,/ и да́руй оправда́ние получи́ти в Де́нь испыта́ния,/ е́же получи́ша святы́х собо́ри,/ покая́нием очище́на мя пре́жде конца́ покажи́/ и сле́зными излия́нии.</p>
<p>Ту́чами Ду́ха Пресвята́го, Пречи́стая,/ мою́ мы́сль ороси́,/ Я́же ка́плю ро́ждшая, Христа́,/ неизче́тно безме́рная беззако́ния челове́ков/ щедро́тами измы́вшую,/ изсуши́ исто́чник страсте́й мои́х/ и пото́ка мя сподо́би/ пи́щи живы́я при́сно/ моли́твами Твои́ми.</p>
<p>Покая́ния изря́дное/ и спаси́тельное врачевство́,/ Я́же Бо́га ро́ждшая, Спа́са моего́,/ и слеза́м то́ки,/ и часа́ по́мысл гро́знаго и стра́шнаго,/ и Суда́ неумы́тнаго/ Ты ми да́руй избежа́ти моли́твами Твои́ми, о Де́во,/ муче́ния тре́петнаго/ и Боже́ственную улучи́ти благода́ть.</p>
<p>
<red>Сла́ва, и ны́не:</red>
</p>
<p>Тьма́ми, Пречи́стая, обеща́хся/ покая́ние о мои́х сотвори́ти согреше́ниих,/ но не оставля́ет мя любе́зный зол мои́х обы́чай./ Сего́ ра́ди Тебе́ вопию́/ и припа́даю, моля́ся:/ Ты мя, Влады́чице, изми́/ такова́го мучи́тельства,/ наставля́ющи к лу́чшим/ и спасе́ния близ су́щих.</p>
<p>
<red>Крестобогоро́дичен:</red>
</p>
<p>А́гнца и Па́стыря, Тя/ на Дре́ве я́ко ви́де,/ А́гница ро́ждшая рыда́ше/ и ма́терски Ти веща́ше:/ Сы́не возжеле́нне,/ ка́ко на дре́ве Кре́стнем пове́шен еси́, Долготерпели́ве?/ Ка́ко ру́це и но́зе Твои́, Сло́ве,/ пригвозди́шася от беззако́нных,/ и кро́вь Твою́ излия́л еси́, Влады́ко?</p>
<p>
<red>Кано́н, глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
<style name="color-red"/>
</p>
<p>Непобеди́му кре́пость, неизме́нну держа́ву и непретво́рну я́ко име́я, Благи́й,/ неизрече́нною си́лою Твое́ю утверди́ моего́ язы́ка не́мощь в пе́снех Твои́х/ и моли́твами Тимофе́я уще́дри.</p>
<p>Кре́постию богоде́льною свяще́ннаго су́щи ко́рене/ израсти́л еси́ свяще́нный, Тимофе́е, сад,/ доброде́телей яви́лся еси́ благоукраше́ние:/ процве́л бо еси́ страда́ний плоды́ оби́льны и всех Влады́це прине́сл еси́.</p>
<p>Ума́ чистото́ю и души́ све́тлостию,/ твои́ми кро́вными омоче́нии испещре́н я́влься, Богоно́се Тимофе́е,/ горе́ ны́не ца́рствуеши со Влады́кою тва́ри/ и ста́ду твоему́ ве́рою предста́л еси́.</p>
<p>
<red>Богоро́дичен:</red> Одушевле́нный Бо́жий и пресве́тлый дом,/ Богоро́дице Блага́я, ми́ра Ра́досте, не отри́ни мене́ дале́че от <red>Тебе</red>́,/ уще́дри же и всех искуше́ний изба́ви,/ я́ко да вну́трь лику́ю покро́ва Твоего́.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
<style name="color-red"/>
</p>
<p>С му́ченики Христо́вы му́ченик я́влься све́тел, сла́вне,/ во свяще́нницех му́дрых яви́лся еси́ свяще́нником удобре́ние.</p>
<p>Храм Христо́в, прему́дрости сокро́вище,/ дне́сь прииди́те, ве́рнии, воспое́м/ ста́да пру́сскаго первонача́льника.</p>
<p>С по́ты доброде́тельными кро́вь твою́ растворя́я, чи́сто, прему́дре,/ пи́во Го́сподеви прине́сл еси́,/ Боже́ственно и красно́, о Тимофе́е!</p>
<p>
<red>Богоро́дичен:</red> Мари́е, Ма́ти Бо́жия, вы́шшая Херуви́м,/ Чи́стая и всея́ земли́ Влады́чице,/ спаси́ мя Боже́ственными Твои́ми мольба́ми.
<style name="color-red"/></p>
<p>
<red>Седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Кро́вными ту́чами напоя́емь, священному́чениче Госпо́день,/ плод прине́сл еси́ в земли́ бла́зей се́рдца твоего́, неиждива́емую пи́щу,/ ю́же прия́л еси́ от Бо́га./ Те́мже тя мо́лим изба́вится от бед творя́щим па́мять твою́.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Тя приста́нище, и сте́ну, и прибе́жище, и наде́жду,/ и покро́в, и заступле́ние те́плое обре́тше, ве́рнии,/ к Тебе́ притека́ем, и вопие́м приле́жно, и зове́м ве́рно:/ поми́луй, Богоро́дице, упова́ющих на Тя и от прегреше́ний изба́ви.</p>
<p>
<red>Крестобогоро́дичен:</red>
</p>
<p>Кресто́м Сы́на Твоего́, Богоблагода́тная, и́дольская пре́лесть вся упраздни́ся/ и де́монская кре́пость попра́ся./ Сего́ ра́ди, ве́рнии, по до́лгу Тя при́сно пое́м, и благослови́м,/ и, Богоро́дицу вои́стинну испове́дающе, Тя велича́ем.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
<style name="color-red"/>
</p>
<p>Небому́дренно житие́ я́ко стяжа́в и возгреме́нии Ду́ха ве́сь облиста́я,/ зми́я всепа́губнаго попали́л еси́, сла́вне,/ благода́тию Боже́ственною укрепля́емь.</p>
<p>Виде́нием и дея́нием украша́емь, в леви́тсте о́бразе,/ ору́жием обою́ду о́стрым зми́я вну́тренняя ссеца́еши, о Тимофе́е,/ хле́бов свяще́нных покрыва́лом.</p>
<p>Позна́в Христа́, Вели́каго Архиере́я,/ не чужде́ю кро́вию, но твое́ю, му́чениче, ко Отцу́ приводи́ма,/ я́ко собесе́дник Ему́, кро́вь твою́ принося́, поже́рл еси́.</p>
<p>
<red>Богоро́дичен:</red> Многоочи́тая, Твоея́ чистоты́ неусы́пно, Богороди́тельнице Чи́стая, побежда́ются зре́ти:/ сих бо, я́ко Влады́чица, предваря́еши всегда́/ и при́сно предви́диши рабы́ Твоя́.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет Святы́м, обраща́яй из мра́чна неве́дения/ ве́рою воспева́ющия Тя.</emphasis>
<style name="color-red"/>
</p>
<p>Я́коже секи́ра тве́рда, я́ко си́льно ору́жие,/ к полко́м беззако́нных бра́нь соста́вль, побе́дою венча́ся.</p>
<p>Свети́ло дневно́е светоно́сно показа́лся еси́,/ озари́в цари́цу, во мра́це злове́рия и неду́га скончава́ющуюся, сла́вне.</p>
<p>Зря и́дольских скверне́ний смеше́ние,/ пре́дал еси́ кро́ви излия́телем, я́ко а́гня, себе́, блаже́нне,/ и же́ртва Бо́гу прине́слся еси́.</p>
<p>
<red>Богоро́дичен:</red> Чи́стая Голуби́це, моли́тв Твои́х криле́ на рабы́ Твоя́, и́же в ми́ре,/ и покро́в просте́рши, Де́во, не пре́зри и мене́.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
<style name="color-red"/>
</p>
<p>Возвесели́ся вселе́нная дне́сь,/ ра́дующися о па́мяти твое́й, блаже́нне:/ просвеща́еши бо свы́ше чуде́с заря́ми ду́ши пою́щих тя.</p>
<p>Яви́лся еси́ ны́не не на земли́ су́щей трапе́зе служи́тель,/ но, в Небе́сная входя́, пита́ешися на трапе́зе неизрече́нней,/ в не́йже пода́ждь и нам твою́ пи́щу и наслажде́ние.</p>
<p>Зако́нно свяще́нный по́двиг творя́,/ со дерзнове́нием, Богому́дре, царя́ безу́мие изобличи́л еси́/ и и́дольская разори́л еси́ тре́бища, Тимофе́е.</p>
<p>
<red>Богоро́дичен:</red> Пое́тся гла́сы А́нгельскими, Богоневе́сто, Твой Сын,/ всех Зижди́тель и Бог, Сый пре́жде век,/ и с Ним у́бо ца́рствующи, спаси́ мя, Влады́чице.
<style name="color-red"/></p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
<style name="color-red"/>
</p>
<p>Достодо́лжно в доброде́телех бога́тное тя сокро́вище/ венча́ет пре́жде страда́ний благода́ть Богоде́льная/ и, чуде́сными дарова́нии просвеща́ющи, све́тла в ми́ре соверши́.</p>
<p>Ору́жна преще́ния и огнено́сна пла́мене, му́чениче, зря,/ ве́рою вооружи́в ум твой и ду́шу,/ и безбоя́зненным ра́зумом Христа́ пропове́дал еси́,/ твоего́ Соде́теля, и Зижди́теля, и Го́спода.</p>
<p>
<red>Богоро́дичен:</red> Ты, держа́щаго дла́нию вся́ческая, Ма́ти Бо́жия,/ вну́трь во чре́ве иму́щи боголе́пно, соблюда́еши зову́щия:/ благослове́нна Ты в жена́х еси́, Пренепоро́чная.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ льво́в зия́ния в ро́ве затче́,/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
<style name="color-red"/>
</p>
<p>Си́лою Боже́ственныя ве́ры укре́плься, му́дре Тимофе́е,/ нов показа́лся еси́ я́коже Дании́л нам, зми́я низлага́я всегуби́тельнаго,/ и, на высоте́ предста́в, зове́ши, поя́ при́сно:/ благослови́те, вся дела́ Госпо́дня, Го́спода.</p>
<p>Вну́трь, я́ко раб свяще́нный, Го́спода твоего́ ра́дости был еси́:/ ты бо тала́нт, сла́вне, ве́ры боле́зньми твои́ми израсти́л еси́ многосугу́бо,/ страда́нии и чудесы́, взыва́я:/ благослови́те, вся дела́ Госпо́дня, Го́спода.</p>
<p>Неду́ги отгоня́ челове́ков, пома́зании твои́ми благоуха́еши, прему́дре, ду́ши,/ си́льным твои́м дарова́нием боле́зней отъе́млеши я́звы/ и от духо́в лука́вых избавля́еши при́сно вопию́щия:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Я́ко сла́вен вене́ц, естество́ прия́т Боже́ственным рождество́м Твои́м,/ враго́в на бра́ни у́бо да́руй победи́телю бы́ти ми,/ Твои́х дарова́ний све́тлым венце́м венча́тися и взыва́ти:/ благослови́те, вся дела́ Госпо́дня, Го́спода.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла е́сть,/ Ты же, Де́во Богоро́дице,/ прозябе́нием чревоноше́ния ми́рови благослове́ние процвела́ еси́./ Тем Тя вси велича́ем.</emphasis>
<style name="color-red"/>
</p>
<p>Ви́дехом пресла́вная в тебе́, Тимофе́е Богоно́се, вои́стинну чудеса́:/ источа́ет бо моще́й твои́х ра́ка исцеле́ний исто́чники нам/ и уставля́ет неду́гов боле́зни./ Те́мже, чту́ще тя, сла́вим.</p>
<p>Ве́сь лику́я вои́стинну, Тимофе́е, со А́нгельскими во́инствы,/ ра́дуяся с му́ченическими собо́ры и поя́ со свяще́нными чи́ны,/ моли́ непреста́нно Го́спода спасти́ ве́рою хва́лящия тя.</p>
<p>Пе́ний и моле́б гла́сы услы́ши, му́чениче Христо́в всече́стне,/ вонми́ к жела́нию и любви́, и воззри́ во гне́ве Непобеди́мому,/ и свы́ше покро́в твой да́руй всем, ве́рою хва́лящим тя.</p>
<p>
<red>Богоро́дичен:</red> Возвы́си благода́ть Твою́, Чи́стая,/ возвели́чи моли́тву и приведи́ чи́ны А́нгельския ко Влады́це,/ ли́ки апо́стол и проро́к и вся пра́ведники с му́ченики,/ я́ко да спасе́мся, чту́щии Тя.
<style name="color-red"/></p>
</section>
