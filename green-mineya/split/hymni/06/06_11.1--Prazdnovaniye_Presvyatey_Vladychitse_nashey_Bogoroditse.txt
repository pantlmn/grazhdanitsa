<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице ра́ди чудотво́рныя Ей ико́ны, нарица́емыя «Досто́йно е́сть», и в воспомина́ние бы́вшаго от Арха́нгела Гаврии́ла чудесе́</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 4.</red> </p>
<p>
<red>Подо́бен:</red> Дал еси́ зна́мение:</p>
<p>Прииди́те ны́не, празднолю́бцы,/ мона́шествующих сосло́вие,/ прииди́те, пе́сньми воспои́м,/ и́миже нас Арха́нгел научи́ пе́ти Чи́стей Де́ве,/ прииди́те, совоспои́м те́пле Тоя́ Боже́ственная великодея́ния/ и любо́вию ублажи́м вои́стинну Присноблаже́нную/ во хра́ме Тоя́ дне́сь Прота́тстем веселя́щеся.</p>
<p>Пе́снь, ю́же Арха́нгел Гаврии́л/ я́ко преднача́тие к пе́сни Космы́ воспе́,/ пле́щуще, Богому́дрии,/ дне́сь благогла́сне воспои́м,/ любо́вию и благогове́нием вку́пе/ Тоя́ вели́кое сие́ чу́до,/ е́же дне́сь он соверши́ в ке́ллии пе́ния,/ мона́ха бо послу́шника пе́сни стра́нней научи́.</p>
<p>Ны́не Тя блажи́м, Присноблаже́нная Влады́чице,/ и ве́рно покланя́емся Твое́й ико́не всечестне́й,/ Храни́тельнице Го́ры,/ пред Не́юже о́бразом стра́нным Гаврии́л/ с Небесе́ внеза́пу предста́ и воспе́,/ е́же досто́йно е́сть пе́ти и блажи́ти/ Тя, Ма́терь Созда́теля.</p>
<p>
<red>Сла́ва, и ны́не, глас 1:</red>
</p>
<p>Возвесели́теся дне́сь,/ мно́жество пустынножи́телей и общежи́телей Святы́я Го́ры,/ и взыгра́йте, веселя́щеся,/ благода́рственная Де́ве припева́юще./ Се бо промышле́нием Свои́м чрез А́нгелово прише́ствие/ а́нгельскую пе́снь нам востайново́дствова./ Досто́йно е́сть я́ко вои́стинну блажи́ти и чти́ти Ю,/ я́ко Ма́терь су́щую Творца́ всех,/ Христа́ Бо́га на́шего,/ вы́сшую Херуви́м и Серафи́м святе́йшую без сравне́ния су́щую/ и спаса́ющую от бед ду́ши на́ша.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Досто́йно вои́стинну е́сть,/ Богоро́дице,/ при́сно Тя блажи́ти,/ Бо́га Ма́терь,/ спаса́ющую чту́щих Тя.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.</p>
<p>Ико́на всесла́вная/ Ма́тере Бо́га Сло́ва,/ Покрови́тельнице Прота́та,/ покрыва́й нас,/ сохраня́ющи от вся́ких скорбе́й.</p>
<p>
<red>Стих:</red> Лицу́ Твоему́ помо́лятся/ бога́тии лю́дстии.</p>
<p>Арха́нгел Гаврии́л,/ с Небесе́ прише́д,/ пред честно́ю ико́ною/ пе́снь а́нгельскую,/ Чи́стая, Тебе́ воспе́.</p>
<p>
<red>Сла́ва, и ны́не, глас и Подо́бен то́йже:</red>
</p>
<p>Упова́ние христиа́н,/ Пресвята́я Де́во,/ благода́тию Твоея́ ико́ны/ от вся́каго вре́да/ Твоя́ рабы́ соблюда́й.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1.</red> </p>
<p>
<red>Подо́бен:</red> О, ди́вное чу́до:</p>
<p>О, ди́вное чу́до!/ Бог, И́же из Тебе́ воплоти́выйся,/ благоволи́ пе́сни Твое́й ны́не, Чи́стая, преднача́тися./ Сего́ ра́ди Гаврии́ла ко и́ноку/ в подо́бием о́бразе посла́/ пе́сни Твое́й научи́ти,/ и́же пре́жде вопия́ше Тебе́:/ Благода́тная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>О, Твои́х чуде́с, Чи́стая!/ Вы́шняго Ма́ти показа́лася еси́, Влады́чице./ И ны́не с Небесе́ промышле́нием Твои́м/ по́слан бы́сть стра́нным о́бразом/ пе́сни Твое́й научи́ти, Всенепоро́чная, Арха́нгел Гаврии́л, соверше́ннейше,/ и́же пре́жде вопия́ше Тебе́:/ Благода́тная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>Твое́ сла́вим промышле́ние, Богома́ти Де́во,/ нас бо научи́ла еси́ преднача́тию ди́вному/ я́ко вои́стинну пе́сни Твое́й/ Боже́ственнаго ны́не Гаврии́ла/ прише́ствием стра́нным, Всенепоро́чная./ Припа́дающе у́бо ве́рно,/ Тебе́ взыва́ем, с ним вопию́ще:/ Благода́тная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>О, ди́вное чу́до!/ Гаврии́л светоза́рный/ во о́бразе и́ночестем яви́ся и́ноку,/ в ке́ллии оста́вшуся,/ восприи́м чу́дно Твое́й пе́сни преднача́тие, Всенепоро́чная./ Начерта́ же а́бие на дщи́це ка́менней руко́ю пое́мая,/ неви́дим же пото́м быв,/ во удивле́ние приведе́ мона́шествующаго,/ е́же сла́вити Тя, Всепе́тая!</p>
<p>
<red>Сла́ва, и ны́не, глас 4:</red>
</p>
<p>Подоба́ше Горе́ сей Афо́нстей,/ Тебе́ Предста́тельницу иму́щей, Богома́ти,/ е́же сию́ пе́снь Твою́, Де́во Всепе́тая,/ Арха́нгелу пе́рвейше в ней воспе́ти/ и отсю́ду в концы́ вселе́нныя протещи́,/ к составле́нию пе́сней Богома́терних./ Те́мже вопие́м Ти:/ Богоро́дице пресла́вная!/ Твоего́ Сы́на моли́,/ во е́же спасти́ся душа́м на́шим.</p>
<p>
<red>Вход. Проки́мен дне. И чте́ния три Богоро́дицы.</red>
</p>
<p>Бытия́ чте́ние
<red>(глава́ 28):</red> </p>
<p>Изы́де Иа́ков от студенца́ кля́твеннаго и и́де в Харра́нь./ И обре́те ме́сто, и спа та́мо./ За́йде бо со́лнце,/ и взят от ка́мения ме́ста того́, и положи́ возгла́вие себе́,/ и спа на ме́сте о́ном./ И сон ви́де,/ и се ле́ствица утвержде́на на земли́, ея́же глава́ досяза́ше до Небе́с,/ и А́нгели Бо́жии восхожда́ху и низхожда́ху по ней./ Госпо́дь же утвержда́шеся на ней и рече́:/ Аз Бог Авраа́мов, отца́ твоего́,/ и Бог Исаа́ков, не бо́йся:/ земля́, иде́же ты спи́ши на ней, тебе́ дам ю и се́мени твоему́./ И бу́дет се́мя твое́, я́ко песо́к земны́й,/ и распространи́тся на мо́ре, и ли́ву, и се́вер, и на восто́ки,/ и возблагословя́тся о тебе́ вся коле́на земна́я и о се́мени твое́м./ И се Аз с тобо́ю,/ сохраня́яй тя на вся́ком пути́, а́може а́ще по́йдеши,/ и возвращу́ тя в зе́млю сию́,/ я́ко не и́мам тебе́ оста́вит,/ до́ндеже сотвори́ти ми вся, ели́ка глаго́лах тебе́./ И воста́ Иа́ков от сна своего́, и рече́:/ я́ко е́сть Госпо́дь на ме́сте сем,/ аз же не ве́дех./ И убоя́ся, и рече́:/ я́ко стра́шно ме́сто сие́,/ не́сть сие́, но дом Бо́жий,/ и сия́ врата́ Небе́сная.</p>
<p>Проро́чества Иезеки́илева чте́ние
<red>(главы́ 43 и 44):</red> </p>
<p>Та́ко глаго́лет Госпо́дь:/ бу́дет от дне осма́го, и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, — глаго́лет Адонаи́ Госпо́дь./ И обрати́ мя на пу́ть врат святы́х вне́шних,/ зря́щих на восто́ки,/ и сия́ бя́ху затворе́на./ И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же про́йдет сквозе́ их,/ я́ко Госпо́дь Бог Изра́илев про́йдет и́ми,/ и бу́дут затворе́на./ Я́ко игу́мен ся́дет в них сне́сти хлеб,/ по пути́ ела́мских врат вни́дет/ и по пути́ его́ изы́дет./ И введе́ мя по пути́ врат святы́х,/ су́щих к се́веру, пря́мо хра́му,/ и ви́дех:/ и се испо́лнь сла́вы храм Госпо́день.</p>
<p>При́тчей чте́ние
<red>(глава́ 9):</red> </p>
<p>Прему́дрость созда́ Себе́ дом/ и утверди́ столпо́в се́дмь./ Закла́ своя́ же́ртвенная, и раствори́ в ча́ши свое́й вино́,/ и угото́ва свою́ трапе́зу./ Посла́ своя́ рабы́,/ созыва́ющи с высо́ким пропове́данием на ча́шу, глаго́лющи:/ и́же е́сть безу́мен, да уклони́тся ко мне./ И тре́бующим ума́ рече́:/ Прииди́те, яди́те мой хлеб/ и пи́йте вино́, е́же раствори́х вам./ Оста́вите безу́мие, и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй злы́я, прии́мет себе́ безче́стие,/ облича́й же нечести́ваго, опоро́чит себе́,/ обличе́ние бо нечести́вому, ра́ны ему́./ Не облича́й злых, да не возненави́дят тебе́;/ облича́й прему́дра, и возлю́бит тя./ Да́ждь прему́дрому вину́, и прему́дрший бу́дет;/ сказу́й пра́ведному, и приложи́т приима́ти./ Нача́ло прему́дрости — страх Госпо́день,/ и сове́т святы́х — ра́зум./ Разуме́ти бо зако́н по́мысла е́сть блага́го,/ сим бо о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>
<red>На лити́и стихи́ры, глас 1:</red>
</p>
<p>Де́вственное торжество́ дне́сь, бра́тие!/ Да игра́ет Афо́н,/ да ликовству́ет Це́рковь!/ Созва́ бо нас Свята́я Богоро́дица/ на ле́тний пра́здник стра́нных пе́сней Ея́,/ Гаврии́лу Арха́нгелу нас научи́вшу/ страннообра́зне Боже́ственныя пе́сни Ея́ преднача́тию./ Та́ко бо, я́влься и́ноку в подо́бием о́бразе,/ Богоро́дицу возвели́чи,/ я́ко Су́щаго на Херуви́мех с те́лом носи́вшую./ Тоя́ моли́твами, Христе́ Бо́же, спаси́ ду́ши на́ша.</p>
<p>
<red>Глас 2:</red> Я́же Небе́с Вы́сшая су́щи,/ и Херуви́м Сла́внейшая,/ и всея́ тва́ри Честне́йша,/ Я́же премно́гия ра́ди чистоты́/ Присносу́щнаго Естества́ прия́телище бы́вши,/ во оби́тели Ея́ дне́сь от А́нгела велича́ется пе́сньми,/ и тем исполня́ются вся́ческая ра́дости,/ и нам да́руется ве́лия ми́лость.
<style name="color-red"/></p>
<p>Всенепоро́чная Неве́ста и Ма́ти благоволе́ния О́тча,/ Бо́гом предопределе́нная Тому́ в жили́ще,/ дне́сь стра́нную слу́ху пе́снь/ чрез Арха́нгела нам предае́т,/ Ю́же Безпло́тныя си́лы непреста́нно сла́вят,/ и мы ублажа́ем, я́ко Богоро́дицу,/ вои́стинну Присноблаже́нную и Всенепоро́чную/ и Ма́терь Бо́га на́шего.</p>
<p>
<red>Сла́ва, и ны́не, глас 5:</red>
</p>
<p>Воспо́йте, лю́дие,/ Ма́тери Бо́га на́шего, воспо́йте./ Дне́сь бо Арха́нгел пе́снь но́вую Пренепоро́чныя Де́вы/ мона́ху уедине́нному воспе́,/ Ю́же и чти́ти непреста́нно до́лжны есмы́ вси,/ Засту́пницу на́шу су́щую.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Небе́сных чино́в преднача́льника,/ Тебе́ Гаврии́ла Боже́ственнаго/ Бог пре́жде, Де́во, посла́,/ принести́, Отрокови́це, Твоего́ неизрече́ннаго зача́тия благове́стие,/ ны́не же пе́сни Твое́й научи́ти преднача́тию.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.
<style name="color-red"/></p>
<p>Кто досто́йно, Де́во, пове́сть стра́нное сие́ чу́до,/ бы́вшее во сла́ву Твою́, Отрокови́це?/ И́бо преднача́вший пе́снь Твою́/ чу́дными похвала́ми Тебе́,/ яви́ся во о́бразе и́нока ны́не А́нгел,/ та́ко пе́ти глаго́ля всем.</p>
<p>
<red>Стих:</red> Лицу́ Твоему́ помо́лятся/ бога́тии лю́дстии.</p>
<p>Тя блажи́ти, Де́во, е́сть досто́йно,/ я́ко вои́стинну Боже́ственный Гаврии́л воспе́,/ Чи́стую Богоро́дицу, Блаже́нную и Пренепоро́чную,/ вои́стинну Ма́терь су́щую Тя Бо́жию,/ Ю́же в пе́снех велича́ем.</p>
<p>
<red>Сла́ва, и ны́не, глас 4:</red>
</p>
<p>Пе́снь, ея́же не веде́,/ услы́ша ны́не мона́шествующий,/ сказа́ бо ему́ Арха́нгел/ пе́сни Твоея́, Де́во, преднача́тие./ Те́мже удивля́яся, мона́х/ прося́ще сему́ преда́тися и в пи́сьмени./ Сего́ ра́ди на дщи́це ка́менней руко́ю начерта́в/ и пото́м неви́дим быв,/ в ра́дости воспева́ти Тя при́сно Богоро́дицу устро́и.</p>
<p>
<red>Тропа́рь, глас 4:</red>
</p>
<p>Отце́в все Афо́нское мно́жество,/ собери́теся, ве́рно пра́зднующе,/ дне́сь ра́дующеся и све́тло восклица́юще вси в весе́лии,/ Бо́жия бо Ма́ти ны́не от А́нгела пресла́вно воспева́ется./ Те́мже, я́ко Богоро́дицу, при́сно Сию́ сла́вим.</p>
<p>
<red>Ин Тропа́рь, глас то́йже:</red>
</p>
<p>Притеце́м, ве́рнии, со дерзнове́нием/ к ми́лующей Цари́це Богоро́дице/ и уми́льно воззове́м к Ней:/ низпосли́ на ны ми́лости Твоя́ бога́тыя:/ Це́рковь на́шу сохрани́,/ лю́ди во благоде́нствии соблюди́,/ зе́млю на́шу изба́ви от вся́каго обстоя́ния,/ мир да́руй ми́рови/ и спасе́ние душа́м на́шим.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Все мно́жество отце́в Афо́нских собра́ся ны́не све́тло воспе́ти Твое́, Отрокови́це, сла́вное торжество́./ Дне́сь бо нача́льник А́нгелов/ преднача́тие пе́сни Твоея́ пресла́вно нам возвести́.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:
<style name="color-red"/></p>
<p>Гаврии́л с Небесе́ пре́жде по́слан бы́сть Тебе́, Чи́стая,/ благовести́ти Твое́ безсе́менное зача́тие стра́шное./ Той и ны́не во о́бразе мона́шествующаго яви́ся я́ве/ научи́ти пе́сни Твое́й, и сию́ чу́дно начерта́./ Сего́ ра́ди вси с пусты́нниками и общежи́телями Афо́на вопие́м:/ ра́дуйся, Ю́же воспева́ют чи́ни А́нгельстии.</p>
<p>
<red>Велича́ние:</red>
</p>
<p>Досто́йно е́сть/ велича́ти Тя,/ Богоро́дице,/ Честне́йшую Херуви́м/ и Сла́внейшую/ без сравне́ния Серафи́м.</p>
<p>
<red>По полиеле́и седа́лен, глас 3.</red>
</p>
<p>
<red>Подо́бен:</red> Красоте́ де́вства:
<style name="color-red"/></p>
<p>Афо́на ны́не все мно́жество весели́тся, пра́зднуя све́тлое торжество́,/ Богоро́дицу вои́стинну уве́дев Тя блажи́ти,/ Присноблаже́нную и Чи́стую, Всенепоро́чную и нескве́рную,/ Ма́терь Бо́га на́шего су́щую./ Те́мже с Гаврии́лом Тебе́ зове́м:/ ра́дуйся, Благода́тная.</p>
<p>
<red>Сла́ва, и ны́не, глас и подо́бен то́йже:</red>
</p>
<p>Красоту́ де́вства Твоего́ и пресве́тлую чистоту́ Твою́/ Гаврии́л показа́в нам, возопи́ ны́не, поя́ Тебе́ пе́сни Твоея́ преднача́тие ди́вное, всеизря́дное,/ и сие́ начерта́ на дщи́це ка́менней чу́дно, а́бие неви́дим бы́сть./ Те́мже Тя почита́ем.</p>
<p>
<red>Степе́нна 1-й антифо́н 4-го гла́са. Проки́мен, глас 4:</red> Помяну́ и́мя Твое́/ во вся́ком ро́де и ро́де.
<red>Стих: </red>
Слы́ши, Дщи, и ви́ждь, и приклони́ у́хо Твое́. Вся́кое дыха́ние:
<red>Ева́нгелие от Луки́, зача́ло 4.</red> </p>
<p>
<red>По 50-м псалме́ стихи́ра, глас 2. Самогла́сна:</red>
</p>
<p>Благовести́ Гаврии́л Благода́тней пре́жде:/ Ра́дуйся, Неневе́стная Отрокови́це и Неискусобра́чная!/ Ны́не же, я́влься в стра́ннем о́бразе мона́шествующему,/ пе́снь воспе́ но́вую./ Тогда́ благовести́в сказа́ Тебе́, Чи́стая,/ ны́не воспе́ Тя чу́дно,/ я́ко Пренепоро́чную и ро́ждшую, Де́во, Го́спода.</p>
<p>
<red>Кано́н Богома́тери, глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Афо́н, и́же нарече́ся Свята́я Гора́, Всенепоро́чная, Чи́стая, я́коже прорекла́ еси́,/ ны́не све́тло пра́зднует Тебе́,/ Святе́й вои́стинну Горе́ су́щей,/ и Боже́ственное соверша́ет дне́сь Тебе́ торжество́.</p>
<p>Боже́ственным при́сно Гаврии́л та́йнам Твои́м изря́дным/ слу́жит чу́дно, о Всенепоро́чная,/ те́мже и ны́не, Де́во, Твоея́ пе́сни, ра́дуяся, пое́т преднача́тие.</p>
<p>Не престае́ши, Всенепоро́чная, соверша́ти при́сно рабо́м Твои́м/ пресла́вная чудеса́, Ма́ти Чи́стая,/ и во вся времена́ излива́ти благодея́ния, Пресвята́я,/ я́ко Благоде́тельница на́ша.</p>
<p>Ка́ко изреку́ велича́йшее, соверше́нное тобо́ю, Арха́нгеле,/ близ скита́ Каре́йскаго чу́до,/ егда́ научи́л ны еси́ твои́м явле́нием пе́сни досто́йней Богома́тере?</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
<style name="color-red"/>
</p>
<p>Приспе́ вре́мя собра́тися всем отце́м в хра́ме Прота́тстем,/ всено́щную соверши́ти хвалу́,/ тогда́ Боже́ственную пе́снь Твою́, Чи́стая, воспева́ет Арха́нгел.</p>
<p>Прии́де со ины́ми и ста́рец о́наго послу́шника и́нока,/ и сему́ еди́ному оста́вшуся Гаврии́л Арха́нгел яви́ся в подо́бием о́бразе,/ предначина́я пе́снь Твою́.</p>
<p>Приложе́ние творя́ше к пе́сни Твое́й, я́ко преднача́тие, Чи́стая,/ тоя́, ю́же пре́жде воспе́ Косма́, Боже́ственный Твой служи́тель, глаго́ля,/ я́ко та́ко обы́чай е́сть им начина́ти пе́снь Твою́.</p>
<p>О, чуде́с Твои́х стра́шных, Арха́нгеле Боже́ственный Гаврии́ле!/ Ка́ко во и́ночестем о́бразе пе́снь воспе́л еси́ Богома́тери дне́сь/ и, я́ко подоба́ше, возвели́чил еси́?</p>
<p>
<red>Ин конда́к, глас 8:</red>
</p>
<p>Арха́нгельский глас вопие́м Ти, Всецари́це:/ досто́йно е́сть, я́ко вои́стинну,/ блажи́ти Тя, Богоро́дицу,/ Присноблаже́нную и Пренепоро́чную/ и Ма́терь Бо́га на́шего.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:
<style name="color-red"/></p>
<p>Удиви́ся и́нок А́нгела пе́сни,/ стра́нно пою́щаго ту́ю пред Твое́ю пе́снию, о Чи́стая,/ я́вльшуся сему́ во о́бразе подо́бнем,/ а поне́же и́нок написа́тися жела́ше о́ней,/ на дщи́це ка́менней руко́ю чу́дно начерта́, и неви́дим бы́сть./ Отто́ле пропове́дася всем пе́снь сия́,/ е́же Богоро́дицу Тя сла́вити, Всенепоро́чная.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий сове́т,/ еже́ от Де́вы воплоще́ния/ Тебе́, Вы́шняго, проро́к Авваку́м усмотря́я, зовя́ше:/ сла́ва си́ле Твое́й, Го́споди.</emphasis>
<style name="color-red"/>
</p>
<p>Досто́йно, предначина́ше, я́ко вои́стинну е́сть блажи́ти Тя, Пречи́стая,/ Богоро́дицу, Присноблаже́нную и вои́стинну Пренепоро́чную/ и Бо́га Ма́терь Всенескве́рную.</p>
<p>Предначина́тельную сию́ пе́снь Боже́ственному Гаврии́лу стра́нно пою́щу,/ удивля́шеся слу́шаяй и́нок,/ а поне́же вопроша́ше, та́ко пе́ти, рече́, обыко́хом
<a type="note" xlink:href="#note26">26</a>
.</p>
<p>Глаго́лати и ему́ та́ко повелева́ше Гаврии́л сие́ преднача́тие,/ та́же пе́ти пе́снь Космы́ Боже́ственную/ и всех научи́ти сему́, Боже́ственный рече́ Арха́нгел.</p>
<p>Зане́же проси́ и́нок, Гаврии́ле Боже́ственне, написа́ти пе́снь, ю́же услы́ша,/ ты начерта́л еси́ а́бие на дске ка́менней, Арха́нгеле./ Сла́ва неизрече́нней си́ле твое́й.</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
<style name="color-red"/>
</p>
<p>Ужасе́ся челове́к ди́вным чудесе́м, егда́ чу́до узре́,/ я́ко дска ка́менная начерта́ся и внеза́пу собесе́дующий ему́ неви́дим бы́сть,/ Гаврии́л, сла́вный и честны́й Архистрати́г.</p>
<p>Ста́рец, егда́ во у́трие в ке́ллию свою́ возврати́ся/ и егда́ стра́нная сия́ услы́ша,/ дску же ка́менну узре́, руко́ю начерта́нну,/ взем же а́бие с ученико́м сию́,/ принесо́ша Го́ры нача́льствующим.</p>
<p>Зна́емы и всем изве́стны бы́ша сия́ чудеса́, Дево́,/ поне́же дску ка́менную а́бие в ца́рствующий град/ торже́ственно отсла́ша Горы́ нача́льствующии,/ во е́же сла́вити Тя всем.</p>
<p>Стеко́шася вси во убо́гое обита́лище,/ в не́мже стра́нное чу́до соде́яся, и Твое́й ико́не,/ пред не́юже воспе́та бы́сть пе́снь. Всечи́стая,/ благогове́йне покланя́ющеся, единогла́сно уста́виша в Прота́те той храни́тися.</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<style name="color-red"/>
</p>
<p>С неизрече́нною вси стеко́шася ра́достию и весе́лием,/ е́же взя́ти честну́ю ико́ну Твою́,/ иере́и, и мона́шествующий, и все Го́ры мно́жество, Пречи́стая.</p>
<p>Боже́ственную Твою́ ико́ну сию́/ со вся́ким благогове́нием держа́ще отцы́ вси,/ пле́щуще, с пе́сньми и пе́ньми внесо́ша в Боже́ственный храм Твой, Пречи́стая.</p>
<p>Де́во! Стоя́ние всено́щное соверши́ша,/ любо́вию Тебе́ чту́ще и Арха́нгела,/ пе́снь Твою́ возвести́вша,/ и ны́не мы та́кожде вас вку́пе почита́ем.</p>
<p>Отцы́ Боже́ственнии, с пе́сньми, по тайноде́йствии,/ взе́мше Боже́ственную Твою́ ико́ну,/ вну́трь хра́ма, в невходи́мая, со мно́гим благогове́нием по́ставиша.</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́ дне́сь:</p>
<p>Пра́зднует дне́сь ве́сь Афо́н,/ я́ко пе́снь прия́т от А́нгела чу́дно/ Тебе́, Чи́стей Богома́тери,/ Ю́же вся тва́рь чтит, сла́вящи.</p>
<p>
<red>И́кос:</red>
</p>
<p>Ны́не да весели́тся мно́жество отце́в Афо́на:/ се бо Де́ве пре́жния пе́сни,/ ю́же чу́дно воспе́ Ей Косма́, Боже́ственный песнопе́вец,/ Гаврии́л ны́не пое́т преднача́тие,/ и́же: Досто́йно е́сть я́ко вои́стинну, — глаго́лаше и́ноку, — блажи́ти Тя, Богоро́дицу,/ Присноблаже́нную и Пренепоро́чную и Ма́терь Бо́га на́шего;/ сему́ повелева́ше, да та́ко вси предначина́ют Твою́ пе́снь./ И, сию́ начерта́в руко́ю на дске ка́менней, внеза́пу бы́сть неви́дим./ И́нок же, дивя́ся, воспе́вше, я́коже научи́ся, чи́стую Богома́терь,/ Ю́же вся тва́рь чтит, сла́вящи.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
<style name="color-red"/>
</p>
<p>Преизря́дную че́сть воздая́ху вси отцы́,/ и пре́жнии и ны́нешнии, сей ико́не Твое́й Боже́ственней, Пренепоро́чная, пра́веднейше:/ че́сти бо премно́гия удосто́ися пресла́вно.</p>
<p>Ве́лия благода́ти удосто́ися Боже́ственная ико́на Твоя́, Пренепоро́чная,/ я́сно бо пред не́ю Твоея́ пе́сни преднача́тие/ пе́рвее возгласи́ся благоволе́нием Твои́м./ Те́мже по до́лгу ны́не сей с любо́вию покланя́емся.</p>
<p>Не боготвори́м ико́ну Твою́, Пречи́стая, на ны клеве́щут,/ но относи́тельне чтим, Пренепоро́чная,/ сию́, ра́дующеся, лобыза́ем че́ствовательно, раби́ Твои́,/ ны́не же и во ве́ки.</p>
<p>С Тобо́ю, Пресвята́я, не престае́м чти́ти и сла́внаго Гаврии́ла,/ нас ны́не пе́сни Твое́й научи́вшаго,/ и́же и пре́жде, Тебе́ возглаша́я, взыва́ше:/ ра́дуйся, Благода́тная.</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть:/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
<style name="color-red"/>
</p>
<p>Отроко́м благочести́вым подража́юще, Богоро́дице,/ о чудесе́х Твои́х, я́же твори́т Госпо́дь во сла́ву Твою́, Пречи́стая, воспева́юще, пое́м:/ Го́спода по́йте, дела́, и превозноси́те во вся ве́ки.</p>
<p>Вои́стинну благослове́н, и́же сподо́бися услы́шати/ Боже́ственныя хвалы́ Твоя́ от А́нгела, Пресвята́я Де́во Пренепоро́чная,/ я́коже Сын Твой благоволи́, и́мже всех научи́ пе́ти Тя досто́йно/ и превозноси́ти Тя во вся ве́ки.</p>
<p>«Пе́ние» — по достоя́нию уста́вися именова́ти ме́сто о́но,/ иде́же соверши́ся сие́ чу́до,/ я́коже нарица́ние удержа́ся до нас и навсегда́, на па́мять, Пречи́стая, чудесе́,/ я́ко да воспева́ем Тя и превозно́сим во вся ве́ки.</p>
<p>«Досто́йно е́сть» — да́же до ны́не нарица́ется я́сно и ке́ллия та,/ в не́йже и Боже́ственная Твоя́ ико́на, пред не́юже пе́рвее воспе́то бы́сть/ пе́сни Твоея́, Де́во Чи́стая, преднача́тие,/ я́ко да пою́т Тя вси досто́йно и превозно́сят Тя во вся ве́ки.</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, ду́хом просвеща́ем,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
<style name="color-red"/>
</p>
<p>Вси раби́ Твои́, стека́емся во храм Твой Боже́ственный/ и пра́зднуем, све́тло соверша́юще ны́не торжество́,/ в ле́тную дне́сь па́мять чудесе́ Твоея́ пе́сни восполне́ния,/ Богоро́дице, Чи́стая Присноде́во.</p>
<p>Досто́йно е́сть, — не престае́м, ра́дующеся, глаго́лати, —/ блажи́ти Тя, Присноблаже́нную же я́ко вои́стинну/ и Пренепоро́чную и Ма́терь Бо́га на́шего, —/ от А́нгела сим ны́не научи́вшеся, Богоро́дице, Чи́стая Присноде́во!</p>
<p>Вку́пе сла́внаго и Боже́ственнаго Арха́нгела Гаврии́ла дне́сь, ра́дующеся, прославля́ем,/ благода́рственная пе́ния прино́сите,/ ди́вным чу́дом всех научи́вшаго Боже́ственней пе́сни Чи́стыя Богома́тере,/ ра́дуйся, таи́нниче неизрече́нных, взыва́юще.</p>
<p>Ра́дуйся, храм Прота́та пресла́вный, хваля́щийся сокро́вищем/ всечестны́я, Боже́ственныя и благода́ть точа́щия ико́ны еди́ныя Богома́тере и Предста́тельницы Афо́на:/ Гора́ бо сия́ избра́нный жре́бий Ея́ соде́лася.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Собери́теся, взыгра́йте, све́тло торжеству́йте,/ Гаврии́л бо Боже́ственный мона́шествующему ны́не предста́ в и́ночестем о́бразе,/ пе́снь Богома́терню пе́рвый провеща́в в Горе́ Афо́нстей,/ стяжа́вшей <red>ю</red> Предста́тельницу.</p>
<p>
<red>На хвали́тех стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>С Небе́сных круго́в соше́д, Гаврии́л/ стра́нным о́бразом яви́ся и́ноку послу́шнику,/ Твою́ пе́снь, о Де́во, необы́чную/ ему́ поя́ ны́не, Арха́нгел,/ предначина́я е́ю ту,/ ю́же не́когда Косма́ Тебе́ воспе́.</p>
<p>Гаврии́л Де́ве пре́жде/ благовести́в с Небесе́ прине́с,/ возопи́: ра́дуйся!/ Ны́не же стра́нную пе́снь Ея́/ чу́дно Горе́ Святе́й возвести́, припева́я,/ е́же блажи́ти я́ко вои́стинну/ досто́йно е́сть Всечи́стую.</p>
<p>Любо́вию Боже́ственней ико́не Твое́й/ покланя́емся, Чи́стая,/ пред не́юже воспе́ся пе́рвее/ преднача́тие пе́сни Твоея́ от А́нгела./ Те́мже ве́рно сию́ ны́не лобыза́ем/ и вку́пе Гаврии́лу Боже́ственному све́тло пра́зднуем,/ я́ко вино́вному.</p>
<p>
<red>Сла́ва, и ны́не, глас 6:</red>
</p>
<p>Кто возглаго́лет си́лы Твоя́, Чи́стая,/ или́ кто изочте́т чуде́с Твои́х мно́жества?/ Мно́го и па́че естества́ де́йствуеши Твоя́ чудеса́./ О, вели́чий, я́же и ны́не соде́лала еси́!/ Твоея́ бо пе́сни преднача́тие/ чрез А́нгела, Всечи́стая, нам предала́ еси́, Де́во,/ и стра́нно на дщи́це ка́менней сему́ написа́тися/ Ты благоволи́ла еси́ промышле́нием Твои́м,/ е́же в пе́снех велича́ти Тя, Пренепоро́чная.</p>
<p>
<red>НА ЛИТУРГИ́И СЛУ́ЖБА БОГОРО́ДИЦЫ</red>
</p>
</section>
