<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х апо́стол Варфоломе́я и Варна́вы </p>
</title>
<p>
<red>НА ВЕЧЕ́РНИ</red>
</p>
<p>
<red>Пое́м</red> Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 4.</red> </p>
<p>
<red>Подо́бен:</red> Я́ко до́бля:</p>
<p>Мре́жею слове́с твои́х,/ Богоглаго́ливе апо́столе,/ из глубины́ возве́л еси́ су́етства/ и лю́таго безбо́жия/ мирски́я концы́/ и приве́л еси́ Христу́ Бо́гу ве́рою,/ такову́ю тебе́ благода́ть пода́вшему,/ я́ко Боже́ственну ученику́ и тайноглаго́льнику,/ Варфоломе́е апо́столе.</p>
<p>Со́лнце сла́вы, тя Иису́с, Бог наш,/ я́ко лучу́, пресла́вне, посла́/ в мирска́я исполне́ния,/ кре́пко отгоня́щую безбо́жия мглу/ и просвеща́ющую всех,/ во тьме́ неве́дения седя́щих,/ и́хже насле́дники соде́ла Све́та,/ Варфоломе́е Богому́дре.</p>
<p>Повину́яся манове́нием,/ Его́же манове́нию вся́ческая повину́ются,/ Сему́ же подо́бяся,/ я́ко пра́вды Учи́телю,/ ча́шу сме́рти стра́сти ра́ди кре́стныя,/ ра́дуяся, испи́л еси́/ и предстои́ши жела́ний кра́йнему,/ А́нгелом и апо́столом сликовству́я,/ Варфоломе́е сла́вне.</p>
<p>
<red>Стихи́ры, глас 1.</red>
</p>
<p>
<red>Подо́бен:</red> Прехва́льнии му́ченицы:</p>
<p>Варфоломе́е всече́стне,/ Христа́ благовеству́я,/ вселе́нную проте́кл еси́, я́коже со́лнце,/ потребля́я всю заря́ми ве́ры многобо́жия тьму́,/ и ны́не моли́ся дарова́ти душа́м на́шим/ мир и ве́лию ми́лость.</p>
<p>Варфоломе́е сла́вне,/ све́тел показа́ся орга́н,/ де́йством Ду́ха бряца́я,/ я́ко уче́нием Боже́ственным/ скоропи́сца тро́сть и честна́го писца́ быв./ Ему́же предстоя́, написа́тися пою́щим тя/ в кни́зе живо́тней помоли́ся.</p>
<p>Варфоломе́е му́дре,/ пи́щный пото́к устреми́ся,/ ка́плями Боже́ственныя благода́ти/ напая́я ве́сь оляде́вший ра́зум/ и мно́жае пре́жде мгло́ю одержи́мую мы́сль./ И ны́не моли́ся предста́ти ми до конца́/ плодоно́сну Спа́сови, прему́дре.</p>
<p>
<red>И́ны стихи́ры апо́стола Варна́вы, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Прия́л еси́, апо́столе,/ на де́моны непобеди́мую вла́сть и си́лу,/ о и́мени Христо́ве,/ нача́ла тьмы́ отгоня́ти,/ проше́л еси́ зе́млю,/ просвеща́я, я́коже со́лнце,/ и, в Рим сла́вный прише́д,/ пе́рвее, сла́вне, Христо́во пропове́дал еси́/ спаси́тельное прише́ствие.</p>
<p>Пе́рвей бла́гости/ и есте́ственному и пребоже́ственному/ житию́ подо́бяся,/ муж был еси́ благ,/ Варна́во, по существу́/ и утеше́ния сын подо́бием имену́емь,/ нра́вов твои́х бла́гостию/ и ума́ чистото́ю/ Христо́в показа́лся еси́ учени́к и́скренний.</p>
<p>Орга́н, до́бре соста́влен/ де́ланием духо́вным, Варна́во, был еси́,/ язы́ком зва́нию ты вве́рился еси́,/ к позна́нию Христо́ву наставля́я/ словесы́ и дея́нии,/ и вся просвети́л еси́/ испове́дати и́стинное/ Иису́сово Божество́,/ Спа́са душ на́ших.</p>
<p>
<red>Сла́ва, глас 6. Византи́ево:</red>
</p>
<p>Варна́во прехва́льне,/ блиста́ющий сосу́де Свята́го Ду́ха,/ я́ко сын утеше́ния,/ и́же пре́жде Па́вла,/ седми́десятим ученико́м быв верх/ и с Па́влом па́ки пропове́дав Ева́нгелие конце́м./ Те́мже и благода́ти сло́во де́лы испо́лнив,/ себе́ прине́сл еси́ всепло́дие чи́сто/ Учи́телю твоему́ Христу́./ Моли́ всегда́, апо́столе сла́вне,/ в ми́ре спасти́ся душа́м на́шим, мо́лимся.</p>
<p>
<red>И ны́не, пра́здника или́ Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. И чте́ния:</red>
</p>
<p>Собо́рнаго Посла́ния Петро́ва чте́ние
<red>(глава́ 1):</red> </p>
<p>Бра́тие,/ благослове́н Бог и Оте́ц Го́спода на́шего Иису́са Христа́,/ И́же по мно́зей Свое́й ми́лости порожде́й нас во упова́ние жи́во/ воскресе́нием Иису́с Христо́вым от ме́ртвых,/ в насле́дие нетле́нно, и нескве́рно, и неувяда́емо,/ соблюде́но на Небесе́х вас ра́ди,/ и́же си́лою Бо́жиею соблюде́ни ве́рою во спасе́ние,/ гото́вое яви́тися во вре́мя после́днее./ О не́мже ра́дуйтеся, ма́ло ны́не, а́ще ле́по е́сть,/ приско́рбни бы́вше в разли́чных напа́стех,/ да искуше́ние ва́шея ве́ры многочестне́йше зла́та ги́бнуща,/ огне́м же искуше́на, обря́щется в похвалу́ и че́сть и сла́ву,/ во открове́нии Иису́с Христо́ве,/ Его́же не ви́девше, лю́бите,/ и на Него́же ны́не не зря́ще, ве́рующе же,/ ра́дуетеся ра́достию неизглаго́ланною и просла́вленною,/ прие́млюще кончи́ну ве́ре ва́шей, спасе́ние душа́м.</p>
<p>Собо́рнаго Посла́ния Петро́ва чте́ние
<red>(глава́ 1):</red> </p>
<p>Возлю́бленнии,/ препоя́савше чре́сла помышле́ния ва́шего,/ трезвя́щеся соверше́нне, упова́йте на приноси́мую вам благода́ть открове́нием Иису́с Христо́вым./ Я́ко ча́да послуша́ния, не преобразу́ющеся пе́рвыми неве́дения ва́шего похоте́нии,/ но по зва́вшему вы Свято́му, и са́ми свя́ти во всем житии́ бу́дите./ Зане́ пи́сано е́сть:/ свя́ти бу́дите, я́ко Аз Свят е́смь./ И а́ще Отца́ называ́ете, нелицеме́рно судя́ща кому́ждо по де́лу,/ со стра́хом жития́ ва́шего вре́мя жи́тельствуйте,/ ве́дяще, я́ко не нетле́нным сребро́м или́ зла́том/ изба́вистеся от су́етнаго ва́шего жития́, отцы́ пре́даннаго,/ но честно́ю кро́вию, я́ко А́гнца непоро́чна/ и Пречи́ста, Христа́.</p>
<p>Собо́рнаго Посла́ния Петро́ва чте́ние
<red>(глава́ 2):</red> </p>
<p>Возлю́бленнии,/ молю́, я́ко прише́льцы и стра́нники,/ огреба́тися от плотски́х похоте́й, я́же вою́ют на ду́шу,/ житие́ ва́ше иму́ще добро́ во язы́цех,/ да о не́мже клеве́щут вас, а́ки злоде́ев,/ от до́брых дел ви́девше, просла́вят Бо́га в де́нь просвеще́ния./ Повини́теся у́бо вся́кому челове́чу созда́нию, Го́спода ра́ди:/ а́ще царю́, я́ко преоблада́ющую а́ще ли же князе́м, я́ко от Него́ по́сланным,/ во отмще́ние у́бо злоде́ем, в похвалу́ же благотво́рцем./ Я́ко та́ко е́сть во́ля Бо́жия,/ благотворя́щим обуздова́ти безу́мных челове́к неве́жество,/ я́ко свобо́дни, а не я́ко прикрове́ние иму́ще зло́бы свобо́ду, но я́ко раби́ Бо́жии./ Всех почита́йте,/ бра́тство возлюби́те,/ Бо́га бо́йтеся, царя́ чти́те./ Раби́, повину́йтеся во вся́ком стра́се влады́кам,/ не то́кмо благи́м и кро́тким, но и стропти́вым./ Се бо е́сть уго́дно пред Бо́гом,/ а́ще со́вести ра́ди Бо́жия терпи́т кто ско́рби, стражда́ без пра́вды./ Ка́я бо похвала́, а́ще согреша́юще, му́чими, терпите́?/ Но, а́ще добро́ творя́ще и стра́ждуще, терпите́,/ сие́ уго́дно пред Бо́гом./ На сие́ бо и зва́ни бы́сте,/ зане́ и Христо́с пострада́ по нас,/ нам оста́вль о́браз, да после́дуем стопа́м Его́./ И́же греха́ не сотвори́, ни обре́теся ле́сть во усте́х Его́./ И́же укоря́емь, проти́ву не укоря́ше,/ стражда́, не преща́ше,/ предая́ше же судя́щему пра́ведно./ И́же грехи́ на́ша Сам вознесе́ на те́ле Свое́м на дре́во,/ да, от грех избы́вше, пра́вдою поживе́м.
<style name="color-red"/></p>
<p>
<red>На стихо́вне стихи́ры пра́здника. А́ще ли пост, стихи́ры апо́стола, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Во всю зе́млю изы́де/ ва́ше спаси́тельное веща́ние,/ Богови́дцы апо́столи,/ и просвети́ ду́ши заблу́ждшия,/ и Христу́ приведе́ челове́ки,/ просвеще́нныя благода́тию./ Те́мже моли́те/ дарова́ти душа́м на́шим/ мир и ве́лию ми́лость.</p>
<p>
<red>Стих:</red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Свети́льницы пресве́тлии Христо́вы,/ сосу́ди чисте́йший,/ зарю́ Ду́ха, прему́дрии, ве́рою вмести́вшии,/ церко́внии столпи́,/ Небеса́ пресла́вная,/ Бо́жию сла́ву возвеща́ющая,/ Того́ моли́те/ дарова́ти душа́м на́шим/ мир и ве́лию ми́лость.</p>
<p>
<red>Стих:</red> Небеса́ пове́дают сла́ву Бо́жию,/ творе́ние же руку́ Его́ возвеща́ет тве́рдь.</p>
<p>Язы́ки приведо́сте/ Христу́ Бо́гу, блаже́ннии,/ изба́вленныя кро́вию/ на земли́ роди́тися благоволи́вшаго/ и Крест и сме́рть/ во́лею претерпе́вшаго, сла́внии,/ Его́же ны́не моли́те/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 8:</red>
</p>
<p>Апо́столе Спа́сов, Варна́во прехва́льне,/ прия́телище ве́ры, сы́не утеше́ния,/ тишино́ обурева́емых,/ непреста́нно в па́мяти твое́й дерзнове́ние име́я,/ моли́ в ми́ре сохрани́тися душа́м на́шим.</p>
<p>
<red>И ны́не, пра́здника или́ Богоро́дичен:</red> Безневе́стная Де́во:</p>
<p>
<red>Тропа́рь, глас 3:</red>
</p>
<p>Апо́столи святи́и,/ моли́те Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<red>Ин Тропа́рь, глас то́йже:</red>
</p>
<p>Язы́к огнедохнове́н в си́ле Ду́ха прие́мше,/ во пло́ти прише́дшее Сло́во пропове́дасте всю́ду,/ Его́же ра́ди ов во главу́ усе́чен,/ ов же ка́мением побие́н,/ и есте́ апо́стольскому ли́ку украше́ние,/ Варфоломе́е и Варна́во,/ те́мже па́мять ва́шу почита́ем и про́сим:/ моли́те Христа́ Бо́га пода́ти нам грехо́в оставле́ние.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь апо́столов, два́жды. Сла́ва, и ны́не:</red>
Тя, хода́тайствовавшую:</p>
<p>
<red>По 1-й кафизме седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Лик духо́вный апо́стольский ми́ру посла́ся та́йно от Бо́га Вы́шняго,/ и нево́лею стра́ждущим вра́чеве яви́шася,/ Триипоста́снаго еди́нственне призыва́юще,/ Боже́ственное воплоще́ние Емману́ила Го́спода му́дре написа́ша.</p>
<p>
<red>Сла́ва, и ны́не, Богоро́дичен:</red>
</p>
<p>Купину́ ю́же Моисе́й неопали́му ви́де, го́ру Бо́жию, святы́й о́блак,/ се́нь нескве́рную, Богоприя́тную трапе́зу, пала́ту высо́каго Царя́,/ всесве́тлую и непроходи́мую две́рь, Де́во, пое́м Тя.</p>
<p>
<red>По 2-й кафизме седа́лен, глас 4.</red>
</p>
<p>
<red>Подо́бен:</red> Яви́лся еси́ дне́сь:</p>
<p>Светолу́чными сия́нии, я́ко зве́зды, земны́я концы́ просвеща́ете,/ Богоуче́нии свята́го пропове́дания,/ Небе́снии таи́нницы Госпо́дни апо́столи.</p>
<p>
<red>Сла́ва, и ны́не, Богоро́дичен:</red>
</p>
<p>Те́плое заступле́ние су́щим в ну́ждах, на́шу по́мощь и к Бо́гу премене́ние,/ Ея́же ра́ди тли изба́вихомся,/ Богоро́дицу, ве́рнии, ублажа́ем.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Мре́жею сло́ва возве́д из глубины́ неразу́мия,/ боголе́пно язы́ки приве́л еси́ ве́рою/ и, я́ко исто́чник сый вод духо́вных,/ вселе́нную всю напои́л еси́ благода́тию./ Те́мже и спа́сшиися тобо́ю, Богогла́се,/ я́ко дру́га тя бли́жняго Христо́ва ублажа́ем, Варфоломе́е, вопию́ще ти:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Степе́нна, пе́рвый антифо́н 4-го гла́са. Проки́мен, глас 4:</red> Во всю зе́млю изы́де веща́ние их:
<red>Стих:</red>
Небеса́ пове́дают сла́ву Бо́жию: Вся́кое дыха́ние:
<red>Ева́нгелие от Иоа́нна, зача́ло 67.</red> </p>
<p>
<red>По 50-м псалме́ стихи́ра, глас 1:</red>
</p>
<p>Во всю зе́млю изы́де ва́ше спаси́тельное веща́ние,/ Богови́дцы апо́столи,/ и просвети́ ду́ши заблу́ждшия,/ и Христу́ приведе́ челове́ки, просвеще́нныя благода́тию./ Те́мже моли́те дарова́ти душа́м на́шим/ мир и ве́лию ми́лость.</p>
<p>
<red>Кано́н Богоро́дицы со ирмосо́м на 6 и апо́столов два кано́на на 8. Кано́н свята́го апо́стола Варфоломе́я, глас 2.</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть,/ препросла́вленный Госпо́дь сла́вно бо просла́вися.</emphasis>
<style name="color-red"/>
</p>
<p>Прове́дец всех и Бог, ума́ твоего́ богови́дно зря, избра́/ и тя сочета́ ли́ку апо́стольску, Варфоломе́е всехва́льне,/ благода́тию просвети́в се́рдце твое́.</p>
<p>Доброде́телей на высоту́ возше́д,/ язы́ком огнедохнове́нным огневи́дно разделе́нием обогати́лся еси́,/ я́ко Христо́в апо́стол, прише́ствием Уте́шителя, пребога́те,/ нече́стия хвра́стие пояда́я, и неразу́мия.</p>
<p>Богоно́сен у́гль вои́стинну, Боже́ственнаго Ду́ха заре́ю разжже́н, показа́лся еси́,/ пре́лести се́но попаля́я, Варфоломе́е прехва́льне,/ и просвеща́я ве́рою се́рдца пою́щих тя.</p>
<p>
<red>Богоро́дичен:</red> Чи́стая, рцы, ка́ко дои́ши?/ Ка́ко же Ма́ти была́ еси́, де́вственными печа́тьми сия́ющи?/ Не пыта́й бе́здны, неприча́стна естество́м, испыта́яй еди́н всех Бог и Госпо́дь,/ Его́же и пло́тию роди́х.</p>
<p>
<red>Ин кано́н свята́го Варна́вы, глас и ирмо́с то́йже.</red>
</p>
<p>Я́ко муж сый благ и утеше́ния сын я́влься,/ души́ моея́ озлобле́ние и греха́ душегу́бную печа́ль отжени́,/ я́ко да, весе́лия испо́лнен быв, воспою́ тя.</p>
<p>Одержи́м, блаже́нне, чи́стым сия́нием,/ прозя́бшаго от коле́на Иу́дова, пребога́те, Христа́ Всецаря́,/ от леви́тска сро́дства прише́дша свяще́нна,/ зако́на же преложе́ние пропове́дал еси́.</p>
<p>Све́тлая твоя́, прему́дре, жи́знь, пе́рвыя бла́гости/ и есте́ственнаго существа́ показа́ бо́га тя втора́го,/ е́же отту́ду ублажа́ема благода́тьми, сла́вне Варна́во,/ порожде́ние Боже́ственнаго утеше́ния.</p>
<p>
<red>Богоро́дичен:</red> Отрокови́ц Боже́ственный лик боже́ственно в жена́х Тя до́брую воспева́ет, Богоро́дице Влады́чице,/ добро́тами укра́шену Божества́:/ добротвори́тельное бо Сло́во па́че сло́ва родила́ еси́.
<style name="color-red"/></p>
<p>
<red>Катава́сия по уста́ву.</red>
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Процвела́ е́сть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием, Твои́м,/ в не́йже утверди́ся мое́ се́рдце.</emphasis>
<style name="color-red"/>
</p>
<p>Я́ко до́ждь небе́сный,/ изсо́хшую, прему́дре, вселе́нную всю тьмо́ю безбо́жия/ напои́л еси́, Богови́дче досточу́дне.</p>
<p>Исто́чник изы́де спаси́тельнаго пи́ва, Варфоломе́е всече́стне,/ и многосугу́б плод прине́сл еси́ язы́ком спасе́ния, досточу́дне.</p>
<p>Со́лию благода́ти и́дольское уста́вил еси́ гное́ние, всему́дре,/ сла́дким сло́вом ве́ры сердца́ услажда́я чту́щих тя.</p>
<p>
<red>Богоро́дичен:</red> Еди́ну Де́ву Тя и Ма́терь чтим,/ я́ко спасе́ния Хода́таицу бы́вшую нам, Непоро́чная,/ и мир избавля́ющую моли́твами Твои́ми.
<style name="color-red"/></p>
<p>
<red>Ин, ирмо́с то́йже</red>
</p>
<p>О́блак во́льный, нам до́ждь нося́щий от исто́чника благода́ти,/ ви́ден был еси́, Варна́во сла́вне,/ и пи́щный пото́к напая́ющий.</p>
<p>Разли́чными одарова́на сия́нии/ ви́дящи Всеси́льнаго Ду́ха вла́сть,/ та́йнам Христо́вым служи́теля, отлучи́ тя, прехва́льне.</p>
<p>Просвеща́еми благода́тию Креста́ Твоего́, Влады́ко, благосла́внии апо́столи/ тебе́ язы́ки ве́рою приведо́ша,/ Варна́ва и Па́вел Богому́дрии.</p>
<p>
<red>Богоро́дичен:</red> Яви́лася еси́ чистото́ю, я́ко крин, Влады́чице,/ посреде́ те́рния возсия́вши заря́ми де́вства Твоего́,/ Богоро́дице Всечи́стая.
<style name="color-red"/></p>
<p>
<red>Конда́к, глас 3.</red>
</p>
<p>
<red>Подо́бен:</red> Де́ва дне́сь:</p>
<p>Госпо́день был еси́ всеи́стинный служи́тель,/ апо́столов же яви́лся еси́ седми́десятих пе́рвый,/ озари́л еси́ и с Па́влом про́поведь твою́,/ всем возвеща́яй Христа́ Спа́са,/ сего́ ра́ди песнопе́нии Боже́ственную па́мять твою́, Варна́во, соверша́ем.</p>
<p>
<red>И́кос:</red>
</p>
<p>Сын Бо́жий, соприсносу́щный Ду́ху, благоволе́нием на земли́ пло́ть прие́мь, я́ко Челове́к,/ и стра́стию честно́ю безстра́стие дав, тя полага́ет, блаже́нне, апо́стола/ и вити́я ве́ры, му́дра в сло́ве и досточу́дна, пропове́дника че́стна,/ язы́ков учи́теля, Варна́во блаже́нне, и Тро́ицы и́стинна покло́нника./ Те́мже возсия́ ве́рным честна́я денни́ца све́тлая,/ озаря́ющая твоя́ Боже́ственная па́мять, ю́же досто́йно соверша́ем.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Мре́жею сло́ва возве́д из глубины́ неразу́мия,/ боголе́пно язы́ки приве́л еси́ ве́рою/ и, я́ко исто́чник сый вод духо́вных,/ вселе́нную всю напои́л еси́ благода́тию./ Те́мже и спа́сшиися тобо́ю, Богогла́се,/ я́ко дру́га тя бли́жняго Христо́ва ублажа́ем, Варфоломе́е, вопию́ще ти:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, Варна́вы, глас и подо́бен то́йже:</red>
</p>
<p>Слове́сен показа́лся еси́,/ я́ко Небе́сную пове́дуя сла́ву Бо́жию чуде́с све́тлостию и си́лы луча́ми,/ неразу́мия но́щь отгоня́ благода́тию, богоразу́мия же лучи́ облиста́я конце́м./ Те́мже светоно́сную и святу́ю твою́ па́мять сла́вим дне́сь, ве́рнии, и вопие́м ти:/ Варна́во всехва́льне, моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>И ны́не, пра́здника или́ Богоро́дичен:</red>
</p>
<p>Я́ко Всенепоро́чная Неве́ста Творцу́, я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище и бесо́м игра́лище в ра́зуме бы́вша,/ потщи́ся от тех злоде́йства мя изба́вите/ и све́тлое жили́ще доброде́телей соверши́, Светоно́сная Нетле́нная,/ отжени́ о́блак страсте́й и Вы́шняго прича́стия сподо́би/ и Све́та невече́рняго моли́твами Твои́ми.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы, не хода́тай, ни А́нгел, но Сам, Го́споди, вопло́щся,/ и спасл еси́ всего́ мя, челове́ка,/ Тем зову́ Ти:/ сла́ва си́ле Твое́й, Го́споди.</emphasis>
<style name="color-red"/>
</p>
<p>Упраздни́л еси́, кресто́м Госпо́дним огражда́емь,/ де́монское свере́пство, Варфоломе́е преизря́дне,/ сих душегуби́тельную пре́лесть отгна́л еси́ пропове́данием.</p>
<p>Свет ми́ра, сла́вы Боже́ственныя сия́ние/ Христо́с тя показа́, Варфоломе́е Богоприя́тне:/ всю бо просвети́л еси́ Богоразу́мием тва́рь, всеблаже́нне.</p>
<p>Возмути́л еси́ язы́ческая мо́ря, апо́столе,/ я́ко ко́нь преизря́ден, колесни́ца Сло́ва быв,/ ве́рою же погаси́л еси́ го́рькаго безбо́жия концы́.</p>
<p>
<red>Богоро́дичен:</red> Исцеля́я Е́вино ве́тхое преступле́ние,/ в Тя, непоро́чную, Пречи́стая, всели́ся,/ всего́ мя челове́ка обнови́ па́дшаго Пребоже́ственный.
<style name="color-red"/></p>
<p>
<red>Ин, ирмо́с то́йже</red>
</p>
<p>После́дуя повеле́нием Влады́ки, апо́столе Варна́во прехва́льне,/ ни́щим разда́л еси́ все твое́ име́ние,/ и Христо́в пропове́дник быв велегла́сен.</p>
<p>Дости́гл еси́ доброде́телей све́тлость коне́чную/ и, Па́вла обре́т, Богогла́снаго апо́стола,/ с ни́мже всем возвести́л еси́ та́инства глубину́ неизрече́нную.</p>
<p>Я́ко со́лнце, претека́я ми́ра концы́, Варна́во всече́стне,/ зарелу́чными сия́нии, Па́влу после́дуя,/ просвеща́вши сло́вом благода́ти.</p>
<p>Соприча́стник страсте́й Спа́са быв, Варна́во прехва́льне,/ в Небе́сных се́лех с Ним прославля́ешися,/ па́че ума́ весе́лия насыща́яся.</p>
<p>
<red>Богоро́дичен:</red> Е́вы прама́тере кля́тва упраздни́ся Тобо́ю, Всенепоро́чная:/ воплоще́ннаго бо Сло́ва родила́ еси́ Присносу́щнаго,/ благослове́ньми мир венча́вшаго.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику Отцу́ Твоему́/ от но́щи неве́дения/ приведе́ние и́мамы.</emphasis>
<style name="color-red"/>
</p>
<p>Несозда́нну Све́ту, нас ра́ди в зда́ниих я́вльшемуся Христу́,/ перводе́льно бесе́довал еси́, к Нему́ прише́д, апо́столе,/ и Боже́ственными заря́ми от Него́ просвеща́емь.</p>
<p>Я́ко роса́ Бо́жия, челове́ком исцеле́ние подаю́щи,/ в ми́ре был еси́, о Варфоломе́е преблаже́нне,/ и зе́млю нече́стия проро́чески опрове́ргл еси́.</p>
<p>К пе́рвому Све́ту присту́пль, был еси́ свет вторы́й:/ е́же отту́ду сия́нии и светоли́тии озаря́емь,/ я́ко самови́дец Сло́ва, Варфоломе́е всему́дре.</p>
<p>
<red>Богоро́дичен:</red> Глаго́лы Твоя́ по́мняще, Тя ны́не блажи́м:/ Тобо́ю бо, Непоро́чная, блаже́нство обрето́хом/ и жи́знию честно́ю и́стинною обогати́хомся.
<style name="color-red"/></p>
<p>
<red>Ин, ирмо́с то́йже</red>
</p>
<p>Зако́на се́нь преше́д и благода́тию сия́я,/ язы́ком исполне́ние благовеству́я,/ просвети́л еси́, Богому́дрый Варна́во, Христо́вым пропове́данием.</p>
<p>Кре́постию держа́вною Свята́го Ду́ха, апо́столе, я́ве обложе́н,/ лука́вствия ду́хи низложи́в,/ от тех злоде́йства мир изба́вил еси́.</p>
<p>Вопию́щаго глас в пусты́х язы́цех был еси́, му́дре,/ Боже́ственнаго воплоще́ния непостижи́мое та́инство возвеща́я всем,/ Варна́во пребога́те.</p>
<p>
<red>Богоро́дичен:</red> Се во утро́бе, Богоро́дице Пречи́стая,/ Христа́ Бо́га па́че сло́ва име́ла еси́, я́коже Иса́ия предрече́,/ вы́ше естества́ же Сего́, Богороди́тельнице, родила́ еси́.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
<style name="color-red"/>
</p>
<p>Чуде́с благода́ть прие́м/ и исцеле́ний обога́щся де́телию, Варфоломе́е всему́дре,/ язы́к ста́да улови́л еси́.</p>
<p>О́гненный твой язы́к, пресла́вне,/ вся́ку пре́лесть, я́ко се́но, попали́,/ ве́рных же просвети́ сердца́ Боже́ственным пропове́данием.</p>
<p>Исто́чника прему́дрости учи́теля име́я, пресла́вне, Сло́ва Безнача́льнаго,/ мирску́ю обуи́л еси́, Богопропове́дниче, му́дрость благода́тию.</p>
<p>
<red>Богоро́дичен:</red> Па́че естества́, Де́во, родила́ еси́ и ве́чнуеши Де́вою,/ явля́ющи и́стиннаго Божества́, Сы́на и Бо́га Твоего́, о́бразы.
<style name="color-red"/></p>
<p>
<red>Ин, ирмо́с то́йже</red>
</p>
<p>Возсия́в ми́ру, Христе́ Бо́же,/ Пра́вды Со́лнце, Влады́ко,/ я́коже лучи́ сия́ющия, Варна́ву и Па́вла возблиста́л еси́.</p>
<p>Кореносе́чна секи́ра был еси́,/ олядене́вшую пре́лесть секу́щи па́че сло́ва чудесы́,/ Богоглаго́ливе Варна́во чу́дне.</p>
<p>Законополо́жник показа́лся еси́ благода́ти,/ я́ко ве́тхаго заве́та о́бразы ко и́стинному явле́нию прелага́я, Варна́во Богоприя́тне.</p>
<p>
<red>Богоро́дичен:</red> Небеса́ Простры́й во́лею/ не́бо земно́е друго́е показа́ Тя, Богома́ти Пречи́стая,/ и, из Тебе́ возсия́в, яви́ся.
<style name="color-red"/></p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́:</p>
<p>Яви́лся еси́ вели́кое со́лнце вселе́нней/ уче́ний сия́ньми и чуде́с стра́шных, световодя́ почита́ющия тя,/ Варфоломе́е, Госпо́день апо́столе.</p>
<p>
<red>И́кос:</red>
</p>
<p>Я́ко не́бо, сла́ву Бо́жию веща́я, ви́ден был еси́ Ду́хом Святы́м, апо́столе Богови́дче,/ и, я́ко со́лнце све́тло, яви́лся еси́ ми́ру,/ преле́стное помраче́ние разгоня́я Боже́ственною благода́тию./ Тем молю́ ти ся и мил ся де́ю:/ Боже́ственными твои́ми луча́ми души́ моея́ ослепле́ние, всебога́те, просвети́ зе́ницы/ и сло́во тя пе́ти да́ждь во отверзе́ние усто́м мои́м в твое́й дне́сь па́мяти,/ в то́же всяк ве́рный, веселя́ся, хва́лит тя,/ Варфоломе́е, Госпо́день апо́столе.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Богопроти́вное веле́ние/ беззако́ннующаго мучи́теля высо́к пла́мень вознесло́ е́сть,/ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
<style name="color-red"/>
</p>
<p>Вели́кое та́инство, Варфоломе́е, Боже́ственнаго воплоще́ния ми́ру яви́л еси́,/ е́же всем невмести́мое и непостижи́мое,/ еди́нем же вмести́мо ве́рным, несказа́емо и ве́руемо.</p>
<p>Я́ко ка́мень, пресвяты́й Варфоломе́е, чи́сте валя́яся,/ пре́лести утвержде́ние кре́пко опрове́ргл еси́,/ Це́ркви же необори́мое основа́ние я́влься,/ сохраня́еши сию́ непоколеби́му.</p>
<p>Боже́ственное подо́бие, Варфоломе́е, доброде́телей ша́ром
<a type="note" xlink:href="#note27">27</a>
, преблаже́нне, написа́л еси́,/ отсю́ду апо́стол Боже́ствен быв,/ всем пропове́дал еси́ Христо́во прише́ствие многопе́тое.</p>
<p>
<red>Богоро́дичен:</red> Грозд созре́вший, Его́же невозде́ланно, Чи́стая, возрасти́ла еси́,/ на Дре́ве я́ко узре́вши пове́шена, вопия́ла еси́:/ Ча́до сла́дкое, мсто
<a type="note" xlink:href="#note28">28</a>
иска́пи, и́мже страсте́й пия́нство оты́мется.
<style name="color-red"/></p>
<p>
<red>Ин, ирмо́с то́йже</red>
</p>
<p>Свя́то Свята́го, во святы́х почива́ющаго, Варна́во, пропове́дал еси́ Сы́на,/ собезнача́льна Отцу́ и сопресто́льна,/ Челове́ка бы́ша, нам спасе́ние содева́юща.</p>
<p>Лучи́, блиста́ющия Боже́ственное сия́ние,/ Варна́ва всечестны́й и Па́вел Богоприя́тный, я́ко свет, исхо́дят,/ просвеща́ющия сло́вом благода́ти язы́к всенасле́дие, христопропове́дницы.</p>
<p>Ра́дуется дне́сь воспита́вый тя, Варна́во, цвету́щаго/ сло́во благода́тное, Христо́ви тя прозя́бши, Богоблаже́нне./ Его́же измени́в, ны́нешняго плене́ния изба́ви моли́твами твои́ми.</p>
<p>
<red>Богоро́дичен:</red> Направля́ющи, Всечи́стая, мою́ жи́знь,/ ко Твоему́ благоути́шному приста́нищу наста́ви,/ Бо́га ро́ждшая, благи́х исто́чника,/ всем подаю́ща ве́рным незави́стную бла́гость.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Пе́щь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
<style name="color-red"/>
</p>
<p>Ве́лие и ма́ло, мно́го же и ума́лено, Спа́сово Ева́нгелие прему́дро научи́л еси́./ Ве́лия и пресла́вная сложе́нными глаго́лы всем назна́менал еси́,/ Варфоломе́е Богому́дре.</p>
<p>Я́коже река́, от Сио́на исходя́, церко́вный со́нмы напоя́еши, пребога́те,/ и пото́к Боже́ственныя пи́щи испусти́л еси́ явле́ннейше, зовы́й:/ благослови́те, вся дела́ Госпо́дня, Го́спода.</p>
<p>Боже́ственных даро́в я́ве светле́йшими и вели́кими/ я́ко апо́стол боже́ственне украси́лся еси́./ Превосхо́дит сан благосла́вия всего́, блаже́нне,/ су́щее во челове́цех зри́мое благода́тию.</p>
<p>
<red>Богоро́дичен:</red> Ум безстра́стен в ложесна́х Твои́х едини́тся челове́чу уму́, Всечи́стая,/ пло́ти же дебельство́м подле́тен быв, веко́в превы́шший./ Тем Тя, Богоро́дице, ве́рою и любо́вию сла́вим.
<style name="color-red"/></p>
<p>
<red>Ин, ирмо́с то́йже</red>
</p>
<p>Мо́ре язы́ческое возмути́ти Твоя́ ко́ни, я́ко Благоде́тель,/ наве́л еси́ — Варна́ву сла́внаго и Па́вла чу́днаго,/ пре́лесть многобо́жную уче́ньми, Живода́вче, благоче́стия отгоня́щия.</p>
<p>Положи́, я́ко Бог, Уте́шителю Ду́ше вседе́тельный, в Це́ркви Твое́й свети́ла сия́ющая,/ Твою́ си́лу пропове́дающая, Сы́ну же и Роди́телю зову́щая:/ благослови́те, вся дела́ Госпо́дня, Го́спода.</p>
<p>Облиста́л еси́ све́тло, я́ко со́лнце, в ми́ре,/ мы́сленному бесе́довав я́ве Со́лнцу, Богоприя́тне:/ разже́гся бо сия́нием, свет вторы́й был еси́,/ всем явля́я та́инства си́лу.</p>
<p>Зе́млю всю уче́ньми просвети́в,/ е́же па́че ума́ блаже́нство досто́йно улучи́л еси́,/ в Небе́сных се́лех, Варна́во всече́стне, вене́ц благоле́пия от Влады́ки прие́м.</p>
<p>
<red>Богоро́дичен:</red> Да кля́тву пе́рвую погуби́ши и сме́рти осужде́ние дре́вния прама́тере,/ от Де́вы Богома́тере Сло́во Бо́жие роди́ся,/ всем дарова́ безсме́ртие неги́блющее.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем всепе́тую Богоро́дицу велича́ем.</emphasis>
<style name="color-red"/>
</p>
<p>Сло́ва быв самови́дец и служи́тель, учени́к же и пропове́дник богови́ден,/ иде́же ны́не е́сть Сло́во, ты жи́ти вои́стинну сподо́бился еси́,/ я́коже Сам обеща́ нело́жно Преблаги́й.</p>
<p>Я́ко ны́не предстоя́ престо́лу Влады́ки твоего́/ и отону́дными заря́ми осия́емь, о Варфоломе́е Богому́дре,/ певцы́ твоя́ назира́я, страсте́й избавля́еши и разли́чных обстоя́ний.</p>
<p>Сын ве́ры ра́ди сподо́блься бы́ти Бо́гу,/ оте́ческих насле́дник сокро́вищ был еси́./ О, великода́рныя дла́ни!/ О, дарова́ния, ны́не превосходя́щаго, Христа́, просла́вльшаго тя,/ Богови́дче всеблаже́нне!</p>
<p>
<red>Богоро́дичен:</red> Разуме́вше издале́ча прозорли́выма очи́ма, проро́цы/ Тя вси провозгласи́ша, хотя́щую Ма́терь бы́ти Вседе́теля и всех Влады́ки./ Тем Тя, Всепе́тую Богоро́дицу, возвеща́ем.
<style name="color-red"/></p>
<p>
<red>Ин, ирмо́с то́йже</red>
</p>
<p>Свет бы́вше доброде́телию, апо́столи, и Све́ту вели́кому ны́не предстоя́ще,/ ми́ру мир пода́ти и на́шу спасти́ Це́рковь, ю́же соста́висте,/ Влады́ку умоли́те.</p>
<p>Вети́йскую лю́тость прему́дрости твоея́ пла́менем, Богоявле́ние Варна́во, я́ве погаси́л еси́,/ сия́ний Боже́ственных, я́ко исто́чник, вну́трь име́я./ Те́мже всесвяще́нный пра́здник твой почита́ем.</p>
<p>Ве́рою па́мять твою́ соверша́юще ны́не, апо́столе,/ моли́твенника ко Влады́це тя предлага́ем, разреше́ния прося́ще согреше́ний/ твои́м прия́ти хода́тайством, Варна́во всече́стне, Богопропове́дниче свяще́нне.</p>
<p>
<red>Богоро́дичен:</red> Я́ко у́тро обре́теся у́треннее,/ в жите́йстей но́щи де́вства заря́ми сия́ющи,/ восто́к Со́лнца разу́мнаго пра́вды нам я́вльши, Богома́ти Всечи́стая.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен:</red> Посети́л ны:</p>
<p>Апо́столы Христо́вы прииди́те, лю́дие, воспои́м,/ Боже́ственнаго Варфоломе́я и Варна́ву му́драго, пропове́дники ве́ры,/ я́ко моля́щияся Христу́ о душа́х на́ших.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Чи́стая Влады́чице Свята́я и еди́на Муженеиску́сная, спасе́ние и упова́ние Ты,/ моли́ из Тебе́ рожде́ннаго Изба́вителя на́шего/ спасти́ мир от ле́сти, бед и скорбе́й.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Я́ко до́бля:</p>
<p>Пра́вды тя Со́лнце,/ Иису́с, Бог наш,/ во вся мирска́я исполне́ния,/ я́коже многосве́тлую лучу́,/ Богому́дре апо́столе, положи́л е́сть,/ зло́бы мглу отгоня́ща/ и просвеща́юща омраче́нная се́рдца неразу́мием/ и страсте́й обдержа́нием,/ Варфоломе́е пребога́те.</p>
<p>Чи́стое прия́телище/ Тро́ицы был еси́,/ доброде́телей светлостьми́ облиста́емь/ и в се́рдцы прие́мь, Варна́во,/ от Нея́ сия́ние,/ и просвеще́ние, со́лнца светле́йшее,/ в конце́х све́тло препосыла́я/ и просвеща́я во тьме́ седя́щия неразу́мия,/ Богоприя́тне.</p>
<p>Я́коже о́блацы, блаже́ннии,/ во вся концы́ до́ждь иска́паете Небе́сный/ и ду́ши ве́рных напоя́ете/ Боже́ственною благода́тию,/ потопи́вше лю́таго безбо́жия пле́велы/ и соверши́вше ду́ши плодоно́сны челове́ческия,/ сего́ ра́ди во хвале́нии вас почита́ем,/ Госпо́дни апо́столи.</p>
<p>
<red>Сла́ва, глас 5. Византи́ево:</red>
</p>
<p>Прему́дрость Бо́жия,/ соприсносу́щное Сло́во О́тчее,/ я́коже во Ева́нгелиих предрече́:/ вы есте́ изоби́льныя ло́зы, прехва́льнии апо́столи,/ и́же грозд зре́лый и красе́н во ве́твиях ва́ших нося́ще,/ Его́же, ве́рнии, яду́ще, услажда́ем вкус к весе́лию./ Варфоломе́е Богоприя́тне/ и Варна́во, сы́не утеше́ния,/ приле́жно моли́теся о душа́х на́ших.</p>
<p>
<red>И ны́не, пра́здника или́ Богоро́дичен:</red> Блажи́м Тя, Богоро́дице Де́во:</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на Варфоломе́я, пе́снь 3-я на 4. И Варна́вы, пе́снь 6-я на 4. Проки́мен, глас 8:</red> Во всю зе́млю изы́де веща́ние их:
<red>Стих:</red>
Небеса́ пове́дают сла́ву Бо́жию:
<red>Апо́стол Дея́ний, зача́ло 28. Аллилу́ия, глас 1:</red>
Испове́дят Небеса́ чудеса́ Твоя́, Го́споди.
<red>Ева́нгелие от Луки́, зача́ло 51. Прича́стен:</red>
Во всю зе́млю изы́де веща́ние их:
<style name="color-red"/></p>
</section>
