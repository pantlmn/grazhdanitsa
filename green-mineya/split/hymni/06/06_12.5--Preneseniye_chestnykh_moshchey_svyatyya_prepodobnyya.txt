<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пренесе́ние честны́х моще́й святы́я преподо́бныя благове́рныя вели́кия княги́ни и́нокини А́нны, Ка́шинския чудотво́рицы </p>
</title>
<p>
<red>А́ще бу́дет па́мять преподо́бныя А́нны Ка́шинския в попра́зднство Святы́я Пятдеся́тницы или́ в Неде́лю всех святы́х, ищи́ уста́в ея́ слу́жбы в хра́мовых глава́х.</red>
</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 4, глас 1.</red> </p>
<p>
<red>Подо́бен:</red> О, ди́вное чу́до:
<style name="color-red"/></p>
<p>О блаже́нная ма́ти,/ вели́кая княги́не иноки́не А́нно!/ От блага́го ко́рене произрасла́ еси́, преподо́бная,/ а́ки красноцвету́щая ве́твь/ и та́ко сама́ от ю́ности твоея́/ сосу́д избра́нный Бо́гу яви́лася еси́/ до́брыми твои́ми дея́нии,/ посто́м и моли́твою, воздержа́нием и ми́лостынею,/ чистото́ю душе́вною и теле́сною,/ любо́вию и смиренному́дрием./ Тем и Христо́с всели́ся в тя, преподо́бная,/ Ему́же ны́не моли́ся/ дарова́ти нам мир и ве́лию ми́лость.</p>
<p>О блаже́нная ма́ти,/ вели́кая княги́не иноки́не А́нно!/ Ты от млады́х ногте́й твои́х/ страх Бо́жий име́ла еси́ в се́рдце твое́м,/ духо́вныя о́чи твои́ к Го́рнему Иерусали́му устремля́ющи/ и помышля́ющи всегда́ о бу́дущих,/ я́же и получи́ла еси́, преподо́бная./ Те́мже ны́не моли́ся/ дарова́ти нам мир и ве́лию ми́лость.</p>
<p>О чу́дная ма́ти,/ вели́кая княги́не иноки́не А́нно!/ Чи́стая душа́ твоя́,/ я́ко зерца́ло, очище́но доброде́тельми твои́ми мно́гими, явля́ется,/ отобража́ющее всем душе́вное спасе́ние/ и ко Творцу́ на́шему и Бо́гу присвое́ние./ Ны́не у́бо моли́ся/ дарова́ти душа́м на́шим мир и ве́лию ми́лость.</p>
<p>
<red>Сла́ва, глас 5:</red>
</p>
<p>Возсия́вшей весне́, прииди́те, лю́дие, возвесели́мся,/ се бо приближа́ется ле́то Госпо́дне благоприя́тное,/ принося́щее плоды́ мно́гия:/ почти́м па́мять преподо́бныя ма́тере,/ вели́кия княги́ни и́нокини А́нны,/ и восприи́мем по́льзу душе́вную,/ я́ко та́я угоди́ Христу́ Бо́гу мно́гими свои́ми труды́ и по́двиги/ и показа́ нам пу́ть ко спасе́нию,/ и ны́не мо́лит Христа́ Бо́га/ дарова́ти нам мир и ве́лию ми́лость.</p>
<p>
<red>И ны́не, Богоро́дичен:</red>
</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу/ и прибе́жище душ на́ших.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:
<style name="color-red"/></p>
<p>Дом и жили́ще/ Пресвято́му Ду́ху/ была́ еси́, блаже́нная ма́ти А́нно,/ тем и Христо́с в тебе́ живя́ше/ и ум твой и ду́шу просвеща́ше.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Дом и пода́тельница ни́щим/ и всем неиму́щим/ яви́лася еси́, достохва́льная,/ тем и приобрела́ еси́/ бога́тство неистощи́мое на Небесе́х.</p>
<p>
<red>Стих:</red> Что возда́м Го́сподеви о всех,/ я́же воздаде́ ми?</p>
<p>Дом доброде́телей/ измла́да нача́ла еси́ бы́ти,/ преподо́бная ма́ти А́нно,/ тем и получи́ла еси́ Ца́рство Небе́сное/ и жи́знь векове́чную.</p>
<p>
<red>Сла́ва, и ны́не, глас то́йже:</red>
</p>
<p>Ра́дуйся, Ма́ти Госпо́дня,/ ра́дость от А́нгела прие́мшая,/ и ми́ру пода́вшая,/ и печа́ль Е́вину до́бре утоли́вшая.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 5.</red> </p>
<p>
<red>Подо́бен:</red> Ра́дуйся:
<style name="color-red"/></p>
<p>Ра́дуйся, преподо́бная ма́ти,/ вели́кая княги́не иноки́не А́нно,/ благоволи́ бо Бог освяти́ти тя от ю́ности твоея́/ Боже́ственным Свои́м светосия́нием,/ и обогати́ти тя Свое́ю благода́тию,/ и просвети́ти твои́ о́чи серде́чныя,/ во е́же зре́ти к бу́дущему пребыва́нию./ Того́ ра́ди, я́ко ца́рским путе́м,/ ше́ствовала еси́, блаже́нная,/ Христу́ Бо́гу угожда́ющи,/ Ему́же ны́не моли́ся/ дарова́ти нам мир и ве́лию ми́лость.</p>
<p>Ра́дуйся, блаже́нная ма́ти,/ я́ко, подо́бящися А́нне целому́дренней,/ де́нь и но́щь моли́лася еси́ Го́сподеви,/ пребыла́ же еси́ в посте́ и смире́нии, вы́ну твою́ ду́шу снабдева́ющи,/ те́мже угоди́ла еси́ Небе́сному Царю́ и Влады́це всех,/ Ему́же ны́не моли́ся/ дарова́ти нам мир и ве́лию ми́лость.</p>
<p>Ра́дуйся, ни́щим пита́тельнице неоску́дная,/ си́рым и вдови́цам кре́пкая помо́щнице,/ всем же скорбя́щим утеше́ние;/ ми́лостиву ду́шу твою́ иму́щи,/ с любо́вию и ти́хостию ми́лостыню подава́ла еси́,/ наде́ющися сугу́бу ми́лость себе́ прия́ти в бу́дущем ве́це,/ по рече́нному от Христа́ Бо́га на́шего,/ я́ко ми́лостивии ми́лостив и суд прии́мут./ Те́мже угоди́ла еси́, преподо́бная,/ Творцу́ твоему́ и Го́споду/ и прия́ла еси́ от Него́ Ца́рство Небе́сное и вене́ц нетле́нный,/ Того́ моли́ спасти́ся душа́м на́шим.</p>
<p>Ра́дуйся, достохва́льная ма́ти,/ вели́кая княги́не иноки́не А́нно,/ я́ко за мно́гия твоя́ доброде́тели/ сподо́билася еси́ прия́ти от Бо́га дар чудотворе́ний:/ мно́ги бо боля́щия разли́чными неду́ги исцеля́еши,/ и, я́ко не́киим драги́м бога́тством, обогаща́еши,/ и всех чудесы́ твои́ми удивля́еши./ Тем тя ны́не мо́лим:/ моли́ Христа́ Бо́га/ дарова́ти душа́м на́шим мир и ве́лию ми́лость.</p>
<p>Ра́дуйся, чи́стая се́рдцем ма́ти,/ я́ко тезоимени́та бы́вши А́нне целому́дренней,/ вы́ну гото́вилася еси́ к ве́чному спасе́нию,/ по Госпо́дню изволе́нию,/ к Нему́ же и отшла́ еси́/ в ве́чный поко́й и весе́лие/ и пребыва́еши в неизрече́нных све́тлостех,/ со все́ми святы́ми, Бо́гу угоди́вшими,/ ра́дующися и веселя́щися,/ наслажда́ющися Боже́ственнаго светосия́ния./ Моли́ у́бо Христа́ Бо́га/ дарова́ти нам мир и ве́лию ми́лость.</p>
<p>
<red>Сла́ва, глас 8:</red>
</p>
<p>Прииди́те, вси ве́рнии росси́йстии наро́ди,/ почти́м, и похва́лим, и согла́сно воспои́м/ росси́йскую на́шу похвалу́,/ я́ко пресве́тлую звезду́,/ осиява́ющую град свой Ка́шин чудесы́ свои́ми,/ ни́щим пита́тельницу,/ си́рым и вдова́м засту́пницу,/ скорбя́щим уте́шительницу,/ сию́ блаже́нную в жена́х, преподо́бную ма́терь княги́ню А́нну:/ сия́ бо пре́йде ко Христу́ Бо́гу в ве́чныя оби́тели/ и ны́не пребыва́ет в Го́рних селе́ниих,/ с чи́нми А́нгельскими ра́дующися и веселя́щися./ Тем возопии́м к ней, зову́ще:/ ра́дуйся, росси́йская похвало́,/ всем жена́м кра́сное удобре́ние,/ гра́ду Ка́шину просвеще́ние;/ прие́мши от Христа́ Бо́га Ца́рство Небе́сное и вене́ц нетле́нный,/ Того́ моли́ спасти́ся душа́м на́шим.</p>
<p>
<red>И ны́не, Богоро́дичен:</red> Ца́рь Небе́сный:
<style name="color-red"/></p>
<p>
<red>Вход. Проки́мен дне, и чте́ния 3 преподо́бническая
<emphasis>(зри 1 июня)</emphasis></red>
</p>
<p>
<red>На лити́и стихи́ра хра́ма и преподо́бней стихи́ры, глас 2.</red>
</p>
<p>
<red>Подо́бен:</red> Ки́ими похва́льными венцы́:</p>
<p>Ки́ими похва́льными пе́сньми/ ублажи́м преподо́бную чудотво́рицу,/ вели́кую княги́ню иноки́ню А́нну,/ ве́рным лю́дем засту́пницу те́плую?/ Ве́рою и любо́вию возопии́м ей, глаго́люще:/ ра́дуйся, земли́ на́шей кра́сное утвержде́ние,/ всему́ же христоимени́тому жи́тельству удивле́ние,/ тя бо венце́м нетле́ния венча́ет Христо́с Бог наш,/ име́яй ве́лию и бога́тую ми́лость.</p>
<p>Ки́ими похва́льными пе́сньми/ возвели́чим преподо́бную ма́терь,/ вели́кую княги́ню А́нну,/ те́плую моли́твенницу и хода́таицу/ ко Влады́це Христу́ и Бо́гу на́шему?/ Во умиле́нии серде́ц на́ших ей помо́лимся:/ моли́ стране́ на́шей побе́ду на враги́ дарова́ти,/ прося́щи нам ми́ра и ве́лия ми́лости.</p>
<p>Ки́ими пе́сненными добро́тами/ восхва́лим преподо́бную ма́терь А́нну?/ Я́ко бо звезда́, осиява́ет зе́млю Росси́йскую/ и град свой Ка́шин свои́м к Бо́гу предстоя́нием,/ Того́ моля́щи за лю́ди правосла́вныя,/ во е́же спасти́ся всем,/ па́мять ея́ ве́рою и любо́вию почита́ющим.</p>
<p>
<red>Сла́ва, глас 5:</red>
</p>
<p>Стецы́теся, вси правове́рнии лю́дие,/ соше́дшеся, соста́вим пра́зднество,/ в прославле́ние вели́кия княги́ни и́нокини А́нны/ и возопии́м ей, глаго́люще:/ ра́дуйся, я́ко А́нгелы и челове́ки удиви́ла еси́, блаже́нная,/ чи́стым твои́м и непоро́чным житие́м/ и прешла́ еси́ ко Христу́ в ве́чный поко́й и небу́рное приста́нище;/ дне́сь лю́дие ра́дуются и веселя́тся/ о обре́тении честны́х моще́й твои́х,/ я́же подаю́т исцеле́ние приходя́щим к ним с ве́рою,/ ты же, пребыва́ющи у Христа́ Бо́га во Ца́рствии Небе́снем,/ моли́ спасти́ся душа́м на́шим.</p>
<p>
<red>И ны́не, Богоро́дичен:</red>
</p>
<p>Храм и две́рь еси́, пала́та и престо́л Царе́в,/ Де́во Всечестна́я,/ Е́юже Изба́витель мой, Христо́с Госпо́дь,/ во тьме́ спя́щим яви́ся,/ Со́лнце Сый Пра́вды,/ просвети́ти хотя́, я́же созда́ по о́бразу Своему́ руко́ю Свое́ю./ Те́мже, Всепе́тая, я́ко ма́терне дерзнове́ние к Нему́ стяжа́вшая,/ непреста́нно моли́ спасти́ся душа́м на́шим.</p>
<p>
<red>На стихо́вне стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́,/ я́ко в немощне́м естестве́ ве́лия кре́пость яви́ся,/ и бесо́вская пре́лесть победи́ся,/ и вся ко́зни лука́ваго разруши́шася,/ и наве́ты упраздни́шася./ О, блаже́нная в жена́х,/ преподо́бная вели́кая княги́не иноки́не А́нно,/ моли́ о нас Человеколю́бца, Христа́ Бо́га на́шего.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>О, вели́ких Боже́ственных дарова́ний,/ на тебе́, ма́ти преподо́бная,/ вели́кая княги́не А́нно, бы́вших:/ я́ко от млады́х ногте́й твои́х/ всели́ся в тя Христо́с Бог наш,/ тем мно́гия доброде́тели сотвори́ла еси́/ и житие́м твои́м всех удиви́ла еси́./ Моли́ у́бо спасти́ся душа́м на́шим.</p>
<p>
<red>Стих:</red> Что возда́м Го́сподеви о всех,/ я́же воздаде́ ми?
<style name="color-red"/></p>
<p>О, досточу́дная ма́ти А́нно,/ похвала́ еси́ гра́ду Ка́шину,/ всем же иноки́ням кра́сное удобре́ние:/ я́ко бо добропло́дная лоза́,/ посреде́ их процвела́ еси́ до́брыми твои́ми де́лы/ и прешла́ еси́ к Ве́чному селе́нию./ Моли́ у́бо о нас Христа́ Бо́га/ спасти́ся душа́м на́шим.</p>
<p>
<red>Сла́ва, глас 6:</red>
</p>
<p>Прииди́те, вси и́ноцы и иноки́ни,/ мирсти́и же му́жие и жены́ благочести́выя,/ бога́тии и убо́зии, хотя́щии спасти́ся:/ поревну́им блаже́нней и преподо́бней ма́тери,/ вели́цей княги́не А́нне,/ я́же посто́м, и бде́нием, и зе́льным воздержа́нием/ те́ло свое́ до конца́ изнури́,/ и, я́ко ве́лия свети́льница, возсия́ до́брыми свои́ми де́лы,/ и, прише́дши ко Христу́ в ве́чныя селе́ния,/ ны́не пребыва́ет в невече́рнем Све́те со А́нгельскими чи́нми,/ ра́дующися и веселя́щися,/ и мо́лит о всех лю́дех,/ во е́же спасти́ся душа́м на́шим.</p>
<p>
<red>И ны́не, Богоро́дичен:</red> Творе́ц и Изба́витель мой:
<style name="color-red"/></p>
<p>
<red>Тропа́рь, глас 3:</red>
</p>
<p>Дне́сь восхваля́ем тя, преподо́бная ма́ти,/ вели́кая княги́не иноки́не А́нно:/ я́ко бо лоза́ плодови́та посреде́ те́рния,/ процвела́ еси́ во гра́де Ка́шине твои́ми доброде́тельми,/ всех удиви́ла еси́ чу́дным твои́м житие́м,/ те́мже Христу́ Бо́гу угоди́ла еси́,/ и ны́не, ра́дующися и веселя́щися,/ пребыва́еши с ли́ки преподо́бных/ наслажда́ющися ра́йския красоты́ и весе́лия./ Мо́лим у́бо тя:/ моли́ о нас Человеколю́бца, Христа́ Бо́га на́шего,/ дарова́ти нам мир и ве́лию ми́лость.</p>
<p>
<red>Ин тропа́рь, глас 4:</red>
</p>
<p>Просвети́вшися Боже́ственною благода́тию, преподо́бная,/ и пра́востию у́мною ду́шу твою́ привяза́вши в любо́вь Христо́ву,/ тле́нныя, и кра́сныя, и вре́менный нивочто́же вмени́ла еси́./ Кре́стным зна́мением на мы́сленныя враги́ му́жески вооружи́вшися,/ по́стническими по́двиги, посто́м и моли́твами/ у́глие страсте́й угаси́ла еси́, достосла́вная А́нно,/ и по сме́рти источа́еши благода́ть притека́ющим к моще́м твои́м./ И ны́не, в Небе́снем черто́зе с му́дрыми де́вами предстоя́щи Христу́,/ моли́ о нас, почита́ющих святу́ю па́мять твою́.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 1:</red>
</p>
<p>Дне́сь призыва́ет нас обре́тение честны́х моще́й твои́х, преподо́бная ма́ти А́нно,/ све́тло пра́здновати па́мять твою́,/ дне́сь вси лю́дие веселя́тся, прии́мше тя засту́пницу пред Го́сподем./ Ты же, о блаже́нная, моли́ся о нас,/ ве́рою и любо́вию тя почита́ющих.</p>
<p>
<red>Сла́ва, и ны́не, Богоро́дичен:</red>
</p>
<p>Свет, от Све́та происходя́й, во Твою́ Деви́чу утро́бу вни́де/ и пло́тию обложи́ся недомы́сленно и несказа́нно,/ рождество́м же Его́ вся тва́рь обнови́ся и и́дольская ле́сть разори́ся./ Тем мо́лим Тя, Пречи́стая:/ моли́, да спасе́т ду́ши на́ша.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Преблаги́й Бог, прему́дростию Свое́ю вся соде́ловаяй и прославля́яй святы́я Своя́,/ просла́ви тя, преподо́бная ма́ти, на земли́ и на Небеси́;/ иму́щи у́бо к Нему́ дерзнове́ние ве́лие,/ моли́ за вся лю́ди, в правосла́вии живу́щия,/ я́ко да пода́ст им ми́лость Свою́ в Де́нь Су́дный.</p>
<p>
<red>Сла́ва, и ны́не, Богоро́дичен:</red>
</p>
<p>От всех родо́в предъизбра́нная и от всех проро́ков пронарече́нная,/ от всех же челове́к препросла́вленная и от А́нгел удивля́емая,/ Ма́ти Бо́га Вы́шняго,/ удиви́ на нас, недосто́йных рабе́х Твои́х, ми́лость Твою́/ и моли́ за ны Сы́на Твоего́ и Бо́га на́шего,/ я́ко да пода́ст нам ми́лость Свою́ в Де́нь Су́дный.</p>
<p>
<red>Велича́ние:</red>
</p>
<p>Ублажа́ем тя,/ преподо́бная ма́ти, вели́кая княги́не А́нно,/ и чтим святу́ю па́мять твою́,/ наста́внице и́нокиням/ и собесе́днице А́нгелом.</p>
<p>
<red>Псало́м избра́нный: Терпя́, потерпе́х Го́спода:</red>
</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>От ю́ности твоея́ предъизбра́ тя. Госпо́дь в селе́ния Своя́, преподо́бная ма́ти А́нно,/ и от Вседержи́тельныя десни́цы Его́ положи́ся вене́ц нетле́нен на главе́ твое́й,/ и, озаре́на бы́вши от Него́ Боже́ственным светосия́нием,/ ны́не мо́лишися за град твой, за всю же зе́млю Росси́йскую и за вся христиа́ны правосла́вныя́,/ святу́ю па́мять твою́ ве́рно почита́ющия и Христу́ воспева́ющия:/ сла́ва Тебе́, Го́споди, творя́щему ди́вная Твоя́ чудеса́.</p>
<p>
<red>Сла́ва, и ны́не, Богоро́дичен:</red>
</p>
<p>Со́лнце разу́мное возсия́ от пречи́стыя Твоея́ утро́бы,/ от Него́ же вся тва́рь ви́димая и неви́димая просвети́ся и те́рние грехо́вное искорени́ся,/ тем и мы, убо́зии и недосто́йнии раби́ Твои́, мо́лим Тя:/ да просвети́т Сын Твой мрак душ на́ших,/ да избу́дем ти́ны грехо́вныя/ и да обря́щем ми́лость в Де́нь стра́шнаго испыта́ния/ Твои́ми ма́терними к Нему́ моли́твами.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник Изра́илевых. Вся́кое дыха́ние:
<red>Ева́нгелие от Матфе́я, зача́ло 104.</red> </p>
<p>
<red>По 50-м псалме́ стихи́ра, глас 6:</red>
</p>
<p>Тя хода́таицу и моли́твенницу благоприя́тну и́мамы к Бо́гу,/ преподо́бная ма́ти, вели́кая княги́не А́нно,/ ты бо мо́лиши за вся правосла́вныя лю́ди,/ я́ко да изба́вимся от бед, и скорбе́й,/ и от вся́каго наве́та вра́жия./ Тем прославля́ем твою́ святу́ю и честну́ю па́мять,/ и восхваля́ем тя, блаже́нную в жена́х, зову́ще:/ не преста́й моля́щися о душа́х на́ших.</p>
<p>
<red>Кано́н Пресвяте́й Богоро́дице со ирмосо́м на 6 и преподо́бней кано́н на 8, глас 3.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Во́ды дре́вле ма́нием Боже́ственным/ во еди́но со́нмище совокупи́вый,/ и раздели́вый мо́ре изра́ильтеским лю́дем,/ Сей Бог наш препросла́влен е́сть,/ Тому́ Еди́ному пои́м, я́ко просла́вися.</emphasis>
<style name="color-red"/>
</p>
<p>Да́ждь ми, Го́споди, разуме́ние,/ да досто́йно воспою́ и просла́влю благоуго́ждшую Ти преподо́бную ма́терь,/ пре́жде бы́вшую вели́кую княги́ню А́нну,/ и возопию́ Тебе́, Христу́ моему́, я́ко препросла́влен еси́.</p>
<p>О тебе́, блаже́нная ма́ти А́нно,/ хощу́ ны́не язы́к подви́гнути и сло́во простре́ти:/ споспе́шествуй ми, недосто́йному, моли́твами твои́ми,/ да досто́йно восхвалю́ тя и воспою́ Го́сподеви моему́, я́ко просла́вися.</p>
<p>Со млады́х ногте́й твои́х страх Бо́жий име́ла еси́ в се́рдце твое́м, блаже́нная,/ его́же до конца́ содержа́ла еси́, укрепля́ема Боже́ственною благода́тию,/ тем и ду́шу твою́ спасла́ еси́, вы́ну пою́щи Христу́, я́ко просла́вися.</p>
<p>
<red>Богоро́дичен:</red> Тобо́ю, Пречи́стая Влады́чице, от всех родо́в предъизбра́нная Де́во,/ ве́сь мир обнови́ся,/ и ве́сь род челове́ческий от ле́сти диа́вольския свободи́ся,/ и вопие́т ко Христу́, я́ко просла́вися.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Непло́дная душе́ и безча́дная,/ стяжи́ плод благосла́вный,/ веселя́щися, возопи́й/ утверди́хся Тобо́ю, Бо́же,/ не́сть свят, не́сть пра́веден,/ па́че Тебе́, Го́споди.</emphasis>
<style name="color-red"/>
</p>
<p>О́ко душе́вное чи́сто и здра́во име́ла еси́ от ю́ности твое́й, блаже́нная,/ и́мже всегда́ зре́ла еси́ к Го́рнему селе́нию, его́же и дости́гла еси́,/ и ны́не Христу́ воспева́еши:/ не́сть свят и не́сть пра́веден, па́че Тебе́, Го́споди.</p>
<p>Из благочести́ваго ко́рене произрасла́ еси́, блаже́нная,/ и, во <red>вся</red> дни жития́ твоего́ с супру́гом твои́м чи́сто и непоро́чно пребыва́ющи,/ вопия́ла еси́ ко Христу́:/ не́сть свят и не́сть пра́веден, па́че Тебе́, Го́споди.</p>
<p>Ничто́же пред Бо́гом вя́щше е́сть добро́ты душе́вныя./ Ты же, преподо́бная ма́ти, соблюла́ еси́ ю непреткнове́нно, вопию́щи ко Христу́:/ не́сть свят и не́сть пра́веден, па́че Тебе́, Го́споди.</p>
<p>
<red>Богоро́дичен:</red> Отрокови́це Чи́стая, Ма́ти Го́спода на́шего,/ помози́ ми, недосто́йному рабу́ Твоему́,/ воспе́ти уго́дницу Сы́на Твоего́ и Бо́га моего́,/ преподо́бную ма́терь А́нну, и рещи́ ко Христу́:/ не́сть свят и не́сть пра́веден, па́че Тебе́, Го́споди.
<style name="color-red"/></p>
<p>
<red>Ин конда́к, глас 8:</red>
</p>
<p>Скоропослу́шную помо́щницу, вси, су́щии в беда́х,/ благоче́стно воспое́м, А́нну святу́ю,/ дне́сь любо́вию соше́дшеся во обре́тение честны́х моще́й ея́./ Воспое́м пе́снь Еди́ному в Тро́ице Бо́гу, ра́дующеся,/ сподо́бльшему нас ви́дети пречи́стое сокро́вище честны́х моще́й ея́:/ от мног бо лет сокрове́ны бы́ша,/ напосле́док же нам явле́ны/ и источа́ют мно́га и разли́чна исцеле́ния./ Я́ко да моли́твами ея́ к Бо́гу/ от вся́ких находя́щих зол изба́вимся,/ ра́достною душе́ю и весе́лием се́рдца благода́рная воспое́м, глаго́люще:/ ра́дуйся, утвержде́ние гра́ду на́шему.</p>
<p>
<red>Седа́лен, глас 3:</red>
</p>
<p>Воспита́на была́ еси́, блаже́нная, от ро́ждших тя в за́поведех Госпо́дних,/ я́ко лоза́ в красноцвету́щих виногра́дех,/ тем тя ублажа́ем и святу́ю па́мять твою́ ве́рно почита́ем./ Моли́ Христа́ Бо́га, да спасе́т ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Све́та Преве́чнаго, от Отца́ пре́жде век рожде́нное Сло́во Бо́жие,/ родила́ еси́ нам, Пресвята́я Влады́чице, Христа́ Бо́га на́шего,/ И́мже вселе́нная от тли сме́ртныя свободи́ся,/ тем Тя непреста́нно с Ним пое́м и велича́ем.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Покры́ла е́сть Небеса́ доброде́тель Твоя́, Христе́,/ из Киво́та бо проше́д святы́ни, Твоея́ Нетле́нныя Ма́тере,/ в хра́ме сла́вы Твоея́ яви́лся еси́,/ я́ко Младе́нец руконоси́м,/ и испо́лнишася вся Твоего́ хвале́ния.</emphasis>
<style name="color-red"/>
</p>
<p>Преукра́шена была́ еси́, преподо́бная ма́ти, доброде́тельми твои́ми,/ я́ко цве́ты благоуха́нными и я́ко ка́мением драгоце́нным./ Тем и угоди́ла еси́ Нетле́нному Царю́ и Влады́це всех,/ Ему́же и воспе́ла еси́:/ Го́споди, испо́лнишася вся Твоего́ хвале́ния.</p>
<p>О, тве́рдое основа́ние ве́ры, о, любы́ к Бо́гу кре́пкая!/ В же́нстем бо естестве́ му́жески победи́ла еси́ неви́димаго врага́ супоста́та/ и та́ко угоди́ла еси́ Христу́, вопию́щи:/ Го́споди, испо́лнишася вся Твоего́ хвале́ния.</p>
<p>Христо́в храм была́ еси́, преподо́бная ма́ти,/ твое́ю чистото́ю и целому́дрием и про́чими доброде́тельми,/ те́мже вмести́ла еси́ в себе́ Свята́го Ду́ха,/ к Нему́же и возопи́ла еси́:/ Го́споди, испо́лнишася вся Твоего́ хвале́ния.</p>
<p>
<red>Богоро́дичен:</red> Вои́стинну всех тва́рей вы́шши яви́лася еси́, Влады́чице,/ и кто дово́лен по достоя́нию изрещи́ вели́чие Твое́?/ Простра́ннее бо небе́с яви́ся чре́во Твое́, в не́мже носи́ла еси́ все́ми Невмести́маго Бо́га,/ к Нему́же и мы вопие́м:/ Го́споди, испо́лнишася вся Твоего́ хвале́ния.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Я́ко ви́де Иса́ия обра́зно/ на Престо́ле превознесе́на Бо́га,/ от А́нгел Сла́вы дориноси́ма,/ о, окая́нный, — вопия́ше, — аз!/ прови́дех бо воплоща́ема Бо́га, Све́та Невече́рня/ и ми́ром влады́чествующа.</emphasis>
<style name="color-red"/>
</p>
<p>А́ще и во благоде́нствии пребыва́ла еси́, блаже́нная ма́ти,/ и вся́ко изоби́лие близ себе́ име́ла еси́,/ ника́коже вдала́ся еси́ на поко́й и весе́лие пи́щное,/ но, зе́льным трудо́м и воздержа́нием те́ло твое́ удруча́ющи,/ воспева́ла еси́ Жениха́ твоего́, Христа́,/ Све́та Невече́рня и ми́ром влады́чествующа.</p>
<p>Любо́вию Христо́вою уязви́вшися, блаже́нная ма́ти,/ вели́кая княги́не иноки́не А́нно,/ я́ко добропло́дная лоза́ в виногра́де, процвела́ еси́ во гра́де Ка́шине благи́ми твои́ми дея́нии/ и победи́ла еси́ бесо́вския полки́, воспева́ющи Христа́,/ Све́та Невече́рня и ми́ром влады́чествующа.</p>
<p>И́стинным све́том Христо́вым осия́на была́ еси́, ма́ти свята́я,/ вели́кая княги́не иноки́не А́нно,/ насыща́ющися ве́лия благода́ти и воспева́ющи Его́,/ Све́та Невече́рня и ми́ром влады́чествующа.</p>
<p>
<red>Богоро́дичен:</red> Ты у́бо, Чи́стая Ма́ти Госпо́дня,/ чистото́ю и де́вством всех превзошла́ еси́,/ те́мже избра́на была́ еси́ в Бо́жие вмести́лище и родила́ еси́ нам Христа́ Бо́га на́шего,/ Све́та Невече́рня и ми́ром влады́чествующа.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Бе́здна после́дняя грехо́в обы́де мя,/ и исчеза́ет дух мой;/ но простры́й, Влады́ко, высо́кую Твою́ мы́шцу,/ я́ко Петра́, мя, Упра́вителю, спаси́.
<style name="color-red"/></emphasis>
</p>
<p>Из благочести́ваго ко́рене произрасла́ еси́,/ преподо́бная ма́ти, вели́кая княги́не иноки́не А́нно,/ благоче́стием же и ве́рою, а́ки цвет, процвела́ еси́ во твое́м оте́честве, во гра́де Ка́шине,/ и прешла́ еси́ к Го́рнему жи́тельству, вопию́щи ко Христу́:/ я́ко Петра́, мя, Упра́вителю, спаси́.</p>
<p>Вои́стинну досто́йна еси́ похвалы́ ве́лия,/ преподо́бная ма́ти, вели́кая княги́не А́нно,/ я́ко в же́нстем естестве́ му́жескую кре́пость име́ла еси́,/
<style name="color-red"/>
и победи́ла еси́ супоста́та диа́вола, и воспева́ла еси́
<style name="color-red"/>
ко Влады́це Христу́:/ яко Петра́, мя, Упра́вителю, спаси́.</p>
<p>Ей, вои́стинну све́тел и тверд ум имела еси́, преподо́бная,/ вся бо кра́сная ми́ра сего́, я́ко уме́ты, вмени́ла еси́, блаже́нная,/ и ничто́же возмо́же поколеба́ти непоро́чную твою́ ду́шу,/ внегда́ воспева́ти ти Христу́:/ я́ко Петра́, мя, Упра́вителю, спаси́.</p>
<p>
<red>Богородичен:</red> Ле́стным у́бо змии́ным преступле́нием низпадо́хом,/ но с Сы́ном Твои́м, Иису́сом Христо́м, Бо́гом на́шим,/ совоста́хом, Ма́ти Госпо́дня,/ Его́же родила́ еси́ нам, Свет, и Живо́т, и Воскресе́ние.</p>
<p>
<red>Кондак, глас 4.</red>
</p>
<p>
<red>Подо́бен:</red> Возне́слся еси́:</p>
<p>Я́ко пресве́тлая звезда́,/ яви́лася еси́ в Росси́йстей земли́, во гра́де Ка́шине,/ преподо́бная ма́ти А́нно,/ во всех благочести́вых и ве́рных жена́х,/ а́ки крин, процвела́ еси́ чи́стым и непоро́чным твои́м житие́м,/ во иноки́нях же соверше́нными твои́ми труды́ и по́двиги,/ и возшла́ еси́ к Вы́шнему гра́ду, ра́дующися и веселя́щися,/ я́ко до́бре соверши́вши твое́ тече́ние,/ и ны́не честны́я твоя́ мо́щи,/ а́ки би́серие драго́е, яви́шася,/ на исцеле́ние всем, приходя́щим с ве́рою./ Тем и вопие́м ти:/ ра́дуйся, всекра́сная душе́ю,/ и моли́ Христа́ Бо́га/ о спасе́нии душ на́ших.</p>
<p>
<red>И́кос:</red>
</p>
<p>Прииди́те, вси благове́рнии лю́дие,/ воспои́м и просла́вим преподо́бную вели́кую княги́ню иноки́ню А́нну и та́ко к ней возопии́м:/ ра́дуйся, ма́ти свята́я, великоимени́тая княги́не иноки́не А́нно,/ я́ко от ю́ности твоея́ возлюби́ла еси́ Христа́/ и по за́поведем Его́ ше́ствовала еси́;/ ра́дуйся, я́ко зе́льным твои́м воздержа́нием те́ло твое́ удручи́ла еси́./ Ра́дуйся, я́ко сподо́билася еси́ от Бо́га да́ра чудотворе́ний;/ ра́дуйся, яко озари́ Бог се́рдце твое́,/ во е́же восхоте́ти облещи́ся во и́ноческое одея́ние и после́довати Христу́./ Ра́дуйся, ни́щим пита́тельнице и си́рым засту́пнице;/ ра́дуйся, всем росси́йским жена́м похвало́ и утвержде́ние./ Ра́дуйся, всей Росси́йстей стране́ тве́рдое удобре́ние;/ ра́дуйся, я́ко вме́сто земна́го ца́рства Небе́сное обрела́ еси́./ Ра́дуйся, я́ко по сме́рти твое́й те́ло твое́ в не́дрех земли́ не подве́ржеся тле́нию;/ ра́дуйся, я́ко предстои́ши с ли́ки святы́х и преподо́бных жен Невече́рнему Све́ту/ и мо́лишися о спасе́нии душ на́ших.
<style name="color-red"/></p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Я́коже дре́вле/ благочести́выя три о́троки ороси́л еси́ в пла́мени халде́йстем,/ све́тлым Божества́ огне́м и нас озари́,/ благослове́н еси́, взыва́ющия,/ Бо́же оте́ц на́ших.</emphasis>
<style name="color-red"/>
</p>
<p>И́стинно ве́лие чу́до яви́ся во гра́де Ка́шине,/ я́ко честны́я твоя́ мо́щи мно́га ле́та земле́ю покрове́ны бы́ша,/ ны́не же Бо́жиею благода́тию яви́шася верху́ земли́/ на исцеле́ние всем, приходя́щим с ве́рою и вопию́щим:/ благослове́н Бог оте́ц на́ших.</p>
<p>Ка́ко возмо́жем не диви́тися тебе́, блаже́нная ма́ти?/ Пребыла́ бо еси́, а́ки свеща́ светя́щи,/ посреде́ росси́йских жен чу́дным твои́м житие́м, вы́ну воспева́ющи:/ благослове́н Бог оте́ц на́ших.</p>
<p>Утвержде́на была́ еси́, ма́ти преподо́бная,/ а́ки адама́нт кре́пкий, доброде́тельми твои́ми/ и, я́ко неве́ста, укра́шена была́ еси́ мони́сты златы́ми —/ де́лы твои́ми благи́ми, воспева́ющи Христу́:/ благослове́н еси́, Го́споди Бо́же оте́ц на́ших.</p>
<p>
<red>Богоро́дичен:</red> Ю́ницу Тя нескве́рную, Де́ву и Богоро́дицу,/ издале́ча проро́цы имены́ разли́чными нареко́ша:/ ин бо Тя го́ру мы́сленну нарече́,/ други́й же — Роди́тельницу Бо́жию,/ ов же — руно́, ов же — свяще́нную две́рь./ Те́мже и мы вси досто́йно Тя пое́м и славосло́вим во ве́ки.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Служи́ти Живо́му Бо́гу/ в Вавило́не о́троцы претерпе́вше,/ о мусики́йских орга́нех неради́ша/ и, посреде́ пла́мене стоя́ще, боголе́пную пе́снь воспева́ху, глаго́люще:/ благослови́те, вся дела́ Госпо́дня, Го́спода.</emphasis>
<style name="color-red"/>
</p>
<p>Ка́ко изглаго́лю вели́чие Бо́жие/ на тебе́, преподо́бная ма́ти А́нно, я́вльшееся?/ Я́ко по толи́цех ле́тех обрето́шася мо́щи твоя́ нетле́нны,/ на удивле́ние всем челове́ком, пою́щим:/ благослови́те, вся дела́ Госпо́дня, Го́спода.</p>
<p>Ничто́же е́сть дража́йше пред Бо́гом доброде́тельныя души́,/ ея́же ве́сь мир недосто́ин./ Те́мже и ты, преподо́бная ма́ти А́нно,/ па́че всего́ прилежа́ла еси́ о сицеве́й безсме́ртней ве́щи, пою́щи:/ благослови́те, вся дела́ Госпо́дня, Го́спода.</p>
<p>Я́ко свещу́ све́тлу, угото́вала еси́ кро́ткую ду́шу твою́, преподо́бная ма́ти А́нно,/ те́мже по сме́рти твое́й мно́га исцеле́ния неду́жным излия́шася от честны́х моще́й твои́х./ Сего́ ра́ди мы вопие́м:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Го́спода моего́ и Бо́га Ро́ждшая, Ма́ти Безневе́стная,/ дерзнове́ние иму́щи к Нему́, заступи́ и сохрани́ мя Твои́м хода́тайством, я́ко да воспою́:/ благослови́те, вся дела́ Госпо́дня, Го́спода.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Сла́дкою Пречи́стаго Твоего́ рождества́/ стрело́ю уя́звлени, Чи́стая,/ Твое́й достожела́нней добро́те дивя́щеся,/ пе́сньми а́нгельскими досто́йно Тя я́ко Ма́терь Бо́жию велича́ем.</emphasis>
<style name="color-red"/>
</p>
<p>И́миже ве́сть судьба́ми прославля́ет Госпо́дь святы́я Своя́,/ и́хже имена́ напи́сана су́ть на Небеси́ в кни́гах живо́тных,/ То́йже и тя просла́ви Свои́м милосе́рдием, преподо́бная ма́ти А́нно./ Тем тя пое́м и велича́ем.</p>
<p>Ны́не с ли́ки А́нгельскими на Небесе́х предстои́ши Влады́це всех, преподо́бная ма́ти А́нно,/ моля́щи о гра́де твое́м и о чту́щих ве́рою святу́ю па́мять твою́,/ неду́гующим же подаю́щи исцеле́ние от честны́х моще́й твои́х./ Тем тя пое́м и велича́ем.</p>
<p>Ю́на еще́ во́зрастом бы́вши, преподо́бная ма́ти А́нно,/ те́сным и приско́рбным путе́м ше́ствовала еси́,/ вся́кия сла́дости, я́ко го́рести, отвраща́ющися,/ ны́не же дости́гла еси́ неизрече́нныя ра́дости./ Тем тя пое́м и велича́ем.</p>
<p>
<red>Богоро́дичен:</red> Ааро́нов жезл прозябе́й, Влады́чице, пре́жде непло́ден быв,/ по́слежде цвет и плод испусти́;/ та́кожде и Ты, Пресвята́я Де́во, безму́жно родила́ еси́ Христа́ Бо́га на́шего./ Тем Тя пое́м и велича́ем.
<style name="color-red"/></p>
<p>
<red>Свети́лен:</red>
</p>
<p>Стра́хом Бо́жиим огражде́на была́ еси́, преподо́бная,/ и, ника́коже убоя́вшися де́монских сил,/ отшла́ еси́ ко Трисия́нному Вели́кому Све́ту/ и ны́не пребыва́еши в неизрече́нней све́тлости со все́ми святы́ми./ Тем тя мо́лим:/ моли́ся о нас, творя́щих святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Све́та Преве́чнаго родила́ еси́ нам, Христа́ Бо́га на́шего, Пречи́стая Де́во,/ изба́вльшаго ве́сь мир от ле́сти диа́вола./ Те́мже мо́лим Тя:/ не преста́й моля́щи, да пода́ст нам ми́лость Свою́ в Де́нь Су́дный.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Что Тя нарече́м:</p>
<p>Что тя нарече́м, преподо́бная ма́ти А́нно?/ Я́ко бо звезда́, осиява́еши/ оте́чество твое́, град Ка́шин,/ многочи́сленными чудесы́ твои́ми,/ подаю́щи исцеле́ние приходя́щим с ве́рою/ к честны́м моще́м твои́м./ Моли́ у́бо спасти́ся душа́м на́шим.</p>
<p>Что тя возъимену́ем, блаже́нная ма́ти А́нно?/ Луну́ ли све́тлую,/ светя́щую во всей земли́ Росси́йстей?/ или́ звезду́ разу́мную,/ зря́щую ко у́мному Со́лнцу,/ наслажда́ющуся Боже́ственнаго светосия́ния/ и моля́щуся за ве́сь христиа́нский род,/ да не превозмо́гут супоста́ты,/ но да бу́дут побежде́ни стра́хом Бо́жиим./ Моли́ у́бо спасти́ся душа́м на́шим.</p>
<p>Прииди́те, вси росси́йстии наро́ди,/ почти́м и похва́лим преподо́бную ма́терь,/ вели́кую княги́ню иноки́ню А́нну,/ па́че зла́та чистоту́ возлюби́вшую,/ и па́че сапфи́ра ду́шу свою́ просвети́вшую/ до́брыми свои́ми дея́нии,/ и ны́не предстоя́щую Царю́ Небе́сному со А́нгельскими ли́ки,/ и моля́щую спасти́ся душа́м на́шим.</p>
<p>
<red>Сла́ва, глас 8:</red>
</p>
<p>Кто не подиви́тся, кто не похва́лит и не воспое́т ве́рно/ сию́ блаже́нную преподо́бную ма́терь А́нну?/ Я́ко по святе́м ея́ преставле́нии/ бы́ша си́лою Бо́жиею мно́га чудеса́ от честны́х моще́й ея́,/ я́же подаю́т исцеле́ния приходя́щим к ним с ве́рою./ Сего́ ра́ди возопии́м к ней, си́це зову́ще:/ ра́дуйся, преподо́бная ма́ти иноки́не А́нно,/ вели́каго да́ра от Христа́ сподо́бившаяся/ и ны́не пребыва́ющая во Ца́рствии Небе́снем с ли́ки преподо́бных,/ моли́ спасти́ся душа́м на́шим.</p>
<p>
<red>И ны́не, Богоро́дичен, глас то́йже:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 4:</red> Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник Изра́илевых.
<red>Апо́стол к Гала́том, зача́ло 208. Ева́нгелие от Матфе́я, зача́ло 104. Прича́стен:</red>
В па́мять ве́чную:
<style name="color-red"/></p>
<p>
<red>Моли́тва</red>
</p>
<p>О преподо́бная и преблаже́нная ма́ти А́нно! Смире́нно припа́дающе к честны́м моще́м твои́м, мо́лимся со слеза́ми приле́жно: не забу́ди убо́гих твои́х до конца́, но помина́й нас всегда́ во святы́х твои́х и благоприя́тных моли́твах к Бо́гу. О преблаже́нная вели́кая княги́не А́нно! Не забу́ди присеща́ти чад твои́х, а́ще бо те́лом и преста́вилася еси́ от нас, но и по сме́рти жива́ пребыва́еши и не отступа́еши от нас ду́хом, сохраня́ющи нас от стрел вра́жиих, вся́кия пре́лести бесо́вския и ко́зней диа́вольских. Моли́твеннице на́ша усе́рдная! Не преста́й моля́щися за ны ко Христу́, Бо́гу на́шему, а́ще бо моще́й твои́х ра́ка пред очи́ма на́шима вы́ну ви́дима е́сть, но свята́я душа́ твоя́, со А́нгельскими во́инствы у Престо́ла Вседержи́теля предстоя́щи, досто́йно весели́тся. К тебе́ у́бо припа́даем, тебе́ мо́лимся, тебе́ ми́ли ся де́ем: моли́ся, преблаже́нная А́нно, Всеми́лостивому Бо́гу на́шему о спасе́нии душ на́ших, е́же испроси́ти нам вре́мя на покая́ние и невозбра́нно прейти́ от земли́ на Не́бо, мыта́рств го́рьких и ве́чныя му́ки изба́витися и Небе́сному Ца́рствию насле́дником бы́ти со все́ми преподо́бными, от ве́ка угоди́вшими Го́споду на́шему Иису́су Христу́, Ему́же сла́ва, со Безнача́льным Его́ Отце́м, и с Пресвяты́м, и Благи́м, и Животворя́щим Его́ Ду́хом, ны́не, и при́сно, и во ве́ки веко́в. Ами́нь.
<style name="color-red"/></p>
</section>
