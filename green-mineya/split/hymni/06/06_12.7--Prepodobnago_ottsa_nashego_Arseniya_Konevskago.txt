<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Арсе́ния, Коне́вскаго чудотво́рца</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1.</red> </p>
<p>
<red>Подо́бен:</red> Небе́сных чино́в:
<style name="color-red"/></p>
<p>Небе́сных ра́дований прича́стника,/ во сла́ве святы́х Боже́ственною сла́вою озаря́емаго,/ всесве́тлаго свети́льника на́шего,/ Богому́драго Арсе́ния,/ на земли́ доброде́тельми просия́вшаго,/ наста́ дне́сь све́тлое торжество́.</p>
<p>Ра́дуйтеся, лю́дие, и весели́теся,/ не я́ко весна́ прии́де,/ земноро́дных ве́лия ра́дость,/ но я́ко де́нь прибли́жися,/ в о́ньже пе́сненными хвала́ми, я́ко цве́ты,/ венча́ется святы́й Арсе́ний,/ путево́ждь спасе́ния на́шего.</p>
<p>Сра́дуйтеся нам, Афо́нская Горо́ и вели́кий Новгра́де,/ в светоно́сный де́нь па́мяти свята́го Арсе́ния,/ и́же в вас доброде́тельными дея́ньми,/ я́ко фи́никс, процвете́/ и, я́ко кедр в Лива́не, умно́жися.</p>
<p>Страстьми́ борю́щих де́монов/ моли́твою и посто́м побежда́я/ и Боже́ственным жела́нием согрева́я се́рдце,/ храм че́стен Ду́ху Свято́му/ бы́ти сподо́бился еси́,/ Богоно́се Арсе́ние, о́тче наш.</p>
<p>
<red>Сла́ва, глас 5:</red>
</p>
<p>Я́ко жа́ждущий еле́нь на исто́чники водны́я,/ ты, ко Го́споду горя́й ду́хом,/ те́сным путе́м по́стничества/ неукло́нно текл еси́, преподо́бне,/ от Него́же и во́ду живоно́сну прии́м,/ к ве́чней жи́зни пресели́лся еси́,/ иде́же ны́не Богозре́нием насыща́яся,/ помина́й нас, любо́вию пра́зднующих/ всечестну́ю па́мять твою́.</p>
<p>
<red>И ны́не, Богоро́дичен, глас то́йже:</red>
</p>
<p>Я́коже де́нь со́лнечными луча́ми па́че просвеща́ется,/ си́це дне́шнее торжество́ ико́на Твоя́, Влады́чице,/ чуде́с сия́нием светоза́рнейшим твори́т/ и всех нас ра́дости исполня́ет,/ а́нгельски вопию́щих Ти:/ ра́дуйся, Благода́тная,/ Бо́га пло́тию ро́ждшая ко спасе́нию душ на́ших.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Дом душе́вный омы́л еси́,/ блаже́нне Арсе́ние, о́тче наш,/ струя́ми слез твои́х,/ и возсия́л тебе́/ свет Христо́в.</p>
<p>
<red>Стих:</red> Честна́ пред Го́сподем/ сме́рть преподо́бных Его́.
<style name="color-red"/></p>
<p>Се́мя Боже́ственное/ обре́т тя, Арсе́ние,/ зе́млю бла́гу,/ страсте́й те́рнием не подави́ся,/ но возрасти́ доброде́телей плод стори́чный.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ничто́же земно́е/ возмо́же тя, свя́те Арсе́ние,/ от любве́ Бо́жия разлучи́ти,/ е́юже, я́ко свети́льник горя́й и светя́й,/ при́сно был еси́.</p>
<p>
<red>Сла́ва, глас 4:</red>
</p>
<p>Труды́ и по́двиги твоя́/ му́жеству тезоимени́та
<a type="note" xlink:href="#note30">30</a>
я́ве показа́ша тя,/ преподо́бне о́тче наш,/ и́миже отце́в Святы́я Го́ры удиви́л еси́,/ благослове́ния и даро́в от них сподо́бился еси́,/ и ны́не на Небесе́х мзду трудо́в твои́х восприи́м,/ Христу́ Бо́гу не преста́й моли́тися,/ е́же спасти́ и просвети́ти ду́ши на́ша.</p>
<p>
<red>И ны́не, Богоро́дичен, глас то́йже:</red>
</p>
<p>Исто́чник Тя исцеле́ний всем ве́рным/ пропове́дуют чудеса́ святы́я ико́ны Твоея́, Влады́чице,/ ю́же святы́й Арсе́ний,/ я́ко многоце́нен дар,/ трудолю́бием приобре́т, всем нам дарова́;/ тем, благода́рным се́рдцем и усты́ пою́ще,/ уми́льно Тебе́ вопие́м:/ ра́дуйся, благи́х Вино́вная,/ ра́дуйся, Стено́ неруши́мая,/ Прибе́жище и Спасе́ние душ на́ших.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 8.</red> </p>
<p>
<red>Подо́бен: </red>О, пресла́внаго чудесе́:</p>
<p>Благове́стия Христо́ва Боже́ственный глас:/ не лю́бите ми́ра, —/ от ми́ра воззва́ тя в ю́ности,/ и был еси́ рачи́тель по́стнических по́двигов,/ Боже́ственныя любве́ пра́вило,/ трудолю́бия зерца́ло,/ свети́льник благода́тный,/ горя́й ду́хом ко Го́споду/ и светя́й доброде́тельми и чудесы́,/ Его́же ны́не, всехва́льне Арсе́ние,/ моли́ о душа́х на́ших.</p>
<p>Обновля́тися острово́м,/ рекл Госпо́дь проро́ком Иса́ием,/ и се тобо́ю испо́лнися, свя́те Арсе́ние:/ необита́емый о́стров бы́сть твое́ю оби́телию,/ иде́же, я́ко на ме́сте зла́чне и воде́ поко́йне,/ Боже́ственными глаго́лы ча́да мно́га воспита́в,/ ко Христу́ приве́л еси́;/ сего́ ра́ди ны́не духо́вно пра́зднующе,/ тя в пе́снех ублажа́ем.</p>
<p>Го́рняго мудрова́ния испо́лнен сый,/ к горе́ Афо́нстей ты ше́ствуеши,/ Богому́дре Арсе́ние,/ иде́же луча́ми доброде́телей,/ я́ко Богоза́рное свети́ло, возсия́л еси́/ и, чуде́с сокро́вище — о́браз Богоблагода́тныя в дар прии́м,/ страну́ сию́ озари́л еси́;/ тем, све́тло дне́сь пра́зднующе,/ воспева́ем ди́вныя по́двиги твоя́.</p>
<p>Я́ко избра́нный Бо́жий,/ Бо́га доброде́тельми прославля́л еси́,/ не иски́й сла́вы от челове́к,/ и Бог просла́ви тя в чудесе́х,/ Арсе́ние досточу́дне:/ ты бо, я́влься на мо́ри,/ живота́ отча́янных ры́барей спасл еси́;/ ты слепцу́ прозре́ния вино́вен был еси́;/ при гро́бе твое́м неду́жный здрав бы́сть, —/ ди́вна вся дела́ твоя́!/ Ди́вен Бог во святы́х Свои́х!</p>
<p>
<red>Сла́ва, глас 6:</red>
</p>
<p>Я́ко А́нгел, был еси́ на земли́,/ всеблаже́нне о́тче наш Арсе́ние,/ невеще́ственно имы́й житие́,/ порабо́тив пло́ть ду́ху:/ я́ко Херуви́м, храня́й дре́во жи́зни, Христа́, вну́трь себе́/ и не дая́ вхо́да скве́рну или́ нечи́сту по́мыслу в рай мы́сленный,/ я́ко Серафи́м, горя́й вы́ну ко Христу́ любве́ пла́менем;/ и ны́не на Небесе́х со Безпло́тными ли́ки/ Триипоста́сному Божеству́ славосло́вие принося́,/ помина́й нас, чту́щих всечестну́ю па́мять твою́.</p>
<p>
<red>И ны́не, Богоро́дичен:</red> Кто Тебе́ не ублажи́т:
<style name="color-red"/></p>
<p>
<red>Вход. Проки́мен дне и чте́ния 3 преподо́бническая
<emphasis>(зри 1 июня)</emphasis></red>
</p>
<p>
<red>На лити́и стихи́ры, глас 3:</red>
</p>
<p>Да ра́дуется дне́сь ве́рных мно́жество,/ пою́ще во псалме́х и пе́снех всехва́льнаго Арсе́ния,/ и́же красото́ю доброде́телей,/ я́ко крин в пусты́ни, процвете́,/ и бы́сть, я́коже плодови́та ма́слина,/ в до́му Бо́жия Ма́тере,/ и ди́вно просла́вися на земли́,/ и к Небеси́, я́ко оре́л, возлете́,/ иде́же Христу́ Бо́гу/ при́сно мо́лится о душа́х на́ших.</p>
<p>Е́же Бо́гу подо́бное/ и, ели́ко мо́щно, сообра́зное,/ души́ благоле́пие возжела́л еси́ взыска́ти,/ посто́м, бде́нием и труда́ми,/ смире́нием же, моли́твою и слеза́ми/ у́зы страсте́й растерза́в,/ Ду́ху Свято́му усво́ился еси́,/ И́мже дух твой обнови́ся и дарова́ний сподо́бися./ Его́же моли́, преподо́бне о́тче наш,/ от и́га страсте́й изба́вити нас/ и спасти́ ду́ши на́ша.</p>
<p>В труде́ и по́двизе,/ во бде́ниих мно́жицею,/ во а́лчбе и жа́жде/ и в пу́тных ше́ствиих
<a type="note" xlink:href="#note31">31</a>
во Афо́нскую Го́ру/ ты му́жествен яви́лся еси́, Богоно́се о́тче наш,/ я́ко и ста́рость не разсла́би тя в по́двизех твои́х,/ но апо́стольски взыва́л еси́:/ я́ко не изнемога́ю,/ но умерщвля́ю те́ло мое́ и порабоща́ю ду́ху,/ да не ка́ко ине́х уча́ сло́вом,/ сам неключи́м де́лы явлю́ся.</p>
<p>
<red>Сла́ва, глас 6:</red>
</p>
<p>Егда́ в Небе́сныя оби́тели позна́л еси́, Арсе́ние,/ исхо́д твой от земли́,/ тогда́, я́ко оте́ц чадолюби́вый,/ благослове́ние дая́ ча́дом свои́м,/ запове́дал еси́ им благоугожда́ти Го́сподеви/ Правосла́вием и до́брыми де́лы:/ ве́ра бо без дел ме́ртва е́сть./ Тем и о нас, гре́шных,/ Христа́ Бо́га моли́, преподо́бне,/ е́же благоче́стно житие́ сконча́ти нам/ и с тобо́ю всели́тися, иде́же Свет Невече́рний.</p>
<p>
<red>И ны́не, Богоро́дичен:</red> Богоро́дице, Ты еси́ лоза́ и́стинная:</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся, Живоно́сный Кресте́:</p>
<p>Ра́дуйся, мона́хов све́тлая добро́то,/ ра́дуйся, Арсе́ние о́тче наш!/ Ра́дуйся, я́ко трудо́в твои́х/ и по́стнических по́двигов прия́л еси́ возме́здие:/ све́тлая селе́ния ра́йская,/ зре́ние сла́вы Божества́ Трисо́лнечнаго,/ со А́нгелы ликостоя́ние,/ с преподо́бными торжество́ преми́рное,/ неизрече́нную ра́дость с пра́ведными,/ сла́ву присносу́щную со все́ми святы́ми./ Те́мже Человеколю́бца Бо́га моли́, преподо́бне,/ е́же и нам, гре́шным, сподо́битися Небе́снаго Ца́рствия.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Ра́дуйся, Арсе́ние, Небе́сный граждани́не,/ совсе́льниче А́нгелов;/ ра́дуйся, всесве́тлый свети́льниче,/ сия́нием чуде́с всех озаря́ющий:/ ты по вода́м пла́вающим по́мощь,/ от потопле́ния спасе́ние,/ явле́нием твои́м слепцу́ прозре́ние дарова́ся./ Ра́дуйся, врачу́ безме́здный прося́щим тя ве́рою./ Ра́дуйся, де́монов прогони́телю,/ страхова́ния тех до конца́ разруши́вый./ О, преподо́бне о́тче наш!/ Не преста́й моли́ти Христа́ Бо́га/ е́же от бед и зол изба́вити нас,/ умири́ти мир и спасти́ ду́ши на́ша.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, Арсе́ние,/ благи́й и ве́рный ра́бе Христо́в/ и Богому́дрый наста́вниче спасе́ния на́шего:/ ты, о́браз и пра́вило жития́ спаси́тельнаго/ преднаписа́в нам собо́ю,/ всех нас от сна ле́ности возбужда́еши/ на по́двиг доброде́телей;/ ты у́тро мы́сленное,/ трудолю́бием озари́вшее собо́ры и́ноков./ Вели́кий Но́вград тобо́ю сла́вится,/ и вся страна́ сия́ красу́ется,/ мы же, се́рдцем и усты́ пою́ще,/ тебе́ умиле́нно про́сим/ моли́ти вы́ну Спа́са Христа́ о спасе́нии душ на́ших.</p>
<p>
<red>Сла́ва, глас 8:</red>
</p>
<p>Мона́хов ликостоя́ние/ и все ве́рных мно́жество,/ песносло́вяще, ублажа́ем тя, Арсе́ние о́тче наш!/ Блаже́н еси́ вои́стинну,/ я́ко прило́г уны́ния в духо́вных по́двизех не разсла́би тя,/ но, трезви́мый ум в моли́тве непреста́нней,/ ве́сь Христу́ усво́ился еси́/ и, я́ко благи́й и ве́рный раб,/ вни́ти сподо́бился еси́ в ра́дость Го́спода своего́,/ Его́же моли́ о душа́х на́ших.</p>
<p>
<red>И ны́не, Богоро́дичен:</red> Безневе́стная Де́во:
<style name="color-red"/></p>
<p>
<red>На благослове́нии хле́бов тропа́рь преподо́бнаго, два́жды, и</red> Богоро́дице Де́во:
<red>еди́ножды.</red> </p>
<p>
<red>Тропа́рь преподо́бнаго, глас 1:</red>
</p>
<p>Боже́ственною любо́вию возгоре́вся,/ мирска́я пристра́стия от души́ отве́ргше,/ те́сным путе́м по́стничества во след Христа́/ невозвра́тным умо́м ше́ствовал еси́, Арсе́ние всеблаже́нне,/ от Него́же и мзду трудо́в твои́х на Небесе́х восприи́м,/ помина́й нас, чту́щих святу́ю па́мять твою́ и вопию́щих:/ сла́ва Да́вшему ти кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>Ин Тропа́рь, глас 4:</red>
</p>
<p>Ду́хом Бо́жиим наставля́емый,/ возлюби́л еси́ безмо́лвие,/ в не́мже ева́нгельски подвиза́ющуся,/ пречу́дный Афо́нский дар —/ Богома́тере ико́на, дарова́ся ти, всеблаже́нне,/ и, о́браз доброде́телей быв ста́ду твоему́,/ Арсе́ние о́тче наш,/ к Го́рнему торжеству́ возше́л еси́,/ иде́же со А́нгелы ликовству́я,/ моли́ Христа́ Бо́га/ спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>Тропа́рь преподо́бнаго, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 4:</red>
</p>
<p>Я́коже звезду́ пресве́тлую, Соде́тель ми́ра дарова́ тя нам, Арсе́ние блаже́нне!/ В нощи́ бо жития́ сего́, грехи́ мно́гими омраче́ни су́ще,/ доброде́тели твоя́ пою́ще, просвеща́емся/ и чуде́с све́тлостию озаря́емся,/ сла́ву и благодаре́ние прино́сим просла́вльшему тя Христу́ Бо́гу, Спа́су душ на́ших.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Приими́, Влады́чице, моли́твы на́ша и принеси́ я к Сы́ну Твоему́ и Бо́гу на́шему,/ я́ко да изба́вит ны, гре́шныя, от де́рзости лука́вых де́монов,/ страстьми́ на́шими нас при́сно ра́тующих,/ и да огради́т ми́ром ду́ши на́ша.</p>
<p>
<red>По 2-м стихосло́вии седа́лен, глас 8:</red>
</p>
<p>Ду́хом горя́й ко Го́споду,/ вся кра́сная и сла́дкая ми́ра сего́ вмени́л еси́, Арсе́ние, за уме́ты,/ да Его́ еди́наго приобря́щеши,/ и ни ско́рбь, ни теснота́ жития́ по́стническаго возмого́ша тя любве́ Его́ разлучи́ти./ Его́же моли́, преподо́бне, от пристра́стий мирски́х се́рдца на́ша очи́стити,/ в любви́ Свое́й утверди́ти/ и спасти́ ду́ши на́ша.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Купина́, дре́вле огне́м горя́щая, не сгара́ше,/ проявля́ющи Богоневе́стныя Де́вы рождества́ та́инство,/ Я́же, О́гнь Божества́ во чре́ве прии́мши, неопа́льна пребы́сть,/ Сию́, ве́рнии, я́ко Ма́терь Бо́жию, благоче́стно велича́ем.</p>
<p>
<red>По полиеле́и седа́лен, глас 1:</red>
</p>
<p>Иде́же сла́дкая вода́ во исто́чницех, та́мо вси жа́ждущии стека́ются;/ но се па́мять свята́го Арсе́ния и благода́тный о́браз Бо́жия Ма́тере/ я́ко исто́чницы от Бо́га нам дарова́шася,/ к ни́мже, ве́рнии, прииди́те,/ во е́же благи́х дарова́ний сподо́битися.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Свеще́ та́инственная, Влады́чице Богоро́дице,/ от Святы́я Твоея́ ико́ны благода́тным све́том возсия́й на ны, гре́шныя рабы́ Твоя́,/ от мра́ка страсте́й изба́ви и безстра́стия красоту́ пода́ждь душа́м на́шим.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6:</red>
</p>
<p>Светоно́сная па́мять твоя́,/ преподо́бне о́тче наш Арсе́ние,/ я́ко труба́ велегла́сная,/ от всех стран торжества́ рачи́телей созыва́ет/ и глас орга́нов у́мных дви́жет ко хвале́нию Соде́теля,/ И́же показа́ тя свят орга́н Свята́го Ду́ха/ и я́ко неистощи́мое благ сокро́вище/ дарова́ нам ра́ку твою́./ Тем све́тло дне́сь пра́зднующе,/ дарова́ний духо́вных исполня́емся/ и, веселя́щеся, тя в пе́снех ублажа́ем.</p>
<p>
<red>Кано́н преподо́бнаго Арсе́ния, глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>Соде́телю А́нгелов и све́та Пода́телю, Иису́се, Бо́же мой,/ ум и се́рдце мое́ просвети́,/ да земна́го А́нгела — свята́го Арсе́ния воспою́,/ ра́дуяся сла́ве Твое́й.</p>
<p>Я́коже крин се́льный, красе́н был еси́, Арсе́ние, в ю́ности доброде́тельми/ и я́ко избра́нный Бо́жий, полн сый любве́ и благода́ти,/ удали́лся еси́ от ми́ра.</p>
<p>Простра́ннаго пути́ бе́гая,/ пу́ть те́снаго жития́, по́двиги и труды́ по́стническия возлюби́л еси́, Богому́дре,/ и́миже вни́ти сподо́бился еси́ в ве́чный поко́й.</p>
<p>
<red>Богоро́дичен:</red> Хва́лим, благослови́м, пое́м и велича́ем Тя, Богоро́дице,/ я́ко рождество́м Твои́м от пре́лести мир изба́влен бы́сть/ и подаде́ся отпуще́ние грехо́в и спасе́ние душа́м на́шим.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя, дух мой.</emphasis>
<style name="color-red"/>
</p>
<p>Я́же на Горе́ оби́тель бы́сть тебе́, Арсе́ние,/ я́ко ле́ствица, на го́ру доброде́телей возводя́щая/ и Го́рняго ра́зума и мудрова́ния хода́тайственна.</p>
<p>Кро́ткому и смире́нному се́рдцем Го́споду Иису́су подража́я,/ смире́н мудрова́нием, кро́ток и послушли́в ты был еси́,/ от Него́же и благода́ть тебе́, Арсе́ние, дарова́ся.</p>
<p>Я́коже Гедео́н иноплеме́нники,/ ты па́губныя стра́сти воздержа́нием победи́л еси́, досточу́дне,/ и ничто́же у́спе враг диа́вол, при́сно о́ными ра́тующий.</p>
<p>
<red>Богоро́дичен:</red> Оскверне́но се́рдце и устне́ име́я,/ припа́даю, и лобыза́ю, Пречи́стая, о́браз Твой святы́й,/ и со слеза́ми молю́ Тя, Влады́чице:/ росо́ю благода́ти и ду́шу и те́ло мое́ очи́сти.
<style name="color-red"/></p>
<p>
<red>Седа́лен, глас 5:</red>
</p>
<p>Ма́нием Боже́ственным, а́ще и нехотя́щаго,/ внеза́пу бу́ря ве́треная к сему́ о́строву на ладии́ обрати́ тя, свя́те Арсе́ние,/ иде́же всели́вся, духо́в нечи́стых страхова́ния потреби́л еси́ и оби́тель созда́л еси́,/ в не́йже, я́ко ма́слина, плодови́т был еси́ доброде́тельми и душепита́тельными словесы́./ И ны́не во оби́телех Небе́сных Христа́ Бо́га моли́/ от грехопаде́ний изба́вити ны и спасти́ ду́ши на́ша.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Благоутро́бия исто́чниче, Ма́ти Госпо́дня,/ не пре́зри ны, во глубину́ грехо́вную впа́дшия,/ но моли́ Сы́на Твоего́ и Бо́га на́шего,/ е́же не погуби́ти нас со беззако́ньми на́шими,/ но поми́ловати и спасти́ ду́ши на́ша.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́шах, Го́споди, слух Твой и убоя́хся,/ разуме́х неизрече́нное Твое́ смотре́ние/ и просла́вих, Сло́ве, снизхожде́ние Твое́.</emphasis>
<style name="color-red"/>
</p>
<p>А́ще и соверше́н был еси́ в дея́нии и виде́нии,/ но сокро́вище духо́вных даро́в умно́жити жела́я,/ я́ко рачи́тельный купе́ц, поше́л еси́, Арсе́ние, от се́вера на восто́к.</p>
<p>Го́рняго Сио́на иски́й,/ я́ко жа́ждущий еле́нь на исто́чники водны́я,/ во Афо́нскую Го́ру ты ше́ствуеши, Богому́дре,/ и нас научи́, мо́лим тя, Го́рняя му́дрствовати, а не земна́я.</p>
<p>Во Афо́нстей Горе́, я́ко богоза́рный свети́льник,/ возсия́л еси́, Арсе́ние, доброде́тельми:/ по́двизи бо и труды́ твоя́ светови́дна и сла́вна тя сотвори́ша.</p>
<p>
<red>Богоро́дичен:</red> Не оста́ви погружа́тися лю́тыми скорбьми́ ду́шу мою́, о Ра́досте,/ Ра́дость роди́вшая, Богоневе́сто!/ Но те́мныя скорбе́й о́блаки от се́рдца отжени́/ и да́руй ми свет и весе́лие.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Просвети́ нас повеле́нии Твои́ми, Го́споди;/ и мы́шцею Твое́ю высо́кою/ Твой мир пода́ждь нам,/ Человеколю́бче.</emphasis>
<style name="color-red"/>
</p>
<p>Богоизбра́нному сосу́ду — Па́влу, труда́ми, Арсе́ние, ревну́я,/ сам был еси́, я́ко сосу́д злат, че́стен, богоизбра́н,/ Небе́сным ми́ром испо́лнен,/ благоуха́яй при́сно до́брыми де́лы и словесы́.</p>
<p>Свя́та и пра́ведна,/ духо́вных плодо́в испо́лнена и Небе́сным сокро́вищем ода́рствована,/ необита́емому о́строву дарова́ тя Бог, Арсе́ние,/ на прославле́ние И́мене Своего́ свята́го.</p>
<p>Е́же при исхо́де от Го́ры Святы́я проро́чески рече́ а́вва Иоа́нн,/ сие́ тобо́ю, о́тче, испо́лнися:/ оби́тель бо во стране́ се́верней устро́ил еси́/ и храм ди́вен в че́сть Хра́му одушевле́нному.</p>
<p>
<red>Богоро́дичен:</red> Взира́юще на святу́ю ико́ну Твою́, Влады́чице,/ зрим вели́чие и сла́ву Твою́ и благоче́стно сла́вим Тя,/ я́ко покро́в, заступле́ние и спасе́ние душ на́ших.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<style name="color-red"/>
</p>
<p>Проро́ческий глас во уме́ имы́й:/ се, что добро́ или́ что красно́, но е́же жи́ти бра́тии вку́пе, —/ купножи́тие, еди́но се́рдце и ду́шу иму́щее,/ во оби́тели твое́й уста́вил еси́, му́дре,/ в назида́ние и спасе́ние душ на́ших.</p>
<p>Я́ко избра́нный Бо́жий, святы́й и возлю́бленный,/ возлю́блен был еси́, Арсе́ние, святы́м Евфи́мием,/ Богому́дрым па́стырем вели́каго Нова́града,/ и́же, во оби́тели твое́й быв,/ просла́ви Бо́га, святы́я Своя́ прославля́ющаго.</p>
<p>О́браз доброде́телей был еси́ ста́ду твоему́,/ Богопросвеще́нный наста́вниче наш Арсе́ние,/ от вся́кия злы́я ве́щи удале́н:/ я́ко да изба́вишися от собла́зна, преткнове́ния и козноде́йства вра́жия.</p>
<p>
<red>Богоро́дичен:</red> Хра́ме одушевле́нный, Богоро́дице Де́во,/ предста́тельством Твои́м мене́, жили́ще бесо́в и страсте́й,/ претвори́ во храм Ду́ху Пресвято́му,/ да воспою́, ра́дуяся, Твое́ Ма́тернее благоутро́бие.
<style name="color-red"/></p>
<p>
<red>Конда́к, глас 8:</red>
</p>
<p>Трисия́тельнаго Божества́ сия́нием просвети́в се́рдце твое́, преподо́бне,/ светови́ден ве́сь яви́лся еси́ доброде́тельми,/ я́ко и Го́ру Афо́нскую свет трудолю́бия твоего́ озари́,/ иде́же святу́ю ико́ну Со́лнца и́стиннаго,/ Христа́, и Его́ Пречи́стыя Ма́тере в дар прии́м,/ на о́стров Нева́ е́зера прише́д,/ оби́тель устро́ил еси́, всеблаже́нне./ Тем, ве́рою и любо́вию к тебе́ притека́юще, ра́достно вопие́м:/ ра́дуйся, пресве́тлый свети́льниче, Арсе́ние, о́тче наш.</p>
<p>
<red>И́кос:</red>
</p>
<p>Ка́ко тя восхвали́ти, недоуме́ю?/ Ты сам безпло́дный ум мой, преподо́бне о́тче, сотвори́ благопло́ден/ и научи́ язы́к до́бре глаго́лати твоя́ по́двиги и труды́,/ и́миже восто́к и се́вер, я́ко луча́ми све́тлыми, озари́л еси́./ Сего́ ра́ди ны́не ве́сь собо́р празднолю́бцев хва́лит тя, вопия́:/ ра́дуйся, блага́го ко́рене Богоизбра́нное прозябе́ние;/ ра́дуйся, плодови́тая ма́слино вели́каго Нова́града./ Ра́дуйся, зерца́ло в ю́ности благонра́вия;/ ра́дуйся, Христо́ва и́га рачи́телю всеизря́дный./ Ра́дуйся, светоза́рное и́ноков удобре́ние;/ ра́дуйся, Го́ры Афо́нския посети́телю трудолю́бный./ Ра́дуйся, чуде́с сокро́вищем, о́бразом Богома́тере, одарова́нный;/ ра́дуйся, в чудесе́х от Бо́га просла́вленный пресла́вно./ Ра́дуйся, страхова́ний де́монских потреби́телю;/ ра́дуйся, обурева́емых на мо́ри спаси́тельное окормле́ние./ Ра́дуйся, боля́щих безме́здное врачева́ние;/ ра́дуйся, притека́ющих к тебе́ исто́чник исцеле́ний./ Ра́дуйся, Коне́вское пресве́тлое свети́ло, Арсе́ние, о́тче наш.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<style name="color-red"/>
</p>
<p>Мы́сленному куми́ру — греху́, води́мь сый Ду́хом Святы́м,/ ты, о́тче, не послужи́л еси́,/ и от огня́ страсте́й невреди́ма тя сохрани́ Вседе́тель, пою́ща:/ отце́в Бо́же, благослове́н еси́.</p>
<p>Не име́ша во труде́х поко́я ру́це твои́, Арсе́ние,/ ни ум в тре́звенней моли́тве,/ ниже́ о́чи твои́ воздрема́ша когда́ от бде́ния,/ ни коле́на твоя́ изнемого́ста от поста́,/ я́ко Бо́га помо́щника себе́ име́л еси́, поя́ Ему́:/ отце́в Бо́же, благослове́н еси́.</p>
<p>Оби́тель твоя́, Арсе́ние, от ску́дости и гла́да изба́вися,/ возвра́щшуся ти второ́е от Афо́нския Го́ры./ И ны́не, Даю́щаго пи́щу а́лчущим моли́,/ хлеб насу́щный дарова́ти пою́щим:/ отце́в Бо́же, благослове́н еси́.</p>
<p>
<red>Богоро́дичен:</red> Врачу́ душ и теле́с, Христе́ Бо́же,/ моли́твами Тебе́ рожде́ния не́мощи на́ша уврачу́й,/ просвети́ и укрепи́ ны в за́поведех Твои́х, пою́щия:/ отце́в Бо́же, благослове́н еси́.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
<style name="color-red"/>
</p>
<p>Царя́ сла́вы Христа́, не иска́в сла́вы челове́ческия,/ на Небесе́х зре́ти лице́м к лицу́ сподо́бился еси́, Арсе́ние, во вся ве́ки.</p>
<p>Царя́ ца́рствующих Бо́га в Небе́снем Ца́рствии не преста́й моли́ти, Арсе́ние,/ на супоста́ты побе́ду и одоле́ние дарова́ти.</p>
<p>Царя́ Небе́снаго моли́, преподо́бне,/ дарова́ти мир Це́ркви, оби́лие благ земны́х,/ отпуще́ние грехо́в и спасе́ние душа́м на́шим.</p>
<p>
<red>Богоро́дичен:</red> Царю́ Небе́сных сил, Иису́се Всеси́льне,/ моли́твами Ма́тере Твоея́ Пречи́стыя/ от обдержа́щих мя страсте́й изба́ви, я́ко Благоутро́бен.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными, ли́ки Тя велича́юще.</emphasis>
<style name="color-red"/>
</p>
<p>Я́ко избра́нный во́ин Христо́в,/ благоче́стно по́двиги соверша́я и те́снаго пути́ тече́ние скончава́я,/ упова́нием ты ра́довался еси́, Арсе́ние,/ о воздая́нии на Небесе́х.</p>
<p>Я́ко благи́й вои́стинну,/ от блага́го сокро́вища се́рдца своего́ словеса́ бла́га при исхо́де изне́сл еси́, Богому́дре,/ наказу́я ученики́ своя́ е́же благоугожда́ти Го́сподеви/ благоче́стием и доброде́телей де́ланием.</p>
<p>О, Боже́ственнаго раче́ния!/ я́ко в час исхо́да от земли́ святы́й Арсе́ний быва́ет прича́стник Боже́ственных Тайн Христо́вых/ и а́бие дух свой в ру́це Его́, ра́дуяся, предае́т.</p>
<p>
<red>Богоро́дичен:</red> От святы́я ико́ны Твоея́, Влады́чице,/ благода́тию озаря́еми, ра́достно вопие́м Ти:/ ра́дуйся, исто́чниче во́ды живо́тныя,/ ра́дуйся, земноро́дных ра́досте, прибе́жище и спасе́ние душ на́ших.
<style name="color-red"/></p>
<p>
<red>Свети́лен:</red>
</p>
<p>Я́коже зве́зды многосве́тлыя,/ доброде́тели твоя́, свети́льниче наш Арсе́ние,/ помышле́ния на́ша дне́сь озаря́ют и се́рдца ра́дости исполня́ют,/ я́же воспева́юще, тя при́сно ублажа́ем.</p>
<p>
<red>Сла́ва, и ны́не, Богоро́дичен:</red>
</p>
<p>Всесве́тлая заре́ у́мнаго Со́лнца,/ возсия́й ми свет ра́зума,/ е́же пе́ти и сла́вити Твое́, Влады́чице, Ма́тернее о нас смотре́ние.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Дал еси́ во о́браз нам/ благоугожда́ти Тебе́, Го́споди,/ свята́го Арсе́ния,/ и́же крест свой взем,/ Тебе́ усе́рдно после́дова/ и, пло́ть распя́в со страстьми́ и похотьми́,/ у́мре ми́ру и греху́,/ да Тебе́ еди́ному живе́т,/ Иису́се Всеси́льне, Спа́се душ на́ших.</p>
<p>Мирски́х обурева́ний,/ и ду́хом зло́бы воздвиза́емых страсте́й,/ и пото́па грехо́внаго,/ в корабли́ жития́ мона́шескаго/ ве́трилами Ду́ха Свята́го носи́мый,/ изба́вился еси́, Арсе́ние,/ и в ти́хое приста́нище ве́чныя жи́зни/ упра́ви тя Вседе́тель,/ Иису́с Человеколю́бец, Спас душ на́ших.</p>
<p>Щито́м ве́ры огражде́н/ и си́лою Креста́ вооруже́н,/ избра́нный во́ин Твой, Го́споди,/ му́жеству соиме́нный святы́й Арсе́ний,/ всю си́лу вра́жию низложи́,/ страхова́ния и мечты́ лука́ваго потреби́,/ име́я Помо́щницу Тебе́ Ро́ждшую,/ Иису́се Человеколю́бче,/ Покрови́телю и Спа́се душ на́ших.</p>
<p>Я́ко живоно́сный исто́чник/ бы́сть ра́ка твоя́, Арсе́ние,/ исцеле́ний струи́ при́сно точа́щая/ всем, с ве́рою притека́ющим,/ со слеза́ми моля́щимся/ и боголе́пно сла́вящим тя,/ просла́вльшаго Иису́са Человеколю́бца,/ Врача́ душ и теле́с на́ших.</p>
<p>
<red>Сла́ва, глас 6:</red>
</p>
<p>В ра́йская селе́ния возше́л еси́ от нас,/ всеблаже́нне о́тче наш Арсе́ние,/ и о́ком бре́нным зре́ти тя не мо́жем,/ ве́рою же созерца́ем,/ я́ко с ли́ки всех святы́х/ сла́дким зре́нием Боже́ственныя сла́вы насыща́ешися/ и в Трие́х Ли́цех сла́вимому Бо́гу/ при́сно мо́лишися о душа́х на́ших.</p>
<p>
<red>И ны́не, Богоро́дичен, глас то́йже:</red>
</p>
<p>О́браз Твой, Влады́чице,/ све́тлыми чуде́с луча́ми ве́рныя озаря́ет/ и светоно́сный де́нь сей ра́достным твори́т,/ на́нь же мы взира́юще,/ благода́рно Тебе́ вопие́м:/ ра́дуйся, Де́во Ма́ти Госпо́дня;/ ра́дуйся, стено́ неруши́мая;/ ра́дуйся, ве́рным блага́я Помо́щнице;/ ра́дуйся, Боже́ственный покро́ве,/ заступле́ние и спасе́ние душ на́ших.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны, от кано́на пе́сни 3-я и 6-я. Проки́мен, глас 7:</red> Честна́ пред Госпо́дем/ сме́рть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red>
Аллилу́ия,
<red>глас 6:</red>
Блаже́н муж, боя́йся Го́спода, в за́поведех Его́ восхо́щет зело́.
<red>Стих:</red>
Си́льно на земли́ бу́дет се́мя Его́.
<red>Ева́нгелие от Луки́, зача́ло 24. Прича́стен:</red>
В па́мять ве́чную:</p>
<p>
<red>Моли́тва</red>
</p>
<p>О всеблаже́нне и Богоно́се Арсе́ние, о́тче наш! Сый во сла́ве Небе́снаго Царя́ Христа́ Бо́га, предстоя́ Престо́лу Его́ со все́ми Его́ святы́ми, не пре́зри нас, до́лу су́щих, гре́шных и недосто́йных, со слеза́ми тебе́ моля́щихся, но приими́ серде́чное стена́ние и бре́нных усте́н моле́ние сие́ на́ше. Тебе́ бо вси мо́лимся, о преподо́бне о́тче, и тебе́ умиле́нно про́сим: бу́ди о нас хода́тай и моли́твенник тепле́йший ко Всеблаго́му Бо́гу Моли́ бла́гость Его́, е́же спасти́ нас от прегреше́ний на́ших, и́миже ве́сть судьба́ми. Моли́ся щедро́там Его́, е́же подава́ти ще́дро всему́ ми́ру потре́бная. Моли́ся Даю́щему всем мир низпосла́ти мир це́рквам, собира́я расточе́нныя воеди́но, сохрани́ти зе́млю Ру́сскую в ми́ре и тишине́, и всем ве́рным в до́ме, и на пути́, и на мо́ри, и повсю́ду дни бла́ги и безмяте́жны дарова́ти; благослови́ти труды́ отце́в и бра́тии на́ших и прости́ти всех согреше́ния во́льная и нево́льная, я́ко да сподо́бимся и мы, гре́шнии, вку́пе с тобо́ю сла́вити Отца́ и Сы́на и Свята́го Ду́ха в безконе́чныя ве́ки. Ами́нь.
<style name="color-red"/></p>
</section>
