<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я му́ченицы Акили́ны и свята́го Трифи́ллия, епи́скопа Левкуси́и Ки́прския</p>
</title>
<p>
<red>Стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Неве́сту нетле́нну,/ укра́шену тя Ду́хом Святы́м, ве́дяще,/ соверша́ем па́мять твою́ святу́ю,/ му́ченице страстоте́рпице,/ и, покланя́ющеся благоче́стно/ моще́м и святе́й ра́це,/ здра́вие почерпа́ем страсте́м на́шим всегда́,/ Акили́но всехва́льная,/ ве́рою тя почита́юще.</p>
<p>Дар принесла́ еси́,/ твои́х удо́в терза́ния,/ Жениху́ твоему́, всечестна́я./ Те́мже, черто́гов тя пресве́тлых сподо́бив,/ просвеща́ет све́том Боже́ственныя сла́вы Пресу́щный,/ Ему́же предстои́ши, ра́дующися,/ о нас приле́жно моли́,/ ве́рно сла́вящих/ твое́, Акили́но, страда́ние.</p>
<p>Жела́нием, прехва́льная,/ одержи́ма Зижди́теля твоего́,/ Того́ страда́ния пло́тию изобрази́ла еси́,/ вся́ко треволне́ние боле́зней претерпе́вши./ И ны́не живе́ши на Небесе́х,/ неболе́зненную сла́ву/ и вене́ц нося́щи неувяда́емый/ и ви́дящи, е́же зрят а́нгельстии чи́ны,/ Акили́но Богодохнове́нная.</p>
<p>
<red>И́ны стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О́тче Трифи́ллие сла́вне,/ слеза́ми мно́гими/ освеща́емь изря́дно,/ к пе́рвому Вино́внику до́брых возлете́л еси́/ и столп светови́ден яви́лся еси́,/ просвеща́я всех словесы́ и чудесы́,/ приступа́ющих к тебе́/ мы́слию всегда́ благопоко́рною./ Тем тя чтим и ублажа́ем.</p>
<p>О́тче свяще́нне Трифи́ллие,/ ты воскри́лием риз че́стно,/ я́ко Ааро́н вторы́й укра́шен,/ святы́х свята́я ны́не зри́ши,/ внутрь быв вторы́я катапета́смы./ О, чи́стаго твоего́ па́че ума́ сия́ния,/ святи́телей Боже́ственное удобре́ние,/ ему́же приобщи́лся еси́.</p>
<p>Име́яй ду́шу ми́лостиву,/ и чист по́мысл,/ и се́рдце нестро́потно,/ и ве́ру нескве́рную,/ и любо́вь нелицеме́рную,/ святи́тельства, о́тче, досто́инство,/ лико́м оте́ческим вчиня́емь че́стно./ Те́мже почита́ем тя свяще́нными пе́сньми/ и благоче́стно вси ублажа́ем и восхваля́ем.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, душ просвеще́ние,/ согреша́ющих проще́ние,/ неради́вых исправле́ние./ Ра́дуйся, утеше́ние и ра́дость,/ скорбя́щих Помо́щнице./ Ра́дуйся, Блага́я, немощны́х душ исцеле́ние./ Ра́дуйся, примире́ние к Бо́гу и Хода́таице,/ Серафи́м всех я́ко су́щи святе́йши, Чи́стая.</p>
<p>
<red>Крестобогоро́дичен:</red>
</p>
<p>Тя ви́дящи, пригвожда́ема/ на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне,— вопия́ше,— Ча́до сла́дкое,/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Тропа́рь, глас 4:</red>
</p>
<p>А́гница Твоя́, Иису́се, Акили́на/ зове́т ве́лиим гла́сом:/ Тебе́, Женише́ мой, люблю́/ и, Тебе́ и́щущи, страда́льчествую,/ и сраспина́юся, и спогреба́юся креще́нию Твоему́,/ и стра́жду Тебе́ ра́ди,/ я́ко да ца́рствую в Тебе́,/ и умира́ю за Тя, да и живу́ с Тобо́ю;/ но, я́ко же́ртву непоро́чную, приими́ мя, с любо́вию поже́ршуюся Тебе́./ Тоя́ моли́твами,/ я́ко Ми́лостив, спаси́ ду́ши на́ша.</p>
<p>
<red>Тропа́рь святи́теля, глас то́йже:</red>
</p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́/ Я́же веще́й И́стина./ Сего́ ра́ди стяжа́л еси́ смире́нием высо́кая,/ нището́ю бога́тая,/ о́тче Трифи́ллие,/ моли́ Христа́ Бо́га/ спасти́ся душа́м на́шим.</p>
<p>
<red>Кано́н Окто́иха еди́н и святы́х два, на 8. Кано́н святы́я, творе́ние Ио́сифово, его́же краегране́сие:</red> Приими́ пе́ние, добротвори́вая Акили́но.
<red>Глас 8.</red> </p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Посе́ченый несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль,/ песнь же вспева́шеся:/ Го́сподеви пои́м, сла́вно бо просла́вися.</emphasis>
</p>
<p>Препросла́влена, Христу́, Жениху́ твоему́,/ на Небесе́х вои́стинну, ра́дующися, предстои́ши./ Те́мже тя на земли́ благоче́стно сла́вящия моли́твами твои́ми воспросла́ви, честна́я,/ и себе́ прича́стники сотвори́, Го́сподеви пою́щия:/ сла́вно бо просла́вися.</p>
<p>В тя все́льшися, благода́ть Ду́ха твою́ ду́шу чи́сту, сла́вная, соверши́,/ и ра́нами те́ла красне́йши была́ еси́./ Те́мже тя Жени́х душ, чи́сту до конца́ нетле́нну су́щу,/ Себе́ обручи́, прехва́льная.</p>
<p>Зиме́ ле́стней, земны́я концы́ испо́лншей дре́вле лю́те,/ испо́лнена су́щи Ду́ха, я́ко му́ченица неле́стная Го́спода Вседержи́теля,/ дости́гла еси́ весну́ жи́зненную и побе́ду взяла́ еси́ победи́тельную,/ Акили́но сла́вная, Богому́драя, досточу́дная.</p>
<p>
<red>Богоро́дичен: </red> И́же Безнача́льному Отцу́ ссу́щный вни́де во утробу́ Твою́, Челове́к быв,/ и спасе́ ны, зло́бою прекло́ншияся/ и ле́стию врага́ порабоще́нныя, Мари́е Богоневе́сто./ Сего́ ра́ди ве́рою Тя и любо́вию ублажа́ем.
<style name="color-red"/></p>
<p>
<red>Ин кано́н свята́го Трифи́ллия, глас 2.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Хвалу́ Бо́гу ве́рою принесе́м вси,/ Своего́ уго́дника украси́вшему доброде́тельми многообра́зными/ и втора́го Моисе́я воздви́гшему.</p>
<p>Ты, возше́д на го́ру доброде́телей, Боже́ственный зако́н прия́л еси́, о́тче Трифи́ллие,/ и скрижа́лию по́мысла добро́ту души́ твоея́ уясни́л еси́.</p>
<p>Ты, разу́мно, преподо́бне, благоуха́я, яви́лся еси́,/ душе́вное бо исцеле́ние всем прозя́бл еси́,/ я́коже теле́сным, о́тче, богодохнове́нно бы́лие я́влься ве́рным.</p>
<p>
<red>Богоро́дичен: </red> Жи́зни исто́чник была́ еси́, Де́во Чи́стая Ма́ти,/ Нача́льника и Го́спода ро́ждши, Жизнь вся́ческих,/ ороша́ющи ве́рою славосло́вящих тя.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Истка́ла еси́ ри́зу све́та благода́тию, сла́вная,/ кро́вию твое́ю, Акили́но му́ченице, свяще́нно обагри́вши.</p>
<p>Уязви́лася еси́ любо́вию Боже́ственною я́ве, всечестна́я,/ те́мже тве́рдо я́звы же и боле́зни лю́тыя претерпе́ла еси́.</p>
<p>Всю тя освяти́ Изба́витель, честна́я, Госпо́дь,/ все́ю кре́постию Сего́, Акили́но, от души́ возлюби́вшу.</p>
<p>
<red>Богоро́дичен: </red> Неве́сту Тя безневе́стну и чи́сто, Чи́стая, селе́ние Иису́сово,/ святе́йшу Херуви́м ве́мы.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis>
</p>
<p>Возсия́ све́тло, я́коже со́лнце ми́ру, па́мять твоя́, святи́телю,/ и просвеща́ет сердца́ на́ша, ве́рно соверша́ющих сию́ благода́тию.</p>
<p>Сад быв Боже́ственнаго Ду́ха, грозд Боже́ственный прозя́бший,/ и ве́ры вино́ нам, ве́рным, мы́сленно раствори́л еси́.</p>
<p>Меч взем Боже́ственныя благода́ти, на́глость посе́кл еси́ велиа́ра/ и добль показа́лся еси́ нам победоно́сец Христо́в, свяще́нне.</p>
<p>
<red>Богоро́дичен: </red> Ни язы́к земноро́дных, ни ум безпло́тен возмо́жет рождество́ Твое́ сказа́ти:/ па́че естества́ бо и ума́, Богоро́дице, Зижди́теля породи́ла еси́.
<style name="color-red"/></p>
<p>
<red>Конда́к святи́теля, глас 8.</red>
</p>
<p>
<red>Подо́бен:</red> Взбра́нной:
<style name="color-red"/></p>
<p>Изря́дством жити́я чистоту́ де́вства прие́м, Трифи́ллие,/ первопресто́льник показа́лся еси́ Левкуси́и/ и яви́лся еси́ тем провозвести́тель и Богоразу́мия наста́вник./ Сего́ ра́ди ра́достно взыва́ем ти:/ ра́дуйся, святи́телей украше́ние.</p>
<p>
<red>Седа́лен святы́я, глас 8.</red>
</p>
<p>
<red>Подо́бен:</red> Прему́дрости:
<style name="color-red"/></p>
<p>Доброде́телей осия́вшися Боже́ственным све́том,/ страда́льческим украси́лася еси́, пресла́вная, честна́я, венце́м/ и, красна́ добро́тами бы́вши, ве́рою всех Влады́це уневе́стилася еси́/ вои́стинну, нескве́рная, нетле́нная./ Те́мже Небе́сным сподо́билася еси́ черто́гом, до́бре пострада́вши/ и льсти́ваго победи́вши, Акили́но Богому́драя,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва свята́го, глас 3.</red>
</p>
<p>
<red>Подо́бен:</red> Боже́ственный ве́ры:
<style name="color-red"/></p>
<p>Ре́вность ве́ры име́я, преблаже́нне, прозя́бл еси́ плоды́ зре́лы:/ враго́в бо посрами́л еси́ полки́ и диа́вола, Трифи́ллие, уби́л еси́./ О́тче преподо́бне, Христа́ Бо́га моли́ дарова́ти нам ве́лию ми́лость.</p>
<p>
<red>И ны́не, пра́здника или́ Богоро́дичен:</red>
</p>
<p>Боже́ственная ски́ния была́ еси́ Сло́ва,/ еди́на Пречи́стая Ма́ти Де́во, чистото́ю А́нгелы превозше́дшая,/ па́че всех мене́, персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Го́рдаго зми́я ты не́мощию те́ла низложи́ла еси́,/ воева́вши све́тло и томи́телей на́глость потреби́вши.</p>
<p>Муче́ния све́тлостию и де́вства Боже́ственными добро́тами, Акили́но,/ была́ еси́ Влады́це неве́ста изря́дная.</p>
<p>Тече́ния крове́й твои́х многобо́жия огнь погаси́ша,/ чуде́с же струи́ челове́ков омыва́ют неду́ги.</p>
<p>
<red>Богоро́дичен: </red> Дрема́нием уны́ния мя сон грехо́вный, Отрокови́це, пости́же,/ бо́дренною моли́твою Твое́ю возста́ви мя к покая́нию.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Услы́шах, Го́споди,/ слух Твоего́ смотре́ния/ и просла́вих Тя,/ Еди́не Человеколю́бче.</emphasis>
</p>
<p>Сосу́д вои́стинну пречи́ст показа́лся еси́, преблаже́нне святи́телю,/ и Боже́ственный Дух в тя всели́ся.</p>
<p>Просве́щся Боже́ственным Ду́хом, ум преста́вил еси́ к Вы́шним/ и на пре́лесть, о́тче, подвиза́лся еси́ кре́пко.</p>
<p>Я́коже а́гнцы, упа́сл еси́ слове́сныя твоя́ о́вцы, преблаже́нне,/ и Христу́ приве́л еси́ словесы́ твои́ми.</p>
<p>
<red>Богоро́дичен: </red> Необори́мую сте́ну Тя и держа́вную наде́жду, Богоро́дице,/ ве́рнии, стяжа́хом в напа́стех при́сно.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>От но́щи неве́дения,/ Богове́дением просвети́вый концы́,/ просвети́ мя у́тром человеколю́бия Твоего́, Го́споди.</emphasis>
</p>
<p>Волну́емей, я́коже свирепе́ющуся мо́рю, ле́сти иногда́,/ яви́лася еси́ окормля́ема, Акили́но му́ченице, Христо́вою благода́тию.</p>
<p>Смотря́ющи, муче́нице, к венце́м,/ подъя́ла еси́ тве́рдо растерза́ния удо́в твои́х и ну́ждную смерть.</p>
<p>Светоявле́нно украси́лася еси́, сопоста́ты са́мыя уди́вльши,/ кра́сною твое́ю добро́тою и душе́вным воста́нием.</p>
<p>
<red>Богоро́дичен: </red> Изба́вленнии вси прароди́тельнаго осужде́ния рождество́м Твои́м,/ ра́дуйся, Тебе́ приглаша́ем, Обра́дованная Препе́тая.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis>
</p>
<p>Боже́ственною благода́тию, му́дре, оде́явся держа́вно, сла́вне,/ врага́ низложи́л еси́ си́лу/ и вене́ц от Бо́га прия́л еси́ досто́йно, я́ко таи́нник, Трифи́ллие.</p>
<p>На Небо́ возве́д души́ твоея́ о́чи, сла́вне,/ Боже́ственных позна́л еси́ уче́ний бе́здну, о́тче,/ челове́ком открыва́я Тро́ическое сия́ние.</p>
<p>Все ору́жие взем, священноявле́нне, Бо́жие,/ посрами́л еси́ собо́рно вра́жие му́жество/ и, уче́нии Боже́ственными главу́ сокруши́в, ве́чно ра́дуешися.</p>
<p>
<red>Богоро́дичен: </red> Воплоще́нна из Тебе́, Богороди́тельнице, ве́рнии, позна́хом,/ без се́мене Сы́на рожде́нна, Бо́га и́стинна и Челове́ка естество́м./ Те́мже Тя сла́вим.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ио́ну в ки́те, Го́споди,/ еди́наго всели́л еси́,/ мене́ же, свя́заннаго мре́жами вра́жиими,/ я́ко от тли о́наго, спаси́.</emphasis>
</p>
<p>После́довати Христо́вым сла́вным вожделе́ла еси́ страда́нием, де́во,/ и мужему́дренно претерпе́ла еси́ бие́ния/ и расторга́ния свята́го твоего́ телесе́.</p>
<p>Многови́дныя боле́зни претерпе́ла еси́,/ огня́ же небрегла́ еси́ боле́зни./ Те́мже, Акили́но, и боле́зни на́ша вся облегча́еши моли́твами твои́ми.</p>
<p>Смотря́я свы́ше, чудя́шеся лик А́нгельский, сла́вная де́во, терпе́нию твоему́,/ ка́ко безпло́тныя враги́ с пло́тию побежда́ла еси́ благода́тию.</p>
<p>
<red>Богоро́дичен: </red> Да бог челове́к бу́дет, Бог ви́ден бысть Челове́к, Де́во,/ из Твои́х ложе́сн несказа́нно ро́ждся,/ и е́же бе, пребы́в неизме́нен.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Я́коже Ено́х, преста́вился еси́ ду́хом от земны́х ты к Небе́сным/ и нетле́ния прия́л еси́ по достоя́нию, блаже́нне, вене́ц.</p>
<p>Левкуси́я тя име́ утвержде́ние, о́тче,/ и па́стыря, и таи́нника благода́ти,/ я́ко светоно́сно со́лнце, просвеща́юща мир чудесы́.</p>
<p>Непоколеби́мое Це́ркве основа́ние,/ все́ми мя кова́рствы врага́ коле́блема,/ души́ моея́ хра́мину моли́твами твои́ми, о́тче, ны́не утверди́.</p>
<p>
<red>Богоро́дичен: </red> Вы́шши Го́рних сил и святе́йши еси́, Всенепоро́чная,/ па́че естества́ вме́щши Невмести́маго Сло́ва во утро́бе Твое́й.
<style name="color-red"/></p>
<p>
<red>Конда́к, глас 2.</red> </p>
<p>
<red>Подо́бен:</red> Вы́шних ища́:</p>
<p>Де́вства твоего́ добро́тами предочи́стивши ду́шу твою́,/ на высоту́ муче́нием востекла́ еси́, Акили́но всечестна́я,/ любо́вию Жениха́ твоего́ Христа́ уязви́вшися,/ Ему́же со А́нгелы предстои́ши, веселя́щися,/ с ни́миже не преста́й моля́ся о всех нас.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Телеси́ стра́ждущу, Богому́драя, неради́ла еси́,/ смотря́ющи су́щая та́мо воздая́ния, и свет, и сла́ву, Акили́но,/ и Бо́жию красоту́, и Боже́ственное весе́лие.</p>
<p>Нескве́рно нося́щи те́ло и се́рдце, Го́сподеви соедине́но,/ пред суди́щем, чи́стая, мучи́телей предста́ла еси́,/ неразуме́юща мучи́теля облича́ющи, Богому́драя.</p>
<p>Ми́ра измени́ла еси́ тле́ннаго преми́рныя ра́ди жи́зни нетле́нныя,/ и вре́менныя пи́щи пребыва́ющею, де́во,/ и теле́сным обру́чником безсме́ртнаго Жениха́.</p>
<p>
<red>Тро́ичен: </red> Пе́сньми Боже́ственное Единонача́лие, Тричи́сленное у́бо Ли́цы пресла́вно,/ естество́м же про́сто су́ще, почита́ем, вопию́ще:/ Го́споди Бо́же, благослове́н еси́ во ве́ки.</p>
<p>
<red>Ин</red>
</p>
<p>
<red>Ирмо́с: </red>
<emphasis>Те́лу злато́му прему́дрыя де́ти не послужи́ша,/ и в пла́мень са́ми поидо́ша,/ и бо́ги их обруга́ша,/ среди́ пла́мене возопи́ша, и ороси́ я А́нгел:/ услы́шася уже́ уст ва́ших моли́тва.</emphasis>
</p>
<p>О́бразу страсте́й воздержа́нием разу́мно не поклони́лся еси́/ и не опали́ теле́сная пещь, о́тче, ро́су твою́./ Ду́ха же испо́лнився Свята́го, де́рзостне взыва́л еси́:/ благослове́н еси́, Го́споди, Бо́же оте́ц на́ших.</p>
<p>Па́стырь перводе́телен показа́лся еси́ кре́пок Левкуси́и, му́дре,/ и приве́л еси́ Влады́це твоему́ мно́жество люде́й, всепло́дне./ Те́мже ве́рно про́сим:/ предстоя́, моли́ся о ста́де твое́м Бо́гу, изба́витися вся́кия тли.</p>
<p>Живы́й исто́чник слез твои́х, му́дре и пресла́вне, всех удивля́ет:/ исцеле́ний бо струя́ми при́сно богатя́щеся, Трифи́ллие,/ и твои́х моще́й благода́ть пое́м и глаго́лем:/ благослове́н еси́, Го́споди, Бо́же оте́ц на́ших.</p>
<p>
<red>Богоро́дичен: </red> Приста́нище тве́рдо, Предста́тельнице стра́шная и стена́ необори́мая/ в ну́ждах бе́дствующим, обурева́емым в ско́рбех,/ Я́же к Сы́ну Твоему́ мольбы́, Богоро́дице, иму́щи,/ от многообра́зных искуше́ний спаса́й рабы́ Твоя́.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>Богоглаго́ливии о́троцы в пещи́/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>Просвеще́на сия́нием чистоты́ и обагре́нии кро́вными испещре́нна,/ предстои́ши, Акили́но деви́це, Христу́ Бо́гу на́шему.</p>
<p>Чи́ста же́ртва принесла́ся еси́, и приноше́ние пресве́тло,/ и я́ко благово́нный фимиа́м, Акили́но Богому́драя, Христу́ Бо́гу на́шему.</p>
<p>Неду́ги разли́чныя челове́ком цели́т и отгоня́ет де́монский вред/ свято́е те́ло твое́, Акили́но, во гро́бе, пресла́вная, лежа́щее.</p>
<p>
<red>Богоро́дичен: </red> Нетле́нное Сло́во, па́че сло́ва тле́ния нас вся́каго избавля́юща, родила́ еси́,/ сего́ ра́ди Тя вси, Де́во, сла́вим.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>Спасе́ния путь всем отве́рзл еси́, му́дре, су́щим в Левкуси́и,/ пе́рвое сед на престо́ле церко́внем ве́рно,/ от Боже́ственнаго сия́ния, сла́вне, сий, святи́телю, прии́м досто́йно.</p>
<p>Прибега́ющия ве́рно к ра́це твое́й, священноявле́нне,/ от бед изба́вити и искуше́ний врага́/ моли́ Благоде́теля Христа́ неоску́дно.</p>
<p>Удиви́шася, му́дре, а́нгельстии ли́цы твоему́ поще́нию,/ и де́монская мно́жества тре́пет прия́ша вели́к, и вся́ко зда́ние ужасе́ся,/ челове́ческий же род почита́ет тя досто́йно.</p>
<p>
<red>Богоро́дичен: </red> Не забу́ди гла́са, Предста́тельнице стра́шная, моли́твенник Твои́х,/ но от вся́кия боле́зни моли́твами Твои́ми и вся́каго преще́ния исхи́ти,/ преклони́т бо Твое́ Ма́тернее Бо́га моле́ние.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Вои́стинну Богоро́дицу/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>На Кресте́ пригво́ждшемуся Спа́су де́ва сраспя́тся нра́вом пра́вым/ и зми́еву главу́ попра́вши. Красна́ добро́та твоя́ и вели́ко твое́й души́ благоро́дие, пребога́тая,/ богови́дно, Акили́но, ны́не явле́нно бысть.</p>
<p>Совоку́пльшися с ли́ки Безпло́тных и с му́ченическими собо́ры, прехва́льная,/ о нас всех Бо́га моли́.</p>
<p>Пресла́вная твоя́ па́мять всех созыва́ет ра́достно, Акили́но,/ пе́ти твоя́ сла́вныя, му́ченице, боле́зни и страда́ния.</p>
<p>
<red>Богоро́дичен: </red> Глас Тебе́ а́нгелов, Пречи́стая, вопие́м:/ ра́дуйся, спасе́ние всех челове́ков/ и сла́вных му́ченик Боже́ственное венча́ние.
<style name="color-red"/></p>
<p>
<red>Ин</red>
</p>
<p>
<red>Ирмо́с: </red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
</p>
<p>Мы́сленное о́ко на высоту́ взем, позна́л еси́ Тро́ическую зарю́/ и, земны́я осия́в, му́дре,/ обогати́л еси́ всех Боже́ственным просвеще́нием боголе́пно./ Тем тя по достоя́нию в пе́снех велича́ем.</p>
<p>Свети́льник показа́лся еси́, всеблаже́нне, мы́сленный левкуси́ем,/ обходя́ окре́стныя страны́, му́дре,/ и Христо́вым позна́нием, я́ко луча́ми одушевле́нными, украси́в свяще́нными боголе́пно,/ и ле́сти ми́ра а́бие избавля́я.</p>
<p>Ны́не, ве́рнии, собра́вшеся, мо́лим тя, о́тче, при́сно моли́ти Христа́:/ я́ко да гла́да, и иноплеме́нников па́губы,/ и вся́кия беды́ изба́вит нас, я́ко си́лен,/ да тя по достоя́нию в пе́снех велича́ем.</p>
<p>
<red>Богоро́дичен: </red> Несказа́ннаго чревоноше́ния неизрече́нное рождество́ ко́е сло́во ска́жет земноро́дных?/ Младе́нец бо бе и Бог рожде́йся;/ ро́ждшая же Раба́ и Ма́ти рожде́ннаго Сы́на, Богоро́дице./ Тем Тя пое́м и рождество́ Твое́.</p>
</section>
