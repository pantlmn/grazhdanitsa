<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́на слу́жба бде́нная свята́го сла́внаго проро́ка Бо́жия Елиссе́я</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>На</red>
Го́споди, воззва́х:
<red>стихи́ры на 8, глас 8. Сла́ва, глас 2. И ны́не: </red>
Пре́йде сень зако́нная:
<red>Вход. Проки́мен дне. Чте́ния 3.</red> </p>
<p>Ца́рств четве́ртых чте́ние
<red>(глава́ 2):</red> </p>
<p>Бысть во дни о́ны./ Обре́те Илия́ Елиссе́я, сы́на Асафа́това,/ и той ора́ше вола́ми,/ и и́де Илия́ к нему́, и пове́рже Илия́ ми́лоть свою́ на нем./ И оста́ви Елиссе́й волы́./ И тече́ созади́ Илии́. И служа́ше ему́./ И бысть егда́ взя́ту бы́ти Илии́ Го́сподем в ви́хре я́ко на не́бо,/ и идо́ста Илия́ и Елиссе́й в Галга́лы./ Рече́ же Илия́ к Елиссе́ю:/ седи́ у́бо зде, я́ко Госпо́дь посла́ мя до Иорда́на./ И рече́ Елиссе́й:/ жив Госпо́дь, и жива́ душа́ твоя́, а́ще оста́влю тебе́./ И поидо́ста о́ба./ И пятьдеся́т муже́й от сыно́в проро́ческих приидо́ша и ста́ша пря́мо издале́ча,/ о́ба же ста́ста при Иорда́не./ И прия́т Илия́ ми́лоть свою́, и свит ю,/ и порази́ е́ю во́ды, и раздели́ся вода́ сю́ду и сю́ду,/ и преидо́ста о́ба по су́ху./ И бысть я́ко преидо́ста, и рече́ Илия́ Елиссе́ю:/ проси́, что сотворю́ тебе́, пре́жде да́же не взят бу́ду от <red>Тебе</red>́./ И рече́ Елиссе́й:/ да бу́дет у́бо дух, и́же в тебе́, сугу́б во мне./ И рече́ Илия́: ожесточи́л еси́ проси́ти;/ оба́че а́ще уви́диши мя взе́млема от <red>Тебе</red>́, бу́дет ти та́ко./ А́ще ли же не уви́диши, не бу́дет./ И бысть иду́щема и́ма и глаго́лющема,/ и се колесни́ца о́гненна, и ко́ни о́гненни, и раздели́ между́ обе́ма,/ и взя́тся Илия́ тру́сом я́ко на не́бо,/ и Елиссе́й зря́ше и той вопия́ше:/ о́тче, о́тче, колесни́ца Изра́илева, и ко́ни его́./ И не ви́де его́ ктому́./ И я́тся Елиссе́й за ри́зы своя́ и раздра́ я на дво́е,/ и взят ми́лоть Илиину́ Елиссе́й, па́дшую верху́ его́./ И обрати́ся Елиссе́й, и ста на бре́зе Иорда́на./ И прия́т Елиссе́й ми́лоть Илиину́, па́дшую верху́ его́,/ и уда́ри во́ды, и не раздели́шася./ И рече́ Елиссе́й:/ где у́бо есть Бог Илии́н Апфо́?/ И уда́ри Елиссе́й во́ды второ́е./ И раздели́шася во́ды, и пре́йде по су́ху.</p>
<p>Ца́рств четве́ртых чте́ние
<red>(глава́ 2):</red> </p>
<p>Реко́ша му́жие гра́да Иерихо́нска ко Елиссе́ю:/ се жили́ще гра́да сего́ добро́, я́коже ты, го́споди, ви́диши,/ и во́ды злы и безча́дны./ И рече́ Елиссе́й:/ приими́те ми водоно́с нов и всы́плите ту соль./ И прия́ша и, и изы́де на исхожде́ние вод,/ и вве́рже та́мо соль, и рече́:/ та́ко глаго́лет Госпо́дь:/ исцели́х во́ды сия́,/ и не ктому́ бу́дет отню́д умира́я, ниже́ безча́дствующая си́ми./ И исцеле́ша во́ды до дне сего́,/ по глаго́лу, и́же глаго́ла Елиссе́й.</p>
<p>Ца́рств четве́ртых чте́ние
<red>(глава́ 4):</red> </p>
<p>Бысть во еди́н день, и пре́йде Елиссе́й в Сома́н,/ и ту жена́ ве́лия и удержа́ его́ сне́сти хле́ба;/ и бысть ему́ входи́ти и исходи́ти мно́жицею,/ и уклоня́шеся та́мо я́сти хле́ба./ И рече́ жена́ к му́жу своему́:/ се ны́не разуме́х, я́ко челове́к Бо́жий свят сей,/ мимохо́дит нас при́сно./ Сотвори́м у́бо ему́ го́рницу ме́сто ма́ло/ и поста́вим е́му та́мо одр, и трапе́зу, и престо́л, и све́щник,/ и бу́дет внегда́ входи́ти ему́ к нам, и уклоня́ется та́мо./ И бысть во еди́н день, и вни́де та́мо, и уклони́ся в го́рницу, и спа та́мо,/ и рече́ ко Гиези́ю, о́трочищу своему́:/ призови́ ми сомани́тяныню сию́./ И призва́ ю, и ста пред ним./ И рече́ ему́:/ рцы у́бо ей:/ се удиви́ла еси́ нас всем попече́нием сим:/ что подоба́ет сотвори́ти тебе́?/ А́ще есть тебе́ сло́во к царю́, или́ ко кня́зю си́лы?/ Она́ же рече́:/ несть, посреде́ люде́й мои́х аз есмь живу́щи./ И рече́ ко Гиези́ю:/ что подоба́ет сотвори́ти ей?/ И рече́ Гиези́й, о́трочищ его́:/ вои́стинну сы́на несть у нея́, и муж ея́ стар./ И рече́: призови́ ю./ И призва́ ю, и ста при две́рех./ И рече́ Елиссе́й к ней:/ во вре́мя сие́, я́коже час сей живу́щи,/ ты зачне́ши сы́на./ Она́ же рече́:/ ни, господи́не, не солжи́ рабе́ твое́й./ И зача́т во чре́ве жена́,/ и роди́ сы́на во вре́мя сие́, я́коже час сей живу́щи,/ я́коже глаго́ла к ней Елиссе́й./ И возмужа́ о́трочищ, и бысть, егда́ изы́де ко отцу́ своему́, к жну́щим,/ и рече́ ко отцу́ своему́:/ глава́ моя́, глава́ моя́ боли́т./ И рече́ ко о́троку:/ неси́ его́ к ма́тери его́./ И несе́ его́ к ма́тери его./ И лежа́ше на коле́ну ея́ до полу́дне, и у́мре./ И вознесе́ его́, и положи́ его́ на одре́ челове́ка Бо́жия,/ и затвори́ его́, и изы́де,/ и призва́ му́жа своего́, и рече́ ему́:/ посли́ ми у́бо еди́наго от о́трок и еди́но от осля́т,/ и теку́ до челове́ка Бо́жия и возвращу́ся./ И рече́: что я́ко ты и́деши к нему́ <red>Днесь</red>?/ не нов ме́сяц, ниже́ суббо́та./ Она́ же рече́: мир./ И оседла́ осля́, и рече́ ко о́трочищу своему́:/ веди́ и иди́, да не удержи́ши мене́, е́же все́сти,/ я́коже реку́ тебе́:/ гряди́, и иди́, и прииди́ к челове́ку Бо́жию, в го́ру Карми́льскую./ И и́де и прии́де до челове́ка Бо́жия в го́ру Карми́льскую./ И бысть я́ко ви́де <red>ю</red> Елиссе́й гряду́щую/ и рече́ к Гиези́ю, о́трочищу своему́:/ се у́бо сомани́тяныня о́ная,/ ны́не тецы́ в сре́тение ея́, и рече́ши ей:/ мир ли тебе́?/ И тече́ во сре́тение ей и рече́ ей: мир ли тебе́?/ Мир ли му́жу твоему́? мир ли о́трочищу твоему́?/ Она́ же рече́: мир./ И прии́де к Елиссе́ю на го́ру, и я́тся за но́зи его́./ И прибли́жися Гиези́й отри́нути ю./ И рече́ Елиссе́й:/ оста́ви ю, я́ко душа́ ея́ боле́зненна в ней,/ и Госпо́дь укры́ от <red>мене</red>́ и не возвести́ ми./ Она́ же рече́:/ егда́ проси́х сы́на у господи́на моего́?/ я́ко реко́х: не прельсти́ мене́./ И рече́ Елиссе́й ко Гиези́ю:/ препояши́ чре́сла твоя́, и возми́ жезл мой в ру́це твои́,/ и иди́, я́ко а́ще обря́щеши му́жа, да не благослови́ши его́,/ и а́ще благослови́т тя муж, не отвеща́й ему́,/ и возложи́ жезл мой на лице́ о́трочища./ И рече́ ма́ти о́трочища:/ жив Госпо́дь, и жива́ душа́ твоя́, а́ще оставлю́ тебе́./ И воста́ Елиссе́й и и́де в след ея́,/ и Гиези́й и́де пред не́ю./ И наложи́ жезл на лице́ о́трочища,/ и не бе гла́са, и не бе слы́шания./ И возврати́ся в сре́тение его́, и пове́да ему́, глаго́ля:/ не воста́ о́трочищ./ И вни́де Елиссе́й в хра́мину./ И се о́трочищ уме́рый положе́н на одре́ его́./ И вни́де Елиссе́й в дом, и затвори́ две́ри за двою́ собо́ю,/ и помоли́ся Го́споду./ И взы́де, и ля́же на о́трочищи./ И положи́ уста́ своя́ на усте́х его́,/ и о́чи свои́ на о́чи его́,/ и руце́ свои́ на ру́це его́, и плесне́ свои́ на плесну́ его́,/ и сляче́ся над ним, и ду́ну на него́,/ и согре́яся плоть о́трочища./ И обрати́ся и походи́ в хра́мине сю́ду и сю́ду;/ и взы́де, и сляче́ся над о́трочищем седми́жды,/ и отве́рзе о́трочищ о́чи свои́./ И возопи́ Елиссе́й ко Гиези́ю, и рече́:/ призови́ ми сомани́тяныню сию́./ И призва́ ю. И вни́де к нему́. И рече́ Елиссе́й:/ приими́ сы́на твоего́./ И вни́де жена́, и паде́ на но́гу его́ и поклони́ся ему́ до земли́,/ и прия́т сы́на своего́, и изы́де.</p>
<p>
<red>На лити́и стихи́ры, глас 2. Самогла́сны:</red>
</p>
<p>Свети́льницы возсия́ша вселе́нней два:/ всесве́тлый Илия́ и Елиссе́й./ Ов у́бо Боже́ственным сло́вом небе́сныя ка́пли затвори́ и царя́ обличи́,/ на колесни́це же о́гненней на небеса́ вознесе́ся;/ ов же, безча́дныя во́ды исцели́/ и, сугу́бу благода́ть прия́т, Иорда́нския струи́ раздели́./ И ны́не со А́нгелы лику́юще, о нас мо́лят:/ спасти́ся душа́м на́шим.</p>
<p>Свети́льниче невече́рний Це́ркве,/ Боже́ственною ре́вностию разжига́емь, Илие́ проро́че,/ небе́сныя ка́пли затвори́л еси́,/ и, вра́ном пита́н быв,/ царя́ обличи́л еси́,/ и свяще́нники умори́л еси́,/ огнь с небесе́ свел еси́/ и, пятьдеся́тника два умори́в,/ напита́л еси́ вдови́цу еле́ем и муки́ ма́лою го́рстию,/ сы́на ея́ моли́твою воскреси́л еси́,/ огнь разже́гл еси́ в воде́,/ Иорда́нския струи́ пеш преше́л еси́,/ колесни́цею же о́гненною на Небеса́ возне́слся еси́,/ Елиссе́ю благода́ть сугу́бую по́дал еси́./ Моли́ся непреста́нно Бо́гу/ спасти́ся душа́м на́шим.</p>
<p>Ра́дуйтеся, проро́цы честни́и,/ и́же зако́н Бо́жий добр учини́вше/ и ве́рою я́вльшеся непобеди́мии столпи́ и непрекло́ннии,/ вы бо и хода́таи яви́стеся Но́ваго Заве́та Христо́ва/ и, преста́вльшеся к Небеси́, Того́ мо́лите/ умири́ти мир и спасти́ ду́ши на́ша.</p>
<p>
<red>Сла́ва, глас 4. Самогла́сен:</red>
</p>
<p>Нетле́ннаго соедине́ния прича́стник,/ блаже́нне проро́че, был еси́/ о Бо́зе, Спа́се мое́м./ Моли́твою Иорда́н раздели́в, по су́ху преше́л еси́/ и на о́гненней колесни́це я́ко на Небеса́ восхище́н был еси́,/ сугу́бую благода́ть Елиссе́ю оста́вль,/ те́мже мо́лим тя:/ а́ще и те́лом восхище́н был еси́,/ но ду́хом от нас не разлуча́йся/ и всегда́ Христу́ моли́ся/ спасти́ся душа́м на́шим.</p>
<p>
<red>И ны́не, пра́здника или́ Богоро́дичен:</red> При́зри на моле́ния:
<style name="color-red"/></p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:
<style name="color-red"/></p>
<p>Иере́и сту́дныя ноже́м закла́л еси́,/ не́бо язы́ком на зе́млю не дожди́ти удержа́л еси́,/ ре́вностию Боже́ственною разже́гся,/ Елиссе́я же исполни́л еси́/ ми́лоти пода́нием сугу́бым, му́дре Илие́,/ Боже́ственныя благода́ти.</p>
<p>
<red>Стих: </red> Моисе́й и Ааро́н во иере́ех Его/ и Самуи́л в призыва́ющих И́мя Его́.</p>
<p>Духо́вными пе́сньми/ проро́ки Христо́вы вси восхва́лим:/ Илия́ бо Фесви́тянин небоше́ственник бысть,/ и ми́лотию Елиссе́й благода́ть прия́т сугу́бу от Бо́га,/ и свети́льницы све́тлии вселе́нней яви́шася,/ моля́ще непреста́нно о душа́х на́ших.
<style name="color-red"/></p>
<p>
<red>Стих: </red> Ты иере́й во век/ по чи́ну Мелхиседе́кову.</p>
<p>Дави́дски <red>Днесь</red>, ве́рнии,/ проро́ка Госпо́дня пе́сньми почти́м,/ Илию́ Фесви́тянина и ревни́теля пресве́тла,/ сей бо язы́ком не́бо, я́ко ко́жу, затвори́/ и зе́млю плодови́ту непло́дну сотвори́./ О, пресла́внаго чудесе́!/ Зе́млен челове́к небесе́м одожди́ти дождя́ не даде́./ О, чудесе́!/ Тле́нен челове́к, в нетле́ние оде́яся,/ на небеса́ востече́ о́гненною колесни́цею,/ ми́лотию же Елиссе́ю сугу́бу благода́ть дарова́в,/ царя́ облича́я и лю́ди непокори́выя гла́дом растлева́ет,/ иере́и сту́дныя вся посрами́/ и вдови́ча сы́на сло́вом воскреси́./ Того́ мольба́ми, Христе́ Бо́же наш,/ в ми́ре сохрани́ лю́ди Своя́/ и побе́ды одоле́ния на враги́ тем да́руй.</p>
<p>
<red>Сла́ва, глас 8:</red>
</p>
<p>Проро́ков верхо́вники/ и всесве́тлыя свети́льники вселе́нныя/ в пе́снех почти́м, ве́рнии, Илию́ и Елиссея́,/ и Христу́ возопии́м ра́достно:/ Благоутро́бне Го́споди,/ пода́ждь лю́дем Твои́м мольба́ми проро́к Твои́х/ оставле́ние грехо́в и ве́лию ми́лость.</p>
<p>
<red>И ны́не, пра́здника или́ Богоро́дичен:</red> Безневе́стная Де́во:
<style name="color-red"/></p>
<p>
<red>Тропа́рь, глас 4:</red>
</p>
<p>И́же во пло́ти А́нгел/ и проро́ков нача́льнику свиде́тельствова, сла́вный Елиссе́е,/ ди́вны чудеса́ соде́лал еси́, проро́че,/ поспе́шеством Свята́го Ду́ха,/ си́лою Илиино́ю исцели́в во́дное естество́,/ зве́ри же погуби́ пожира́ющия,/ и Неема́на очи́сти,/ и вдови́ча сы́на воскреси́л еси́,/ и всем чту́щим тя да́руй благода́ть и исцеле́ние.</p>
<p>
<red>Ин тропа́рь, глас то́йже:</red>
</p>
<p>Во пло́ти А́нгел,/ проро́ков основа́ние,/ вторы́й предте́ча прише́ствия Христо́ва, Илия́ сла́вный,/ свы́ше посла́вый Елиссе́еви благода́ть/ неду́ги отгоня́ти/ и прокаже́нныя очища́ти,/ те́мже и почита́ющим его́ то́чит исцеле́ния.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го два́жды. Сла́ва, и ны́не, пра́здника или́ Богоро́дичен.</red> </p>
<p>
<red>По 1-м стихосло́вии седа́лен, глас 1:</red>
</p>
<p>На о́гненную колесни́цу, я́ко на крилу́ ве́тренню, возше́д, Боже́ственный проро́че,/ к Небесе́м пресла́вно ше́ствие <red>Днесь</red> твори́ши,/ свы́ше сугу́бую благода́ть и ми́лоть Елиссе́еви оста́вль.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Ма́терь Тя Бо́жию мо́лим вси, Де́ву вои́стинну и по рождестве́ я́вльшуюся,/ любо́вию прибега́ющии к Твое́й бла́гости:/ Тебе́ бо и́мамы, гре́шнии, Предста́тельницу,/ Тебе́ стяжа́хом в напа́стех спасе́ние, Еди́ну Всенепоро́чную.</p>
<p>
<red>По 2-м стихосло́вии седа́лен, глас 3:</red>
</p>
<p>Храм твой Боже́ственный всем исцеле́ния незави́стно источа́ет, проро́че пречу́дне,/ с Елиссе́ем преди́вным, Христу́ вку́пе моли́теся/ низпосла́ти мир ми́рови и лю́дем, чту́щим вас, ве́лию ми́лость.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Ки́йждо, иде́же спаса́ется,/ та́мо пра́ведно и притека́ет./ И ко́е ино́е таково́е прибе́жище, я́ко Ты, Богоро́дице,/ покрыва́ющее ду́ши на́ша.</p>
<p>
<red>Велича́ние:</red>
</p>
<p>Велича́ем тя,/ святы́й проро́че Божи́й Елиссе́е,/ и чтим святу́ю па́мять твою́:/ ты бо мо́лиши за нас/ Христа́ Бо́га на́шего.</p>
<p>
<red>По полиеле́и седа́лен, глас 6. Византи́ево:</red>
</p>
<p>Прииди́те, правосла́вных совокупле́ние,/ соше́дшеся <red>Днесь</red> в пречестне́м хра́ме Богоглаго́ливых проро́к,/ псало́мски воспои́м сли́чную
<a type="note" xlink:href="#note35">35</a>
песнь/ сих просла́вльшему Христу́ Бо́гу на́шему, и весе́лием и ра́достию возопие́м:/ ра́дуйся, земны́й А́нгеле и Небе́сный челове́че, Илие́ великоимени́те;/ ра́дуйся, и́же сугу́бую благода́ть от Бо́га прие́мый, Елиссе́е всече́стне;/ ра́дуйтеся, засту́пницы те́плии, и предста́телие, и вра́чеве душ и теле́с христолюби́вых люде́й,/ от вся́каго прило́га сопроти́вна, и обстоя́ния, и вся́ких бед/ изба́вите ве́рно соверша́ющия всепра́зднственную па́мять ва́шу.</p>
<p>
<red>Сла́ва, и ны́не, Богоро́дичен:</red>
</p>
<p>Никто́же, притека́яй к Тебе́,/ посра́млен от <red>Тебе</red>́ исхо́дит, Пречи́стая Богоро́дице Де́во,/ но про́сит благода́ти и прие́млет дарова́ние к поле́зному проше́нию.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Ты иере́й во век/ по чи́ну Мелхиседе́кову.
<red>Стих:</red>
Рече́ Госпо́дь Го́сподеви моему́: седи́ одесну́ю Мене́. Вся́кое дыха́ние:
<red>Ева́нгелие от Луки́, зача́ло 14.</red> </p>
<p>
<red>По 50-м псалме́ стихи́ра, глас 6:</red>
</p>
<p>Я́коже Елиссе́я дре́вле, Твоего́ уго́дника,/ во́инствы безпло́тными огради́л еси́,/ та́кожде и ны́не, Христе́,/ Це́рковь Твою́, Тебе́ превознося́щую, огради́ во ве́ки.</p>
<p>
<red>Кано́н пра́здника со ирмосо́м на 6, или́ Богоро́дицы со ирмосо́м на 6, глас 8:</red> Во́ду проше́д:
<red> и проро́ка кано́н на 8 со ирмосо́м, глас 5.</red> </p>
<p>
<red>На хвали́тех стихи́ры пра́здника 3 и проро́ка 3, глас 1:</red>
</p>
<p>Гряди́, Елиссе́е проро́че, рцы я́ве,/ что дре́во о́ное, е́же в во́ду вложи́л еси́,/ Крест Христо́в, и́мже от глубины́ тли извлеко́хомся,/ Тому́ покланя́емся ве́рно во ве́ки.</p>
<p>Кто ви́де, кто слы́ша,/ я́ко воста́ челове́к ме́ртвый, смердя́щий?/ Илия́ у́бо воздви́же и Елиссе́й ны́не от гро́ба,/ но ниже́ четверодне́вна.</p>
<p>
<red>Глас 8:</red> Дре́вом иногда́ извлече́ от реки́ секи́ру/ Боже́ственный Елиссе́й,/ преднаписа́в тя издале́че, Кре́сте всечестны́й,/ от глубины́ бо пре́лести тобо́ю к ве́ре возве́дшеся,/ изве́стный дне́шний день сподобля́емся ви́дети/ и ве́рою покланя́тися,/ тобо́ю объе́млюще спасе́ние.
<style name="color-red"/></p>
<p>
<red>Сла́ва, глас 6:</red>
</p>
<p>Проро́че, пропове́дателю Христо́в,/ престо́ла вели́чествия никогда́ же отлуча́ешися/ и коему́ждо боля́щу при́сно предстои́ши,/ в Вы́шних служа́, вселе́нную благословля́еши,/ всю́ду прославля́емь,/ проси́ очище́ния душа́м на́шим.</p>
<p>
<red>И ны́не, пра́здника или́ Богоро́дичен:</red> Богоро́дице, Ты еси́ лоза́ и́стинная:
<style name="color-red"/></p>
<p>
<red>Славосло́вие вели́кое.</red>
</p>
<p>
<red>На Литурги́и уста́в зри на страни́це 509.</red>
</p>
</section>
