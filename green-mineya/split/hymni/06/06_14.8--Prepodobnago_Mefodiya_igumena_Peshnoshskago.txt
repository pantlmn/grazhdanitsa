<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Мефо́дия, игу́мена Пешно́шскаго </p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 4, глас 1.</red> </p>
<p>
<red>Подо́бен:</red> Небе́сных чино́в:
<style name="color-red"/></p>
<p>Ка́ко тя по достоя́нию ублажи́м,/ преподо́бне о́тче Мефо́дие,/ или́ ки́я пе́сни хвале́бныя/ воспое́м к прославле́нию твои́х подвиго́в?/ А́нгел во пло́ти вои́стинну яви́лся еси́/ и уго́дник Христо́в, чудесы́ просла́вленный.</p>
<p>Дави́дски, о́тче, на всяк день/ посте́лю твою́ слеза́ми омыва́л еси́,/ очища́я ду́шу твою́ от скве́рны грехо́вныя,/ до́ндеже всели́ся в тя Пресвяты́й Дух,/ Его́же сосу́д освяще́н был еси́/ и таи́нник ве́лий Бо́жия благода́ти.</p>
<p>Помина́я, о́тче, исхо́д души́ твоея́,/ вся красоты́ мирски́я презре́л еси́,/ и, в пусты́ню всели́вся,/ труды́ святоподви́жными до́бре Бо́гу угоди́л еси́,/ и яви́лся еси́, я́ко сад прекра́сен,/ цвета́ми доброде́телей процве́тший.</p>
<p>Пусты́ни кра́сное прозябе́ние,/ преподо́бнаго и Богоно́снаго отца́ Се́ргия учениче́,/ о́тче Мефо́дие,/ ты с учи́телем твои́м до́бре подвиза́лся еси́,/ ревну́я того́ доброде́телей,/ и от бесо́в ско́рби мно́ги претерпе́л еси́,/ моли́твою непреста́нною на них вооружи́вся,/ вся искуше́ния их победи́л еси́,/ тем ны́не со А́нгелы лику́еши.</p>
<p>
<red>Сла́ва, глас 6:</red>
</p>
<p>Преподо́бне о́тче Мефо́дие,/ ты от млады́х ногте́й/ за́поведи Ева́нгелия Христо́ва возлюби́л еси́/ и, крест твой взем, Христу́ после́довал еси́,/ умо́м чи́стым вы́ну помина́я Того́ воздая́ние,/ де́лателем за́поведей Его́ обетова́нное,/ и при́сно размышля́я о сла́ве невече́рней Ца́рствия Небе́снаго,/ те́мже тя ублажа́ем.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́,/ Тебе́ мо́лимся: моли́ся, Влады́чице,/ со святы́ми апо́столы и преподо́бным Мефо́дием/ поми́ловати ду́ши на́ша.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>До́ма Бо́жия строи́теля Богому́драго/ и па́стыря слове́сных ове́ц Христо́вых до́браго,/ яви́ тя Христо́с в стране́ Росси́йстей,/ о́тче Мефо́дие,/ моли́твенниче усе́рдный о душа́х на́ших.</p>
<p>
<red>Стих: </red> Честна́ пред Го́сподем/ смерть преподо́бных Его́.</p>
<p>Дом Ду́ха Свята́го душа́ твоя́ бысть,/ о́тче Мефо́дие,/ в ней бо доброде́тели высо́кия возрасти́л еси́/ и дости́гл еси́ в му́жа соверше́нна о Христе́,/ си́льна и непобеди́ма в бра́нех со враги́ неви́димыми.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>До́ма Госпо́дня благоле́пие возлюби́л еси́/ и в само́м себе́ храм Триипоста́сному Бо́гу угото́вал еси́,/ в не́мже Христо́с со Отце́м и Ду́хом всели́ся,/ Мефо́дие Богоблаже́нне,/ моли́твенниче о душа́х на́ших.</p>
<p>
<red>Сла́ва, глас 8:</red>
</p>
<p>Кто изрещи́ возмо́жет твоя́ по́двиги и труды́,/ о́тче преподо́бне,/ бде́ния и сухояде́ния и непреста́нныя моли́твы,/ и́миже в пусты́ни многоле́тне подвиза́лся еси́?/ Вои́стинну дре́вним Богоно́сным отце́м подо́бен был еси́,/ с ни́миже ра́вное воздая́ние от Го́спода прие́м,/ вы́ну моли́ся, о́тче Мефо́дие,/ поми́ловатися душа́м на́шим.</p>
<p>
<red>И ны́не, Богоро́дичен:</red>
</p>
<p>
<red> </red> Влады́чице, приими́ моли́твы раб твои́х/ и изба́ви нас/ от вся́кия ну́жды и печа́ли.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>  </red> Сла́ва, и ны́не, Богоро́дичен: И́же нас ра́ди ро́ждейся от Де́вы:</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 8.</red> </p>
<p>
<red>Подо́бен:</red> О, пресла́вного чудесе́:</p>
<p>О, пресла́вного чудесе́!/ В стране́ полуно́щней свети́льник Бо́жия благода́ти возсия́,/ преподо́бный и Богоно́сный оте́ц Мефо́дий,/ пусты́ни Пе́шношския светопроцве́тшее прозябе́ние/ и всея́ Росси́йския страны́ духо́вное украше́ние./ К нему́же, вопию́ще, рцем:/ о преподо́бне, помоли́ся ко Го́споду,/ Ему́же соверше́нно угоди́л еси́,/ дарова́ти нам мир и ве́лию ми́лость.
<style name="color-red"/></p>
<p>О, пресла́вного чудесе́!/ В стране́ хла́дней цвет прекра́сный доброде́телей возрасте́/ и Це́рковь Христо́ву благоуха́ния духо́внаго испо́лни/ преподо́бный и Богоно́сный оте́ц Мефо́дий,/ вели́каго во отце́х Се́ргия спо́стник и учени́к/ и того́ подвиго́в подража́тель./ К нему́же, взыва́юще, глаго́лем:/ о преподо́бне, помоли́ся ко Го́споду/ вку́пе с преподо́бным Се́ргием/  дарова́ти нам мир и ве́лию ми́лость.
<style name="color-red"/></p>
<p>О, пресла́вного чудесе́!/ Ка́ко ты, о́тче Мефо́дие,/ в бре́нней пло́ти/ а́нгельское житие́ проходи́л еси́/ и, сме́ртен те́лом,/ от сме́рти грехо́вныя ду́ши челове́ческие свобожда́л еси́/ уче́ньми твои́ми и чудесы́:/ моли́ся вы́ну, о́тче преподо́бне,/ о нас, ча́дех твои́х духо́вных,/ е́же упасе́нным бы́ти нам во спасе́нии/ и получи́ти тобо́ю мир и ве́лию ми́лость.
<style name="color-red"/></p>
<p>
<red>Сла́ва, глас 6:</red>
</p>
<p>Егда́, о́тче преподо́бне,/ по мно́зех по́двизех и труде́х/ уразуме́л еси́ ду́хом твое́ ко Го́споду отше́ствие,/ тогда́ со слеза́ми Бо́гу помоли́лся еси́/ о оби́тели твое́й и ученице́х твои́х/ и вся, ну́ждная им ко спасе́нию, изре́кл еси́,/ ти́и же го́рце пла́каху и вопия́ху:/ о па́стырю наш до́брый,/ не оста́ви нас, си́рых,/ но моли́твами твои́ми сохраня́й нас от вся́каго зла!/ Ты же, о́тче, благослове́ние твое́ им дав/ и моли́тися о них обеща́вся,/ с ми́ром ду́шу твою́ Го́сподеви пре́дал еси́,/ Ему́же помоли́ся/ нелише́нным бы́ти и нам насле́дия Небе́снаго.</p>
<p>
<red>И ны́не, Богоро́дичен:</red> Кто Тебе́ не ублажи́т:
<style name="color-red"/></p>
<p>
<red>Вход, Проки́мен дне. И чте́ния три преподо́бническия</red>
</p>
<p>
<red>На лити́и стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:
<style name="color-red"/></p>
<p>Егда́ Боже́ственное зва́ние прии́де на тя, преподо́бне,/ е́же рабо́тати Го́сподеви в безмо́лвии пусты́ни,/ тогда́ к настоя́телю твоему́, преподо́бному отцу́ Се́ргию, прише́л еси́/ и твое́ жела́ние ему́ возвести́л еси́,/ он же тя благослови́, глаго́ля:/ иди́, ча́до, а́може Бог наста́вит тя./ Ты же, о́тче, в пусты́ню непроходи́мую отше́л еси́,/ и, в ней всели́вся, жесто́кое житие́ пожи́л еси́,/ и мно́гим путеводи́тель ко спасе́нию был еси́,/ и ны́не моли́ся, преподо́бне, ко Христу́ Бо́гу,/ да спасе́т и просвети́т ду́ши на́ша.</p>
<p>Егда́ Боже́ственная благода́ть призва́ тя в пусты́ню,/ Мефо́дие преблаже́нне,/ тогда́, я́ко безпло́тен, мно́га ле́та в ней пожи́л еси́/ в посте́, моли́твах и слеза́х непреста́нных,/ бде́нием и сухояде́нием изнуря́я плоть твою́,/ у́зким и приско́рбным путе́м ше́ствовал еси́/ и мно́жество и́нок собра́л еси́,/ подража́ти тебе́ в по́двизех пусты́нных,/ и́хже Христу́ вслед себе́ приве́л еси́,/ Ему́же помоли́ся, преподо́бне,/ спасти́ и просвети́ти ду́ши на́ша.</p>
<p>Егда́ благода́ть Свята́го Ду́ха/ тя осени́, преподо́бне о́тче,/ тогда́ наста́вник душеспаси́тельный мно́гим был еси́,/ ни́щия же, и вдови́цы, и сиро́ты/ препита́л еси́ во дни гла́да,/ я́ко вои́стинну подража́тель милосе́рдия Спа́сова,/ себе́ же сама́го, в посте́ и воздержа́нии мно́зе,/ к Небе́сному Ца́рствию приугото́вал еси́,/ е́же по достоя́нию и получи́л еси́,/ и мо́лишися непреста́нно Го́сподеви,/ спасти́ и просвети́ти ду́ши на́ша.</p>
<p>
<red>Сла́ва, глас 6:</red>
</p>
<p>Прииди́те, и́нок мно́жество,/ пе́сньми духо́вными восхва́лим/ до́браго па́стыря слове́сных Христо́вых ове́ц,/ преподо́бнаго отца́ на́шего Мефо́дия,/ его́же раче́нием Христу́ уневе́стишася ду́ши мно́ги./ Те́мже всечестну́ю па́мять его́ похвала́ми ублажи́м:/ мо́лит бо ся Христу́ Бо́гу/ дарова́ти ми́ру мир/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red> Творе́ц и Изба́витель мой, Пречи́стая:
<style name="color-red"/></p>
<p>
<red>На стихо́вне стихи́ры, глас 1:</red>
</p>
<p>В честне́й па́мяти твое́й, преподо́бне о́тче Мефо́дие,/ чуде́с сия́ньми ве́рныя озаря́еши:/ даде́ся бо тебе́ от Христа́ Бо́га ве́лия благода́ть,/ неду́ги исцеля́ти и бе́сы от челове́к изгоня́ти,/ я́ко вои́стинну подража́телю апо́стольскому./ Тем, припада́юще к моще́м твои́м, уми́льно глаго́лем:/ о́тче преподо́бне, моли́ся Триипоста́сному Бо́гу/ поми́ловати ду́ши на́ша.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Преподо́бне о́тче Мефо́дие,/ ты измла́да Христа́ возлюби́в,/ все плотско́е мудрова́ние в себе́ умертви́л еси́,/ потща́вся ху́ждшее покори́ти лу́чшему/ и плоть порабо́тати ду́ху,/ тем сосу́д чист и освяще́н Бо́гови яви́лся еси́/ и, ми́ро Ду́ха Свята́го в себе́ прие́м,/ чуде́с исто́чник соде́лался еси́./ Моли́ся о нас, преподо́бне, Триипоста́сному Бо́гу,/ поми́ловати ду́ши на́ша.</p>
<p>
<red>Стих: </red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Чу́вственныя стра́сти победи́в воздержа́нием,/ в пусты́ни возсия́л еси́ чуде́с заря́ми/ и ту́ю уплодоноси́л еси́ труда́ми подвиго́в твои́х духо́вных,/ просвеща́я ду́ши, грехо́вною тьмо́ю помраче́нныя./ И ны́не нас, о́тче, твои́ми моли́твами озари́,/ и просвети́ сердца́ на́ша к де́ланию за́поведей Госпо́дних.
<style name="color-red"/></p>
<p>
<red>Сла́ва, глас 8:</red>
</p>
<p>По́стников собо́ры,/ по́стника Госпо́дня пе́сньми духо́вными почти́м,/ преподо́бнаго отца́ Мефо́дия,/ и к нему́ моле́бно возопие́м:/ А́нгелов подо́бниче и челове́ков наста́вниче,/ наста́ви ны ходи́ти путе́м подвиго́в твои́х/ и моли́твами твои́ми/ соде́лай нас прича́стники бы́ти Ца́рствия Небе́снаго.</p>
<p>
<red>И ны́не, Богоро́дичен:</red> Безневе́стная Де́во:
<style name="color-red"/></p>
<p>
<red>На благослове́нии хлебо́в тропа́рь, глас 8:</red>
</p>
<p>Боже́ственною любо́вию от ю́ности распала́емь,/ вся, я́же в ми́ре кра́сная, возненави́дев,/ Христа́ Еди́наго возлюби́л еси́,/ и, сего́ ра́ди в пусты́ню всели́вся,/ в ней оби́тель сотвори́л еси́,/ и, собра́в и́нок мно́жество,/ прия́л еси́ от Бо́га чуде́с дар, о́тче Мефо́дие,/ и был еси́ о Христе́ собесе́дник и спо́стник преподо́бному Се́ргию,/ с ни́мже у Христа́ Бо́га испроси́ правосла́вным христиа́ном здра́вие, и спасе́ние,/ и душа́м на́шим ве́лию ми́лость.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь свята́го, два́жды. Сла́ва, и ны́не, Богоро́дичен:</red>
И́же нас ра́ди рожде́йся от Де́вы:
<style name="color-red"/></p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:
<style name="color-red"/></p>
<p>Зва́нию Госпо́дню после́довав, о́тче преподо́бне,/ в пусты́ню всели́лся еси́/ и та́мо оби́тель и́ноком сооруди́л еси́,/ в не́йже И́мя Бо́жие сла́вится благоче́стно./ И ны́не моли́ся, преподо́бне Мефо́дие,/ сохране́нней бы́ти оби́тели твое́й от вся́каго зла/ и спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Богоро́дице, Ты обнови́ла еси́, Пречи́стая, святы́м рождество́м Твои́м/ земны́х челове́к па́дшее естество́/ и сие́ па́ки Бо́гу присво́ила еси́,/ сего́ ра́ди Тя пе́сненно велича́ем.</p>
<p>
<red>По 2-м стихосло́вии седа́лен, глас 6.</red>
</p>
<p>
<red>Подо́бен:</red> А́нгельския си́лы:
<style name="color-red"/></p>
<p>Крест Христо́в на ра́мо взем,/ к боре́нию со врага́ми неви́димыми устреми́лся еси́, преподо́бне,/ и полки́ бесо́вския в пусты́ни победи́л еси́,/ сего́ ра́ди, я́ко победоно́сец, по́чести вене́ц прия́л еси́/ от Христа́, Человеколю́бца и Спа́са душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Ки́йждо, иде́же ча́ет спасти́ся, та́мо пра́ведно и притека́ет;/ мы же, обре́тше тя прибе́жище спаси́тельное, Богоро́дице,/ приле́жно мо́лимся Тебе́:/ покры́й нас ма́терним покро́вом Твои́м от вся́каго зла/ и спаси́ ду́ши на́ша.</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен:</red> Ско́ро предвари́:
<style name="color-red"/></p>
<p>Егда́ благода́ть Свята́го Ду́ха тя осени́, о́тче преподо́бне,/ тогда́ благослове́нием Богоно́снаго Се́ргия утвержде́нный,/ оби́тель пусты́нную соста́вил еси́/ и в сооруже́нии ея́ сам труди́лся еси́,/ трудолю́бцем о́браз и пра́вило быв./ Те́мже моли́, Мефо́дие преблаже́нне, Подвигополо́жника Христа́ Бо́га/ спасти́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>При́зри, Влады́чице, на рабы́ Твоя/ и умилосе́рдися на лю́ди согреши́вшия:/ мо́жеши бо, ели́ка хо́щеши, я́ко Ма́ти всех Творца́ Христа́ Бо́га./ Те́мже Тя по до́лгу ублажа́ем.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6:</red>
</p>
<p>Богоно́сне и преблаже́нне о́тче Мефо́дие,/ ты усе́рдно претерпе́л еси́ пусты́нное озлобле́ние,/ страхова́ния бесо́вская му́жески победи́л еси́/ и, я́ко со́лнце, луча́ми чуде́с просия́л еси́ в ми́ре,/ сего́ ра́ди почита́ем святу́ю и всечестну́ю па́мять твою́.</p>
<p>
<red>Кано́н Богоро́дицы со ирмосо́м на 6 и свята́го на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с: </red>
<emphasis>Мо́ре огусти́л еси́,/ погрузи́вый со ору́жием го́рдаго фарао́на,/ и лю́ди спасл еси́ немо́кренно, Го́споди,/ и ввел еси́ я в го́ру святы́ни, вопию́щия:/ пои́м Тебе́, Бо́гу на́шему, песнь побе́дную, я́ко просла́вися.</emphasis>
</p>
<p>Мо́ря страстна́го пучи́ною обурева́емы,/ к Тебе́, Иису́се Всеблаги́й, прибега́юще, вопие́м:/ от тиме́ния страсте́й нас изба́ви,/ да в тишине́ ду́ха уго́днику Твоему́ песнь хвале́бную принесе́м,/ его́же чудесы́ сла́вно просла́вил еси́.</p>
<p>Мо́рю песо́к преде́л положи́вый Госпо́дь,/ тя избра́, преподо́бне о́тче Мефо́дие, от ю́ности Ему́ благоугожда́ти/ и сего́ ра́ди к вели́кому Се́ргию тя наста́ви,/ от него́же подвиго́м духо́вным научи́вся,/ в них сла́вно просла́вился еси́.</p>
<p>Мо́ря жите́йскаго треволне́ние/ не потопи́ ладьи́ твоея́, о́тче преподо́бне,/ но, ве́янием Ду́ха Бо́жия управля́емый,/ в ти́хое приста́нище спасе́ния вшел еси́/ и чудесы́ мно́гими от Го́спода просла́вился еси́.</p>
<p>
<red>Богоро́дичен: </red> Мо́ре слез испроси́ нам, Влады́чице Преблага́я,/ у Ми́лостиваго Сы́на Твоего́ и Бо́га на́шего,/ да, и́ми угаси́вше пещь страсте́й,/ омы́ем скве́рну грехо́вную душ на́ших/ и, спасе́ние ве́чное улучи́вше,/ воспои́м Христу́ песнь побе́дную, я́ко просла́вися.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с: </red>
<emphasis>Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,/ возвесели́хся о спасе́нии Твое́м.</emphasis>
<style name="color-red"/>
</p>
<p>Утверди́л еси́ на ка́мени за́поведей Христо́вых се́рдце твое́, преподо́бне о́тче Мефо́дие,/ у́зким и приско́рбным путе́м ше́ствовал еси́,/ а́лчбою и жа́ждею плоть свою́ изнуря́я/ блаже́ннаго ра́ди бу́дущаго поко́я,/ его́же получи́в, весели́шися ве́чно со святы́ми.</p>
<p>Утвержде́нный благослове́нием и моли́твою преподо́бнаго Се́ргия,/ в пусты́ню удали́лся еси́, о́тче Мефо́дие,/ и, в ней многоле́тне потруди́вся,/ оби́тель и́ноком возгради́л еси́,/ я́же спасе́ния хода́таица бысть мно́гим.</p>
<p>Утвержда́л еси́ словесы́ твои́ми душеспаси́тельными бра́тию твою́, преподо́бне о́тче,/ и был еси́ о́браз благоче́стия твои́м ученико́м,/ и́же, тобо́ю наставля́еми, подража́тели бы́ша твоему́ житию́ свято́му/ и вку́пе с тобо́ю получи́ша спасе́ние.</p>
<p>
<red>Богоро́дичен: </red> Утвержде́ние на Тя наде́ющихся, Пресвята́я Богоро́дице Влады́чице,/ не посрами́ упова́ния на́шего,/ е́же по Бо́зе на Тя возлага́ем,/ но бу́ди нам Засту́пница от нападе́ний диа́вольских,/ да, Тобо́ю помоществу́еми, возвесели́мся о спасе́нии на́шем.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Ско́рый помо́щник явля́ешися, преподо́бне о́тче Мефо́дие,/ с ве́рою в моли́твах тя призыва́ющим:/ даде́ся бо тебе́ от Го́спода благода́ть/ неду́ги врачева́ти и ско́рби утоля́ти,/ оби́тель же твою́ святу́ю и по сме́рти назира́ти./ Сего́ ра́ди с любо́вию почита́ем святу́ю и всера́достную па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ско́рый Твой покро́в, и по́мощь, и ми́лость покажи́ на рабы́ Твоя́,/ и во́лны, Чи́стая, укроти́ су́етных по́мыслов,/ и па́дшую мою́ ду́шу возста́ви, Богоро́дице:/ вем бо, вем, Де́во, я́ко мо́жеши, ели́ко хо́щеши.</p>
<p>
<red>Песнь 4</red>
</p>
<p>
<red>Ирмо́с: </red>
<emphasis>Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́ше:/ от ю́га прии́дет Бог./ Сла́ва си́ле Твое́й, сла́ва снизхожде́нию Твоему́.</emphasis>
</p>
<p>Проро́ком Бо́жиим Илии́ и Крести́телю/ уподо́бился еси́, преподо́бне о́тче Мефо́дие,/ пусты́нный жи́тель быв, я́ко го́рлица уедине́нная,/ славосло́вия пе́сни еди́н Еди́ному Христу́ возноси́л еси́,/ воспева́я Того́ Боже́ственное снизхожде́ние.</p>
<p>Проро́чески прови́дев преподо́бный Се́ргий/ име́вшую устро́итися в пусты́ни твое́й оби́тель,/ прише́д к тебе́, о́тче Мефо́дие, избра́ и благослови́ ме́сто,/ на сооруже́ние оби́тели удо́бное,/ его́же посеще́нием обра́дован быв,/ вку́пе с ним воспева́л еси́ Спа́сово Боже́ственное снизхожде́ние.</p>
<p>Проро́ка и царя́ Дави́да словесе́м после́дуя, преподо́бне о́тче,/ жи́ти бра́тии вку́пе в оби́тели твое́й законоположи́л еси́/ и о́бщаго жития́ ревни́тель был еси́ вели́кий,/ приме́р собо́ю всем подава́я/ и немо́лчно воспева́я Христо́во Боже́ственное снизхожде́ние.</p>
<p>
<red>Богоро́дичен:</red> Проро́ческая рече́ния на Тебе́ сбы́шася, Де́во Богоро́дице,/ Ты бо Сло́во Бо́жие нетле́нно воплоти́ла еси́,/ и Невмести́маго во утро́бе Твое́й де́вственней нете́сно вмести́ла еси́;/ тем Тя хвале́бно ублажа́ем/ и воспева́ем спаси́тельное Христо́во снизхожде́ние.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Го́споди Бо́же наш, мир даждь нам,/ Го́споди Бо́же наш, стяжи́ ны,/ Го́споди, ра́зве Тебе́, ино́го не ве́мы,/ И́мя Твое́ имену́ем.</emphasis>
</p>
<p>Го́спода Бо́га освяти́л еси́ в души́ твое́й, преподо́бне о́тче,/ и же́ртвенник мы́сленный ду́шу твою́ соде́лал еси́,/ на не́мже же́ртву хвалы́ Го́сподеви возноси́л еси́ во смире́нии ду́ха,/ немо́лчно призыва́я И́мя Бо́жие спаси́тельное.</p>
<p>Госпо́дни за́поведи животво́рныя/ име́л еси́ напи́санныя на скрижа́лех се́рдца твоего́, преподо́бне о́тче,/ и пропове́дник бра́тии твое́й был еси́ ева́нгельскаго уче́ния,/ к Небеси́ возводя́щаго челове́ки,/ и́же, послу́шающе сего́, моли́твенно призыва́ют Боже́ственное Христо́во И́мя.</p>
<p>Госпо́день раб был еси́, Мефо́дие Богому́дре,/ день и нощь труди́выйся во сла́ву Бо́жию и на по́льзу душе́вную бли́жних твои́х,/ и́хже, я́ко сама́го себе́, возлюби́в усе́рдно,/ гла́дныя пита́л еси́,/ ни́щия, сироты́ и вдови́цы удовля́л еси́,/ подвиза́я их сла́вити о тебе́ Христо́во И́мя.</p>
<p>
<red>Богоро́дичен: </red> Госпо́дня Ма́ти и Влады́чица всея́ тва́ри яви́лася еси́, Богоро́дице Мари́е,/ нетле́нно поро́ждши Еди́наго от Тро́ицы, Бо́га Сло́ва,/ Его́же моли́, Чи́стая, безслове́сных страсте́й нас изба́вити,/ да в тишине́ безстра́стия се́рдцем и усты́ воспева́ем Его́ Свято́е И́мя.</p>
<p>
<red>Песнь 6</red>
</p>
<p>
<red>Ирмо́с: </red>
<emphasis>Я́ко во́ды морски́я, Человеколю́бче,/ волна́ми жите́йскими обурева́юся./ Те́мже, я́ко Ио́на, та́ко вопию́ Ти:/ возведи́ от тли живо́т мой, Благоутро́бне Го́споди.</emphasis>
</p>
<p>Я́ко кипари́с высокове́рхий, возра́сл еси́, преподо́бне Мефо́дие, в пусты́ни непло́дней/ и плодоноше́нии духо́вными облагоуха́л еси́ Христо́ву Це́рковь,/ оби́тель созда́в, и, в ней и́ноков мно́жество насели́в,/ и́хже сло́вом и приме́ром твои́м ко Христу́ наста́вил еси́.</p>
<p>Я́ко при́сный учени́к преподо́бнаго Се́ргия, о́тче Мефо́дие,/ в устрое́нии оби́тели ему́ подража́л еси́ то́щно,/ слеза́ми моли́твенными па́че, не́же бога́тством земны́м, сию́ созида́я/ и при́сно моля́ся ко Го́споду,/ да от тли грехо́вныя соблюде́т де́ло руку́ твое́ю.</p>
<p>Я́ко воево́да благоиску́сный, о́тче,/ во́ины духо́вныя в бра́нех со враги́ неви́димыми к побе́дам руково́дствовал еси́:/ искуше́н бо быв сам в по́двизех пусты́нных,/ и искуша́емым удо́бно помога́л еси́ тли грехо́вныя избега́ти.</p>
<p>
<red>Богоро́дичен: </red> Я́ко вои́стинну прибе́жище непосты́дное христиа́ном,/ и щит, и покро́в, Ма́ти Бо́жия,/ воспева́ющия Тя бед и скорбе́й свободи́:/ Тя бо, Еди́ну Благослове́нную в жена́х,/ Тобо́ю тли грехо́вныя изба́вльшиися,/ немо́лчными хвала́ми ублажа́ем.
<style name="color-red"/></p>
<p>
<red>Конда́к, глас 4:</red>
</p>
<p>Послуша́ния до́брый рачи́тель быв,/ безпло́тныя враги́ сле́зными моли́твами твои́ми кре́пко посрами́л еси́/ и яви́лся еси́ Пресвяты́я Тро́ицы жили́ще,/ Ю́же зря, блаже́нне, я́сно,/ Богому́дре Мефо́дие преподо́бне,/ чуде́с дар от Нея́ прия́л еси́./ Те́мже исцеля́еши с ве́рою приходя́щих неду́ги,/ утоля́еши ско́рби/ и мо́лишися непреста́нно о всех нас.</p>
<p>
<red>И́кос:</red>
</p>
<p>Возлюби́в Христо́вы Боже́ственныя за́поведи,/ возненави́дел еси́ ми́ра сего́ наслажде́ние:/ плоть твою́, преподо́бне, во вре́менней жи́зни/ посто́м, бде́нием и до́лу лега́нием изнури́л еси́/ и в умерщвле́нном телеси́ пе́сни немо́лчныя, хвалы́ и славосло́вия/ Триеди́ному Бо́гу приноси́л еси́, Мефо́дие о́тче наш,/ от нас же слы́шиши пе́сни таковы́я:/ ра́дуйся, А́нгеле земны́й и челове́че Небе́сный,/ А́нгелы удиви́вый жития́ твоего́ чистото́ю/ и челове́ки научи́вый благоугожда́ти Бо́гу;/ ра́дуйся, свети́льниче немерца́ющий Боже́ственныя благода́ти,/ в животе́ и по сме́рти сия́яй чудесы́/ и си́ми озаря́яй ду́ши и сердца́ челове́ческия./ Ра́дуйся, при́сный наш засту́пниче и о душа́х на́ших ко Го́споду моли́твенниче:/ мо́лишися бо непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Халде́йская пещь, огне́м распала́емая,/ ороша́шеся Ду́хом, Бо́жиим предстоя́нием,/ о́троцы поя́ху:/ благослове́н еси́, Бо́же оте́ц на́ших.</emphasis>
</p>
<p>В пещи́ искуше́ний пусты́нных, о́тче Мефо́дие,/ благода́ть Госпо́дню, тя ороша́ющую, стяжа́л еси́, преподо́бне,/ те́мже непобеди́м враго́м неви́димым показа́лся еси́/ и вся прило́ги диа́вольския кре́пко сокруши́л еси́, зовы́й немо́лчно:/ благослове́н еси́, Бо́же оте́ц на́ших.</p>
<p>Поревнова́л еси́, преподо́бне о́тче, в житии́ твое́м/ вели́ким во отце́х Анто́нию, Пахо́мию и Евфи́мию/ и, сих нра́ву и чистоте́ вы́ну поуча́яся,/ я́ко безпло́тен, на земли́ подвиза́лся еси́,/ сего́ ра́ди сосу́д избра́н Ду́ху Свято́му сподо́бился еси́ бы́ти,/ Его́же де́йством чудеса́ пресла́вная соде́лал еси́ в житии́ и по сме́рти,/ о ни́хже ве́рнии благословля́ют Бо́га оте́ц на́ших.</p>
<p>Я́ко крин в пусты́ни, процве́л еси́, преподо́бне,/ и благоуха́ния Христо́ва испо́лнил еси́ оте́чество твое́ земно́е:/ све́том до́брых дел твои́х озари́л еси́ сердца́ челове́ков,/ просвеща́я их уче́нии твои́ми и науча́я пе́ти Го́сподеви:/ благослове́н еси́, Бо́же оте́ц на́ших.</p>
<p>
<red>Богоро́дичен: </red> В пещи́ халде́йской та́инство рождества́ Твоего́ проразумева́я, Богоро́дице,/ ро́ждшимся от <red>Тебе</red>́ Искупи́телем спасе́ние обрето́хом/ и, подо́бно отроко́м Богосло́вцем, Сы́ну Твоему́ и Го́споду благода́рно зове́м:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с: </red>
<emphasis>А́нгели и Небеса́,/ на Престо́ле сла́вы седя́щаго/ и я́ко Бо́га непреста́нно сла́вимаго,/ благослови́те, по́йте/ и превозноси́те Его́ во ве́ки.</emphasis>
</p>
<p>А́нгелы собесе́дники име́л еси́, преподо́бне о́тче,/ и, си́ми укрепля́емый, в пусты́ни безлю́дней многоле́тне пребы́л еси́,/ еди́н Еди́ному Бо́гу рабо́тая./ Сего́ ра́ди ны́не со Безпло́тными водворя́ешися/ и пое́ши хвале́бную песнь Триеди́ному Бо́гу,/ Препе́тому и Превозноси́мому во ве́ки.</p>
<p>А́нгела тя плотя́наго ве́мы, преподо́бне о́тче Мефо́дие:/ ангелоподо́бно бо на земли́ пожи́л еси́,/ и чистоту́ души́ и те́ла ре́вностно соблю́л еси́,/ ны́не же водворя́ешися там, иде́же ничто́же скве́рно вхо́дит,/ и пое́ши немо́лчную песнь Бо́гу, Препе́тому и Превозноси́мому во ве́ки.</p>
<p>А́нгелов Творе́ц и всея́ тва́ри Созда́тель/ подви́жника доброде́телей яви́ тя, Мефо́дие,/ Его́же си́лою укрепля́емый, путе́м те́сным ше́ствуя,/ дости́гл еси́ соверше́нства духо́внаго,/ Ца́рствие же Христо́во унасле́довал еси́,/ и со святы́ми пое́ши ра́достно:/ Го́спода по́йте и превозноси́те Его́ во ве́ки.</p>
<p>
<red>Богоро́дичен: </red> А́нгельское целова́ние прино́сим Ти с любо́вию, Богоро́дице Чи́стая:/ ра́дуйся, Благода́тная, Госпо́дь с Тобо́ю./ Ты же ра́дости нетле́нныя сподо́би Тя по до́лгу ублажа́ющия,/ Ро́ждшагося же от <red>Тебе</red>́ Го́спода пою́щия и превознося́щия во ве́ки.</p>
<p>
<red>Песнь 9</red>
</p>
<p>
<red>Ирмо́с: </red>
<emphasis>Чу́жде ма́терем де́вство,/ и стра́нно де́вам деторожде́ние:/ на Тебе́, Богоро́дице, обоя́ устро́ишася./ Тем Тя, вся племена́ земна́я,/ непреста́нно велича́ем.</emphasis>
</p>
<p>Чужд был еси́, преподо́бне, превозноше́ния тщесла́внаго/ и в смире́нии глубо́цем житие́ твое́ препроводи́л еси́:/ о́браз смире́ния был еси́ твои́м ученико́м,/ и́хже при́сно поуча́л еси́ бе́гати душепа́губныя горды́ни/ и во смире́нии ду́ха велича́ти Христа́ Жизнода́вца.</p>
<p>Чу́ждым прише́льцем и стра́нником убо́гим/ врата́ оби́тели твоея́ незатворе́на бы́ша, преподо́бне о́тче,/ но, Авраа́мово страннолю́бие стяжа́в,/ сия́ с любо́вию приима́л и упокоева́л еси́,/ зря в них Самого́ Христа́, Его́же при́сно велича́л еси́.</p>
<p>Чужд пра́здности был еси́, блаже́нне,/ но при́сно в моли́твах и труде́х теле́сных подвиза́лся еси́,/ при сооруже́нии же оби́тели твоея́ святы́я/ мно́гия вели́кия труды́ подъя́л еси́, си́лою Го́спода сил укрепля́емый,/ Его́же гла́сы хвале́бными немо́лчно велича́л еси́.</p>
<p>
<red>Богоро́дичен: </red> Чу́ждых нас яви́, Влады́чице, вла́сти лю́таго мироде́ржца/ и в час кончи́ны на́шея на по́мощь ускори́ к нам, безпо́мощным:/ мно́го бо мо́жет Ма́терняя моли́тва Твоя́ ко Го́споду,/ и трепе́щут пред Тобо́ю ду́си тьмы,/ и́хже наси́лия нас изба́ви, Всеблага́я,/ да Тя славосло́вии ра́достными велича́ем.
<style name="color-red"/></p>
<p>
<red>Свети́лен:</red>
</p>
<p>Процве́л еси́ в по́стнических по́двизех, прехва́льне о́тче,/ и плод чудотворе́ния прине́сл еси́ Христо́вой Це́ркви,/ я́же и́мать тя, я́ко шипо́к благово́нен,/ ми́ром Ду́ха Свята́го напо́лненный,/ и́мже злово́ние страсте́й упраздня́ется и исцеле́ния подаю́тся/ с ве́рою и любо́вию к тебе́ притека́ющим.</p>
<p>
<red>Сла́ва, и ны́не, Богоро́дичен:</red>
</p>
<p>Тя песньми́ немо́лчными ублажа́ем, Де́во,/ я́ко от Тро́ицы Еди́наго родила́ еси́, Богоро́дице,/ и яви́ла еси́ нам, потемне́нным, свет спасе́ния/ Боже́ственным и Пречи́стым Твои́м рождество́м.</p>
<p>
<red>На хвали́тех стихи́ры на 4, глас 5.</red>
</p>
<p>
<red>Подо́бен:</red> Ра́дуйся, по́стников:
<style name="color-red"/></p>
<p>Ра́дуйся, о́тче Мефо́дие,/ звездо́ пресве́тлая,/ не́бо Росси́йския Це́ркве озари́вшая;/ ра́дуйся, вели́каго Се́ргия пресла́вный учениче́ и вселюби́мый,/ труда́ми подвиго́в твои́х ему́ подража́вый;/ ра́дуйся, предста́телю и помо́щниче ско́рый/ в моли́твах тя призыва́ющих:/ предвари́ и подви́гни святы́я моли́твы твоя́ о нас ко Го́споду/ и да́нною ти от Него́ благода́тию/ неду́ги на́ша душе́вныя и теле́сныя исцели́,/ прося́ дарова́ти нам ве́лию ми́лость.</p>
<p>Ра́дуйся, главо́ освяще́нная,/ жили́ще Ду́ха Свята́го,/ сосу́де избра́нный Бо́жия благода́ти,/ настави́ всех нас, о́тче,/ ходи́ти путе́м богоуго́дных исправле́ний твои́х/ и преклони́ся ми́лостивно к гла́сом хвале́бным,/ и́миже че́ствуем святу́ю и всера́достную па́мять твою́./ Боля́щих цели́телю и печа́льных уте́шителю,/ помяни́ нас в моли́твах твои́х ко Го́споду/ и проси́ нам у бла́гости Его́ ве́лию ми́лость.</p>
<p>Ра́дуйся, и́ноков пра́вило,/ преподо́бных красото́,/ чуде́с Боже́ственных соверши́телю,/ Мефо́дие Богоно́сне,/ блиста́ньми чуде́с твои́х озаря́яй оте́чество твое́ земно́е/ и си́ми утвержда́яй нас в Правосла́вней ве́ре,/ честну́ю па́мять твою́ соверша́ющим,/ пода́ждь да́ры целе́бныя, коему́ждо по потре́бе,/ и моли́ Христа́ Бо́га/ дарова́ти нам ве́лию ми́лость.</p>
<p>
<red>Сла́ва, глас 6:</red> </p>
<p>Преподо́бне о́тче Мефо́дие,/ во вся концы́ страны́ Росси́йския/ изы́де веща́ние чуде́с твои́х/ и сла́ва сострада́ния твоего́ к лю́дем,/ сего́ ра́ди че́ствуем с любо́вию святу́ю па́мять твою́,/ я́ко вели́каго уго́дника Бо́жия,/ чудотво́рца же пресла́внаго,/ и уми́льно глаго́лем:/ о́тче преподо́бне,/ моли́ся ко Го́споду о спасе́нии душ на́ших.</p>
<p>
<red>И ны́не, Богоро́дичен:</red>
</p>
<p>Никто́же, притека́яй к Тебе́,/ посра́млен от <red>Тебе</red>́ исхо́дит,/ Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на пе́сни 3-я и 6-я, Проки́мен, глас 7:</red> Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол к Гала́там, зача́ло 213. Аллилу́ия, глас 6:</red>
Блаже́н муж, боя́йся Го́спода, в за́поведех Его́ восхо́щет зело́.
<red>Стих:</red>
Си́льно на земли́ бу́дет се́мя Его́.
<red>Ева́нгелие от Луки́, зача́ло 24. Прича́стен: </red>
В па́мять ве́чную:
<style name="color-red"/></p>
<p>
<red>Моли́тва</red>
</p>
<p>О свяще́нная главо́, земны́й А́нгеле и Небе́сный челове́че, преподо́бне и Богоно́сне о́тче наш Мефо́дие! Припа́даем к тебе́ с ве́рою и любо́вию и мо́лим ти ся приле́жно: яви́ нам, смире́нным и гре́шным, свято́е оте́ческое твое́ заступле́ние, се бо грех ра́ди на́ших не и́мамы свобо́ды чад Бо́жиих, проси́ти о потре́бах на́ших Го́спода и Влады́ку на́шего, но тебе́ моли́твенника благоприя́тнаго к Нему́ предлага́ем и про́сим тя со усе́рдием мно́гим, испроси́ нам у бла́гости Его́ благопотре́бныя да́ры душа́м и телесе́м на́шим; ве́ру пра́ву, наде́жду спасе́ния несомне́нну, любо́вь ко всем нелицеме́рну, в искуше́ниих му́жество, в злострада́ниих терпе́ние, в моли́твах постоя́нство, душ и теле́с здра́вие, земли́ плодоно́сие, возду́ха благорастворе́ние, жите́йских потре́б дово́льство, ми́рное и безмяте́жное житие́, благу́ю христиа́нскую кончи́ну и до́брый отве́т на Стра́шном Суде́ Христо́ве. Испроси́, уго́дниче Бо́жий, у Ца́ря ца́рствующих и Го́спода госпо́дствующих правосла́вным христиа́ном спасе́ние и на враги́ одоле́ние и всему́ оте́честву на́шему мир, тишину́ и благострое́ние. Не лиши́ нас по́мощи твоея́ Небе́сныя, но моли́твами твои́ми всех нас приведи́ в приста́нище спасе́ния и насле́дники яви́ нас бы́ти всесве́тлаго Ца́рствия Христо́ва, да пое́м и сла́вим неизрече́нныя щедро́ты Человеколю́бца Бо́га, Отца́, и Сы́на, и Свята́го Ду́ха и твое́ свято́е оте́ческое заступле́ние, во ве́ки веко́в. Ами́нь.</p>
</section>
