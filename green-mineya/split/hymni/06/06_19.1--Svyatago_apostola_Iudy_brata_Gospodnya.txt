<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го апо́стола Иу́ды, бра́та Госпо́дня</p>
</title>
<p>
<red>На вече́рни пое́м</red> Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 1.</red> </p>
<p>
<red>Подо́бен:</red> Всехва́льнии му́ченицы:
<style name="color-red"/></p>
<p>Иу́до всехва́льне/ твое́ веща́ние изы́де,/ я́коже мо́лния, в концы́ всея́ земли́, му́дре,/ помраче́нныя ле́стию безбо́жия,/ к Све́ту наставля́я невече́рнему,/ и́мже ны́не сия́я,/ испроси́ душа́м на́шим ве́лию ми́лость.</p>
<p>Иу́до чу́дный,/ Христо́ва колесни́ца я́ко быв,/ и́дольскую горды́ню низложи́л еси́,/ плен же та́йно Сло́вом Бо́жиим плени́л еси́/ к жи́зни нетле́нней, сла́вне,/ е́юже наслажда́яся ны́не,/ испроси́ душа́м на́шим мир и ве́лию ми́лость.</p>
<p>Иу́до, апо́столе Христо́в,/ учени́к быв вопло́щшагося Бо́га на́шего,/ от Него́же, я́ко овча́ посреде́ волко́в,/ вои́стинну посла́лся еси́,/ сло́вом твои́м сих претворя́я злоче́стие ко благоче́стию/ и Боже́ственному разуме́нию Святы́я Тро́ицы./ Те́мже восхваля́ем тя.</p>
<p>
<red>Сла́ва, глас 8:</red>
</p>
<p>И́же Боже́ственнаго Ду́ха я́сно благода́ть прие́м,/ свяще́ннаго ли́ка апо́стольска соприча́стник быв, Иу́до апо́столе,/ тем носи́мое с Небесе́ иногда́ дыха́ние о́гненное/ о́гненным язы́ком вдохну́в,/ язы́ческое терно́вное попали́л еси́ безбо́жие./ Христа́ Бо́га, пропове́дниче, моли́/ спасти́ся душа́м на́шим.</p>
<p>
<red>И ны́не:</red> Ца́рь Небе́сный:
<style name="color-red"/></p>
<p>
<red>Вход. Проки́мен дне. И чте́ния три.</red>
</p>
<p>Собо́рнаго Посла́ния Иу́дина чте́ние
<red>(глава́ 1):</red> </p>
<p>Иу́да, Иису́су Христу́ раб, брат же Иа́кову,/ су́щим о Бо́зе Отце́ освяще́нным, Иису́с Христо́м соблюде́нным зва́нным:/ ми́лость вам, и мир, и любы́ да умно́жится./ Возлю́бленнии, вся́ко тща́ние творя́ писа́ти вам о о́бщем спасе́нии ва́шем,/ ну́жда ми бы́сть писа́ти вам,/ моля́ подвиза́тися о преда́нней ве́ре святы́м еди́ною./ Привнидо́ша бо не́цыи челове́цы, [дре́вле предуста́вленнии на сие́ осужде́ние,] нечести́вии,/ Бо́га на́шего благода́ть прелага́ющии в скве́рну/ и еди́наго Влады́ки Бо́га и Го́спода на́шего Иису́са Христа́ отмета́ющиися./ Воспомяну́ти же вам хощу́, ве́дущим и вам еди́ною сие́,/ я́ко Госпо́дь лю́ди от земли́ Еги́петския спасе́, последи́ неве́ровавшия погуби́./ А́нгелы соблю́дшия своего́ нача́льства, но оста́вльшия свое́ жили́ще,/ на суд вели́каго дне у́зами ве́чными под мра́ком соблюде́./ Я́коже Содо́ма и Гомо́рра и окре́стныя их гра́ды,/ подо́бным их о́бразом преблуди́вша и ходи́вша в след пло́ти ины́я,/ предлежа́т в показа́ние, огня́ ве́чнаго суд подъе́мше./ Та́кожде у́бо и си́и, со́ния ви́дяще, пло́ть у́бо скверня́т,/ госпо́дьства же отмета́ются, сла́вы же ху́ляще [не трепе́щут]./ Михаи́л же Арха́нгел, егда́, со диа́волом разсужда́я, глаго́лаше о Моисе́ове телеси́,/ не сме́яше суда́ навести́ ху́льна, но рече́:/ да запрети́т тебе́ Госпо́дь./ Си́и же, ели́ка у́бо не ве́дят, ху́лят:/ ели́ка же по естеству́, я́ко безслове́сная живо́тная, ве́дят,/ в сих скверня́тся.</p>
<p>Собо́рнаго Посла́ния Иу́дина чте́ние
<red>(глава́ 1):</red> </p>
<p>Горе́ им, я́ко в пу́ть Ка́инов ходи́ша,/ и в ле́сть Валаа́мовы мзды пролия́шася, и в пререка́нии Корре́ове погибо́ша./ Си́и су́ть в любва́х ва́ших скверни́тели, с ва́ми яду́ще,/ без боя́зни себе́ пасу́ще, о́блацы безво́дни, от ветр преноси́ми,/ древеса́ есе́нна безпло́дна, два́жды уме́рша, искорене́на./ Во́лны свире́пыя мо́ря, воспеня́юще своя́ стыде́ния,/ зве́зды преле́стныя, и́мже мрак тьмы́ во ве́ки блюде́тся./ Проро́чествова же и о сих седмы́й от Ада́ма Ено́х, глаго́ля:/ се прии́дет Госпо́дь во тьма́х святы́х [А́нгел] Свои́х/ сотвори́ти суд о всех/ и изобличи́ти всех нечести́вых о всех де́лех нече́стия их, и́миже нече́ствоваша,/ и о всех жесто́ких словесе́х их, я́же глаго́лаша на́нь гре́шницы нечести́вии./ Си́и су́ть ропотницы́
<a type="note" xlink:href="#note52">52</a>
, укори́тели, ча́сть поро́чна,/ в по́хотех свои́х ходя́ще, нече́стием и законопреступле́нием,/ и уста́ их глаго́лют прего́рдая,/ чудя́щеся ли́цам по́льзы ра́ди.
<style name="color-red"/></p>
<p>Собо́рнаго Посла́ния Иу́дина чте́ние
<red>(глава́ 1):</red> </p>
<p>Вы же, возлю́бленнии, помина́йте глаго́лы, преждерече́нныя от апо́стол Го́спода на́шего Иису́са Христа́./ Зане́ глаго́лаху вам,/ я́ко в после́днее вре́мя бу́дут руга́тели, по свои́х по́хотех ходя́ще и нече́стиих./ Си́и су́ть отделя́юще себе́ от еди́ности ве́ры/ и су́ть теле́сни, Ду́ха не иму́ще./ Вы же, возлю́бленнии, свято́ю ва́шею ве́рою назида́юще себе́, Ду́хом Святы́м,/ и моля́щеся, са́ми себе́ в любви́ Бо́жией соблюда́йте,/ жду́ще ми́лости Го́спода на́шего Иису́са Христа́, в жи́знь ве́чную./ И о́вех у́бо ми́луйте, разсужда́юще,/ о́вех же стра́хом спаса́йте, от огня́ восхища́юще./ Облича́йте же с боя́знию, ненави́дяще и я́же от пло́ти оскверне́ную ри́зу./ Могу́щему же сохрани́ти вы без греха́ и без скве́рны/ и поста́вити пред сла́вою Свое́ю непоро́чны в ра́дости,/ Еди́ному прему́дрому Бо́гу и Спа́су на́шему/ [Иису́сом Христо́м Го́сподем на́шим] сла́ва и вели́чие, держа́ва и вла́сть/ пре́жде всего́ ве́ка, и ны́не,/ и во вся ве́ки, ами́нь.</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Прия́л еси́, апо́столе,/ над де́моны непобеди́мую вла́сть и си́лу/ и о и́мени Христо́ве нача́ла тьмы́ отгони́ти,/ проше́л еси́ зе́млю, просвеща́я, я́ко со́лнце,/ и вся страны́ науча́я,/ и пе́рвое, сла́вне, Христо́во пропове́дал еси́/ спаси́тельное прише́ствие.</p>
<p>
<red>Стих:</red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Пе́рвей бла́гости/ и есте́ственному и пребоже́ственному житию́ подо́бяся,/ муж был еси́ благ, Иу́до, по существу́,/ и брат Госпо́день имену́емь,/ нра́ва твоего́ благода́тию/ и обы́чая красото́ю,/ Христо́в показа́лся еси́ учени́к и́скренний.</p>
<p>
<red>Стих:</red> Небеса́ пове́дают сла́ву Бо́жию,/ творе́ние же ру́ку Его́ возвеща́ет тве́рдь.</p>
<p>Орга́н, до́бре соста́влен,/ Боже́ственным окормле́нием,/ апо́столе Иу́до,/ язы́ком зва́нию ты вве́рился еси́,/ к позна́нию Христо́ву наставля́я словесы́ и дея́нии,/ вся просвети́л еси́/ испове́дати и́стинное Иису́са Божество́,/ Спа́са душ на́ших.</p>
<p>
<red>Сла́ва, глас 2:</red>
</p>
<p>Ре́вности Боже́ственныя испо́лнен,/ апо́столе Иу́до досточу́дне,/ ревну́я, поревнова́л еси́ Бо́гу Вседержи́телю,/ и Боже́ственных тя чуде́с испо́лнена показа́,/ стра́нную бо ре́вность име́я,/ де́йствием нрав стяжа́л еси́./ Те́мже Вы́шний сый, с Вы́шними ли́ки вселя́емь,/ моли́ся, Богови́дче, Сло́ву, Христу́ Бо́гу на́шему,/ дарова́ти нам ве́лию ми́лость.</p>
<p>
<red>И ны́не, Богоро́дичен:</red> О, чудесе́ но́ваго:
<style name="color-red"/></p>
<p>
<red>Тропа́рь, глас 1:</red>
</p>
<p>Христо́ва тя сро́дника, о Иу́до, ве́дуще и му́ченика тве́рда,/ свяще́нно восхваля́ем, пре́лесть попра́вша и ве́ру соблю́дша./ Те́мже, дне́сь всесвяту́ю твою́ па́мять пра́зднующе,/ грехо́в разреше́ние моли́твами твои́ми прие́млем.</p>
<p>
<red>Ин тропа́рь, глас то́йже:</red>
</p>
<p>Чистоту́ душе́вную и житие́ непоро́чно стяжа́в,/ Пречи́стаго Све́та, нам прибли́жшагося, быв по пло́ти брат и учени́к,/ благоче́стия пропове́дник и язы́ком учи́тель и́стинный,/ Иу́до всехва́льне,/ моли́ Христа́ Бо́га,/ да спасе́т ду́ши на́ша.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь апо́стола, два́жды. Сла́ва, и ны́не:</red>
Гаврии́лу веща́вшу:</p>
<p>
<red>По 1-й кафизме седа́лен, глас 2:</red>
</p>
<p>Улови́в язы́ки апо́стол сла́вный/ и научи́в концы́ земны́я Тебе́ кла́нятися со Отце́м и Ду́хом, Христе́ Бо́же,/ того́ ра́ди утверди́ Це́рковь Твою́/ и ве́рным низпосли́ благослове́ние Твое́,/ еди́не Ми́лостиве и Человеколю́бче.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ о́бщницы бы́хом Тобо́ю, Богоро́дице Присноде́во:/ Бо́га бо нам воплоще́нна родила́ еси́./ Те́мже Тя по до́лгу вси благоче́стно велича́ем.</p>
<p>
<red>По 2-й кафизме седа́лен, глас 4:</red>
</p>
<p>Лучу́, я́ко со́лнце, пра́вды испусти́ тя Христо́с/ просвети́ти всю зе́млю, апо́столе сла́вный Иу́до:/ Боже́ственными твои́ми моли́твами озаря́еши/ и Боже́ственным све́том невече́рним всех просвеща́еши,/ ве́рою соверша́ющих святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Упова́ние непосты́дное наде́ющихся на Тя,/ еди́на, ро́ждшая па́че естества́ пло́тию Христа́, Бо́га на́шего,/ Того́ со святы́ми апо́столы моли́ пода́ти вселе́нней очище́ние прегреше́ний/ и всем нам пре́жде конца́ жития́ исправле́ние.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Мре́жею сло́ва возве́д из глубины́ неразу́мия боголе́пно, язы́ки приве́л еси́ ве́рою/ и, я́ко исто́чник сый вод духо́вных, вселе́нную всю напои́л еси́ благода́тию./ Те́мже и спа́сшиися тобо́ю, Богогла́се,/ я́ко дру́га тя бли́жняго Христо́ва ублажа́ем, апо́столе Иу́до, вопию́ще ти:/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сная пою́т Тя, Благода́тная, Ма́ти Безневе́стная,/ и мы славосло́вим неизсле́дованное Твое́ рождество́, Богоро́дице,/ моли́ спасти́ся душа́м на́шим.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Во всю зе́млю изы́де веща́ние их:
<red>Стих:</red>
Небеса́ пове́дают сла́ву Бо́жию: Вся́кое дыха́ние:
<red>Ева́нгелие от Иоа́нна, зача́ло 67.</red> </p>
<p>
<red>По 50-м псалме́ стихи́ра, глас 1:</red>
</p>
<p>Во всю зе́млю изы́де твое́ спаси́тельное веща́ние,/ Богови́дче апо́столе,/ и просвети́ ду́ши заблу́ждшия,/ и Христу́ приведе́ челове́ки, просвеще́нныя благода́тию./ Те́мже моли́ дарова́ти душа́м на́шим/ мир и ве́лию ми́лость.</p>
<p>
<red>Кано́н Богоро́дицы со ирмосо́м на 6 и апо́стола на 8, его́же краегране́сие:</red> Пе́ти Иу́ду Богови́дца тщу́ся.
<red>Творе́ние Феофа́ново, глас 5.</red> </p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Коня́ и вса́дника в мо́ре Чермно́е,/ сокруша́яй бра́ни мы́шцею высо́кою/ Христо́с истрясе́, Изра́иля же спасе́,/ побе́дную пе́снь пою́ща.</emphasis>
</p>
<p>Таи́нниче Небе́сных, Иу́до всему́дре,/ учениче́ Спа́сов и о́бщниче и́стинный жи́зни,/ язы́к мой подви́гни и сло́во упра́ви на пе́ние твое́, всеблаже́нне.</p>
<p>Влеки́й Спа́сов яре́м, апо́столе,/ и бразду́ секи́й, и обновля́я благода́тию, се́мя се́ял еси́/ и мног плод прине́сл еси́ призва́вшему, пресла́вне.</p>
<p>Сло́ва вопло́щшагося обре́т Учи́теля/ и Сего́, Богови́дче, луча́ми просвеща́емь,/ был еси́ свет вторы́й,/ пе́рваго сия́ньми сообразу́яся, досточу́дне.</p>
<p>
<red>Богоро́дичен:</red> Ве́ра да пове́дуется то́кмо, а не сказа́ние,/ е́же па́че ума́ чуде́с, Богороди́тельнице Пречи́стая,/ Непостижи́маго Бо́га Сло́ва родила́ еси́, оболче́на в челове́чество.
<style name="color-red"/></p>
<p>
<red>Катава́сия по уста́ву.</red>
</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Водрузи́вый на ничесо́мже зе́млю повеле́нием Твои́м/ и пове́сивый неодержи́мо тяготе́ющую/ на недви́жимем, Христе́, ка́мени за́поведей Твои́х,/ Це́рковь Твою́ утверди́, еди́не Бла́же и Человеколю́бче.</emphasis>
<style name="color-red"/>
</p>
<p>Взя́тся учени́к Христо́вых благоле́пие превы́ше вся́каго вели́чества:/ си́и бо бы́ша Ему́ дру́зи же и сво́йственнии, и сро́дницы,/ и сосне́дницы, и та́ин сказа́тели.</p>
<p>Иу́до, бра́тия твоя́ тя похваля́ют, бра́та я́вльшася/ и непщу́ема я́вльшагося пло́тию Сло́ва Преве́чнаго, от Присносу́щнаго возсия́вшаго,/ от нерожде́на Роди́теля.</p>
<p>Умертви́в на земли́ твоя́ у́ды, пожи́л еси́ с жи́знию всех Христа́, пребога́те,/ и живоно́сныя жи́зни всей вселе́нней провозве́стник ты был еси́,/ глаго́лы живо́тныя пропове́дая.</p>
<p>
<red>Богоро́дичен:</red> Се Ты па́че всех, Чи́стая, ублажи́лася еси́,/ превозшла́ еси́ всех свя́тостию,/ всех превознесла́ся еси́/ и всех яви́лася вы́шши Небе́сных сил, Ма́ти Бо́жия бы́вши.
<style name="color-red"/></p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:</p>
<p>Па́влу я́влься собесе́дник, апо́столе,/ с сим нам про́поведь возвести́л еси́ Боже́ственныя благода́ти,/ тайноглаго́льниче Иу́до блаже́нне./ Сего́ ра́ди вопие́м ти:/ не преста́й моля́ся о всех нас.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Ро́ждшагося Влады́ки и бра́та бы́вша всем избра́нным, Иу́до блаже́нне, брат был еси́/ и от Него́ апо́стол во вся концы́ посла́лся еси́, прему́дре,/ сло́во ве́ры всем всева́я и просвеща́я во тьме́ неве́дения рабо́тающая лука́вому мироде́ржцу./ Сего́ ра́ди вопие́м ти:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Я́ко Всенепоро́чная Неве́сто Творцу́, я́ко Неискусому́жная Ма́ти Изба́вителю,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище и бесо́м игра́лище в ра́зуме бы́вша,/ потщи́ся от тех злоде́йства мя изба́вити/ и све́тлое жили́ще доброде́телей соверши́, Светоно́сная Нетле́нная,/ отжени́ о́блак страсте́й и Вы́шняго прича́стия сподо́би/ и Све́та невече́рняго моли́твами Твои́ми.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Боже́ственное Твое́ разуме́в истоща́ние прозорли́во,/ Авваку́м, Христе́, со тре́петом вопия́ше Тебе́:/ во спасе́ние люде́й Твои́х/ спасти́ пома́занныя Твоя́ прише́л еси́.</emphasis>
</p>
<p>Вели́кий Спа́сов апо́стол явле́ния Ду́ха сподо́блен/ и возлю́блен бы́сть, зре́ния Его́ зарю́ и добро́ту ви́дев.</p>
<p>Благода́ти сый испо́лнен и даро́в, от Бо́га пода́нных, апо́столе,/ на спаси́тельное приста́нище тя песносло́вящия наставля́й.</p>
<p>Си́лою непобеди́мою Ду́ха Пресвята́го огражда́емь, служи́телю неизрече́нных,/ лука́вствия отгоня́еши ду́хи сло́вом благода́ти.</p>
<p>
<red>Богоро́дичен:</red> Несказа́нно заче́нши, Всенепоро́чная, Творца́ Твоего́ и Бо́га,/ моли́ спасти́ ны от бед/ и душе́вное спасе́ние пода́ти пою́щим Тя, Влады́чице.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Одея́йся све́том, я́ко ри́зою,/ к Тебе́ у́тренюю и Тебе́ зову́:/ ду́шу мою́ просвети́ омраче́нную, Христе́,/ я́ко еди́н Благоутро́бен.</emphasis>
<style name="color-red"/>
</p>
<p>Зако́на оста́вль се́ни, и́стины о́браз све́тло пропове́дал еси́,/ са́мую и́стину стяжа́в наста́вника.</p>
<p>Сло́ва повеле́ние исполня́я, апо́столе, язы́ки вся, уче́нии твои́ми науча́я, обте́кл еси́,/ и сих крестя́ Тро́ическим призыва́нием.</p>
<p>До́ждь небе́сный, я́ко роса́ свы́ше, Боже́ственное веща́ние твое́, Богопропове́дниче,/ мглу разори́ многобо́жия еди́наго Бо́га пропове́данием.</p>
<p>
<red>Богоро́дичен:</red> Умертви́ стра́сти моя́, Богороди́тельнице,/ и ду́шу мою́, умерщвле́нную грехо́вными сластьми́, возста́ви,/ Ма́ти и́стиннаго Воскресе́ния.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Неи́стовствующееся бу́рею душетле́нною,/ Влады́ко Христе́, страсте́й мо́ре укроти́/ и от тли возведи́ мя,/ я́ко Благоутро́бен.</emphasis>
<style name="color-red"/>
</p>
<p>Виде́ния уче́нием, жития́ дея́ньми све́тло, Христо́в апо́столе, сия́я,/ су́щия во глубине́ неве́дения просвети́л еси́.</p>
<p>Посыла́еши всем челове́ком све́тлое и уче́ния Ду́ха испо́лнено посла́ние,/ священноявле́нне пречу́дне.</p>
<p>Богови́дец веща́ет Небе́сная,/ я́коже слове́сную не́кую Бо́жию сла́ву пове́дая/ нас ра́ди пло́тию Я́вльшагося и чудесы́.</p>
<p>
<red>Богоро́дичен:</red> Пресвята́я Влады́чице Богома́ти,/ изба́ви мя тли и страсте́й смуще́ние утоли́,/ исто́чник безстра́стия ро́ждшая.
<style name="color-red"/></p>
<p>
<red>Конда́к, глас 2.</red>
</p>
<p>
<red>Подо́бен:</red> Тве́рдыя:</p>
<p>Тве́рдым умо́м избра́н учени́к ты яви́лся еси́/ и столп необори́м Це́ркве Христо́вы,/ язы́ком пропове́дал еси́ сло́во Христо́во,/ ве́ровати глаго́ля во Еди́но Божество́;/ от Него́же просла́вився, прия́л еси́ дар исцеле́ний,/ цели́ти неду́ги притека́ющих к тебе́,/ апо́столе Иу́до всехва́льне.</p>
<p>
<red>И́кос:</red>
</p>
<p>И́стиннаго благоче́стия пропове́дника и держа́внаго и́стины побо́рника досто́йно восхва́лим,/ я́ко подо́бника Христу́ и свиде́теля:/ стра́сти бо Его́ на те́ле му́жески прия́т,/ я́ко учени́к Словесе́ и апо́стол, Иу́до всехва́льный.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Превозноси́мый отце́в Госпо́дь/ пла́мень угаси́, о́троки ороси́,/ согла́сно пою́щия:/ Бо́же, благослове́н еси́.</emphasis>
<style name="color-red"/>
</p>
<p>Богови́дна ссу́щием Божества́ бы́вша,/ вси Иу́ду воспое́м, согла́сно пою́ще:/ Бо́же, благослове́н еси́.</p>
<p>Духодви́жимый и Богодухнове́нный язы́к твой мир обрати́ Христо́вым пропове́данием,/ Ему́же вси пое́м:/ Бо́же, благослове́н еси́.</p>
<p>Дае́т тебе́ Небе́сное насле́дие Госпо́дь и престо́л пресве́тел,/ на не́мже почива́я, боже́ственне пое́ши:/ Бо́же, благослове́н еси́.</p>
<p>
<red>Богоро́дичен:</red> Усты́ и ра́зумом Тя Богоро́дицу Влады́чицу пропове́дуем, веселя́щеся:/ Бо́га бо родила́ еси́, Ему́же вси пое́м:/ Бо́же, благослове́н еси́.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Тебе́, Вседе́телю,/ в пещи́ о́троцы, всеми́рный лик спле́тше, поя́ху/ дела́ вся́кая, Го́спода по́йте/ и превозноси́те во вся ве́ки.</emphasis>
<style name="color-red"/>
</p>
<p>Бога́тство язы́к и царе́й по́честь,/ благозва́ние восприя́л еси́, вопия́, апо́столе:/ вся дела́ Госпо́дня, Го́спода по́йте и превозноси́те во вся ве́ки.</p>
<p>Всю зарю́ Уте́шителеву, блаже́нне, прия́л еси́ соше́дшую, зовы́й, сла́вне:/ вся дела́ Госпо́дня, Го́спода по́йте и превозноси́те во вся ве́ки.</p>
<p>Ве́щи тле́нныя возненави́дев, Небе́сных сла́ву производи́л еси́,/ пребыва́ющую ве́дый, апо́столе, те́мже вопия́л еси́:/ вся дела́ Госпо́дня, Го́спода по́йте и превозноси́те во вся ве́ки.</p>
<p>
<red>Богоро́дичен:</red> Прииди́те, добро́ту Иа́ковлю воспои́м,/ Мари́ю Пречи́стую, согла́сно пою́ще:/ вся дела́ Госпо́дня, Го́спода по́йте и превозноси́те во вся ве́ки.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Иса́ие, лику́й:/ Де́ва име́ во чре́ве/ и ро́ди Сы́на Емману́ила,/ Бо́га же и Челове́ка, Восто́к и́мя Ему́,/ Его́же велича́юще, Де́ву ублажа́ем.</emphasis>
<style name="color-red"/>
</p>
<p>Облиста́вся, сла́вне, светоли́тий Ду́ха заре́ю,/ чуде́с блиста́ния па́че естества́ всем испуща́еши, я́ко учени́к Емману́илев,/ Его́же велича́юще, тя, Богови́дче, ублажа́ем.</p>
<p>Со А́нгельскими чи́нми предстоя́ще, богови́днии самови́дцы/ и зри́тели Единоро́днаго, пло́тию обнища́вшаго нас ра́ди,/ Сего́ приле́жно ны́не моли́те спасти́ ду́ши на́ша.</p>
<p>
<red>Богоро́дичен:</red> Я́ко ро́ждши, Пречи́стая, тва́ри Соде́теля, по всему́ Роди́теля но́сиши нача́ло,/ несравни́тельно име́я превзя́тие и превознесе́нно./ Те́мже Рождеству́ Твоему́ покланя́ющеся, Тя прославля́ем.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Тече́ние кра́сных твои́х ног, Иу́до апо́столе, возврати́в к ше́ствию Небе́сному,/ возше́л еси́, ра́дуяся,/ и, Тро́ице предста́в, во Отце́ ви́диши Сы́на и Ду́ха Боже́ственнаго./ Сего́ ра́ди ве́рою пресвяще́нную твою́ и Боже́ственную пра́зднуем па́мять.</p>
<p>
<red>Сла́ва, и ны́не, Богоро́дичен:</red>
</p>
<p>Стра́шнаго испыта́ния воспомина́ю час,/ мно́жество злых дел мои́х ужаса́ет и устраша́ет мя,/ но уще́дри, Пречи́стая, те́плою Твое́ю моли́твою и да́ждь ми спасе́ние:/ ели́ка бо хо́щеши, мо́жеши.</p>
<p>
<red>На хвали́тех стихи́ры на 4, глас 5.</red>
</p>
<p>
<red>Подо́бен:</red> Преподо́бие о́тче:</p>
<p>Манове́нием Боже́ственным повину́яся, преблаже́нне,/ воплоще́нное Сло́во всем пропове́дал еси́,/ нам уподо́бльшася без преложе́ния,/ Сего́ быв че́стен учени́к,/ Сему́ быв брат по пло́ти,/ Того́ сла́вы сподо́блься,/ я́ко чист, зре́ти Боже́ственным умо́м./ Те́мже почита́ем тя, Иу́до Богогла́се,/ и па́мять твою́ соверша́ем, ве́рно вопию́ще ти:/ Христа́ моли́ всегда́/ дарова́ти вселе́нней единомы́слие,/ мир и ве́лию ми́лость.</p>
<p>Го́ру, иска́пающую сла́дость Боже́ственнаго ра́зума,/ апо́столе Иу́до, тя имену́ем;/ ми́рную реку́, устреми́вшуюся от духо́вных невеще́ственных исто́чник,/ и безбо́жия изсуша́ющую мо́ря,/ и напоя́ющую та́йно благочести́вых се́рдца и помышле́ния;/ трубу́ доброгла́сну, глася́щую Сло́ва Боже́ственное явле́ние,/ мир избавля́юща./ Его́же ны́не моли́, Ему́же помоли́ся всегда́/ дарова́ти вселе́нней единомы́слие,/ мир и ве́лию ми́лость.</p>
<p>Блаже́нне Иу́до,/ бра́тия твоя́ тя восхвали́ша,/ Бо́жия бра́та я́вльшася/ и бы́вша Ду́ха прия́телище боголе́пно./ Его́же светлостьми́ чи́сто просве́щся,/ у́гль яви́лся еси́, ле́сть попаля́я,/ ве́рныя же вся просвеща́я чи́стых уче́ний сия́ньми./ Те́мже почита́ем тя,/ я́ко незаходи́мую денни́цу,/ и соверша́ем твою́ па́мять святу́ю,/ ве́рно вопию́ще ти:/ Христа́ моли́ всегда́ дарова́ти вселе́нней единомы́слие,/ мир и ве́лию ми́лость.</p>
<p>
<red>Сла́ва, глас 2</red>
</p>
<p>Оста́вив земна́я,/ после́довал еси́ Христу́/ и, зна́менався дохнове́нием Свята́го Ду́ха,/ по́слан быв от Него́ в язы́ки поги́бшия/ обраща́ти челове́ки во свет Богоразу́мия,/ апо́столе Иу́до,/ и, сконча́в по́двиги Боже́ственныя твое́я стра́сти/ и мук разли́чных,/ ду́шу твою́ Христу́ пре́дал еси́./ Того́ моли́, всеблаже́нне,/ дарова́ти нам ве́лию ми́лость.</p>
<p>
<red>И ны́не:</red> Спаси́ от бед:</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны апо́стола, пе́сни 3-я и 6-я. Проки́мен, глас 8:</red> Во всю зе́млю изы́де веща́ние их:
<red>Стих:</red>
Небеса́ пове́дают сла́ву Бо́жию:
<red>Апо́стол в посла́нии Иу́дином, зача́ло 77.</red>
Аллилуия,
<red>глас 1:</red>
Испове́дят Небеса́ чудеса́:
<red>Ева́нгелие от Иоа́нна, зача́ло 48. Прича́стен:</red>
Во всю зе́млю изы́де веща́ние их и в концы́ вселе́нныя глаго́лы их.</p>
</section>
