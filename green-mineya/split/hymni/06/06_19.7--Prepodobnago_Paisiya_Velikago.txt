<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Паи́сия Вели́каго</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1:</red> </p>
<p>Приспе́ де́нь све́тлаго торжества́,/ мона́шествующии, собери́теся, собо́ри:/ дне́сь увенча́ем пе́сньми похва́льными блаже́ннаго Паи́сия,/ преподо́бных верхо́вника, мона́шествующих красоту́/ и по́стников тве́рдое основа́ние.</p>
<p>Преподо́бне о́тче Паи́сие,/ от пеле́н освяще́н Бо́гу был еси́,/ и, благода́ти я́влься испо́лнен,/ чудесы́ мир озари́л еси́,/ и мона́шествующим началово́ждь был еси́,/ и ны́не моли́ся Христу́/ спасти́ся душа́м на́шим.</p>
<p>Преподо́бне о́тче Паи́сие,/ твоя́ всечестна́я па́мять/ весели́т мона́шествующих ли́ки/ и к ре́вности твои́х Боже́ственных по́двигов/ воздвиза́ет вся челове́ки,/ те́мже моли́ся Христу́ о душа́х на́ших.</p>
<p>Преподо́бне о́тче наш Паи́сие,/ ты на земли́, я́ко безпло́тен, пожи́л еси́,/ мно́гим воздержа́нием пло́ть умертви́л еси́,/ и де́монов полки́ погуби́л еси́,/ и ны́не прише́л еси́ к Све́ту невече́рнему,/ иде́же со А́нгелы лику́я,/ Христа́ непреста́нно моли́ о душа́х на́ших.</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Паи́сие,/ твое́ю бо стезе́ю вои́стинну пра́во ходи́ти позна́хом:/ блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен, глас то́йже:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>От Еги́пта возсия́л еси́,/ Боже́ственная заря́,/ вселе́нную просвети́л еси́,/ блаже́нне Паи́сие/ уго́дниче Христо́в всеизря́дне.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Весели́ся, пусты́не,/ красу́йся, горо́ Нитри́йская,/ я́ко в тебе́ процвете́/ Небе́сный граждани́н,/ Богоблаже́нный Паи́сий.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся и лику́й,/ мона́шествующих мно́жество,/ я́ко предпосла́вшее Христу́/ в по́стницех вели́каго Паи́сия,/ моли́твенника о душа́х на́ших.</p>
<p>
<red>Сла́ва, глас 3:</red>
</p>
<p>Прииди́те, вси ве́рнии,/ поревну́им доброде́телей преподо́бнаго Паи́сия/ и уви́дим, ка́ко сей подвиза́ся:/ еди́ною в седми́це ядя́ше,/ и по гора́м, я́ко еле́нь, скача́,/ ра́йския добро́ты иска́ше,/ ю́же ны́не обре́т,/ нас к себе́ призыва́ет./ Ему́же усе́рдно после́дующе, бра́тие,/ вся земна́я оста́вим,/ и пло́ти пристра́стие возненави́дим,/ да моли́твами его́ прии́мем/ от Христа́ Бо́га ве́лию ми́лость.</p>
<p>
<red>И ны́не, Богоро́дичен, глас то́йже:</red>
</p>
<p>Прииди́те, вси ве́рнии,/ у́зрим пресла́вное чу́до:/ ка́ко Бог Неви́димый воплоти́ся/ и яви́ся я́ко Челове́к,/ ка́ко же, Ма́терию Де́вою носи́м,/ во Еги́пет прии́де,/ и кре́постию Свое́ю и́долы низложи́,/ и свети́льники преподо́бныя сотвори́,/ Его́же пою́т А́нгели непреста́нными гла́сы,/ Жизнода́вца Го́спода, спаса́ющаго род наш.</p>
<p>
<red>Тропа́рь пи́сан на вели́цей вече́рни</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 8:</red> </p>
<p>Прииди́те, вси ве́рнии,/ прииди́те, по́стников честно́е сосло́вие,/ дне́сь соста́вим благоле́пное торжество́,/ дне́сь ликовству́им та́инственно,/ в Боже́ственней па́мяти отца́ на́шего Паи́сия,/ и пе́сненно его́ воспои́м,/ похваля́юще по́стника Христо́ва,/ пусты́ннаго граждани́на:/ сей бо, ре́вность Боже́ственную в се́рдце прие́м,/ тле́нная и привре́менная и́стинно презре́/ и, а́ки паучи́ну и уме́ты, сия́ вмени́,/ да приобря́щет Христа́, и Ца́рствие Его́,/ и Боже́ственная о́ная,/ и́хже о́ко не ви́де, ниже́ у́хо когда́ слы́ша./ Его́же моли́твами, Христе́ Бо́же,/ спаси́ ду́ши на́ша, я́ко Человеколю́бец.</p>
<p>Ра́дуйся, Еги́пте ве́рный,/ ра́дуйся, Нитри́йская горо́ Богоизбра́нная,/ воспита́вши граждани́на Небе́снаго,/ Паи́сия Богоно́снаго./ Сей бо прему́дростию Свята́го Ду́ха украси́вся,/ вся́ко поще́ние в доброде́тельном житии́ свое́м показа́,/ сей свети́ло душ на́ших яви́ся,/ чуде́с заре́ю и дел зна́меньми/ просия́в мы́сленно во вся концы́./ Те́мже и мы того́ хода́тая приводя́ще,/ про́сим умоли́ти Христа́/ спасти́ся душа́м на́шим.</p>
<p>Кто изрече́т от земноро́дных/ чу́дное твое́ житие́,/ преподо́бне о́тче Паи́сие,/ или́ кий язы́к изочте́т боле́зни трудо́в твои́х?/ ты бо Самаго́ Го́спода подража́я,/ на Кресте́ пригвожде́ннаго и во гро́бе положе́ннаго,/ заключи́лся еси́ в пеще́ре, а́ки во гро́бе,/ и, а́ки ко кресту́ пригвожда́я себе́,/ те́сный и приско́рбный пу́ть на земли́ ше́ствовал еси́./ Ны́не же дости́г к широте́ Небе́сней и весе́лию ве́чному,/ со Христо́м ца́рствуеши,/ Его́же приле́жно моли́,/ е́же и нам прича́стником бы́ти Ца́рствия Небе́снаго.</p>
<p>
<red>Сла́ва, глас то́йже:</red>
</p>
<p>Преподо́бне о́тче Паи́сие,/ позо́р
<a type="note" xlink:href="#note53">53</a>
был еси́ А́нгелом и челове́ком:/ А́нгелы бо терпе́нием твои́м удиви́л еси́,/ челове́ки же ужаси́л еси́,/ я́ко вели́ко вре́мя без пи́щи пребы́л еси́./ Те́мже и виде́ния сподо́бился еси́ Сама́го Иису́са,/ от Него́же ве́лию благода́ть чуде́с прие́м,/ показа́лся еси́ преподо́бных верх и по́стников основа́ние/ и, дом Единосу́щныя Тро́ицы быв,/ Сию́ я́сно пропове́дал еси́,/ всех научи́в в Трие́х Ли́цах неразде́льно сла́вити Еди́наго Бо́га,/ Его́же моли́, преподо́бне,/ е́же просвети́ти и спасти́ ду́ши на́ша.</p>
<p>
<red>И ны́не, Богоро́дичен:</red> Ца́рь Небе́сный:</p>
<p>
<red>Вход. Проки́мен дне и чте́ния
<emphasis>(зри 28 июня).</emphasis></red>
</p>
<p>
<red>На лити́и стихи́ры, глас 1:</red>
</p>
<p>Наста́, Богоно́се Паи́сие,/ светоно́сный твой пра́здник,/ и озаря́ет мона́шествующих ли́ки,/ и безсме́ртием облагоуха́ет;/ те́мже дне́сь, ве́рнии, соше́дшеся,/ воспева́ем и ублажа́ем любо́вию по́двиги твоя́/ и моли́твенника тя ко Христу́ предлага́ем/ о душа́х на́ших.</p>
<p>
<red>Глас 3:</red> Прииди́те, вси ве́рнии,/ да пра́зднуем све́тло/ всечестну́ю па́мять отца́ на́шего Паи́сия:/ дне́сь бо раздае́т нам да́ры безсме́ртныя,/ и исполня́ет весе́лия духо́внаго,/ и облагоуха́ет всех воне́ю Свята́го Ду́ха./ Дне́сь А́нгели игра́ют,/ восприе́мше всесвяту́ю его́ ду́шу,/ и апо́столи с му́ченики и преподо́бными ликовству́ют,/ и вселе́нная вся све́тло торжеству́ет./ Те́мже и мы, ве́рою соше́дшеся,/ псало́мски рука́ми воспле́щим/ и пе́сньми похва́льными увенча́им всеблаже́ннаго,/ моля́ще его́ приле́жно/ моли́тися о душа́х на́ших.
<style name="color-red"/></p>
<p>
<red>Сла́ва, глас 8:</red>
</p>
<p>На хвалу́ поте́кл еси́ Госпо́дню,/ блаже́нне Паи́сие,/ посто́м и моли́твами на всяк де́нь а́ки умира́я,/ но́выя по́двиги изобрета́я,/ ра́вное страда́льцем терпе́ние показу́я./ Сего́ ра́ди распали́л еси́ ве́рных сердца́ любо́вию Христо́вою:/ кто бо, слы́шав безме́рное твое́ ноше́ние,/ душе́ю не умили́ся,/ или́ кто не удиви́ся,/ е́же к ни́щим твоему́ милосе́рдию,/ к скорбя́щим утеше́нию,/ к гре́шником попече́нию?/ Всех боголе́пно покая́нию научи́л еси́/ и вселе́нную всю доброде́тельми озари́л еси́./ Те́мже дне́сь всечестну́ю твою́ па́мять соверша́ющим/ пода́ждь нам да́ры невеще́ственныя,/ да вси тя любо́вию почита́ем и ублажа́ем.</p>
<p>
<red>И ны́не, Богоро́дичен, глас то́йже:</red>
</p>
<p>О Ма́ти Блага́я, Госпоже́ Богоро́дице Де́во,/ не отри́ни нас, смире́нных рабо́в Твои́х,/ принося́щих недосто́йныя моли́твы пред пречи́стою Твое́ю ико́ною,/ бу́ди те́плая Хода́таица о нас, гре́шных, к Сы́ну Твоему́,/ изба́ви нас от всех бед и искуше́ний,/ да, спаса́еми Тобо́ю, вы́ну вопие́м Ти:/ ра́дуйся, Блага́я Врата́рнице,/ две́ри ра́йския нам отверза́ющая.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, свяще́ннейший у́ме,/ Боже́ственнаго виде́ния при́сно наслажда́яйся/ и ра́йския добро́ты смотря́яй,/ а́нгельским собесе́дуяй ликостоя́нием,/ Паи́сие преподо́бне:/ житие́ бо сие́ на земли́ вои́стинну пра́ведно пожи́в,/ показа́лся еси́ чистоты́ нескве́рное зерца́ло,/ от Ду́ха Свята́го просвеща́емь,/ от Боже́ственнаго светоявле́ния Христо́ва науча́емь./ Те́мже моли́ся дарова́ти душа́м на́шим/ мир и ве́лию ми́лость.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Ра́дуйся, чистоты́ Боже́ственное сокро́вище,/ сосу́де Бо́жий избра́нный,/ от чре́ва ма́терня освяще́нный:/ ты бо был еси́ столп светови́ден,/ доброде́телию утвержде́н, и о́блак, осеня́ющ/ и предводя́й и́же во Еги́пте но́ваго Изра́иля, по́стников собо́р./ И ны́не со А́нгелы лику́я,/ Христа́ моли́, преподо́бне,/ дарова́ти душа́м на́шим/ мир и ве́лию ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, по́стников Боже́ственная похвало́,/ преподо́бных верхо́вниче,/ скорбя́щих Боже́ственное утеше́ние,/ Нитри́йския го́ры украше́ние/ и всея́ вселе́нныя вели́кий свети́льниче,/ просвеща́я мирски́я концы́ доброде́тельми и чудесы́/ и вся преводя́ к высоте́ Боже́ственнаго виде́ния;/ ра́дуйся, и́же, по Па́влу вели́кому,/ на Небеса́ восхище́н был еси́ в рай/ и, неизрече́нная о́ная узре́в,/ к жела́нию тех мно́гия привле́кл еси́./ Те́мже ны́не Христа́ моли́,/ Христу́ помоли́ся, преподо́бне,/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 8:</red>
</p>
<p>Кто изглаго́лет Боже́ственную теплоту́ души́ твоея́,/ блаже́нне Паи́сие,/ или́ кто изочте́т боле́зни трудо́в твои́х?/ Вельми́ бо Христо́вою любо́вию уязви́лся еси́,/ те́сный и приско́рбный ра́достно ше́ствовал еси́ пу́ть,/ в гора́х и пеще́рах живы́й/ во бде́ниих, моли́твах и слеза́х,/ ты а́нгельское житие́ на земли́ вои́стинну показа́л еси́/ и мно́жество мона́шествующих ко Христу́ приве́л еси́,/ с ни́миже ны́не и со А́нгелы лику́еши,/ со апо́столы и проро́ки водворя́ешися,/ с му́ченики и по́стники весели́шися/ и со все́ми пра́ведными предстои́ши Христу́ Бо́гу,/ Его́же моли́, преподо́бне,/ е́же просвети́ти и освяти́ти ду́ши на́ша.</p>
<p>
<red>И ны́не, Богоро́дичен, глас то́йже:</red>
</p>
<p>Ра́дуйся, чистоты́ сокро́вище;/ ра́дуйся, Невеще́ственнаго Све́та чи́стое жили́ще;/ ра́дуйся, глави́зно спасе́ния на́шего;/ ра́дуйся, проро́ков исполне́ние;/ ра́дуйся, апо́столов пропове́дание;/ ра́дуйся, му́чеников похвало́, Всенепоро́чная;/ ра́дуйся, подви́жников и мона́хов украше́ние и спасе́ние ве́рных.</p>
<p>
<red>На благослове́нии хле́бов тропа́рь преподо́бнаго, два́жды, и</red> Богоро́дице Де́во:
<red>еди́ножды. А иде́же не́сть всено́щнаго бде́ния, на вели́цей вече́рни по</red>
Ны́не отпуща́еши:
<red>глаго́лем тропа́рь еди́ножды. Сла́ва, и ны́не, Богоро́дичен воскре́сен.</red> </p>
<p>
<red>Тропа́рь преподо́бнаго, глас 1:</red>
</p>
<p>Пусты́нный жи́тель, и в телеси́ А́нгел,/ и чудотво́рец показа́лся еси́, Богоно́се о́тче наш Паи́сие:/ посто́м, бде́нием и моли́твою/ Небе́сная дарова́ния прие́м,/ исцеля́еши неду́жныя и ду́ши ве́рою притека́ющих ти./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь два́жды. Сла́ва, и ны́не, Богоро́дичен:</red>
Гаврии́лу веща́вшу:</p>
<p>
<red>По 1-м стихосло́вии седа́лен, глас 4:</red>
</p>
<p>Зва́нию Го́спода твоего́ после́довал еси́,/ мир отве́рг и вся, я́же в ми́ре кра́сная, всеблаже́нне Паи́сие,/ претерпе́л еси́ пусты́нное озлобле́ние усе́рдно,/ полки́ же отрази́л еси́ де́монов му́жественне./ Те́мже твою́ и па́мять при́сно пе́сньми восхваля́ем ве́рно.</p>
<p>
<red>Сла́ва, и ны́не, Богоро́дичен:</red>
</p>
<p>Зва́нию Сы́на Твоего́, Влады́чице, после́дующе преподо́бных мно́жество/ и Твое́ю си́лою укрепля́еми, Пречи́стая,/ победи́ша кре́пко вра́жия полки́ и мо́лятся при́сно о душа́х на́ших.</p>
<p>
<red>По 2-м стихосло́вии седа́лен, глас 5:</red>
</p>
<p>По́стника Госпо́дня пе́сньми почти́м,/ я́ко умертви́вша вся прило́ги страсте́й/ воздержа́нием и тве́рдым терпе́нием вои́стинну,/ и посрами́вша зело́ противобо́рца врага́ и всю его́ горды́ню,/ и ны́не моля́щася Го́сподеви поми́ловатися душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>По́стники Твое́й чистоте́, Госпоже́, подража́юще,/ посто́м и моли́твами от страсте́й очища́ются,/ и, де́вство держа́ще, от <red>Тебе</red>́, Богоро́дице, освяща́ются,/ ку́пно же с Тобо́ю и мо́лятся, Пречи́стая, о душа́х на́ших.</p>
<p>
<red>По полиеле́и седа́лен, глас 8:</red>
</p>
<p>От утро́бы Бо́гу освяти́лся еси́, преподо́бне,/ и, на ра́мена крест твой взем, Христу́ усе́рдно после́довал еси́,/ посто́м и моли́твами разсе́кл еси́ мо́ре страсте́й,/ победи́в вра́жия полки́./ Те́мже и к ре́вности люде́й воздвиза́я,/ собра́в мона́шествующих мно́жества, па́стырь им был еси́/ и пусты́ню Нитри́йскую гра́ды сотвори́л еси́, Паи́сие преподо́бне./ Моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко еди́ну в жена́х Благослове́нную/ и де́вам похвалу́ и украше́ние,/ в бране́х непреобори́мую по́мощь,/ немощны́м утвержде́ние и ско́рое посеще́ние в печа́ли су́щим/ иму́ще Тя, Богоневе́стная Де́во,/ дне́сь в пречестно́м Твое́м хра́ме мольбы́ на́ша к Тебе́ прино́сим,/ я́ко да мо́лиши Христа́ Бо́га согреше́ний оставле́ние дарова́ти/ благоче́стно покланя́ющимся пресвято́му рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 8:</red> Преподо́бне о́тче Паи́сие: зри Сла́вник на вели́цей вече́рни.</p>
<p>
<red>Кано́н Богоро́дицы со ирмосо́м на 6 и преподо́бнаго на 8, глас 4, его́же краегране́сие без Богоро́дичных:</red> Пою́ по́двиги Паи́сия Вели́каго.</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Прииди́те, воспои́м вси Богому́драго Паи́сия,/ отце́в верхо́вника, преподо́бных красоту́,/ по́стников основа́ние, покая́ния пропове́дника,/ и душа́м на́шим засту́пника и храни́теля необори́ма,/ и всех ве́рных утвержде́ние.</p>
<p>От блага́го ко́рене добр плод позна́лся еси́, блаже́нне,/ от христолюби́вых роди́телей прозя́бл еси́ Боже́ственная ве́твь,/ нося́щая кра́сныя плоды́ доброде́телей,/ и́миже ве́рных сердца́ благоуха́л еси́/ и пе́ти научи́л еси́ Бо́жия чудеса́.</p>
<p>Ю́ну ти су́шу о́троку и осироте́вшу от отца́,/ ма́ти твоя́, блаже́нне, ору́жием печа́ли пробода́шеся;/ а́бие же А́нгел Госпо́день во сне предста́ ей и се́тование разреши́/ и тебе́, я́ко свяще́нное приноше́ние, да́ти Бо́гу благовести́,/ ку́пно же и научи́ пе́ти Бо́жия чудеса́.</p>
<p>
<red>Богоро́дичен:</red> Ю́на Отроча́ ражда́ется нам из Де́вы Ма́тере,/ Ада́ма дре́внейшее, Бог Сый Преве́чный и Соде́тель вся́ческих./ Восхоте́в вообрази́тися в чужде́е,/ мир от тли изба́ви,/ и собо́р по́стников совокупи́ Небе́сным си́лам,/ и пе́ти научи́ всех Боже́ственная Его́ чудеса́.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
<style name="color-red"/>
</p>
<p>Позна́н был еси́ от пеле́н освяще́н Бо́гу, Паи́сие преподо́бне,/ и, взем твой крест, к Нему́ поте́кл еси́ те́пле/ жи́тельством непоро́чным, и воздержа́нием, и жития́ све́тлостию./ Сего́ ра́ди всели́лся еси́ во оби́тели Небе́сныя,/ помяни́ у́бо и нас, тя помина́ющих и пою́щих:/ венце́в сла́вы сподо́би.</p>
<p>Оте́чество твое́, сла́вне, Еги́пет просвети́ся честны́м рождество́м твои́м,/ Нитри́йская гора́ освяти́ся сла́вным житие́м твои́м,/ вся же вселе́нная, чудя́щися, хва́лит па́че есте́ственныя по́двиги твоя́,/ вси же тя ку́пно моли́твенника ко Христу́ предлага́ем, блаже́нне Паи́сие.</p>
<p>Ди́вно показа́л еси́ твое́ поще́ние, Паи́сие, еди́нощи в седми́це яды́й,/ сим те́ло твое́ смиря́я и по́мыслы души́ укроща́я;/ к сему́ же и нищету́ самово́льную Христа́ ра́ди стяжа́в,/ от всех жите́йских свобо́ден пребы́л еси́,/ доброде́тельми же обогати́лся еси́./ Те́мже и нас, обнища́вших до́брыми де́лы, моли́твами твои́ми обогати́/ и венце́в сла́вы сподо́би.</p>
<p>
<red>Богоро́дичен:</red> Ди́вная вели́чия на Тебе́ Госпо́дь сотвори́, Де́во Чи́стая./ Сего́ ра́ди пое́м Твое́ рождество́ и сла́вим из Тебе́ рожде́ннаго я́ко Бо́га же и Челове́ка,/ Его́же моли́ приле́жно с преподо́бными отцы́ и со все́ми святы́ми/ поми́ловати ду́ши на́ша.
<style name="color-red"/></p>
<p>
<red>Седа́лен, глас 8:</red>
</p>
<p>Красоты́ мирски́я измла́да, преподо́бне, возненави́дев,/ еди́наго Христа́ от се́рдца возлюби́л еси́/ и, Тому́ все́ю душе́ю прилепи́вся,/ я́ко безпло́тен, на земли́ пожи́л еси́ с пло́тию,/ сла́ву же мимотеку́щую и бога́тство нивочто́же вмени́в,/ Небе́сное бога́тство восприя́л еси́ и сла́ву ве́чную./ Те́мже и ублажа́ем свято́е твое́ успе́ние и, сие́ торжеству́юще, вопие́м ти:/ Богоблаже́нне о́тче наш Паи́сие, моли́ Христа́ Бо́га/ согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ О́гнь бо всели́ся в Тя Божества́/ и я́ко Младе́нца дои́ши Зижди́теля и Го́спода./ Те́мже, А́нгельский и челове́ческий род, досто́йно сла́вим пресвято́е рождество́ Твое́ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спа́се зову́щия:/ сла́ва, Христе́, си́ле Твое́й.</emphasis>
<style name="color-red"/>
</p>
<p>В кре́пости свое́й враг преве́тхий,/ твоея́ души́ не моги́й кре́пости поколеба́ти,/ ухищря́ет любоиме́нием тебе́ улови́ти:/ а́бие явля́ется христолюби́вому кня́зю во о́бразе А́нгела прелука́вый,/ мно́жество зла́та и сребра́ тебе́ да́ти повелева́яй./ Ты же, сие́ отри́нув, врага́ посрами́л еси́, при́сно поя́:/ сла́ва, Христе́, си́ле Твое́й.</p>
<p>И я́ко побежде́н бы́сть враг/ и ктому́ уже́ не моги́й прибли́житися к тебе́,/ оба́че, я́ко лев сый, рыка́яй и иски́й кого́ поглоти́ти,/ похи́ти два твоя́ ученика́ во иуде́йское нече́стие:/ о́ваго у́бо, я́ко про́ста, сло́вом улови́:/ еще́ не приити́ Месси́и — Христу́;/ о́ваго же, увы́, и обре́затися, и единому́дрствовати со иуде́и сотвори́/ скверна́выя ра́ди жены́, неве́дущия пе́ти:/ сла́ва, Христе́, си́ле Твое́й.</p>
<p>Го́спода Бо́га милосе́рдию подража́я, преподо́бне,/ прише́дшаго в мир гре́шныя спасти́,/ приле́жно взыска́вый а́гнцы твоя́/ и обреты́й, а́бие исхи́тил еси́ я от па́губнаго во́лка и Христо́ву ста́ду сочета́л еси́,/ всем подая́ о́браз покая́ния и всем повелева́я при́сно пе́ти:/ сла́ва, Христе́, си́ле Твое́й.</p>
<p>
<red>Богоро́дичен:</red> Господороди́тельнице, Госпоже́ Цари́це,/ Блага́го Бо́га ро́ждши и Сама́ Блага́я су́щи,/ Ты мне предста́ни в час сме́ртный,/ и изба́ви мя от руки́ бесо́вския,/ и от го́рьких мыта́рств, и вся́каго ина́го муче́ния/ и сподо́би мя одесну́ю ста́ти Сы́на Твоего́,/ со все́ми избра́нными Его́, в Де́нь Су́дный,/ моли́твами Твои́ми, Чи́стая.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
<style name="color-red"/>
</p>
<p>Име́я наставля́ющую тя Бо́жия Ду́ха си́лу,/ в непроходи́мой пусты́ни живы́й,/ скача́, я́коже еле́нь, по гора́м, жела́л еси́, о́тче, ра́йския добро́ты./ Сего́ ра́ди не дал еси́ сна твои́ма очи́ма, блаже́нне Паи́сие, ни ве́ждома дрема́ния,/ до́ндеже сподо́бился еси́ пра́ведных селе́ния,/ е́же угото́ва Бог лю́бящим Его́.</p>
<p>Посто́м предочи́стився и ума́ чистото́ю просвети́вся,/ восхище́н был еси́ в рай,/ узре́л еси́ селе́ния пра́ведных и оби́тели святы́х/ и пи́щи Небе́сный вкуси́л еси́./ Те́мже и нам, сла́вящим па́мять твою́, прича́стником бы́ти о́ныя моли́ся.</p>
<p>А́нгелов мно́жество ви́дено бы́сть,/ сохраня́ющих ученики́ твоя́, и́же, тобо́ю наставля́еми,/ а́нгельское на земли́ подража́ху житие́ и попира́ху си́лу вра́жию,/ с ни́миже ны́не почива́я во Ца́рствии Небе́снем, блаже́нне Паи́сие,/ моли́ся Христу́ спасти́ся душа́м на́шим.</p>
<p>
<red>Богоро́дичен:</red> А́нгелов святе́йшая вои́стинну яви́лася еси́, Влады́чице,/ я́ко на Него́же они́ зре́ти не мо́гут,/ Ты Сего́ родила́ еси́ и я́ко Младе́нца на руку́ Твое́ю носи́ла еси́./ Те́мже моли́ Его́, я́ко Сы́на Твоего́ и Бо́га на́шего,/ о чту́щих Тя при́сно, с Паи́сием блаже́нным.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<style name="color-red"/>
</p>
<p>И́же во отце́х вели́кий Ефре́м,/ слы́шав Боже́ственный свы́ше глас, пове́дающ пресла́вная о тебе́, блаже́нне,/ а́бие вожделе́ ви́дети тя./ Ско́ро у́бо потече́ ко Еги́пту/ и, я́ко прии́де и обре́те тя,/ вельми́ удиви́ся Боже́ственней твое́й све́тлости и Ду́ха благода́ти,/ те́мже благодаря́ще и сла́вяще Бо́га,/ ку́пно же и моля́шеся с тобо́ю о душа́х на́ших.</p>
<p>Смире́н, незло́бив, прост, кро́ток и молчали́в был еси́, о́тче,/ па́че челове́ка вои́стинну./ Сего́ ра́ди Кро́ткому Па́стырю — Христу́, я́ко овча́ незло́биво, усе́рдно после́довал, еси́/ и, я́ко А́нгел, Тому́ послужи́в,/ ны́не со А́нгелы весели́шися на земли́ кро́тких./ Помина́й нас, чту́щих тя, Паи́сие блаже́нне.</p>
<p>Иису́са сла́дкаго жела́я при́сно насыща́тися кра́сныя добро́ты,/ в гора́х и в пеще́рах заключи́лся еси́,/ во мно́гих по́двизех и нищете́ живы́й./ Прии́де тебе́ Госпо́дь, и ума́лена тя зело́ возвели́чи,/ и, обнища́вша во́льне Его́ ра́ди,/ вельми́ тя обогати́ Небе́сным Ца́рством, иде́же ны́не с Ним ца́рствуеши./ Моли́ся приле́жно и нам в Ца́рствие Небе́сное вни́ти.</p>
<p>
<red>Богоро́дичен:</red> Иису́са Сла́дкаго ро́ждшая, Отрокови́це Богороди́тельнице,/ Иису́са Всеще́драго и Человеколюби́ваго,/ Иису́са еди́наго Благоутро́бнаго,/ Того́ моли́, Влады́чице ми́ра, с по́стники и преподо́бными,/ поми́ловати ду́ши на́ша.
<style name="color-red"/></p>
<p>
<red>Конда́к, глас 8:</red>
</p>
<p>От мла́да зва́нию Го́спода твоего́ после́довал еси́ усе́рдно, блаже́нне,/ вся, я́же в ми́ре кра́сная, Его́ ра́ди оста́вив./ Крест твой на ра́мена взем,/ всели́лся еси́ в пусты́ню,/ и, та́мо а́нгельски пожи́в,/ те́ло твое́ посто́м и моли́твами изнури́л еси́,/ и мно́гим пу́ть был еси́ ко спасе́нию,/ вся возводя́ к Боже́ственней высоте́,/ Паи́сие преподо́бне,/ отце́в и по́стников тве́рдое основа́ние.</p>
<p>
<red>И́кос:</red>
</p>
<p>Прииди́те, Богоизбра́ннии мона́шествующих собо́ри,/ похва́лим ны́не и пе́сньми почти́м/ свяще́нную па́мять пречу́днаго отца́, блаже́ннаго Паи́сия, взыва́юще ему́ такова́я:/ ра́дуйся, боголюби́вых роди́телей рожде́ние;/ ра́дуйся, от са́мых пеле́н свяще́нное Бо́гу приноше́ние./ Ра́дуйся, я́ко ми́ра сего́ вся кра́сная оста́вил еси́;/ ра́дуйся, я́ко к жесто́кому житию́ себе́ напра́вил еси́./ Ра́дуйся, я́ко вся уме́ты бы́ти вмени́л еси́;/ ра́дуйся, я́ко еди́наго то́кмо Христа́ возлюби́л еси́./ Ра́дуйся, вся се́ти вра́жия до конца́ разруши́вый;/ ра́дуйся, терпе́нием по́двигов твои́х А́нгелы удиви́вый./ Ра́дуйся, я́ко те́ло твое́ посто́м и бде́нием удручи́л еси́;/ ра́дуйся, я́ко ду́шу твою́ моли́твою и ума́ чистото́ю просвети́л еси́./ Ра́дуйся, безмо́лвия и пусты́ни люби́телю;/ ра́дуйся, по́стников и мона́хов Богому́дрый учи́телю./ Ра́дуйся, Паи́сие преподо́бне, отце́в и по́стников тве́рдое основа́ние.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
<style name="color-red"/>
</p>
<p>Язы́к челове́ч не мо́жет изрещи́ по́двиги твоя́, блаже́нне,/ па́че бо естества́ подвиза́лся еси́,/ мно́гажды и надо́лзе без пи́щи пребыва́я./ Сего́ ра́ди, я́ко вели́кое со́лнце, просия́л еси́ во вся ми́ра концы́,/ и ны́не со А́нгелы лику́я на Небесе́х,/ помина́й нас, чту́щих пречестну́ю па́мять твою́.</p>
<p>Вели́к по́стник вои́стинну показа́лся еси́, преподо́бне:/ а́лчбою бо и жа́ждою томи́л еси́ пло́ть твою́,/ жела́я наслади́тися Небе́снаго Хле́ба — Христа́,/ Его́же ны́не, о́тче Паи́сие, насыща́яся,/ и нам прича́стником бы́ти О́наго моли́ся.</p>
<p>Еди́ницу Трисвяту́ю песносло́вил еси́,/ Отца́, и Сы́на, и Ду́ха Всесвята́го, Тро́ицу Неразде́льную,/ от Нея́же де́йство чуде́с прия́л еси́,/ е́же исцеля́ти неду́ги разли́чныя и прогоня́ти ду́хи лука́вые,/ те́мже па́мять твою́ почита́ем, досточу́дне.</p>
<p>
<red>Богоро́дичен:</red> Еди́наго от Тро́ицы Христа́ родила́ еси́ нам, Всесвята́я Де́во Богороди́тельнице,/ и Того́ млеко́м пита́ла еси́, всем пи́щу даю́щаго,/ и на руку́ Твое́ю носи́ла еси́, вся нося́щаго,/ и на святы́х и преподо́бных почива́ющаго,/ и вся Тебе́ ра́ди, Чи́стая, освяща́ющаго.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
<style name="color-red"/>
</p>
<p>Лю́ди, неве́дущия Святы́я Тро́ицы,/ науча́емы же от не́коего ста́рца почита́ти дво́ицу,/ ты, блаже́нне, воображе́нием ко́шниц с тремя́ ушесы́/ научи́л еси́ та́инству Святы́я Тро́ицы,/ сказу́я и я́сно пропове́дуя всем,/ я́ко Еди́н Бог в Трие́х Ли́цах неразде́льно сла́вится во ве́ки.</p>
<p>И́же мона́хом был еси́ наста́вник/ и па́стырь овца́м на па́жити Бо́жия сло́ва,/ сугу́бу благода́ть от Го́спода прия́л еси́, Паи́сие,/ и венцы́ нетле́нны и ве́чную ра́дость;/ и ны́не лику́я, в весе́лии пое́ши Го́спода во вся ве́ки.</p>
<p>Кто изрече́т по́двиги твоя́, о всеблаже́нне Паи́сие!/ Ты бо, безпло́тен, пожи́л еси́ на земли́/ и ны́не преше́л еси́ к Небе́сным во гла́се ра́дования, к Трисо́лнечному Све́ту,/ иде́же во Отце́ зри́ши Сы́на и Ду́ха Всесвята́го, Тро́ицу во Еди́нице,/ Е́йже покланя́ющеся, вси пое́м во вся ве́ки.</p>
<p>
<red>Богоро́дичен:</red> Кто изрече́т на Тебе́ бы́вшее стра́шное та́инство, о Богороди́тельнице!/ Ты бо еди́на яви́лася еси́ во всех ро́дех Де́ва и Ма́ти,/ Бо́га Сло́ва ро́ждши, де́вствуеши па́ки./ Те́мже вси преподо́бнии к Тебе́ прибега́ют/ и, де́вство держа́ние, от <red>Тебе</red>́, Влады́чице, усыновле́ния ча́ют.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
<style name="color-red"/>
</p>
<p>А́нгельскому житию́ поревнова́л еси́, всеблаже́нне:/ равноа́нгельно в Нитри́йстей горе́ пожи́л еси́/ и Святе́й Тро́ице в коне́ц угоди́л еси́./ Тем и равноа́нгельну по́честь от Бо́га сподо́бился еси́ прия́ти:/ ны́не со апо́столы, му́ченики, преподо́бными и со все́ми пра́ведными лику́я,/ помина́й нас, чту́щих пречестну́ю па́мять твою́.</p>
<p>Го́ры и хо́лмы да взыгра́ют,/ и все мно́жество мона́шествующих да воспле́щет дне́сь,/ я́ко наста́ нам светоно́сный твой пра́здник, всеблаже́нне Паи́сие,/ испо́лнь ра́дости и весе́лия духо́внаго,/ испо́лнь благоуха́ния и просвеще́ния./ И ны́не, иму́ще тя поще́ния пра́вило и законополо́жника, ра́дуемся.</p>
<p>От раб недосто́йных приими́ хвалу́, преподо́бне Паи́сие,/ и жития́ сего́ непостоя́нную пучи́ну да́руй нам немяте́жно прейти́,/ и моли́тву о нас к Бо́гу сотвори́,/ че́стно почита́ющих твою́ па́мять,/ и одержа́щих и жду́щих нас зол изба́ви,/ да во ве́ки тебе́ вели́чием.</p>
<p>
<red>Богоро́дичен:</red> О́крест Тебе́ предстоя́т преподо́бных ли́ки, Пресвята́я Богоро́дице,/ я́ко сы́нове дне, от <red>Тебе</red>́, и́стинныя Ма́тере Све́та, усыновле́ни/ и, Твое́ю сла́вою крася́щеся, хва́лят Тя немо́лчными гла́сы./ И́хже моли́твами и уго́дника Твоего́ Паи́сия, поми́луй нас, недосто́йных раб Твои́х,/ и от всех злых свободи́, и Ца́рствия Небе́снаго сподо́би,/ да во ве́ки Тебе́ велича́ем, Чи́стая.
<style name="color-red"/></p>
<p>
<red>Свети́лен:</red>
</p>
<p>От Нитри́йския пусты́ни возсия́в, вселе́нную просвеща́еши,/ мона́хов мно́жества ра́дуются о твое́й па́мяти/ и Еги́пет торжеству́ет, о Паи́сие Богоно́се,/ не преста́й у́бо моли́тися о душа́х на́ших.</p>
<p>
<red>Сла́ва, и ны́не, Богоро́дичен:</red>
</p>
<p>О́блак ле́гкий еси́, Чи́стая,/ на не́мже седя́, прии́де во Еги́пет Вседержи́тель Госпо́дь/ и свети́льники преподо́бныя соде́ла,/ с ни́миже моли́ся, Влады́чице, спасти́ся нам.</p>
<p>
<red>На хвали́тех стихи́ры на 4, глас 8:</red>
</p>
<p>Прииди́те, праздниколю́бцы и по́стников сосло́вие,/ дне́сь похва́льными пе́сньми увенча́им Богоно́снаго Паи́сия,/ и́стиннаго по́стника Христо́ва,/ мона́шествующих звезду́, па́стырей похвалу́,/ наста́вника заблу́ждших,/ гре́шников вели́кое прибе́жище, и к Бо́гу спору́чника,/ и всех скорбя́щих Боже́ственное утеше́ние,/ к нему́же ве́рою возопии́м:/ о всеблаже́нне, преподо́бных верхо́вниче и по́стников похвало́!/ Ны́не, со А́нгелы лику́я,/ Христа́ Бо́га моли́/ поми́ловати и спасти́ ду́ши на́ша.</p>
<p>Что тя нарече́м, Паи́сие досточу́дне?/ А́нгела ли, во пло́ти су́ща,/ я́ко а́нгельски на земли́ пожи́л еси́;/ по́стника, я́ко се́дмьдесят дней без пи́щи пребы́л еси́;/ страда́льца, я́ко па́че естества́ подвиза́лся еси́;/ апо́стола, я́ко мно́жество мона́шествующих Христу́ приве́л еси́;/ Богови́дца, я́ко Сама́го Го́спода я́ве ви́дел еси́;/ граждани́на Небе́снаго, я́ко, еще́ в те́ле живы́й,/ на Небеса́ восхище́н был еси́ в рай./ Мно́га твоя́ имена́ и бо́льшая дарова́ния,/ моли́ спасти́ся душа́м на́шим.</p>
<p>Ка́ко тя ублажи́м, Паи́сие преподо́бне,/ или́ ки́я пе́сни тебе́ принесе́м?/ Я́ко от Самаго́ Христа́ ублажи́лся еси́,/ разу́мно же и красно́ всех ве́рных научи́л еси́,/ я́ко Па́вел, вопия́:/ ны́не вре́мя благоприя́тное к по́двигом духо́вным,/ ны́не де́нь спасе́ния,/ да никто́же яви́тся лени́в,/ да никто́же яви́тся лука́в,/ да не вне пребу́дет черто́га Небе́снаго./ Но, о всеблаже́нне о́тче,/ пре́жде да́же не затворя́тся две́ри о́наго,/ моли́ся приле́жно Христу́,/ е́же всем нам вни́ти покая́нием в Ца́рство Небе́сное.</p>
<p>
<red>Сла́ва, глас 8:</red>
</p>
<p>Ра́дуйся и весели́ся, Еги́пте ве́рный,/ в тебе́ бо процвете́ преподо́бных мно́жество./ Красу́йся и лику́й, Це́рковь Бо́жия,/ уясни́вшися свяще́нными по́двиги Паи́сия ди́внаго./ Сей у́бо челове́к естество́м,/ А́нгел же житие́м бы́сть,/ имя́ше у́бо по естеству́,/ па́че же естества́ подвиза́ся./ Тому́, вси ве́рнии, припа́дающе,/ про́сим умоли́ти Христа́,/ е́же спасти́ ду́ши на́ша.</p>
<p>
<red>И ны́не, глас то́йже:</red>
</p>
<p>И́же на Херуви́мех носи́мый/ и пева́емый от Серафи́м,/ дне́сь в Боже́ственное святи́лище по зако́ну прино́сим,/ на ста́рческих, я́ко на престо́ле, седи́т рука́х/ и от Ио́сифа прие́млет да́ры боголе́пно,/ я́ко супру́г го́рличищ,/ нескве́рную Це́рковь и от язы́к новоизбра́нныя лю́ди,/ голуби́на же два птенца́,/ я́ко Нача́льник Ве́тхаго же и Но́ваго./ Е́же к Нему́ обеща́ния Симео́н коне́ц прие́м,/ благословя́ Де́ву Мари́ю Богоро́дицу,/ страсте́й о́бразы, И́же из Нея́, провозгласи́/ и от Него́ проша́ше отпуще́ния, вопия́:/ ны́не отпусти́ мя, Влады́ко,/ я́коже пре́жде возвести́ ми,/ я́ко ви́дех Тя, Первове́чнаго Све́та/ и Спа́са Го́спода христоимени́тым лю́дем.</p>
<p>
<red>НА ЛИТУРГИ́И СЛУ́ЖБА ВСЯ ПРЕПОДО́БНИЧЕСКАЯ</red>
</p>
<p>
<red>Кано́н преподо́бному Паи́сию Вели́кому</red>
</p>
<p>
<red>Тропа́рь, глас 2:</red>
</p>
<p>Боже́ственною любо́вию от ю́ности распала́емь, преподо́бне,/ вся кра́сная, я́же в ми́ре, возненави́де,/ Христа́ еди́наго возлюби́л еси́,/ сего́ ра́ди в, пусты́ню всели́ся,/ иде́же сподо́бися Боже́ственнаго посеще́ния,/ Его́же неудо́бь зре́ти и а́нгельскима очи́ма,/ паде́, поклони́ся./ Вели́кий же Дарода́тель, я́ко Человеколю́бец, рече́ к тебе́:/ не ужаса́йся, возлю́бленный Мой,/ дела́ твоя́ уго́дна Мне,/ се даю́ тебе́ дар:/ о ко́ем-ли́бо гре́шнице помо́лишися,/ отпу́стятся ему́ греси́./ Ты же в чистоте́ се́рдца твоего́ возгоре́ся,/ прие́м во́ду и прикосну́ся Неприкоснове́нному,/ умы́ но́зе Его́/ и, во́ду пив, да́ром чуде́с обогати́ся,/ боля́щия исцеля́ти, бе́сы от челове́к отгоня́ти/ и гре́шники от му́ки моли́твою свое́ю избавля́ти./ О преподо́бне о́тче Паи́сие,/ молю́ тя, да умо́лиши и о мне,/ я́коже тебе́ Бог обетова́,/ и́бо от сих гре́шник пе́рвый аз е́смь,/ да даст ми Госпо́дь вре́мя покая́ния/ и прости́т мое́ согреше́ние,/ я́ко Благи́й и Человеколю́бец,/ да со все́ми и аз воспою́ Ему́: аллилу́ия.</p>
<p>
<red>Сла́ва, и ны́не, Богоро́дичен.</red>
</p>
<p>
<red>Кано́н, глас 6.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Помо́щник и Покрови́тель/ бы́сть мне во спасе́ние,/ Сей мой Бог,/ и просла́влю Его́,/ Бог отца́ моего́,/ и вознесу́ Его́,/ сла́вно бо просла́вися.</emphasis>
<style name="color-red"/>
</p>
<p>И́же вся умудря́ющему Бо́гу/ моли́ся, преподо́бне о́тче, о рабе́ свое́м,/ да отве́рзет ми устне́ недосто́йнии/ и дви́гнет ми язы́к недоуме́нный,/ тесноту́ же и худогла́сие, о́тче,/ разве́рзи благода́тною и́же в тебе́ Свята́го Ду́ха/ к пе́нию чуде́с твои́х.</p>
<p>Начну́ у́бо достохва́льное и душеполе́зное житие́ твое́ от младе́нства,/ и́же дре́вле Еги́пет вели́каго во проро́цех произнесе́ Моисе́я,/ и́же к Бо́гу присвое́нием и вели́кими чудесы́ просла́вися,/ та́ко и ны́не втори́цею просла́влен показа́ся Еги́пет/ тебе́ ра́ди, о́тче Паи́сие,/ честны́м и́менем твои́м и мно́гими доброде́тельми обогати́ся,/ е́же дарова́ тебе́ Госпо́дь,/ Его́же моли́, да спасе́т ду́ши на́ша.</p>
<p>В Ца́рство Небе́сное вшед у́зким путе́м и приско́рбным/ по за́поведи Влады́ки своего́ Христа́, преподо́бне о́тче Паи́сие,/ широ́кий и простра́нный пу́ть возненави́дев,/ распростра́ньшийся мрак ума́ моего́ отжени́,/ да возмогу́ ма́лое мое́ моле́ние принести́ в пречестну́ю па́мять твою́.</p>
<p>
<red>Богоро́дичен:</red> Дух сокруше́н пода́ждь ми, Блага́я,/ смире́нно се́рдце, уму́ же чистоту́,/ и житию́ исправле́ние, и прегреше́нием оставле́ние.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утверди́, Го́споди,/ на ка́мени за́поведей Твои́х/ подви́гшееся се́рдце мое́,/ я́ко еди́н Свят еси́ и Госпо́дь.</emphasis>
<style name="color-red"/>
</p>
<p>Ка́меню ве́ры — Петру́ апо́столу — уподо́бился еси́,/ распя́тся ми́рови во всей жи́зни свое́й, преподо́бне Паи́сие,/ и но́зе свой невозвра́тно к Небе́сному ше́ствию упра́вил еси́,/ и Го́рняго Иерусали́ма дости́гл еси́,/ со святы́ми предстоя́ Святе́й Тро́ице,/ моли́ о мне еди́наго Блага́го Человеколю́бца.</p>
<p>Благочести́ваго ко́рене пресве́тлая о́трасль,/ тебе́ избра́ Госпо́дь,/ А́нгел рече́ ма́тери твое́й:/ сей Бо́гу уго́ден./ Ты же, от младе́нства крест свой взем,/ невозвра́тным путе́м Тому́ после́дова/ и возраста́ше ле́ты и ра́зумом, ку́пно и благода́тию Бо́жиею./ Моли́ да́ти ми отпуще́ние грехо́в.</p>
<p>О Влады́ко Го́споди, Иису́се Христе́,/ кто не удиви́тся Твоему́ человеколю́бию,/ егда́ прии́де жела́ние преподо́бному/ и́ноческое житие́ получи́ти к де́ланию за́поведей Твои́х,/ Твое́ю благода́тию, я́ко а́гнец непоро́чен, изведе́ся в пусты́ню,/ и дости́же слове́сных ове́ц,/ и введе́ся к па́стырю, блаже́нному Па́мве,/ и облече́ся в и́ноческий о́браз,/ в не́мже утверди́ и мене́, Го́споди,/ моли́твами преподо́бнаго Паи́сия, к де́ланию за́поведей Твои́х.</p>
<p>
<red>Богоро́дичен:</red> Лю́тых мя мук, и тьмы́ кроме́шныя, и гее́нны/ Твои́ми моли́твами свободи́, Де́во,/ и́маши бо во́лю и си́лу, Го́спода ро́ждшая, Еди́наго Преблага́го.
<style name="color-red"/></p>
<p>
<red>Седа́лен, глас 2:</red>
</p>
<p>Ду́шу связа́в любо́вию Христо́вою/ и земна́я возненави́дев вся, му́дре,/ водвори́лся еси́, о́тче преподо́бне, в пусты́нях и гора́х,/ разу́мнаго дре́ва вкуси́в, сла́вне,/ а́нгельски просия́л еси́./ Те́мже и мрак проше́д пло́ти своея́,/ тьму́ отгна́л еси́ бесо́в, Паи́сие, и́нокующим пе́рвый,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ско́рый покро́в, и по́мощь, и ми́лость покажи́ на ра́бе Свое́м, Чи́стая,/ и во́лны укроти́ су́етных помышле́ний,/ и па́дшую мою́ ду́шу возста́ви, Богоро́дице,/ вем бо, вем, я́ко мо́жеши, ели́ко хо́щеши.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́ша проро́к/ прише́ствие Твое́, Го́споди, и убоя́ся,/ я́ко хо́щеши от Де́вы роди́тися/ и челове́ком яви́тися, и глаго́лаше:/ услы́шах слух Твой и убоя́хся,/ сла́ва си́ле Твое́й, Го́споди.</emphasis>
<style name="color-red"/>
</p>
<p>Законострада́льческое житие́ от мя́гких ногте́й восприе́м, Богому́дре Паи́сие,/ да́же до конца́ пребы́л еси́, я́ко Боже́ственен до́блественник,/ вене́ц прия́л еси́ побе́ды от всех Ца́рствующаго,/ моли́твами свои́ми избавля́ти от му́ки гре́шники,/ от них же пе́рвый есмь аз, не забу́ди мене́.</p>
<p>Иму́ще тя моли́твенника кре́пка, блаже́нне Паи́сие,/ и обе́щника
<a type="note" xlink:href="#note54">54</a>
печа́льным,/ предста́теля, и побо́рника, и хода́тая благоче́стна,/ от вся́ких спаса́емся бед, напа́стей и обстоя́ний.</p>
<p>Ве́лию суде́б бе́здну име́яй, Той тебе́ рече́:/ се бо даю́ ти дар,/ да вся, е́же про́сиши от Отца́ Моего́ во И́мя Мое́, да́стся тебе́,/ о ко́ем-ли́бо гре́шнице помо́лишися, оста́вятся греси́ того́;/ сего́ ра́ди припа́даю тебе́, о́тче Паи́сие, име́я бе́здну согреше́ний,/ да отпу́стит твои́ми моли́твами, и́же тебе́ обетова́,/ я́ко Благ и Человеколю́бец.</p>
<p>
<red>Богоро́дичен:</red> Глаго́л провеща́й,/ егда́ пра́во и́мам суди́тися, Богороди́тельнице, к Сы́ну Твоему́, Пренепоро́чная,/ да обря́щу Тя тогда́ прибе́жище и заступле́ние,/ мук всех избавля́ющи.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>От но́щи у́тренююща,/ Человеколю́бче,/ просвети́, молю́ся,/ и наста́ви и мене́/ на повеле́ния Твоя́,/ и научи́ мя, Спа́се,/ твори́ти во́лю Твою́.</emphasis>
<style name="color-red"/>
</p>
<p>Посто́м удруча́я те́ло свое́, о́тче Паи́сие,/ иногда́ по причаще́нии Те́ла и Кро́ви Христо́вы,/ я́ко А́нгел, се́дмьдесять дней без пи́щи теле́сныя пребы́л еси́,/ Боже́ственную держа́ву неизрече́нную име́я/ и возмо́г в себе́ живо́тную содержа́ти си́лу благода́тию,/ па́че пи́щнаго укрепле́ния,/ сла́ва держа́ве Твое́й, Го́споди.</p>
<p>Я́ко Иоа́нн Крести́тель, у́зким и приско́рбным путе́м ходи́ти производи́л еси́,/ но той на Иорда́не, узре́в Зижди́теля своего́,/ устраши́ся и вопия́ше:/ не сме́ю приступи́ти, се́но, Огню́;/ ты же, о́тче Паи́сие,/ в пусты́ни иногда́ я́вльшагося Го́спода/ не моги́й пречи́стаго лица́ Его́ зре́ти,/ паде́, тре́петом одержи́м./ Он же ти рече́:/ не устраша́йся, сию́ пусты́ню напо́лню спо́стники тебе́./ С ни́миже мо́лим тя, о́тче:/ не забу́ди нас, моли́твенник твои́х, поми́лованным бы́ти.</p>
<p>Аз бо в нача́ле моя́ пред Тобо́ю зрю согреше́ния/ и о мои́х беззако́ниих молю́ Твое́ милосе́рдие,/ да прости́ши и покры́еши благоутро́бием Твои́м мно́жество грехо́в мои́х/ и да́ждь ми про́чее жи́зни сея́ вре́мя безгре́шно проводи́ти,/ да, удо́бь на спасе́ния стезю́ поте́к,/ безпреткнове́нно к до́брому концу́ дости́гну Твое́ю по́мощию,/ кроме́ бо Твоея́ по́мощи и наставле́ния ничто́же соверши́ти,/ и ми́лость у <red>тебе</red>́ получи́ти кто мо́жет.</p>
<p>
<red>Богоро́дичен:</red> Ра́бское приношу́ Ти моле́ние, неразу́мный аз,/ и к Твоему́ прибега́ю благоутро́бному милосе́рдию,/ не отврати́ мене́, Чи́стая, посра́млена.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Возопи́х всем се́рдцем мои́м/ к Ще́дрому Бо́гу,/ и услы́ша мя/ от а́да преиспо́дняго/ и возведе́/ от тли живо́т мой.</emphasis>
<style name="color-red"/>
</p>
<p>Безду́шная тва́рь, Иорда́н, своего́ Творца́ устыде́ся, вопия́ше:/ не могу́ Безгре́шнаго омы́ти./ Святы́й же ви́де Го́спода,/ прие́м во́ду, прикосну́ся Неприкоснове́нному,/ умы́ но́зе Его́ и, пив во́ду,/ прия́ дар цели́ти неду́ги и прогони́ти от челове́к бе́сы,/ сего́ ра́ди и мы припа́даем тебе́, о́тче:/ моли́твами твои́ми поми́луй нас от вся́ких бесо́вских наведе́ний.</p>
<p>По сло́ву Го́спода на́шего Иису́са Христа́/ обрето́хом тя, о́тче Паи́сие, вели́кое прибе́жище, и засту́пника,/ и те́пла моли́твенника о гресе́х на́ших,/ я́коже пе́рвее не отве́рже и́нока преста́вльшася и христиа́нства отчужди́вшася,/ и во глубину́ а́дову па́губным безве́рием низве́дся,/ и, егда́ ощути́вся, прите́кша к тебе́,/ да умо́лиши Всеми́лостиваго./ Ще́дрый же Госпо́дь яви́ся тебе́ и глаго́ла:/ уго́дниче Мой, добро́ е́сть Мое́й любви́ подо́бяся, пече́шися о гре́шных,/ изволя́яй му́ки прия́ти за их избавле́ние.</p>
<p>Принесе́ся моли́тва твоя́ и сле́зы к Бо́гу,/ я́ко благово́нный фимиа́м и же́ртва непоро́чна и благоприя́тна,/ и мене́ не забу́ди хода́тайством твои́м ко Пресвяте́й Богоро́дице,/ сле́зы умиле́ния да́си ми,/ омы́й грехо́в мои́х бе́здну,/ изба́ви мя от сме́ртныя глубины́,/ и ненаде́ющимся пода́ждь ве́лию ми́лость,/ и прости́ им согреше́ния.</p>
<p>Ве́сь недоуме́нием одержи́м е́смь,/ егда́ прииму́ во уме́ той час стра́шный испыта́ния Судии́ и Бо́га,/ и пла́чуся, и се́тую, и рыда́ю, помина́я бе́здну зол мои́х./ Те́мже спаси́, Человеколю́бче, моли́твами Твоего́ уго́дника преподо́бнаго Паи́сия/ и изба́ви мя му́ки, я́ко Благоутро́бен.</p>
<p>
<red>Богоро́дичен:</red> От се́рдца стена́ния приноша́ю Ти, Пренепоро́чная,/ Твое́ прося́ благопребы́тное заступле́ние./ Поми́луй всестра́стную мою́ ду́шу,/ умилосе́рдися, Ма́ти Многоми́лостиваго Бо́га,/ изба́вити мя Суда́ и е́зера о́гненнаго.
<style name="color-red"/></p>
<p>
<red>Конда́к, глас 2:</red>
</p>
<p>Жите́йских молв оста́вль,/ безмо́лвное житие́ возлюби́л еси́,/ Крести́телю подо́бяся все́ми о́бразы,/ с ни́мже тя почита́ем,/ о́тче отце́в Паи́сие.</p>
<p>
<red>И́кос:</red>
</p>
<p>Христо́в глас услы́шав, ше́ствовал еси́ во след Того́ за́поведей,/ наг жития́ быв,/ отве́рг попече́ния, и вся стяжа́ния, и име́ния,/ и бра́тии свои́х, и любве́ ма́тере, Богоно́се Паи́сие,/ еди́н в пусты́нях Бо́гови бесе́дуя ра́зумом,/ дарова́ния прия́л еси́,/ е́же ми посли́, в пе́снех пою́щему, отце́в нача́льниче Паи́сие.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Согреши́хом, беззако́нновахом,/ непра́вдовахом пред Тобо́ю,/ ниже́ соблюдо́хом,/ ниже́ сотвори́хом,/ я́коже запове́дал еси́ нам,/ но не преда́ждь нас до конца́,/ отце́в Бо́же.</emphasis>
<style name="color-red"/>
</p>
<p>Мно́гих грехо́в испо́лнен аз/ и твоя́ моли́тва, я́ко кади́ло благово́нно, испра́вися, о́тче,/ бе́здну грехо́в мои́х потреби́,/ и буя́ющее мо́ре зла́го жития́ иссуши́,/ и напое́ние гне́вное отжени́,/ и целому́дренный ум моли́твами твои́ми утверди́, о́тче Паи́сие.</p>
<p>Наста́вника тя и моли́твенника те́пла иму́ще и ско́раго помо́щника,/ я́ко сте́ну тве́рду, и забра́ло недви́жимо, и воево́ду кре́пка и непобеди́ма, мо́лим тя:/ не забу́ди моли́твенник твои́х,/ избавля́я от вся́кия печа́ли и наве́т вра́жиих.</p>
<p>О, чу́до ве́лие,/ во еди́н от дней седя́щу ти, о́тче Паи́сие, в пеще́ре,/ бы́сть ти глас, глаго́ляй:/ мир тебе́, возлю́бленному Моему́ уго́днику./ Ты же, возста́в со стра́хом и тре́петом одержи́м,/ паде́, поклони́ся и рече́:/ се раб Твой, Го́споди./ Сего́ ра́ди мо́лим тя:/ моли́ Человеколю́бца, да спасе́т ду́ши на́ша.</p>
<p>Да́ждь ми, Христе́, ра́зум и терпе́ние,/ е́же не осужда́ти согреша́ющих с киче́нием фарисе́йским,/ но, я́ко мытаре́во покая́ние, приими́,/ и, я́ко блу́днаго сы́на, Бо́же, ве́чери Твоея́ до́стойна мя яви́,/ моли́твами преподо́бнаго Паи́сия,/ и грехо́в проще́ние ми да́руй.</p>
<p>
<red>Богоро́дичен:</red> Возни́кни, о стра́стная душе́, возста́ни, окая́нная,/ бий из глубины́ в пе́рси/ и испусти́ слез исто́чники,/ да тя поми́лует, окая́нную, Милосе́рдая Ма́ти Христа́ Бо́га.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Его́же во́инства Небе́сная сла́вят/ и трепе́щут Херуви́ми и Серафи́ми,/ вся́ко дыха́ние и тва́рь,/ по́йте, благослови́те/ и превозноси́те во вся ве́ки.</emphasis>
<style name="color-red"/>
</p>
<p>Благода́рно приноси́мое тебе́ пе́ние сие́ не пре́зри, о́тче Паи́сие,/ но па́че приими́ и ра́дости духо́вныя испо́лни,/ да без закосне́ния поклоню́ся твоему́ о́бразу,/ иде́же е́сть напи́сан, исцеле́ния всем подава́ющ.</p>
<p>Всепреподо́бному житию́ поревнова́в Богоуго́дных оте́ц,/ и́же от ве́ка пожи́вших, о́тче Паи́сие, во смире́нии и по́стничестве Христа́ ра́ди,/ всю жи́знь свою́ му́ченически сконча́л еси́,/ и от бесо́в нападе́ния мно́го претерпе́л еси́, и сих победи́в./ Сего́ ра́ди молю́ тя, о́тче:/ бу́йство, я́рость и небреже́ние моли́твами твои́ми отри́ни от <red>мене</red>́.</p>
<p>Влады́ко Христе́ Бо́же Всеще́дрый,/ и́миже ве́си судьба́ми,/ да́ждь ми ненави́дети дея́ния лука́ваго,/ Ты бо еси́ Бог наш, реки́й:/ проси́те, и прии́мете./ Да́ждь любо́вь от всея́ души́ моея́,/ моли́твами преподо́бнаго отца́ Паи́сия, твори́ти во́лю Твою́ спаси́тельную.</p>
<p>Молю́тися: на мне, гре́шнем, долготерпи́, Влады́ко,/ и не посецы́ мене́, я́ко непло́дное дре́во, посече́нием сме́ртным, во о́гнь отсыла́я,/ но плодоно́сна мя сотвори́,/ моли́твами преподо́бнаго умоле́н быва́я,/ вре́мя покая́ния ми да́ждь, я́ко Человеколю́бец.</p>
<p>
<red>Богоро́дичен:</red> Струи́ низпосли́ слез и стена́ния от души́ сотвори́ ми, Чи́стая,/ внегда́ припа́дати Твоему́ покро́ву,/ я́ко да обря́щу разреше́ние грехо́в мои́х Твое́ю ми́лостию.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Е́же ра́дуйся от А́нгела прии́мшая/ и ро́ждшая Созда́теля Своего́,/ Де́во, спаси́ Тя велича́ющия.</emphasis>
</p>
<p>Ско́рый помо́щник был еси́, преподо́бне, еще́ в жи́зни сей,/ иногда́ у преподо́бнаго ста́рца ученику́ в преслуша́нии уме́ршу/ и веде́ну во ад,/ он же припа́даше, прося́,/ да умо́лиши Всеще́драго о ученице́ его́./ Ты же, я́ко ско́рый послу́шник и любве́ храни́тель,/ наде́жду возложи́ ко Всеще́дрому Бо́гу,/ простре́ся на моли́тву,/ и Той, Многоми́лостив и во обе́тех нело́жный,/ во́лю к боя́щимся Его́ сотвори́/ и, моли́тву твою́ услы́шав, изведе́ ду́шу от а́да./ Того́ ра́ди и аз, недосто́йный, припа́дая, молю́ тя:/ о́тче преподо́бне, моли́твами твои́ми изба́ви мя му́ки и огня́ негаси́маго.</p>
<p>Бы́вша мя бесо́м смех, челове́ком уничиже́ние,/ пра́ведным рыда́ние, А́нгелом плач,/ оскверне́ние возду́ху, и земли́, и вода́м,/ те́ло окаля́х и ум оскверни́х па́че сло́ва дея́ньми,/ аз враг Бо́гу бых./ Увы́ мне, согреши́х!/ Моли́твами преподо́бнаго Паи́сия прости́ мя.</p>
<p>Я́ко впады́й в разбо́йники и уя́звен,/ так и аз впадо́х от мно́гих грехо́в,/ и уя́звена ми е́сть душа́,/ к кому́ прибе́гну пови́нный аз,/ то́кмо к Тебе́, Милосе́рдому душа́м Врачу́,/ приими́ моле́бника те́пла преподо́бнаго Паи́сия/ и моли́твами его́ изле́й на мя вели́кую Твою́ ми́лость.</p>
<p>
<red>Богоро́дичен:</red> Прегреше́ния моя́ умно́жишася,/ преще́нию и Суду́ досто́ин, Чи́стая,/ припа́дая, зову́ Ти:/ пре́жде конца́ пода́ждь ми очище́ние, и умиле́ние, и нра́вом исправле́ние.
<style name="color-red"/></p>
</section>
