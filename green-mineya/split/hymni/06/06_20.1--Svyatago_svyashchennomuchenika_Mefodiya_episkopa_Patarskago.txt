<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Мефо́дия, епи́скопа Пата́рскаго, и́же Ориге́нову е́ресь попали́</p>
</title>
<p>
<red>Стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:
<style name="color-red"/></p>
<p>Худо́жество па́мять твоя́ нам спаси́тельное нося́щи,/ святи́телю Мефо́дие, све́тло прии́де./ Те́мже в ней тя песносло́вим,/ пропове́дающе твоя́ све́тлыя по́двиги и боре́ния,/ и́миже многокова́рственнаго и лука́ваго пребра́л еси́/ и побе́ды вене́ц испле́л еси́, ра́дуяся.</p>
<p>Словесы́ просвети́л еси́ церко́вное исполне́ние,/ Богоявле́ние Мефо́дие,/ страда́ний же све́тлостию/ многобо́жия отгна́л еси́ мрак/ и преше́л еси́ к Све́ту, священному́чениче,/ ны́не невече́рнему./ Те́мже твое́ всепра́зднственное и светоно́сное/ торжество́ пра́зднуем дне́сь,/ благоче́стием осия́еми.</p>
<p>Кровьми́ обагри́л еси́ свяще́нную оде́жду твою́,/ Богоно́се Мефо́дие,/ с не́юже во свята́я святы́х, блаже́нне,/ вмести́лся еси́, ра́дуяся,/ и зри́ши све́тло Тро́йческую Боже́ственную све́тлость,/ науча́яся ясне́йше су́щим па́че ума́ и смы́сла/ и обожа́яся изря́дне, святи́телю пребога́те.</p>
<p>
<red>И́ны стихи́ры Богоро́дицы. Подо́бен то́йже:</red>
</p>
<p>Ра́дуйся, солнцезра́чная луче́,/ Со́лнца незаходи́маго престо́ле,/ Я́же Со́лнце возсия́вши недоуме́нное./ Ра́дуйся, уме́, облиста́яй Боже́ственными сия́ньми,/ заре́ мо́лнийная, освети́вшая земли́ концы́,/ и́стинное зла́та блиста́ние,/ Вседо́брая и Пренепоро́чная,/ Свет невече́рний ве́рным облиста́вши.</p>
<p>Скве́рну отмы́й стра́стнаго се́рдца моего́,/ Богоро́дице Всепе́тая,/ и вся я́звы и гное́ния сего́,/ я́же от греха́, очи́сти, Чи́стая,/ и ума́ моего́ уста́ви непостоя́нное,/ я́ко да си́лу Твою́ и вели́кое заступле́ние/ велича́ю, окая́нный и непотре́бный раб Твой.</p>
<p>Не́мощь и разслабле́ние,/ Де́во Ма́ти Всенепоро́чная,/ души́ моея́ преложи́ в кре́пость и си́лу,/ стра́хом и любо́вию твори́ти же/ и де́яти оправда́ния Христо́ва,/ я́ко да избе́гну огня́ нестерпи́маго/ и насле́дие Небе́сное/ и жи́знь непреходи́мую Тобо́ю восприиму́, веселя́ся всегда́.</p>
<p>
<red>Сла́ва, и ны́не, глас и подо́бен то́йже:</red>
</p>
<p>Бесо́вскими преклоне́на прило́гми/ и в ров поги́бели вве́ржена,/ уще́дри, Влады́чице,/ и утверди́ мя на ка́мени доброде́телей,/ и, наве́ты вра́жия разо́рши,/ сподо́би мя твори́ти повеле́ния Твоего́ Сы́на и Бо́га на́шего,/ я́ко да улучу́ оставле́ние в Де́нь суда́.</p>
<p>
<red>Крестобогоро́дичен. Подо́бен то́йже:</red>
</p>
<p>Распина́ема Христа́ Человеколю́бца ви́дящи Пречи́стая/ и ре́бра ископава́ема копие́м,/ пла́чущи, вопия́ше:/ что сие́, Сы́не Мой?/ Что Ти безблагода́тнии лю́дие возда́ша,/ за я́же сотвори́л еси́ до́брая им,/ и тщи́шися безча́дствовати Мя, Все любе́знейший?/ Удивля́юся, Благоутро́бне, Твоему́ во́льному распя́тию.</p>
<p>
<red>Тропа́рь, глас 1:</red>
</p>
<p>Кро́вь твоя́, му́дре, та́йно вопие́т от земли́,/ я́коже А́велева к Бо́гу,/ Богому́дре святи́телю Мефо́дие,/ я́сно пропове́давый Бо́жие вочелове́чение./ Те́мже и посрами́л еси́ Ориге́нову ле́сть,/ и преста́вился еси́ в Небе́сный черто́г./ Моли́ Христа́ Бо́га,/ да спасе́т ду́ши на́ша.</p>
<p>
<red>Кано́н, творе́ние Феофа́ново, глас 7.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Ма́нием Твои́м на земны́й о́браз преложи́ся/ пре́жде удоборазлива́емое водно́е естество́, Го́споди./ Те́мже немо́кренно пешеше́ствовав, Изра́иль/ пое́т Тебе́ пе́снь побе́дную.</emphasis>
<style name="color-red"/>
</p>
<p>Стези́ ско́рыя, к Бо́гу мя нося́щия,/ показу́я прехо́д, священнотаи́нниче, научи́,/ я́ко да безконе́чную улучу́ жи́знь моли́твами твои́ми, сла́вне.</p>
<p>Облиста́л еси́ светоно́сно во Христо́ве Це́ркви,/ сугу́быми сия́я, священноявле́нне, благода́тьми./ Те́мже сугу́быми тя венцы́ священноле́пно Христо́с венча́.</p>
<p>Венце́м муче́ния, свяще́нства же ма́стию, блаже́нне,/ украша́емь, обои́ми просия́л еси́./ Те́мже и́стинное и богови́дное насле́дие получи́л еси́.</p>
<p>Я́ко непоро́чна же́ртва, и свяще́нна Влады́це,/ и жи́ва, и одушевле́нна священноде́йствовася, сла́вне,/ те́мже же́ртвеннику Небе́сному прия́т был еси́, Мефо́дие.</p>
<p>
<red>Богоро́дичен:</red> Изба́вителя челове́ческаго ро́да, и Свободи́теля,/ и Спа́са Христа́ нам родила́ еси́, Де́во Ма́ти Чи́стая./ Те́мже, я́ве Тя ве́дуще Хода́таицу живота́ ве́чнаго, сла́вим.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>В нача́ле небеса́/ всеси́льным Сло́вом Твои́м утвержде́н, Го́споди Спа́се,/ и Вседе́тельным и Бо́жиим Ду́хом всю си́лу их,/ на недви́жимем мя ка́мени испове́дания Твоего́ утверди́.</emphasis>
<style name="color-red"/>
</p>
<p>Распала́ющуся ви́дев Ориге́нову пре́лесть,/ я́ко сый изря́ден па́стырь,/ Боже́ственным огне́м ско́ро попали́л еси́ всю о́наго мглу,/ блиста́ющую лучу́ вжег прему́дрости твоея́, Богоприя́тне.</p>
<p>Де́вство честно́е и чистоты́ добро́ту иску́сом, сла́вне, навы́к,/ прему́дростию твое́ю и слове́с благода́тию/ всех сих добро́ту показу́еши, Богому́дре, и ве́чнующую све́тлость.</p>
<p>Твои́х слове́с мо́лния, и ра́зума труба́, и уче́ний благонарочи́тое веща́ние/ во всю зе́млю изы́де, преподо́бне,/ вся зову́щи ве́рныя к прича́стию, преблаже́нне, Небе́сных наслажде́ний.</p>
<p>Крепча́йшею пи́щею духо́вных напое́ний насы́щшиися, прему́дре, твои́х/ и́стинною пи́щею о́ною наслажда́ются, пребыва́ющею,/ приснотеку́щею не мимохо́дно и расту́щею прича́стником.</p>
<p>
<red>Богоро́дичен:</red> С Боже́ственным Гаврии́лом, благослове́нная Де́во,/ Тебе́, ра́дуйся, зове́м при́сно:/ ра́дости бо нам вина́ была́ еси́ и весе́лия и́стиннаго,/ Изба́вителя и Спа́са всех пло́тию ро́ждши.
<style name="color-red"/></p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся:</p>
<p>Же́ртвенник красе́н се́рдце твое́ сотвори́л еси́,/ безкро́вны, священноде́йственне, принося́ же́ртвы Бо́гу,/ пострада́в же кре́пко и поже́рся,/ прине́слся еси́ же́ртва, Мефо́дие, нас ра́ди поже́ршемуся./ Его́же приле́жно моли́ при́сно вся спасти́, любо́вию пою́щия тя.</p>
<p>
<red>Сла́ва, и ны́не, Богоро́дичен:</red>
</p>
<p>Нечи́стых по́мыслов мои́х мно́жество/ и безме́стных мы́слей обурева́ния кто изрещи́ мо́жет, Всенепоро́чная?/ Настоя́ния же безпло́тных враг мои́х кто испове́сть и сих зло́бу?/ Но Твое́ю мольбо́ю, Блага́я, сих мне всех избавле́ние да́руй.</p>
<p>
<red>Крестобогоро́дичен:</red>
</p>
<p>И́же от Безнача́льнаго Отца́ рожде́ннаго напосле́док Тя пло́тию ро́ждшая/ на Кресте́ ви́сяща зря́щи, Христе́, —/ увы́ Мне, любе́знейший, Иису́се, — вопия́ше:/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ Пою́ Тя, Долготерпели́ве.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>О́тча не́дра не оста́вль/ и соше́д на зе́млю, Христе́ Бо́же,/ та́йну услы́шах смотре́ния Твоего́/ и просла́вих Тя, еди́не Человеколю́бче.</emphasis>
<style name="color-red"/>
</p>
<p>К доброде́телей высоте́, му́ченически сконча́вся, восте́кл еси́,/ великодаро́вное воздая́ние священноде́йствия твоего́ прие́м, преблаже́нне.</p>
<p>Престо́л име́я святи́тельский, свяще́нную же жи́знь стяжа́в,/ правосла́вную пропове́дал еси́ ве́ру, всече́стне,/ и научи́л еси́ твое́ ста́до.</p>
<p>Сла́дость душеполе́зная твои́х уче́ний, я́ко исто́чник, происхо́дит,/ прича́стники веселя́ и услажда́я душе́вная на́ша чу́вства.</p>
<p>
<red>Богоро́дичен:</red> Оте́ческих недр не отсту́пль и от Де́вы вопло́щся, Христе́ Бо́же,/ сохрани́ ста́до Твое́,/ строе́ния Твоего́ покланя́ющееся Боже́ственным о́бразом.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Го́споди Бо́же мой,/ от но́щи у́треневав, Тебе́ молю́ся:/ пода́ждь ми оставле́ние прегреше́ний мои́х/ и к све́ту Твои́х повеле́ний/ пу́ти моя́ напра́ви, молю́ся.</emphasis>
<style name="color-red"/>
</p>
<p>Ме́ртвостию живоно́сною обле́клся еси́, о́тче, пре́жде сконча́ния твоего́/ и, мече́м усе́чен муче́ния твоего́,/ к жи́зни многосугу́бней преста́вился еси́, сла́вне, лу́чшей.</p>
<p>Таи́нниче неизрече́нных и о́бщниче Вы́шняго ликостоя́ния,/ любо́вию чту́щия тя спаси́, пресла́вне,/ искуше́ний лю́тых наи́тия разоря́я моли́твами твои́ми.</p>
<p>Име́я ко Влады́це дерзнове́ние, о́тче,/ Его́же и стра́сти усе́рдно поревнова́л еси́ по́двиги твои́ми,/ ве́рным Боже́ственный мир и тишину́ испроси́, прему́дре.</p>
<p>Пе́рвее священноде́йствовал еси́ А́гнца Бо́жия, грехи́ ми́ра взе́млющаго,/ последи́ же, закала́емь, слове́сна и жи́ва же́ртва Сему́ прине́слся еси́, о́тче Мефо́дие.</p>
<p>
<red>Богоро́дичен:</red> Чи́стая Богоро́дице, мою́ ду́шу омраче́нную,/ прия́телище су́щи неразори́маго Све́та и храм Боже́ственныя зари́,/ све́том Твои́м просвети́, молю́ся.</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Пла́вающаго в молве́ жите́йских попече́ний,/ с корабле́м потопля́ема грехи́/ и душетле́нному зве́рю примета́ема,/ я́ко Ио́на, Христе́, вопию́ Ти:/ из смертоно́сныя глубины́ возведи́ мя.</emphasis>
<style name="color-red"/>
</p>
<p>Дрема́ния ве́ждам и очи́ма твои́ма сна, преблаже́нне, не дал еси́,/ до́ндеже всех страсте́й себе́ свободи́л еси́,/ и вмести́телен храм соде́лал еси́ зарелу́чней мо́лнии Ду́ха.</p>
<p>Ве́сь Боже́ственному и Богови́дному сия́нию, Богому́дре, соединя́лся,/ Боже́ственнаго свяще́нства пра́вило был еси́/ и к Бо́гу хода́тай яви́лся еси́ всей Це́ркви ве́рных, Мефо́дие.</p>
<p>К све́тлому житию́ све́тлостное совоку́плься су́щих открове́ние, Богоглаго́ливе,/ све́тлаго свети́льника ми́ру тя показа́,/ ерети́ческое глумле́ние и безбо́жия тьму́ отгоня́ща.</p>
<p>
<red>Богоро́дичен:</red> Цари́цу всех бы́вших Тя ве́дяще,/ Бо́га бо родила́ еси́, Богома́ти, от не су́щих вся сотво́ршаго,/ ра́достное песноеловие со А́нгелом Гаврии́лом Тебе́ зове́м.
<style name="color-red"/></p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:
<style name="color-red"/></p>
<p>Священнотаи́нник Святы́я Тро́ицы,/ и я́же па́че ума́ повеле́ний Боже́ственных пропове́дник,/ и правосла́вным утвержде́ние был еси́, Мефо́дие,/ злосла́вныя обличи́л еси́ смы́слы,/ правове́рия ра́ди кро́вию твое́ю священному́ченик я́влься,/ и, Христу́ со А́нгелы предстоя́,/ моли́ спасти́ся нам.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>В пе́щь о́гненную вве́ржени, преподо́бнии о́троцы/ о́гнь в ро́су преложи́ша,/ воспева́нием си́це вопию́ще:/ благослове́н еси́, Го́споди Бо́же оте́ц на́ших.</emphasis>
<style name="color-red"/>
</p>
<p>Освяще́н, Богому́дре, и му́чеников и́стины све́тло сия́я кро́вию,/ с ни́ми Влады́це пое́ши непреста́нно:/ благослове́н еси́, Го́споди Бо́же оте́ц на́ших.</p>
<p>Утвержде́н ве́рою, и́дольский угаси́л еси́ пла́мень/ то́ки святы́х крове́й твои́х, му́чениче, си́це взыва́я:/ благослове́н еси́, Го́споди Бо́же оте́ц на́ших.</p>
<p>Науче́н Боже́ственным виде́нием превы́шним, ум прему́дро уясни́л еси́,/ с ве́рно пою́щими, о́тче, взыва́я:/ благослове́н еси́, Го́споди Бо́же оте́ц на́ших.</p>
<p>
<red>Богоро́дичен:</red> Песносло́вием сла́вит Твое́ Рождество́ вся тва́рь,/ Бо́га, Де́во, ве́дящи, и, че́стно покланя́ющися, Тому́ зове́т:/ благослове́н еси́, Го́споди Бо́же оте́ц на́ших.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Еди́наго Безнача́льнаго Царя́ Сла́вы,/ Его́же благословя́т Небе́сныя си́лы/ и трепе́щут чи́ни А́нгельстии,/ по́йте, свяще́нницы,/ лю́дие, превозноси́те Его́ во ве́ки.</emphasis>
<style name="color-red"/>
</p>
<p>Тя, Неви́димаго, я́ко ви́де,/ терпя́ше мучи́телей ра́ны Богому́дрый и венце́м увязе́ся, поя́:/ по́йте, свяще́нницы, лю́дие, превозноси́те Его́ во ве́ки.</p>
<p>Непрее́млемое Христо́во Ца́рство све́тло жела́я, святи́телю,/ сие́ тебе́ исхода́тайствовавшу пра́вою стезе́ю, зовы́й Христу́:/ лю́дие, превозноси́те Его́ во ве́ки.</p>
<p>Многосугу́бну Христо́с тебе́ подаде́ твои́м трудо́м мзду, Богоно́се,/ мы́сль преходя́щую вся́ку,/ пою́щу благоче́стно Того́ Ца́рство во вся ве́ки.</p>
<p>Уче́ний пучи́ну, и скрижа́ль наказа́ний,/ и зре́ния высо́каго сокро́вище тя зна́ем, и чувств престо́л,/ пою́ще благоче́стно Христа́ Царя́ во вся ве́ки.</p>
<p>
<red>Богоро́дичен:</red> Ра́бски, Пречи́стая, Тебе́ прихожду́ ве́рою, заче́ншая всех Влады́ку:/ ны́не спаси́ мя гоне́ния и бед,/ пою́ща благоче́стно Бо́га, воплоще́ннаго из Тебе́, Богороди́тельнице.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ма́ти Бо́жия и Де́ва,/ ро́ждшая и де́вствующая па́ки,/ не естества́ де́ло, но Бо́жия снизхожде́ния,/ тем, я́ко Еди́ну, Бо́жиих чуде́с сподо́бльшуюся,/ Тя при́сно велича́ем.</emphasis>
<style name="color-red"/>
</p>
<p>Всегда́ Христа́ моли́, Богоблаже́нне о́тче,/ ересе́й уста́вити е́же на ны кова́рства и ны́нешний мрак от среды́ отжени́,/ я́ко бо святи́тель си́лен моли́твенник был еси́.</p>
<p>От земли́ к Небе́сней жи́зни преста́вился еси́,/ служе́ния твоего́ по́честь прие́м и страда́ния,/ иде́же жи́зни нетле́нныя прича́стник быв,/ ве́чно бы́ти со Христо́м сподо́бился еси́.</p>
<p>Дре́ва жи́зненнаго плод объя́л еси́, безсме́ртныя, преблаже́нне, жи́зни,/ челове́ком Первонача́льника приобре́т,/ Его́же ра́дости наслажда́яся бога́тно, о пою́щих тя ве́рою моли́ся.</p>
<p>Ве́сь ум простира́я, преподо́бне, бла́гостию жития́,/ Христо́ва зре́ния и кра́снаго весе́лия сподо́бился еси́,/ я́ко священному́ченик и сказа́тель благоче́стия и побо́рник.</p>
<p>
<red>Богоро́дичен:</red> Зако́на но́ваго ковче́г нарица́ем Тя и Богоначерта́нную скрижа́ль,/ в не́йже Сло́во написа́ся Бо́жие, Челове́к быв,/ за е́же спасти́ мир от ле́сти, обра́дованная Богоро́дице Всепе́тая.
<style name="color-red"/></p>
</section>
