<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Иулиа́на Тарси́йскаго</p>
</title>
<p>
<red>Стихи́ры, глас 4.</red>
</p>
<p>
<red>Подо́бен:</red> Я́ко до́бля:
<style name="color-red"/></p>
<p>Светоза́рна тя, я́ко со́лнца,/ мирска́я исполне́ния/ мы́сленными светлостьми́ озаря́юща/ и безбо́жия отъе́млюща но́щь,/ блаже́нне му́чениче Иулиа́не, разуме́вше,/ па́мять твою́ пра́зднуем,/ светоно́сную и Боже́ственную,/ и ра́це моще́й твои́х покланя́емся,/ здра́вие душа́м почерпа́юще.</p>
<p>И бие́н ра́нимь, и лю́те порева́емь,/ и в темни́це, блаже́нне, затворя́емь,/ ме́ста пременя́я, оскорбля́емь,/ со зверьми́ заключа́емь,/ и глубине́ приближа́яся,/ и в мо́ри потопля́емь,/ и прие́мля блаже́нную кончи́ну,/ не отве́рглся еси́ Влады́ки вся́ческих,/ сла́ва му́чеников, пребога́те.</p>
<p>От морски́х недр тя к су́ши влеко́ма/ окормле́нием Ду́ха/ я́ко узре́ честна́я жена́,/ ве́рно прия́т, му́чениче Иулиа́не,/ и погребе́нию предаде́ твое́ непоро́чное и многострада́льное те́ло,/ победи́вшее диа́волово мучи́тельство/ де́йством благода́ти.</p>
<p>
<red>Сла́ва, глас 6:</red>
</p>
<p>Непоро́чныя ве́ры неистоща́емое питие́ поче́рп, блаже́нне,/ и́дольское служе́ние погаси́л еси́,/ и победи́тельно преше́л еси́ по́двиг,/ росо́ю просвети́вся, я́ко незаходи́ма звезда́/ озаря́емь присносия́ннаго со́лнца Христа́,/ и, на ки́йждо град зари́ муче́ния отпуща́я,/ кончи́ну мо́рем блаже́нную восприя́л еси́,/ и вене́чник пред лице́м Христа́ предвари́л еси́./ Его́же моли́, Иулиа́не пресла́вне,/ спасти́ ве́рою па́мять твою́ соверша́ющия.</p>
<p>
<red>И ны́не, Богоро́дичен или́ Крестобогоро́дичен:</red>
</p>
<p>
<red>Подо́бен:</red> Всю отложи́вше:</p>
<p>А́гнца Своего́ А́гница нескве́рная дре́вле/ и непоро́чная Влады́чица/ на дре́ве Кре́стнем я́ко узре́,/ ма́терски восклица́ше и, дивя́щися, вопия́ше:/ Ча́до сладча́йшее,/ что зре́ние сие́ но́вое и пресла́вное?/ Ка́ко сонм безблагода́тный суди́щу Пила́тову предаде́ Тя/ и осужда́ет на сме́рть Живота́ вся́ческих?/ Но воспева́ю Твое́ неизрече́нное, Сло́ве, снизхожде́ние.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 6:</red>
</p>
<p>Прииди́те, мучениколю́бцы,/ Христо́ва страстоте́рпца/ и Па́влу сограждани́на/ и стаи́нника я́вльшася/ и вку́пе тече́ние соверши́вша/ благоче́стно просла́вим, Иулиа́на сла́внаго:/ в во́ду бо вшед, с водны́ми зверьми́ зми́еву главу́ сокруши́,/ и, кровьми́ зе́млю и ше́ствием мо́ре освяти́в,/ от су́щих зде преста́вися к ве́чным жили́щем,/ и от вседержи́тельныя руки́ подвиго́в по́честь прия́т,/ про́сит очище́ния душа́м на́шим/ и ве́лия ми́лости.</p>
<p>
<red>Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Предстоя́щи у Дре́ва иногда́ во вре́мя распя́тия Де́ва/ с де́вственным ученико́м/ и пла́чущи, вопия́ше:/ увы́ Мне, ка́ко стра́ждеши,/ всех, Христе́, Сый безстра́стие?</p>
<p>
<red>Тропа́рь, глас 4.</red>
</p>
<p>Му́ченик Твой, Го́споди, Иулиа́н,/ во страда́нии свое́м вене́ц прия́т нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости./ Того́ моли́твами/ спаси́ ду́ши на́ша.</p>
<p>
<red>Кано́н, творе́ние Иоа́нна мона́ха, его́же краегране́сие:</red> Иулиа́на пе́сньми му́ченика венча́ю,
<red>глас 8.</red> </p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко еди́н сла́вно просла́вися.</emphasis>
<style name="color-red"/>
</p>
<p>Свяще́нными да восхва́лится пе́сньми/ страда́лец Твой сла́вный и пречестна́я па́мять:/ непристу́пною бо сла́вою просла́вися.</p>
<p>Поползе́нием не па́лся еси́, подвиза́яся му́ченически, Христо́в во́ине,/ не́мощию пло́ти да́же до кро́ве.</p>
<p>Па́че сия́ния зла́та му́ченическими ра́нами украси́лся еси́, облиста́яся,/ и многоце́ннаго ка́мене, святы́й.</p>
<p>
<red>Богоро́дичен:</red> Чи́стая Богоро́дице,/ Я́же воплоще́нное Присносу́щное и Пребоже́ственное Сло́во па́че естества́ ро́ждши,/ пое́м Тя.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
<style name="color-red"/>
</p>
<p>Ка́мению не повеле́но ми бы́сть, я́ко бо́гу служи́ти ручных дел, —/ Иулиа́н умовре́дному судии́ отвещава́ше.</p>
<p>Стоя́л еси́ пред суди́щем мучи́теля,/ Христу́, му́чениче Иулиа́не,/ я́ко Судии́ живы́х и ме́ртвых предстоя́.</p>
<p>Безу́мен не бых, испове́дая Бо́га, —/ рече́ Иулиа́н,/ Еди́наго в Тро́ице, неразде́льно пева́ема.</p>
<p>
<red>Богоро́дичен:</red> Да́ждь нам по́мощь моли́твами Твои́ми, Пречи́стая,/ прило́ги отрева́ющи лю́тых обстоя́ний.
<style name="color-red"/></p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Вод потопле́нием блаже́нную кончи́ну прия́л еси́, му́дре,/ многообра́знаго зми́я в сих удави́в, побе́ду взял еси́./ Те́мже любо́вию твою́ достохва́льную па́мять пра́зднующе,/ о нас моли́ Христа́, мо́лимся.</p>
<p>
<red>Сла́ва, и ны́не, Богоро́дичен:</red>
</p>
<p>Наста́ви нас на пу́ть покая́ния,/ укло́ншияся при́сно к безпу́тием зол и Преблага́го прогне́вавшия Го́спода,/ Неискусобра́чная Благослове́нная Мари́е,/ прибе́жище отча́янных челове́ков, Бо́жие жили́ще.</p>
<p>
<red>Крестобогоро́дичен:</red>
</p>
<p>Зря́щи Тя, Христе́, Всенепоро́чная Ма́ти ме́ртва на Кресте́ просте́рта, вопия́ше:/ Сы́не Мой, Собезнача́льне Отцу́ и Ду́ху,/ что неизрече́нное Твое́ сие́ смотре́ние,/ и́мже спасл еси́ пречи́стых рук Твои́х, Ще́дре, созда́ние?</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<style name="color-red"/>
</p>
<p>Многообра́зным ра́нам Иулиа́н те́ло предая́ше, не чу́вствуя боле́зней,/ Христо́вою бо любо́вию сохрания́шеся.</p>
<p>Небе́сныя, пресла́вне Иулиа́не, хлами́ды жела́я,/ гони́телем земну́ю, я́ко Христо́в уго́дник, оста́вил еси́.</p>
<p>Победи́теля де́монския ле́сти/ не теле́сная си́ла, пребога́те,/ но жела́ние непобеди́мое Христо́вых страсте́й тя соде́ла.</p>
<p>
<red>Богоро́дичен:</red> Очище́ние на́шим да́руй неве́дением, я́ко безгре́шен,/ и умири́ мир Твой, Бо́же, моли́твами ро́ждшия Тя.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
<style name="color-red"/>
</p>
<p>Подо́бяся во всем Влады́це, прехва́льне,/ стал еси́ пред суди́щем беззако́ннующих, осужда́емь.</p>
<p>Зако́нно подвиза́вся, закла́лся еси́ Влады́це, я́ко а́гня незло́биво,/ рука́ми беззако́нных, блаже́нне.</p>
<p>Ни род, ни сан земны́й вмени́л еси́,/ проти́ву твоему́, му́чениче сла́вне, христоимени́тству превы́шши.</p>
<p>
<red>Богоро́дичен:</red> Мари́е, Богоро́дице Безневе́стная,/ упова́ние враго́в су́етно сотвори́,/ пою́щия же Тя возвесели́.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis>
<style name="color-red"/>
</p>
<p>Ко дре́ву пригвожде́на Тя, Христе́,/ сла́вный уго́дник Твой не стыдя́шеся,/ но, я́ко сла́вы сокро́вище, непщева́ше.</p>
<p>Умолко́ша пре́лести скве́рныя,/ Богогла́сными же язы́ки Боже́ственная та́инства му́ченик Христо́вых откры́шася.</p>
<p>Исцеле́ния страсте́й вся́ческих и согреше́ний проси́ оставле́ния,/ сла́вне страда́льче Христо́в, пою́щим тя.</p>
<p>
<red>Богоро́дичен:</red> Привнеси́ мольбу́ на́шу Сы́ну Твоему́, Пречи́стая,/ Ты бо еси́ похвала́ ро́да на́шего и заступле́ние.
<style name="color-red"/></p>
<p>
<red>Конда́к, глас 2.</red>
</p>
<p>
<red>Подо́бен:</red> В моли́твах:</p>
<p>Благоче́стия непобеди́маго во́ина/ и и́стины согла́сника и ору́жника,/ вси досто́йно восхва́лим Иулиа́на дне́сь/ и к нему́ возопии́м:/ моли́ Христа́ Бо́га о всех нас.</p>
<p>
<red>И́кос:</red>
</p>
<p>Путе́м Госпо́дним от младе́нства ше́ствовал еси́, треблаже́нне,/ и Того́ благоче́стно свиде́ния вожделе́л еси́,/ и, крест на ра́мо, Иулиа́не Богому́дре, усе́рдно взем,/ ле́сть лю́тую идолонеи́стовства разори́л еси́,/ сокруши́в ка́пища вра́жия, ко́зни же и ла́яния./ Те́мже ве́рою притека́ем в твой покро́в, вопию́ще, пребога́те:/ моли́ Христа́ Бо́га о всех нас.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
<style name="color-red"/>
</p>
<p>Ми́ро благово́нно иска́пает хва́льная и сла́вная твоя́ па́мять,/ во́ине Христо́в, пою́щим непреста́нно:/ благослове́н еси́, Го́споди Бо́же, во ве́ки.</p>
<p>Неизглаго́ланная сла́ва венчава́ет и́же к хвале́ твое́й собра́нныя,/ во́ине Христо́в, пою́щия непреста́нно:/ благослове́н еси́, Го́споди Бо́же, во ве́ки.</p>
<p>Глаго́лу мучи́теля не повину́вся, не послужи́л еси́, непобеди́ме, тва́ри,/ но еди́ному Бо́гу Жи́ву вопия́л еси́:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Разреша́я Е́вину кля́тву, в Пренепоро́чную всели́ся Де́ву,/ благослове́ния исто́чник прозяба́я вопию́щим:/ благослове́н, Влады́чице, Плод Твоего́ чре́ва.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Мусики́йским орга́ном согласу́ющим/ и лю́дем безчи́сленным, покланя́ющимся о́бразу в Деи́ре,/ три о́троцы не повину́вшеся,/ Го́спода воспева́ху/ и славосло́вяху во вся ве́ки.</emphasis>
<style name="color-red"/>
</p>
<p>Ласка́ше у́бо льсте́ц и му́ками тя призыва́ше к пре́лести, Иулиа́не,/ ты же вопия́л еси́:/ Го́спода по́йте и превозноси́те во вся ве́ки.</p>
<p>Крепча́йше, я́коже лев, мучи́теля низлага́я, Иулиа́не,/ по му́ках взыва́л еси́ ве́село:/ Го́спода по́йте и превозноси́те во вся ве́ки.</p>
<p>Лю́тость огня́ не отлучи́т мя,/ ни сече́ние меча́ отто́ргнет от Соде́теля Бо́га, —/ вопия́ше, взыва́я:/ Го́спода по́йте и превозноси́те во вся ве́ки.</p>
<p>
<red>Богоро́дичен:</red> Я́ко всех Го́спода ро́ждшую и Де́ву пребы́вшую, Мари́е, и по рождестве́,/ ве́рнии, досто́йно воспева́юще, ра́дуйся, Тебе́ вопие́м/ и превозно́сим во вся ве́ки.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Чи́стую сла́вно почти́м,/ лю́дие, Богоро́дицу,/ О́гнь Божества́ прии́мшую во чре́ве неопа́льно,/ пе́сньми велича́ем.</emphasis>
<style name="color-red"/>
</p>
<p>Превзя́тое о́ко низложи́л еси́, Бо́жий во́ине, безпло́тнаго лестца́,/ бра́вся с пло́тию му́жески,/ Христа́ же велича́я при́сно.</p>
<p>Гнезд избежа́л еси́ зми́я, врага́ злонача́льника,/ в морски́я, блаже́нне, глубины́ вве́ржен, му́дре./ Тем тя пе́сньми велича́ем.</p>
<p>Я́ко до́бре страда́ньми подвиза́лся еси́ по Влады́це,/ я́ко красно́ венча́лся еси́ десни́цею Влады́ки,/ те́мже тя досто́йно ублажа́ем.</p>
<p>
<red>Богоро́дичен:</red> Моисе́й в купине́ Тя ви́де, Чи́стая, в горе́,/ прие́млющу нестерпи́мый Божества́ о́гнь неопа́льно./ Те́мже Тя вси велича́ем.
<style name="color-red"/></p>
<p>
<red>Свети́лен</red>
</p>
<p>Я́коже со́лнце светоно́сно,/ чуде́сными заря́ми наставля́еши всю тва́рь, пресла́вне страстоте́рпче./ Те́мже, твою́ соверша́юще па́мять, про́сим от бед вся изба́вите.</p>
<p>
<red>Богоро́дичен:</red>
</p>
<p>Твое́ достоя́ние, Сло́ве, утверди́ во бране́х,/ оте́честву побе́ды на ва́рвары подая́ Богоро́дицы мольба́ми,/ Ю́же дарова́ христиа́ном Засту́пницу.</p>
<p>
<red>НА ЛИТУРГИ́И</red>
</p>
<p>
<red>Проки́мен, глас 4:</red> Святы́м, и́же су́ть на земли́ Его́:
<red>Стих:</red>
Предзре́х Го́спода предо мно́ю вы́ну:
<red>Апо́стол ко Ефесе́ем, зача́ло 233.</red>
Аллилу́ия,
<red>глас 4:</red>
Воззва́ша пра́веднии:
<red>Стих:</red>
Мно́ги ско́рби пра́ведным:
<red>Ева́нгелие от Луки́, зача́ло 104. Прича́стен:</red>
В па́мять ве́чную бу́дет пра́ведник:</p>
</section>
