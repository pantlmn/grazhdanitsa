<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я преподобному́ченицы Февро́нии</p>
</title>
<p>
<red>На</red> Го́споди, воззва́х:
<red>стихи́ры Предте́чи, глас 4.</red> </p>
<p>
<red>Самогла́сны:</red>
</p>
<p>Разреша́ет Заха́риино молча́ние рожде́йся Иоа́нн,/ и́бо не подоба́ше отцу́ молча́ти, произше́дшу гла́су,/ но, я́коже неве́ровавшу пе́рвее, язы́к связа́,/ си́це я́вльшуся да́ти отцу́ свобожде́ние./ Ему́же и благовести́ся, и роди́ся глас Сло́ва/ и Све́та Предте́ча,/ моля́ о душа́х на́ших.</p>
<p><red>Днесь</red> глас Сло́ва/ глас, за неве́рие держи́мый, разреша́ет оте́чь/ и Це́ркви явля́ет благоча́дие,/ соу́зы непло́дствия разреша́я ма́терии./ Свети́льник Све́та предгряде́т,/ заря́ Со́лнца Пра́вды возвеща́ет прише́ствие/ в созда́ние всех и спасе́ние душ на́ших.</p>
<p>
<red>Анато́лия:</red> Бо́жию Сло́ву хотя́щу от Де́вы роди́тися,/ А́нгел от ста́рческих чресл происхо́дит,/ вели́кий в рожде́нных жена́ми/ и проро́ков превы́шший:/ подоба́ше бо Боже́ственных веще́й пресла́вным бы́ти нача́лом,/ кроме́ во́зраста исча́дие/ и без се́мене зача́тие./ Творя́й чудеса́ во спасе́ние на́ше, сла́ва Тебе́.
<style name="color-red"/></p>
<p>
<red>Ины стихи́ры святы́я, глас то́йже.</red>
</p>
<p>
<red>Подо́бен:</red> Дал еси́ зна́мение:</p>
<p>Страда́ние претерпе́ла еси́/ твои́м боре́нием сугу́бо,/ Февро́ние всехва́льная,/ по́ты воздержа́ния муче́ния кровь смеси́вши./ Те́мже и вене́ц сугу́б Благоде́тель тебе́ дарова́,/ к Нему́же и возшла́ еси́, испещре́на све́тло,/ я́ко де́ва всенепоро́чная/ и я́ко му́ченица непобеди́мая.</p>
<p>Добро́тою телесе́/ красоты́ Боже́ственныя души́ твоея́ стеко́шася,/ я́ко крин, просия́ла еси́/ во оби́телех преподо́бных, убе́лена/ и кро́вными то́ки обагре́на,/ неве́сто всенепоро́чная./ Те́мже тя и Небе́сный кра́сный прия́т Неве́стник/ и черто́г неразори́мый,/ я́ко де́ву и му́ченицу.</p>
<p>Окрест тебе́ прии́де,/ Февро́ние всехва́льная,/ избавля́яй А́нгел,/ от младе́нства бо Го́спода боя́щися яви́ся/ и возложена́ я́ко возложе́ние че́стно,/ соблюде́но Вседержи́телю./ Те́мже попра́ла еси́ Сели́ново безу́мие/ и усе́рдно востекла́ еси́ ко Христу́, Жениху́ твоему́.</p>
<p>
<red>Сла́ва, и ны́не, глас 8:</red>
</p>
<p>Виждь Елисаве́ть, к Де́ве Мари́и глаго́лющу:/ что́ пришла́ еси́ ко мне, Ма́ти Го́спода моего́?/ Ты Царя́ но́сиши, и аз во́ина,/ Ты Законода́вца, и аз законоположи́теля,/ Ты Сло́ва, и аз гла́с,/ пропове́дающ Ца́рство Небе́сное.</p>
<p>
<red>На стихо́вне Окто́иха.</red>
</p>
<p>
<red>Сла́ва, и ны́не, глас 6:</red>
</p>
<p>Елисаве́ть зача́т Предте́чу благода́ти,/ Де́ва же Го́спода сла́вы,/ целова́стеся о́бе ма́тери,/ и младе́нец взыгра́ся:/ внутрь бо раб хва́ляше Влады́ку./ Удиви́вшися же, ма́ти Предте́чева нача́т вопи́ти:/ отку́ду мне се,/ да Ма́ти Го́спода моего́ прии́де ко Мне?/ Да спасе́т лю́ди отча́янныя/ Име́яй ве́лию ми́лость.</p>
<p>
<red>Тропа́рь, глас 4:</red>
</p>
<p>Проро́че и Предте́че прише́ствия Христо́ва,/ досто́йно восхвали́ти тя недоуме́ем мы, любо́вию чту́щии тя:/ непло́дство бо ро́ждшия и о́тчее безгла́сие разреши́ся/ сла́вным и честны́м твои́м рождество́м,/ и воплоще́ние Сы́на Бо́жия ми́рови пропове́дуется.</p>
<p>
<red>Тропа́рь святыя, глас то́йже:</red>
</p>
<p>А́гница Твоя́, Иису́се, Февро́ния/ зове́т ве́лиим гла́сом:/ Тебе́, Женише́ мой, люблю́,/ и, Тебе́ и́щущи, страда́льчествую,/ и сраспина́юся, и спогреба́юся креще́нию Твоему́,/ и стражду́ Тебе́ ра́ди, я́ко да ца́рствую в Тебе́/ и умира́ю за Тя, да и живу́ с Тобо́ю,/ но, я́ко же́ртву непоро́чную, приими́ мя, с любо́вию поже́ршуюся Тебе́./ Тоя́ моли́твами, я́ко Ми́лостив, спаси́ ду́ши на́ша.</p>
<p>
<red>НА У́ТРЕНИу</red>
</p>
<p>
<red>Еди́н кано́н Окто́иха, и Предте́чи на 4, и святы́я на 4. Кано́н Предте́чи Иоа́нна мона́ха, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<style name="color-red"/>
</p>
<p>А́нгела Небе́сна име́в,/ Боже́ственнаго твоего́ рождества́ прозна́менающа, сла́вне,/ зе́мен А́нгел яви́лся еси́ и Небе́сный челове́к, Предте́че.</p>
<p>Высото́ю жития́ пачеесте́ственна/ не́бо яви́лся еси́ и твердь слове́сная,/ Христа́ у́бо, я́коже со́лнце, посреде́, доброде́тели же, я́коже зве́зды, стяжа́в.</p>
<p>Честна́ смерть твоя́, му́дре, пред Го́сподем, поже́ршимся нас ра́ди:/ и му́жеский пол, я́ко а́гнец слове́сен, носи́м.</p>
<p>
<red>Богоро́дичен:</red> В Тя все́лься, Изба́витель/ изгна́, Отрокови́це, все́льшийся в мя многосле́зный вои́стинну грех/ и рая́ жи́теля показа́.
<style name="color-red"/></p>
<p>
<red>Ин кано́н святыя, творе́ние Феофа́ново, его́же краегране́сие:</red> Пе́сньми тя пою́ му́дренно, Февро́ние.
<red>Глас то́йже.</red> </p>
<p>
<red>Песнь 1. Ирмо́с то́йже</red>
</p>
<p>Побо́рнице сла́вы Христо́вы,/ пода́ждь ми благода́ть, Февро́ние, и просвеще́ние/ твое́ восхвали́ти светоно́сное ра́достно, чи́стая, торжество́.</p>
<p>Поуче́нием сме́ртным вы́ну просвеща́ющи, му́ченице Февро́ние, твою́ ду́шу,/ возшла́ еси́ к высоте́ муче́ния,/ томле́ньми прине́сшиея Христу́.</p>
<p>Обно́вльши боле́зньми воздержа́ния ни́ву, му́ченице, се́рдца твоего́ я́сно,/ муче́ний прия́ла еси́ венцы́,/ страда́льчески Бо́гу на́шему пою́щи.</p>
<p>
<red>Богоро́дичен:</red> Ма́нием вся содева́яй из Тебе́, Богома́ти, воплоти́ся,/ Его́же благоче́стно жела́ющи, отрокови́ца Февро́ния/ му́ченически Тому́ приведе́ся.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бче.</emphasis>
<style name="color-red"/>
</p>
<p>Непло́днаго чре́ва многоцве́тное прозябе́ние,/ непло́дную ду́шу мою́ покажи́ многопло́дну/ до́брыми прозябе́нии, я́коже виногра́д расту́щ,/ доброде́телей точа́щ сла́дкое гро́здие.</p>
<p>Свяще́ннаго вои́стинну ко́рене/ и чи́ста се́мене священноро́дная прозябе́ кра́сная ветвь,/ и прозя́бшаго Христа́, от Иессе́я Боже́ственнаго ко́рене живоно́сное прозябе́ние,/ блаже́нне, крести́л еси́.</p>
<p>Стена́ния немо́лчна, и ча́сты сле́зы, и сокруше́но се́рдце,/ и дух смире́н даждь ми, прехва́льне, и се́тованен плач,/ и тепло́ умиле́ние, и боле́знь пребы́тну.</p>
<p>
<red>Богоро́дичен:</red> От земноро́дна прозя́бши ко́рене, Чи́стая Влады́чице,/ присноцвету́щее и кра́сное прозябе́ние естества́,/ Христа́ прозябла́ еси́, Божества́ цвет:/ Ааро́нов бо жезл вообража́ше Тя.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
<style name="color-red"/>
</p>
<p>Укрепи́лася еси́ Ду́хом низложи́ти свире́пство, пресла́вная, мучи́тельское/ и многобо́жие, Февро́ние, безбо́жное.</p>
<p>Ты ны́не утверди́л еси́ держа́вною руко́ю, Влады́ко,/ му́ченически подвиза́вшуюся Февро́нию сла́вную.</p>
<p>Те́ло твое́, секо́мо за Христа́, чи́стая всему́драя, му́ченически,/ тебе́ рая́ соде́ла наслажде́ние.</p>
<p>
<red>Богоро́дичен:</red> Обре́те Тя по́мощь, Бо́жию Ма́терь, Пречи́стая, сла́вная му́ченица Февро́ния,/ и мучи́теля посрами́ла есть.</p>
<p>
<red>Конда́к святыя, глас 6.</red>
</p>
<p>
<red>Подо́бен:</red> Засту́пнице:</p>
<p>Женише́ мой, сладча́йший Христе́, — взыва́ше Февро́ния,—/ не тру́дно ми тещи́ во след Тебе́,/ и́бо сла́дость любве́ Твоея́ ду́шу мою́ наде́ждею впери́/ и красота́ ми́лости Твоея́ се́рдце мое́ услади́/ испи́ти ча́шу страда́ний по Тебе́,/ да досто́йну мя в черто́зе с му́дрыми де́вами ликовствова́ти о Тебе́ сопричте́ши./ Те́мже, преподо́бная страстоте́рпице,/ почита́юще по́двиги трудо́в твои́х, мо́лим тя:/ моли́ не затвори́тися и нам черто́га две́рем.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Повеле́нное:</p>
<p>Заха́риин плод, непло́дныя цвет роди́ся <red>Днесь</red> нам от обеща́ния,/ честны́й Иоа́нн, Предте́ча Госпо́день,/ игра́я же во утро́бе ма́терни, пропове́дует и пре́жде рождества́ Соде́теля всех./ Сей показа́ неизрече́нное Бо́жие и спаси́тельное явле́ние,/ сего́ вси почита́ем.</p>
<p>
<red>Ин седа́лен святы́я, глас то́йже.</red>
</p>
<p>
<red>Подо́бен:</red> Прему́дрости:</p>
<p>Ду́шу связа́вши любо́вию Христо́вою,/ тле́нная же и вре́менная, му́ченице му́драя, забве́нием премину́ла еси́, я́ко Словесе́ учени́ца:/ по́стнически пе́рвее стра́сти умертви́вши, страда́льчески второ́е льсти́ваго посрами́ла еси́./ Те́мже и Зижди́теля сугу́бу дерзнове́нию сподо́билася еси́, сла́вная,/ я́ко Того́ послу́шавши, Февро́ние пребога́тая,/ моли́ Христа́ Бо́га, согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Всенепоро́чная Неве́ста Творцу́, я́ко Неискусому́жная Ма́ти Изба́вителю,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище и бесо́м игра́лище в ра́зуме бы́вша,/ потщи́ся от тех злоде́йства мя изба́вити,/ и све́тлое жили́ще доброде́телей соверши́, Светоно́сная Нетле́нная,/ отжени́ о́блак страсте́й и Вы́шняго прича́стия сподо́би/ и Све́та невече́рняго моли́твами Твои́ми.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра о́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
<style name="color-red"/>
</p>
<p>Не довле́ют уста́ челове́ча восхвали́ти тя,/ его́же уста́ Христо́ва похвали́ша, сла́дкая и медото́чная,/ и жа́зни испо́лнь су́щая, и сло́во всем да́рующая./ Оба́че приими́ мое́ пе́ние, ве́дый любо́вь,/ и са́мое то моле́ние, а́бо неизбе́жно.</p>
<p>Чи́стое яви́ся се́рдце твое́, Предте́че, мироположе́ние Свята́го Ду́ха,/ благоуха́ющее доброде́тели, кадя́щее ра́зум, сладя́щее благодея́ния./ Блаже́ни у́бо ели́цы чи́стии се́рдцем, Бо́га бо ти́и, рече́, у́зрят.</p>
<p>Посече́ние секи́ры при ко́рени приближа́ется, и свиде́тельствуется,/ я́ко вся́ко дре́во, не творя́щее плода́ добра́, се́чивом посека́ется/ и вве́ржется во огнь гее́нский./ Те́мже трепеща́, душе́ моя́, и плоды́ покая́ния принеси́.</p>
<p>Я́ко име́я на Небесе́х житие́, прия́т град, иму́щ основа́ния незы́блемая,/ гра́да бо зде не вожделе́л еси́,/ пребыва́ющий же Иерусали́м, я́ве свобо́дный, ма́терь Па́влову, Вы́шний Сио́н.</p>
<p>
<red>Богоро́дичен:</red> Ве́ра тепла́ пове́дуется,/ а не сказа́ние стра́шнаго, Отрокови́це, та́инства Твоего́:/ смотря́емо бо то, ника́коже сказа́нно есть, и зри́мо — непости́жно,/ с Тобо́ю бо ми́мо тека́ет, и постиза́емо отбега́ет,/ и, явля́яся, ма́ло что открыва́ется.
<style name="color-red"/></p>
<p>
<red>Ин, ирмо́с то́йже</red>
</p>
<p>Поро́ка в тебе́ отню́д несть, всехва́льная Февро́ние,/ ты бо по обоему́, Изба́вителю твоему́ и Рачи́телю вожделе́нному благоугоди́ти потща́лася еси́,/ воздержа́тельными боле́зньми, му́ченическими страда́ньми украше́нная,/ Богому́драя, пребога́тая.</p>
<p>От млады́х, му́ченице, ногте́й вожделе́ла еси́/ любве́ Исто́чника приснотеку́щаго, вожделе́ннаго всем слове́сным,/ Его́же насы́щшися, муче́ния боле́зни претерпе́ла еси́,/ огне́м опаля́ема и удо́в лише́на, Февро́ние, дев похвало́.</p>
<p>Словесы́ Бо́жиими воспи́тана, Богому́драя,/ жела́ющим сло́во спаси́тельное свяще́нных книг свяще́нно вруча́ющи,/ Боже́ственне, му́ченице, просте́рла еси́ и уче́ния мзду прия́ла еси́,/ му́ченик сла́вою обогати́вшися.</p>
<p>
<red>Богоро́дичен:</red> Дверь Све́та всем яви́лася еси́, Всенепоро́чная,/ су́щим во тьме Свет неопи́санный, опи́сан пло́тию Христа́, пра́веднаго Со́лнца, возблиста́вши,/ Его́же ны́не луча́ми Февро́ния укрепи́вшися, му́ченик сла́ву притяжа́.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
<style name="color-red"/>
</p>
<p>Вети́йствующий язы́к, любому́дренно гремя́щих словеса́, и глаго́л си́лы,/ и число́м, и заве́том теку́щии, и пле́щущее высокогла́сие ра́зум/ восхвали́ти тя досто́йно не мо́гут.</p>
<p>Тучено́сен о́блак, дождь кропя́щ разуме́ний,/ и иста́явшия неразу́мия пла́менем и исчеза́ющия прохлажда́ющ росо́ю,/ просте́рта Христо́с тя показа́, Предте́че.</p>
<p>Да́ры нетле́нными, и благодея́нии Боже́ственными,/ и дарова́нии обогати́ мя, обнища́вшаго и наготу́юща от доброде́тели вся́кия,/ и твои́м покро́вом оде́й мя спаси́тельным, я́коже Боже́ственною ри́зою.</p>
<p>Скве́рныя мы́сли и тлетво́рная помышле́ния израсти́вши,/ душа́ моя́, блаже́нне, страсте́й те́рнием оляде́:/ е́юже ве́щию разгоре́вшися, твои́х моли́тв огне́м очи́щ,/ страх Бо́жий в ней всей.</p>
<p>
<red>Богоро́дичен:</red> Господоимени́тая Де́во, град нарече́на Царя́ Христа́,/ веселу́емый устремле́нии мы́сленныя реки́,/ иде́же есть всех веселя́щихся жили́ще, окая́нную мою́ ду́шу учини́.
<style name="color-red"/></p>
<p>
<red>Ин, ирмо́с то́йже</red>
</p>
<p>Украси́ся порфи́рою, му́ченице, из крове́й твои́х истка́нною тебе́, обнажи́ся те́лом,/ и страсте́й оде́жду отве́ргла еси́,/ пред суди́щем ста́вши мучи́телей, о Февро́ние,/ Христо́ве подо́бящися наготе́.</p>
<p>Разже́гшися, му́ченице, любо́вию Жениха́ твоего́ мы́сленнаго/ и распа́льшися Сего́ добро́тами нетле́нными, претерпе́ла еси́ усече́ние рук/ и я́звенныя боле́зни, Февро́ние, му́чениц похвало́.</p>
<p>То́ки твои́х крове́й многобо́жия пла́мень угаси́ша,/ твои́ же зу́бы искорене́ннии всю исторго́ша и́дольскую лесть/ и пи́щу тебе́, Февро́ние, ве́чныя красоты́ соде́лаша.</p>
<p>
<red>Богоро́дичен:</red> Твои́ но́зе, усе́кшеся, Боже́ственных му́ченик стезе́ю ше́ствоваша/ и к Ро́ждшемуся от Де́вы Святы́я преидо́ша,/ ходя́ще ра́достно в рай, Февро́ние де́во, Богоневе́сто.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и То́му возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<style name="color-red"/>
</p>
<p>Я́ко безпло́тен, Крести́телю, и невеще́ствен, поуча́яся безсме́ртию невеще́ственных,/ в ме́ртвенней и ве́щней пло́ти твое́й любому́дрием же коне́чным украси́лся еси́, постя́ся,/ и был еси́ а́нгельскому и челове́ческому существу́ соприча́стник.</p>
<p>Пресве́тло во звезда́х со́лнце, во времена́х же сладча́йша весна́,/ всех же святы́х собо́ру ты я́коже звезда́м надлежи́ши со́лнце/ неразсу́дным вели́чеством, по вся́кому обога́щся естеству́.</p>
<p>Вели́кий христиа́н засту́пниче, те́плый гре́шников уте́шителю,/ Небе́снаго Ца́рствия вити́я, вво́дниче в Боже́ственное Креще́ние,/ пропове́дниче покая́ния, покая́ния мя о́бразы утверди́.</p>
<p>
<red>Богоро́дичен:</red> Ты ле́ствица еси́, небеси́ ра́вна, Влады́чице, от земли́ до небесе́ просте́рта,/ Ты вои́стинну непроходи́мая дверь, па́че же всезлата́я ру́чка/ и мост, возводя́щ к Небеси́ и жи́зни восхо́ды отверза́ющ.
<style name="color-red"/></p>
<p>
<red>Ин, ирмо́с то́йже</red>
</p>
<p>Сели́на злочести́ваго безбо́жное и го́рдое низложи́ся суровство́/ Бо́жиим е́же о всех промышле́нием, взыска́вшим кровь твою́, сла́вная,/ и спасе́ся твои́м терпе́нием Боже́ственный Лисима́х.</p>
<p>Свети́льник Богосия́нен тя показа́, му́драя и Богоно́сная Врие́ни,/ уче́нии наста́вльши, отрокови́це, и наде́жды ника́коже погреши́:/ предста́ви бо тя Христу́, Февро́ние, неве́сту нескве́рную.</p>
<p>
<red>Богоро́дичен:</red> Одушевле́нный Влады́ки черто́г,/ и́же све́тлыми де́вства заря́ми светови́дно, я́ко крин, сия́я/ посреди́ терно́внаго смеше́ния,/ Пречи́стая и Боголе́пная Богоро́дица Де́ва сла́вится.
<style name="color-red"/></p>
<p>
<red>Конда́к Предте́чи, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Пре́жде непло́ды <red>Днесь</red> Христо́ва Предте́чу ражда́ет,/ и той есть исполне́ние вся́каго проро́чества:/ Его́же бо проро́цы пропове́даша,/ на Сего́ во Иорда́не ру́ку положи́в,/ яви́ся Бо́жия Сло́ва проро́к, пропове́дник, вку́пе и Предте́ча.</p>
<p>
<red>И́кос:</red>
</p>
<p>Иису́са Христа́, и́стиннаго Бо́га на́шего,/ Иса́ия иногда́ и проро́цы вси во о́бразех ви́деша и се́нех,/ но сей бо́лий сих бысть проро́к, я́коже пи́шет:/ Бо́га бо Сло́ва, Его́же прорече́, ви́де во пло́ти и осяза́,/ и пре́жде рожде́ния провозвеща́ет игра́нии свои́ми всему́ ми́ру ра́дость,/ я́ко пе́рвее яви́ся Сло́ва прише́ствия проро́к и пропове́дник,/ вку́пе и Предте́ча.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<style name="color-red"/>
</p>
<p>Проро́ков верх, апо́столов печа́ть и по́стников нача́ло,/ соверше́ние пра́ведных, утвержде́ние му́чеников тя Христо́с, блаже́нне, показа́,/ и́стинная Глава́ всея́ Це́ркве.</p>
<p>Из чре́ва ма́терня испо́лнился еси́ Свята́го Ду́ха, Предте́че,/ и сике́ра и вина́ не пил еси́, я́коже рече́ отцу́ твоему́ А́нгел./ Те́мже наре́клся еси́ вели́к пред Бо́гом.</p>
<p>Крести́вый челове́ки во огни́ Святы́м Ду́хом пе́рвее/ огне́м гее́нским то́кмо крести́т по́слежде Тому́ неве́рующия,/ и́хже го́рькаго креще́ния, Крести́телю, изба́ви мя.</p>
<p>
<red>Богоро́дичен:</red> Ру́чка безду́шная дре́вле Тя одушевле́нну ру́чку сказа́ше, Влады́чице,/ жи́зни бо ма́нну носи́вши, Христа́, сме́рти го́ресть отъе́млющаго,/ и́стинную сла́дость и просвеще́ние ми́ру.
<style name="color-red"/></p>
<p>
<red>Ин</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
<style name="color-red"/>
</p>
<p>Струи́ то́чиши исцеле́ний притека́ющим ве́рою к твоему́ гро́бу, Февро́ние,/ и Жениху́ твоему́ вопию́щим:/ благослове́н еси́, Го́споди Бо́же, во ве́ки.</p>
<p>О, до́брыя твоея́ ку́пли!/ Го́рстию кро́ве, Богому́драя, измени́ла еси́ Ца́рствие Бо́жие, всехва́льная, вопию́щи:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> С ли́ки деви́ческими лику́еши, досточу́дная Февро́ние де́во,/ Де́ве Богома́тери вопию́щи:/ благослове́н, Пречи́стая, Плод Твоего́ чре́ва.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
<style name="color-red"/>
</p>
<p>Во́ду сла́дку напои́тельну непокори́вым и неразу́мным источи́ лю́дем изра́ильтеским/ жезла́ уязвле́нием/ ке́мень немо́кренный, и тве́рдый, и несеко́мый;/ от непло́дных же и безча́дных чресл нам истече́ река́ исцеле́ний.</p>
<p>С похвала́ми, проро́че, творя́т па́мять твою́/ собо́р пра́ведных, проро́к сосло́вие, му́ченик во́инства/ и по́стник составле́ние, чи́нове преподо́бных и святы́х всех:/ па́мять бо пра́ведных вои́стинну с похвала́ми.</p>
<p>Не́бо одушевле́нное, доброде́тельми, я́ко звезда́ми, украше́нное,/ златосия́нное и златоза́рное со́лнце, све́щник благода́ти, сокро́вище Ду́ха,/ Ца́рствия вели́кий пропове́дник, вити́я Богодохнове́нный,/ громогла́сный язы́к, труба́ вели́кая, Предте́ча да воспое́тся.</p>
<p>
<red>Богоро́дичен:</red> Стра́нна и ди́вна ужа́сна пове́дания/ странноле́пнаго и пресла́внаго Рождества́ Твоего́, Мари́е Всепе́тая:/ Го́спода бо сла́вы, Ему́же Херуви́ми и Серафи́ми предстоя́т,/ еди́наго от Тро́ицы неслия́нно, непрело́жно родило́ еси́ без се́мене,/ из Тебе́ воплоще́нна.
<style name="color-red"/></p>
<p>
<red>Ин, ирмо́с то́йже</red>
</p>
<p>Светоявле́нна па́мять твоя́, Февро́ние, соверша́ется ны́не,/ светови́дными мо́лниями блиста́ющи:/ Све́ту бо прибли́жися и светоно́сна бысть, Светотво́рцу и Светоде́телю вопию́щи:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Удивле́на была́ еси́ пе́рвее воздержа́нии, прехва́льная,/ и му́ченически украси́лася еси́ по́слежде,/ во след бо потекла́ еси́ Рачи́теля, отрокови́це све́тлая./ Оба сосца́ твоя́, бла́ги па́че вина́, уре́зани бы́ша, Февро́ние, за благоче́стие,/ воня́ же твои́х арома́т ве́рныя благоуха́ет.</p>
<p>Отягче́н прегреше́ньми, Февро́ние всехва́льная, и треволне́нии страсте́й преклоне́н,/ прибега́ю к покро́ву твоему́, обои́х разреше́ние ища́й./ Но, я́ко чу́дная и избра́нная Влады́це, вопию́ща не пре́зри,/ но твои́ми мя моли́твами исхити́, де́во, от плени́ц душетле́нных.</p>
<p>
<red>Богоро́дичен:</red> Вети́йствующии язы́цы Тя воспе́ти не мо́гут,/ о Богороди́тельнице, Мари́е Богоневе́сто:/ Бо́га бо родила́ еси́, над все́ми су́щаго, Отрокови́це Чи́стая,/ от деви́ческаго неискусобра́чнаго чре́ва./ Ему́же ны́не Февро́ния, пою́щи, взыва́ет:/ о́троцы, благослови́те, свяще́нницы, воспо́йте, лю́дие, превозноси́те во вся ве́ки.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем не́бо/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
<style name="color-red"/>
</p>
<p>Се тебе́, влады́це моему́ и те́плому души́ моея́ засту́пнику,/ худо́е сие́ принесо́х приноше́ние,/ ра́бское служе́ние, блаже́нне, благоразу́мно исполня́я,/ е́же вонми́, возлю́бль нрав пе́рвее дел и пре́жде да́ра произволе́ние.</p>
<p>Нечи́стыми устна́ми и скве́рными Пречи́стыя Де́вы всечи́стаго тя сро́дника, блаже́нне, молю́,/ нечи́стый и скве́рный и окаля́ный сластьми́:/ омы́й те́ло, очисти́ дух и ду́шу мою́ освяти́.</p>
<p>Черто́га Небе́снаго таи́нниче, Жениха́ Христа́ дру́же и́скренний,/ стоя́й и глас слы́ша ра́достный Женихо́в досто́йно,/ покажи́ блага́го гла́са и мене́ со благослове́нными насле́дника Ца́рствия,/ Бо́гу зову́щу в насле́дие.</p>
<p>
<red>Богоро́дичен:</red> Пречи́стая Де́во, Ма́ти Бо́жия/ невеще́ственно паля́щаго У́гля, вещь душа́м одушевле́нна,/ клеща́ Серафи́мская и пламеноно́сный престо́ле носи́маго Херуви́мы,/ вещь души́ моея́ огне́м невеще́ственным попали́/ и негаси́маго огня́ изба́ви мя.
<style name="color-red"/></p>
<p>
<red>Ин, ирмо́с, то́йже</red>
</p>
<p>Боже́ственная Влады́ки голуби́це,/ позлаще́нна све́тлостию де́вства, те́ло просве́щши поще́нием,/ позлаще́нна крилы́ златови́дными блиста́нии твоего́ испове́дания/ и Боже́ственных твои́х крове́й, тя пою́щия просвети́.</p>
<p>Уму́ бесе́довавши наги́м умо́м, Февро́ние Богому́драя,/ попра́ла еси́ жела́ния до конца́, и кончи́ну блаже́нную получи́ти сподо́билася еси́,/ и ны́не ца́рствуеши со Христо́м,/ све́тло с твои́м Женихо́м в неизрече́нных черто́зех в весе́лии пребыва́ющи.
<style name="color-red"/></p>
<p>Исцеле́ния источа́еши, я́ко ре́ки,/ ве́рою притека́ющим твое́й честне́й ра́це, Февро́ние Богови́дная,/ де́вства столп, цвет естества́ красе́н, дщи Царе́ва,/ и́же внутрь иму́щи Боже́ственныя сла́вы блаже́нство.</p>
<p>
<red>Богоро́дичен:</red> Испра́вила еси́, Де́во, жен поползе́ние, Сло́ва ро́ждши,/ горе́ воздви́жущаго низпа́дшия, я́ко Бла́га, и держа́внаго сил,/ Его́же, Февро́ние сла́вная, вожделе́вши усе́рдно:/ в след Тебе́ потеку́, ра́дующися,— возопи́ла есть.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Предте́чево <red>Днесь</red> радостотво́рное рожде́ние се́тование реши́т о́тча безгла́сия и ро́ждшия непло́дство,/ возвеща́ет же настоя́щую ра́дость и весе́лие,/ те́мже и вся тварь све́тло того́ пра́зднует.</p>
<p>
<red>Богоро́дичен:</red>
</p>
<p>Прему́дрость ипоста́сную, и Сло́во пресу́щное, и Врача́ душ и теле́с ро́ждшая,/ гное́ния и ра́ны души́ моея́ исцели́, лю́тыя и вре́менныя,/ и се́рдца моего́ уста́ви боле́зни, Де́во.</p>
<p>
<red>На стихо́вне стихи́ры Окто́иха.</red>
</p>
<p>
<red>Сла́ва, глас 2:</red>
</p>
<p>И́же от проро́ка проро́ка/ и непло́дныя прозябе́ние,/ в рожде́нных жена́ми превы́шша всех,/ пусты́ннаго граждани́на, Иоа́нна сла́внаго/ псалмы́ и пе́ньми и пе́сньми духо́вными восхва́лим,/ вопию́ще к нему́:/ Крести́телю Спа́сов и Предте́че,/ я́ко име́я дерзнове́ние,/ в честне́м твое́м рождестве́/ умоли́ Христа́ дарова́ти мир ми́ру/ и душа́м на́шим ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен:</red>
</p>
<p>
<red>Подо́бен:</red> Егда́ от Дре́ва:</p>
<p>Дре́ву Кре́стному Тя, Иису́се, пригвожде́на/ зря́щи Неискусобра́чная, пла́чущи, глаго́лаше:/ Ча́до сла́дкое, почто́ оста́вил еси́ Мене́, ро́ждшую Тя, еди́ну,/ Све́те непристу́пный Пребезнача́льнаго Отца́?/ Потщи́ся и просла́вися,/ я́ко да сла́ву получа́т Боже́ственную/ и́же Боже́ственныя стра́сти Твоя́ сла́вящии.
<style name="color-red"/></p>
<p>
<red>НА ЛИТУРГИ́И</red>
</p>
<p>
<red>Проки́мен, глас 4:</red> Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник изра́илевых.
<red>Апо́стол к Кори́нфяном, зача́ло 181. Аллилу́ия, глас 1:</red>
Терпя́, потерпе́х Го́спода, и внят ми.
<red>Ева́нгелие от Луки́, зача́ло 33. Прича́стен:</red>
В па́мять ве́чную бу́дет пра́ведник:</p>
</section>
