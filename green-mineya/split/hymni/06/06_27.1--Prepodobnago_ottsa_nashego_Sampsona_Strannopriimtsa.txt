<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Сампсо́на Странноприи́мца</p>
</title>
<p>
<red>Стихи́ры, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>О́тче прехва́льне Сампсо́не,/ плотска́я стремле́ния/ воздержа́тельными увяди́л еси запале́ньми./ В пусты́ню всели́лся еси́, я́ко Илия́ дре́вле,/ ум очи́стив непреста́нными к Бо́гу манове́нии./ И ны́не моли́ся/ дарова́ти душа́м на́шим мир и ве́лию ми́лость.</p>
<p>О́тче Богому́дре Сампсо́не,/ по́стником приче́лся еси́,/ безстра́стием укра́шен,/ и всели́лся еси́ во оби́тели преподо́бных,/ иде́же Свет незаходи́мый/ и иде́же есть Дре́во жи́зни./ И ны́не моли́ся/ дарова́ти душа́м на́шим мир и ве́лию ми́лость.</p>
<p>О́тче Богодохнове́нне Сампсо́не,/ свети́льник был еси́,/ просвеща́я подсо́лнечную чуде́с сия́нии,/ душетле́нных неду́гов отгоня́я тьму,/ де́монский отрева́я мрак./ И ны́не моли́ся/ дарова́ти душа́м на́шим мир и ве́лию ми́лость.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Увы́ мне, что́ бу́ду,/ ум, и ду́шу, и те́ло оскверни́в прегреше́ньми?/ Что́ сотворю́?/ Ка́ко же избежу́ пла́мене нестерпи́маго,/ нереши́мых уз и ве́чных?/ Но, о Всенепоро́чная,/ пре́жде конца́ моли́ Сы́на Твоего́/ пода́ти ми оставле́ние.</p>
<p>
<red>Крестобогоро́дичен. Подо́бен то́йже:</red>
</p>
<p>Своего́ А́гнца А́гница и Непоро́чная Влады́чица/ на Кресте́ я́ко ви́де, зра́ка не иму́ща, ниже́ добро́ты,/ увы́ Мне, рыда́ющи, глаго́лаше:/ где добро́та Твоя́ за́йде, Сладча́йший?/ Где благоле́пие?/ Где благода́ть блиста́ющая о́браза Твоего́,/ Сы́не Мой любе́знейший?</p>
<p>
<red>Тропа́рь, глас 8:</red>
</p>
<p>В терпе́нии твое́м стяжа́л еси́ мзду твою́, о́тче преподо́бне,/ в моли́твах непреста́нно терпе́вый,/ ни́щия возлюби́вый и сия́ удовли́вый,/ но моли́ся Христу́ Бо́гу, Сампсо́не ми́лостиве блаже́нне,/ спасти́ся душа́м на́шим.</p>
<p>
<red>Кано́н, его́же краегране́сие:</red> Пою́ тя, Сампсо́не, ве́рно Боже́ственными словесы́.
<red>Ио́сифово, глас 2.</red> </p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
<style name="color-red"/>
</p>
<p>Пе́сньми твое́ пресве́тлое торжество́ восхвали́ти устреми́вшуся,/ свет ми низпосли́,/ предстоя́ венцено́сец престо́лу Влады́чню, преблаже́нне.</p>
<p>Еди́ну жела́я, я́же к жи́зни веду́щую тя, ми́ра кра́сная прете́кл еси́/ и преми́рное насле́дие стяжа́л еси́./ Те́мже тя, соше́дшеся, Сампсо́не, почита́ем.</p>
<p>Зако́ну Бо́жию повину́вся, досточу́дне,/ к кра́йней доброде́тели, ра́дуяся, восте́кл еси́, ми́лостив всем быв./ Те́мже тя ны́не ублажа́ем.</p>
<p>
<red>Богоро́дичен:</red> Тя, Бо́жию па́че сло́ва Роди́тельницу,/ я́ко держа́вно заступле́ние всех, Пренепоро́чная, побежда́емых,/ сла́вим непреста́нно и ублажа́ем.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́/ в сердца́ нас, пою́щих Тя.</emphasis>
<style name="color-red"/>
</p>
<p> Сампсо́на свяще́ннаго восхва́лим:/ Бо́жию бо подо́бяся благоутро́бию, ми́лостив неду́жным бысть,/ наготу́ющим же всем оде́жда.</p>
<p>Свя́то и че́стно Боже́ственное житие́ твое́ препроводи́в, со святы́ми сочета́лся еси́/ и оби́тели преподо́бных дости́гл еси́, просвеще́ния неизрече́ннаго сподобля́емь.</p>
<p>Блаже́н еси ты, и бла́го тебе́ бу́дет,/ Боже́ственный соблю́дшу, о́тче, зако́ны Го́спода и Бо́га на́шего,/ Его́же моли́ спасти́ся ста́ду твоему́.</p>
<p>
<red>Богоро́дичен:</red> Души́ моея́ и ума́, Чи́стая, тьму отжени́/ и даждь я́ко в день наро́чит пожи́ти,/ спаси́тельная творя́щу повеле́ния.
<style name="color-red"/></p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Просия́в ду́хом, я́ко свети́льник све́тел, Сампсо́не всеблаже́нне,/ озаря́еши нас, че́стне, в дому́ твое́м:/ сего́ ра́ди врачева́ния, от Бо́га тебе́ да́нная, о́тче,/ су́щим в разли́чных неду́зех раздава́еши./ Те́мже мольба́ми твои́ми изба́ви ны от страсте́й.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p>
<red>Крестобогоро́дичен:</red>
</p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́,/ Его́же, Благослове́нная, моля́щи не преста́й проще́ние прегреше́ний нам дарова́ти.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ слух Твоего́ смотре́ния/ и просла́вих Тя,/ Еди́не Человеколю́бче.</emphasis>
<style name="color-red"/>
</p>
<p>Я́ко звезда́ пресве́тлая, всех нас просвеща́еши сердца́,/ достодо́лжно блажа́щих тя.</p>
<p>Дрема́ние от о́чию твое́ю отложи́в, бдел еси́ непреста́нно/ и сла́сти теле́сныя успи́л еси́.</p>
<p>Ни́щим дово́лен был еси́ Христа́ ра́ди/ и прия́л еси́ вы́шнее насле́дие, преподо́бне, ра́дуйся.</p>
<p>
<red>Богоро́дичен:</red> Тя, Всенепоро́чная Влады́чице, све́тлую пала́ту Сло́ва,/ песносло́вим и ублажа́ем.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го бо́га не зна́ем.</emphasis>
</p>
<p>Пречи́стый Свет, почи́вший в тебе́,/ всего́ тя светови́дна сотвори́, о́тче,/ просвеща́юща ве́рных доброде́телей твои́х све́тлыми сия́нии.</p>
<p>Ми́лованием мно́гим ни́щим бога́тство был еси́/ и врач су́щим в не́мощи воста́л еси́ я́ве,/ сих врачева́нием отъе́мля неду́ги.</p>
<p>Яви́лся еси храм чист Пресвята́го и Честна́го Ду́ха, страсте́й ти́ну очи́щ/ сам себе́ я́ко вои́стинну, о́тче Богоно́се,/ те́мже восхваля́ем тя.</p>
<p>
<red>Богоро́дичен:</red> Тя, Пресвята́я Чи́стая, добро́ту Иа́ковлю,/ ве́рою Боже́ственными гла́сы песносло́вим,/ ро́ждшую нам Бо́га Плотоно́сца, Его́же трепе́щут вся́ческая.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
<style name="color-red"/>
</p>
<p>Сокро́вищи Небе́сными обогати́лся еси́,/ любя́ ми́лование, Сампсо́не сла́вне,/ и отверза́я ни́щим твою́ утро́бу, соверше́нным умо́м.</p>
<p>Созда́л еси́ в сла́ву Бо́гу на́шему храм освяще́н,/ во́ньже притека́юще, от многови́дных очища́ются неду́г ве́рнии, преблаже́нне.</p>
<p>Чи́сто житие́ твое́ препроводи́л еси́/ и с преподо́бными преподо́бно всели́лся еси́;/ о нас моли́ся, ве́рно чту́щих тя, Богодохнове́нне.</p>
<p>
<red>Богоро́дичен:</red> Не́бо высоко́ была́ еси́ всех Царя́ Бо́га, Всенепоро́чная,/ и чи́стая пала́та, и черто́г све́тел, Боже́ственною благода́тию.
<style name="color-red"/></p>
<p>
<red>Конда́к, глас 8.</red>
</p>
<p>
<red>Подо́бен:</red> Яко нача́тки:
<style name="color-red"/></p>
<p>Яко врача́ всеизря́дна и моли́твенника благоприя́тна,/ к ра́це твое́й Боже́ственней притека́юще, Сампсо́не Богому́дре преподо́бне,/ соше́дшеся любо́вию, псалмы́ и пе́сньми, ра́дующеся, Христа́ прославля́ем,/ такову́ю тебе́ благода́ть подава́юща исцеле́ний.</p>
<p>
<red>И́кос:</red>
</p>
<p>Ста́рческое, кро́ткое и незло́бивое, непоро́чно житие́ соверши́вшаго,/ сла́вно благода́ть прии́мшаго чуде́с, тве́рду и неизрече́нну,/ Сампсо́на преподо́бнаго восхва́лим,/ а́лчущих пита́теля, и су́щих в ну́ждах помо́щника, и побо́рника вели́ка,/ неду́гующим воздви́гша Боже́ственный храм исцеле́ний.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</emphasis>
<style name="color-red"/>
</p>
<p>Кре́пость Христа́ держа́вну в напа́стех име́я, преблаже́нне,/ жития́ премину́л еси́ бу́рю без истопле́ния, преподо́бне,/ и к ти́хому приста́нищу, воспева́я, дости́гл еси́:/ благослове́н еси́, Бо́же оте́ц на́ших.</p>
<p>Прему́дростию мно́гою и любо́вию духо́вною подвиза́емь,/ храм созда́л еси́, о́тче, вели́к,/ в него́же притека́юще всегда́, исцеле́ние прие́млют вси, вопию́ще и глаго́люще:/ благослове́н еси́, Бо́же оте́ц на́ших.</p>
<p>Све́щник све́тел доброде́телей, Боже́ственным све́том просвеща́емь, Сампсо́не, яви́лся еси́/ и озари́л еси́ вселе́нныя концы́./ Те́мже, соше́дшеся, тя ве́рою ублажа́ем, пою́ще:/ благослове́н еси, Бо́же оте́ц на́ших.</p>
<p>
<red>Богоро́дичен:</red> Руно́ иногда́ предъявля́ше чи́стую утро́бу Твою́, прие́мшую Небе́сный дождь,/ всех ороша́ющ одержи́мых жа́ждею грехо́вною, Всепе́тая./ Благослове́на еси́, Бо́га пло́тию ро́ждшая.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода,/ и превозноси́те во вся ве́ки.</emphasis>
<style name="color-red"/>
</p>
<p>Язы́к движа́ ра́достно на Бо́жия, о́тче Сампсо́не, пе́сни,/ стра́сти плотски́я воздержа́нием порабо́тил еси души́/ и раб Христу́ и́скренний яви́лся еса́ и Вы́шняго гра́да насле́дник.</p>
<p>Ча́стый твой ум, блиста́нии Боже́ственными укра́шен, пресве́тел яви́ся/ и прия́тен чи́стых, всеблаже́нне, Боже́ственных сия́ний,/ те́мже тя чтим, Сампсо́не, во ве́ки.</p>
<p>Освяще́нну име́я жизнь, пресла́вно, Сампсо́не всеблаже́нне,/ я́ве просла́вился еси́, к Бо́гу преше́д/ се бо пребыва́ет па́мять твоя́ во ве́ки и пра́вда.</p>
<p>
<red>Богоро́дичен:</red> Уста́ви страсте́й мои́х лю́тую бу́рю, Чи́стая Благослове́нная,/ и возбрани́ всем, неща́дно мою́ нищету́, Де́во, борю́щим враго́м безпло́тным,/ я́ко да ве́рно пою́ Тя.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
<style name="color-red"/>
</p>
<p>Се па́мять твоя́, о́тче, я́коже со́лнце, всем возсия́,/ просвеща́ющи све́тло в ней тя сла́вящия,/ я́ко служи́теля Христо́ва, и насле́дника Ца́рствия Его́,/ и всем преподо́бным соприча́стника.</p>
<p>Я́ко светоза́рно житие́ твое́, я́ко ве́лия сла́ва,/ я́ко бога́т гроб твой, му́дре, иде́же честно́е те́ло твое́ лежа́ше,/ здра́вие источа́ет притека́ющим ве́рно и твоея́ прося́щим по́мощи всегда́.</p>
<p>Твои́м пресла́вным, о́тче, врачевство́м, е́же боле́зньми стяжа́л еси́,/ посеща́ти при́сно не оскуде́й, мо́лимся, во мно́зе милосе́рдии непреста́нно предстоя́ нам/ и облегча́я боле́зни и труды́ душ на́ших.</p>
<p>Со́лнечныя облиста́я чту́щим тя, о́тче, зари́,/ просвети́ на́ша душе́вная чу́вства/ и све́тлости Боже́ственныя прича́стники сподо́би ны/ моли́твами твои́ми, блаже́нне, бы́ти, мо́лим тя.</p>
<p>
<red>Богоро́дичен:</red> Светови́ден Тя о́блак пра́веднаго Со́лнца ве́дяще, Чи́стая,/ ра́дуйся, ве́рно Тебе́ взыва́ем,/ апо́столов сла́ва, и вене́ц му́чеников сла́вных,/ и ве́рных спасе́ние, Де́во Неискусобра́чная.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>Расточи́л еси́ твое́ бога́тство ни́щим богоуго́дно/ и весь возложи́лся еси́, о Сампсо́не, Го́сподеви,/ Его́же моли́ вся́ческих страсте́й нас изба́вити.</p>
<p>
<red>Богоро́дичен:</red>
</p>
<p>Держа́вным Твои́м покро́вом/ от враг наве́та нас, Чи́стая, Твоя́ рабы́, сохрани́ вся невре́дны,/ Тя бо стяжа́хом еди́ну прибе́жище в ну́ждах.</p>
<p>
<red>НА ЛИТУРГИ́И</red>
</p>
<p>
<red>Проки́мен, глас 7:</red> Честна́ пред Го́сподем/ смерть преподо́бных Его́.
<red>Апо́стол к Гала́том, зача́ло 213. Ева́нгелие от Луки́, зача́ло 67. Прича́стен:</red>
В па́мять ве́чную:
<style name="color-red"/></p>
<p>
<red>Моли́тва</red>
</p>
<p>О те́плый моли́твенниче, бла́гостный о́тче, преподо́бне Сампсо́не! Моли́ Бо́га о мне, гре́шнем, и низпосли́ от Всеблага́го Влады́ки по́мощь ми и избавле́ние, привре́менна бо есть жизнь моя́ и испо́лнена труда́, скорбе́й и боле́зней. Укрепи́ се́рдце мое́, да возмогу́ понести́ тяготу́ мою́, и не попусти́, да превозмо́гут искуше́ния мно́гая моя́ ма́лыя си́лы, но споспешеству́й мне заступле́нием твои́м и посреде́ обстоя́ний и бед упра́ви путь мой в Ца́рство Небе́сное, да сла́влю просла́вльшагося в тебе́ Го́спода во ве́ки. Ами́нь.</p>
</section>
