<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвяте́й Влады́чице на́шей Богоро́дице и Присноде́ве Мари́и ра́ди ико́ны Ея́, нарица́емыя «Троеру́чица», я́же во Святе́й Горе́ Афо́нстей</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры самогла́сны, глас 6.</red> </p>
<p>Ра́дуйся, Афо́не святы́й,/ иму́ще в себе́ многоцеле́бен дар —/ Пречи́стыя Де́вы Богоро́дицы/ ико́ны чуде́сное явле́ние,/ е́юже в Тро́ице сла́вит Бо́га Вы́шняго.</p>
<p>Ра́дуйся, Афо́не святы́й,/ и вся вселе́нная, ликовству́й,/ я́ко ты и́маши во огра́де свое́й/ зало́г благода́ти Бо́жия —/ пречу́дную ико́ну Влады́чицы Богоро́дицы,/ ея́же троеру́чное явле́ние сла́вим.</p>
<p>Ра́дуйся и весели́ся, Афо́не святы́й,/ ты бо безце́нное сокро́вище в себе́ храни́ши —/ цельбоно́сную ико́ну Пречи́стыя Де́вы и Влады́чицы,/ я́же тре́тию и пречи́стую ру́ку на ико́не/ изобрази́ всем на заступле́ние.</p>
<p>
<red>Сла́ва, и ны́не, глас 8:</red>
</p>
<p>Ископа́йте, лю́дие, исто́чник в высоте́ Афо́нския горы́,/ потече́т бо сла́дость во весь мир неизрече́нная,/ напая́ющи исцеле́нии душе́вными и теле́сными/ от святы́я и чудотво́рныя ико́ны/ Влады́чицы на́шея Присноде́вы Богоро́дицы,/ Та бо ве́рным источа́ет да́ры целе́бныя и созыва́ет ви́дети,/ ка́ко двема́ рука́ма держи́т во объя́тиих Держа́щаго всю тварь,/ тре́тиею избавля́ет нас от всех бед.</p>
<p>
<red>На стихо́вне стихи́ры, глас 7:</red>
</p>
<p>Восхваля́юще чу́до от святы́я Твоея́ ико́ны,/ толи́ко неве́домое,/ вси вопие́м Тебе́, Де́во Пречи́стая:/ моли́твами Твои́ми спаси́ ду́ши на́ша.</p>
<p>
<red>Стих:</red> Слы́ши, Дщи, и виждь,/ и приклони́ у́хо Твое́.</p>
<p>Лику́юще, да пра́зднует весь мир/ пречу́дное Богоро́ждшия Де́вы явле́ние,/ сплета́юще Ей пе́сни духо́вныя,/ потщи́мся воспе́ти свяще́нный о́браз Ея́,/ любо́вию и чудесы́ просла́вльшейся,/ и пред ним вопию́ще:/ пода́ждь ми́лость нам, Влады́чице,/ и спаси́ ду́ши на́ша.</p>
<p>
<red>Стих:</red> Лицу́ Твоему́ помо́лятся/ бога́тии лю́дстии.</p>
<p>Лику́йте, вси лю́дие, и торжеству́йте,/ о́браз бо Пресвяты́я Тро́ицы,/ всечестны́ми рука́ми Свои́ми/ Пречи́стая Де́ва на ико́не изобража́ет нам,/ прииди́те, празднолю́бцы вси,/ ублажи́м чу́дное явле́ние Богома́тере,/ да спасе́т ду́ши на́ша.</p>
<p>
<red>Сла́ва, и ны́не, глас 8:</red> Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 1.</red> </p>
<p>
<red>Подо́бен:</red> О, ди́вное чу́до:</p>
<p>О, ди́вное чу́до!/ Исто́чник приснотеку́щий,/ пречи́стый о́браз Твой, Влады́чице Богоро́дице,/ дарова́ся святоимени́той Горе́,/ удивля́ет же преми́рная/ и ужаса́ет земна́я чудесы́ свои́ми,/ зря́ще бо о́браз Святы́я Тро́ицы,/ треми́ рука́ми Твои́ми изображе́нный:/ двема́ держи́ши Сы́на Своего́, Христа́ Бо́га на́шего,/ тре́тиею же от напа́стей и бед ве́рно прибега́ющих избавля́еши,/ те́мже благода́рно Тебе́ вопие́м:/ Обра́дованная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>О, ве́лие чу́до и неизрече́нное!/ Яви́ нам на ико́не святе́й три ру́ки Своя́,/ о Де́во Преблагослове́нная!/ Сие́ бысть чу́до чудесе́м/ и во всем ми́ре ра́дость ве́лия,/ неизрече́нное бога́тство возсия́ нам благода́ти Бо́жия,/ да вси, припа́дающе к Тебе́, мо́лимся:/ отврати́, Богоро́дице, вся́кия напа́сти от раб Твои́х/ и покажи́ си́лу и благода́ть цельбоно́сныя святы́я ико́ны Твоея́,/ да ве́рно Тебе́ вопие́м:/ Обра́дованная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>О, стра́нное чу́до и пресла́вное!/ Да вси, притека́юще, у́зрим,/ ка́ко тре́тию и пречи́стую ру́ку на ико́не изъяви́,/ о Де́во Преблагослове́нная,/ на по́мощь ве́рным и в заступле́ние от бед на́ших и напа́стей,/ Тебе́ еди́ной досто́йно есть показа́ти/ столь ве́лия чудеса́,/ прииди́те, ве́рнии,/ приспе́ бо день све́тлаго Ея́ торжества́,/ припа́дающе, мо́лимся и уми́льно вопие́м:/ Обра́дованная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>
<red>Сла́ва, и ны́не, глас 2:</red>
</p>
<p>О, пресла́внаго чудесе́!/ Воспе́ти досто́йно недоумева́ет всяк ум,/ ка́ко во Афо́н вхо́дит Цари́ца,/ Царя́ Христа́ ро́ждшая,/ и преподо́бному Михаи́лу Малеину́ яви́ся чу́дным о́бразом,/ откры́ благода́ть о Горе́,/ и о сем Афо́н ликовству́ет,/ я́ко име́юще многобога́тый дар во огра́де свое́й,/ цельбоно́сную, Влады́чице, Твою́ ико́ну,/ к Не́йже мы возопие́м:/ о Преблагослове́нная,/ к Тебе́ име́ют ве́рнии сердца́, любо́вию распале́нная,/ благода́рственную песнь пою́ще,/ я́ко Всенаде́жней Засту́пнице ро́да на́шего,/ я́же благоизво́ли дарова́ти нам на прибе́жище/ пречи́стый зрак Свой,/ в нем бо зрим прославля́емый в Тебе́ о́браз Триеди́наго Божества́,/ просла́ви и в нас, чту́щих Тя, Влады́чице, и́мя Твое́,/ и сподо́би ми́лость улучи́ти Сы́на Твоего́, Христа́ Бо́га на́шего,/ Того́ моля́щи, я́ко Милосе́рд.</p>
<p>
<red>Вход. Проки́мен дне. И чте́ния Богоро́дице
<emphasis>(зри 23 июня).</emphasis></red>
</p>
<p>
<red>На лити́и стихи́ры, глас 5:</red>
</p>
<p>Ты еси́ Моли́твенница, нело́жная упова́ющих христиа́н,/ Ты еси́ Предста́тельница ве́рная всем прибега́ющим,/ показа́ла бо еси́ нам во спасе́ние троеру́чный о́браз Твой,/ приими́ мольбы́ от нас,/ приле́жно призыва́ющих Тя,/ и пода́ждь ве́лию и бога́тую ми́лость.</p>
<p>Ты еси́ упова́ние и покро́в ве́рным,/ о Преблагослове́нная Влады́чице,/ да́руй нам ми́лость Сы́на Твоего́ и Го́спода,/ Ты бо еси́ Хода́таица к Нему́ си́льная,/ ели́ко восхо́щеши, вся у Него́ испроси́ти мо́жеши,/ Того́ моли́ пода́ти мир и ве́лию ми́лость.</p>
<p>Ты еси́ прибе́жище на́ше,/ Ты еси́ избавле́ние от напа́стей и бед,/ умилосе́рдися, о Де́во Пречи́стая,/ низпосли́ нам щедро́ты милосе́рдия/ от святы́я Твоея́ ико́ны,/ на ню́же ра́достно взира́юще,/ про́сим умире́ния душа́м на́шим и ве́лию ми́лость.</p>
<p>
<red>Сла́ва, и ны́не, глас 8:</red>
</p>
<p>О, чу́дное украше́ние хра́ма Твоего́,/ Госпоже́ Цари́це Богоро́дице, ико́ною Твое́ю,/ е́йже предстоя́т ве́рнии,/ моля́щеся, со слеза́ми вопию́т:/ о Де́во Всеблага́я Богоро́дице!/ Ты еси́ Небе́сных сла́ва, земны́х упова́ние,/ оби́димых Засту́пница, печа́льных утеше́ние./ <red>Днесь</red> пра́зднуем явле́ние честна́го о́браза Твоего́,/ преиспо́лненнаго си́лы и чуде́с Триеди́наго Божества́,/ я́ко три ру́ки на нем ви́димы есть:/ двема́ держи́ши Держа́щаго вся,/ тре́тиею же защища́еши от бед чту́щих Тя,/ да вси боля́щии, притека́юще, неоску́дно прие́млют исцеле́ние,/ стра́ждущии от бед избавле́ние,/ Ты бо еси́ всем Нело́жная нам Предста́тельница/ и Моле́бница ко Христу́ Бо́гу на́шему,/ Того́ моли́ спасти́ся душа́м на́шим.</p>
<p>
<red>На стихо́вне стихи́ры самогла́сны, глас 4:</red>
</p>
<p>Я́ко пресве́тлее со́лнца/ <red>Днесь</red> возсия́ нам свети́ло во хра́ме сем,/ предстоя́щая ико́на Влады́чицы на́шея Богоро́дицы,/ освеща́ет бо прибега́ющих к ней ве́рою/ и позна́ние подае́т о чуде́сном явле́нии Свое́м,/ я́ко тричи́сленныя ру́ки Ея́ прославля́ют Святу́ю Тро́ицу,/ и близ Престо́ла Тро́ичнаго Сама́ седи́т,/ моля́щи о нас, изба́витися душа́м на́шим/ от всех бед, зол и обстоя́ний.</p>
<p>
<red>Глас 5: Стих:</red> Слы́ши, Дщи, и виждь,/ и приклони́ у́хо Твое́.</p>
<p>Я́ко светоза́рная заря́,/ озари́ в сердца́х на́ших ико́на Твоя́, о Де́во, ра́дость ве́лию,/ показу́ет бо чу́до пресла́вное,/ ка́ко Ты, Влады́чице Всепе́тая,/ двема́ рука́ма Сы́на и Го́спода объе́млеши,/ тре́тиею же ди́вный покро́в и заступле́ние рабо́м Твои́м явля́еши,/ спаси́, Влады́чице, ду́ши на́ша/ от всех бед, зол и обстоя́ний.</p>
<p>
<red>Стих:</red> Лицу́ Твоему́ помо́лятся/ бога́тии лю́дстии.</p>
<p>Я́же ненаде́жных упова́ние изве́стное/ и согреша́ющих спасе́ние,/ Мари́е Всепе́тая, Чи́стая Богоро́дице,/ приими́ от нас моле́ние сие́,/ зря́щих на пречестну́ю ико́ну Твою́,/ я́ко от нея́ ве́рным источа́еши чудеса́,/ скорбя́щим ско́рби облегча́еши,/ немощны́х исцеля́еши,/ ожида́ем и мы милосе́рдия Твоего́:/ пода́ждь бога́тую Твою́ ми́лость и спаси́ ду́ши на́ша/ от всех бед, зол и обстоя́ний.</p>
<p>
<red>Сла́ва, и ны́не, глас 6:</red>
</p>
<p>Наде́ждо безме́рная/ и во всем Помо́щница и Засту́пница гото́вая/ Ты еси́, Де́во Пречи́стая,/ прииди́те, ве́рнии, соше́дшеся в храм,/ пе́сньми духо́вными ра́достно Ея́ почти́м,/ зря́ще чудотво́рную ико́ну Ея́,/ и со дерзнове́нием моле́ние принесе́м и уми́льно возопие́м:/ ра́дуйся, Влады́чице ми́ра и душ на́ших спасе́ние;/ ра́дуйся, Защи́тнице бе́дствующих,/ подаю́щая Свою́ неоску́дную ми́лость;/ ра́дуйся, утоле́ние печа́льных;/ не преста́й, Влады́чице,/ о нас моли́ти Христа́ Бо́га на́шего,/ поми́ловатися душа́м на́шим.</p>
<p>
<red>На благослове́нии хле́бов тропа́рь, глас 4:</red>
</p>
<p><red>Днесь</red> всеми́рная ра́дость возсия́ нам ве́лия:/ дарова́ся святе́й Горе́ Афо́нстей/ цельбоно́сная Твоя́, Влады́чице Богоро́дице, ико́на,/ со изображе́нием тричи́сленно и неразде́льно пречи́стых рук Твои́х/ в прославле́ние Святы́я Тро́ицы,/ созыва́еши бо ве́рных и моля́щихся Тебе́ о сем позна́ти,/ я́ко двема́ Сы́на и Го́спода держи́ши,/ тре́тию же яви́ на прибе́жище и покро́в чту́щим Тя,/ от вся́ких напа́стей и бед избавля́ти,/ да вси, притека́ющии к Тебе́, ве́рою прие́млют неоску́дно от всех зол свобожде́ние,/ от враго́в защище́ние,/ сего́ ра́ди и мы вку́пе со Афо́ном вопие́м:/ ра́дуйся, Благода́тная, Госпо́дь с Тобо́ю.
<red>
<emphasis>Трижды.</emphasis></red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь Богоро́дицы, трижды.</red> </p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Чу́до пресла́вное зрится <red>Днесь</red>,/ весели́теся, лю́дие, почита́юще явле́ние ико́ны Всенепоро́чныя Де́вы Богоро́дицы,/ се бо возсия́ нам Боже́ственная заря́, благоче́стно от всех родо́в пою́щим,/ и ны́не мы Ей, взыва́юще, прино́сим благода́рственную песнь,/ я́ко показу́ет нам познава́ти Еди́наго в Тро́ице Бо́га на́шего.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Чу́до чудеса́м яви́ся нам ико́на Твоя́, Влады́чице Богоро́дице,/ на не́йже пречи́стыми Твои́ми рука́ми Святу́ю Тро́ицу неразде́льно в Трие́х Ипоста́сех прославля́еши,/ сего́ ра́ди, взира́юще на ико́ну, с ве́рою мо́лимся:/ приими́, о Ма́ти и Де́во, нас в Свой покро́в/ и изба́ви всех бед, Преблагослове́нная.</p>
<p>
<red>Слава, и ны́не, то́йже.</red>
</p>
<p>
<red>Велича́ние со сладкопе́нием, лик 1:</red>
</p>
<p>Велича́ем Тя,/ Пренепоро́чная Де́во,/ и чтим чудеса́ о́браза свята́го Твоего́,/ трех пречи́стых рук Твои́х явле́ние/ в сла́ву Божества́, в Тро́ице Бо́га на́шего.</p>
<p>
<red>Лик 2:</red> Велича́ем Тя,/ Пресвята́я Де́во,/ и чтим тричи́сленное изображе́ние пречи́стых рук Твои́х,/ Ты бо двема́ Сы́на и Го́спода держи́ши,/ тре́тиею от напа́стей и бед нас избавля́еши.
<style name="color-red"/></p>
<p>
<red>Псало́м избра́нный:</red> Помяни́, Го́споди, Дави́да:</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Повеле́нное та́йно:</p>
<p>Ве́лие чу́до и пресла́вное, Афо́н велегла́сно вопие́т,/ иму́ще о́браз в себе́ Пречи́стыя Де́вы Богоро́дицы, я́ко стра́жа наде́жнаго/ проти́ву враго́в ви́димых и неви́димых,/ и мы вси уми́льно вопие́м:/ предвари́, Влады́чице, моли́твами Твои́ми ко Христу́ Бо́гу на́шему,/ да спасе́т ду́ши на́ша.</p>
<p>
<red>Сла́ва, и ны́не, то́йже.</red>
</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Слы́ши, Дщи, и виждь,/ и приклони́ у́хо Твое́.
<red>Стих: </red>
Лицу́ Твоему́ помо́лятся бога́тии лю́дстии. Вся́кое дыха́ние:
<red>Ева́нгелие от Луки́, зача́ло 4.</red> </p>
<p>
<red>По 50-м псалме́ стихи́ра, глас 6:</red>
</p>
<p><red>Днесь</red> ра́дуйтеся, лю́дие,/ прине́сше достодо́лжную песнь Влады́чице на́шей Присноде́ве Богоро́дице,/ и почерпи́те благода́ть неоску́дную/ от неистощи́маго исто́чника ико́ны Ея́, светлоблиста́емыя чудесы́,/ я́ко тричи́сленно изобрази́ пречи́стыя ру́ки Своя́/ во о́браз Тро́ичнаго Божества́/ и, преподо́бному Михаи́лу Малеину́ возвеща́ющи благода́ть,/ Го́ру Афо́нскую избра́ Себе́/ я́ко ме́сто уго́дное,/ спаса́ти в ней тве́рдо обита́ющих/ и прибега́ющих к Ея́ покро́ву и заступле́нию/ и разсе́янный ум собра́ти во еди́но ста́до,/ е́же прославля́ти Христа́ Бо́га на́шего,/ Того́ моли́ спасти́ся душа́м на́шим.</p>
<p>
<red>Кано́н, глас 1, его́же краегране́сие:</red> Пресвята́я Де́ва в рука́х Свои́х сла́вит Святу́ю Тро́ицу.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Твоя́ победи́тельная десни́ца/ боголе́пно в кре́пости просла́вися:/ та бо, Безсме́ртне,/ я́ко всемогу́щая, проти́вныя сотре́,/ изра́ильтянам путь глубины́ новосоде́лавшая. </emphasis>
</p>
<p>Ди́вны Твоя́ чудеса́, Влады́чице Богоро́дице,/ Я́же исцели́ усе́ченную ру́ку десну́ю преподо́бному Иоа́нну Дамаски́ну,/ е́юже по исцеле́нии песнотворе́ние написа́ в прославле́ние и́мене Твоего́,/ и вси, таково́му чудеси́ дивя́щеся, вопию́т:/ ра́дуйся, Преблагослове́нная, в боле́знех на́ших исцеле́ние.</p>
<p>Влады́чице Богоро́дице,/ извлеки́ мя из глубины́ напа́стей и бед,/ прибега́ю и аз под кров Твой и заступле́ние,/ да не изы́ду посра́млен и лише́н ми́лости Твоея́,/ слезя́щий пред чудотво́рною ико́ною Твое́ю,/ на не́йже три руки́ изображе́ны в сла́ву Бо́га Вы́шняго.</p>
<p>О Богоблаже́нная и Многоимени́тая Де́во Ма́ти,/ исто́чник милосе́рдия и щедро́т,/ аз име́ю к Тебе́ ве́ру ве́лию, наде́жду изве́стную и любо́вь серде́чную,/ отврати́ вся́кия напа́сти от раб Твои́х,/ сла́вим бо тричи́сленное и неразде́льное на ико́не пречи́стых рук Твои́х явле́ние,/ и́миже Ты Святу́ю Тро́ицу во еди́нстве прославля́еши.</p>
<p>Влады́чице Де́во, кто не удиви́тся всечестны́я Твоея́ ико́ны троеру́чному явле́нию,/ сла́достно бо зре́ти, ка́ко Ты прему́дро Триипоста́сное Божество́ прославля́еши,/ ско́ро услы́ши, Пречи́стая, моле́ние на́ше и защити́ руко́ю Твое́ю,/ ю́же тре́тию яви́ нам на заступле́ние.</p>
<p>
<red>Катава́сия, глас 8:</red>
<emphasis>Сокруши́вшему бра́ни:</emphasis>
<style name="color-red"/>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Еди́не, ве́дый челове́ческаго существа́ не́мощь/ и ми́лостивно в не вообра́жся,/ препоя́ши мя с высоты́ си́лою,/ е́же вопи́ти Тебе́, Святы́й,/ одушевле́нный хра́ме неизрече́нныя сла́вы Твоея́, Человеколю́бче.</emphasis>
<style name="color-red"/>
</p>
<p>С высоты́ Афо́нския Горы́ повсю́ду блиста́ет/ бога́тство милосе́рдия Твоего́, Влады́чице Богоро́дице,/ от святы́я ико́ны, ю́же троеру́чно яви́ на прибе́жище ве́рным,/ мы же к Тебе́ воззопие́м:/ о Ма́ти и Де́во!/ изба́ви нас от огня́, и меча́, и всех бед, Преблагослове́нная.</p>
<p>Безме́рную Твою́ ми́лость на мне славосло́влю/ и велича́ю в пе́снех благода́рных чи́стым се́рдцем и усты́,/ я́ко изба́вила еси́ мене́ всех напа́стей и бед/ и не допусти́ла еси́ поги́бнути до конца́./ И аз Тебе́, Влады́чицу Богоро́дицу, и чудеса́ о́браза Твоего́/ велича́ти и прославля́ти не преста́ну во ве́ки.</p>
<p>Высота́ вели́ка Афо́нския Горы́,/ но явле́ние и чудеса́ ико́ны Твоея́ неизрече́нно превы́ше горы́,/ и благода́ть Бо́жия в ней, я́ко мо́ре неизчерпа́емое, приходя́щим ве́рою:/ прие́млют бо утеше́ние и в напа́стех избавле́ние;/ пода́ждь, о Преблагослове́нная Де́во, и мне, бе́дствующему, защище́ние ско́рое.</p>
<p>Ты еси́ всех скорбя́щих прибе́жище, и оби́димых Засту́пница,/ и неруши́мый покро́в в беда́х стра́ждущих./ Те́мже, припа́дая, вопие́м Тебе́, Де́во Пречи́стая:/ приими́ моле́ние на́ше,/ от всея́ души́ честну́ю и преиспо́лненную щедро́т ико́ну Твою́ почита́ющих.</p>
<p>
<red>Седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Яко возлюби́ла еси́ па́ству Твою́, Богоро́ждшая Ма́ти,/ благоволи́ дарова́ти ей святу́ю пречестну́ю Свою́ ико́ну,/ на не́йже Прему́дрость Триипоста́сную в пречи́стых рука́х Свои́х прославля́еши,/ и подае́ши познава́ти в Тро́ице Еди́наго Бо́га,/ и мно́гая чудеса́ от ико́ны Твоея́ ве́рою и любо́вию Тя призыва́ющим явля́еши,/ и па́ству Свою́ огражда́еши,/ и подае́ши всему́ ми́ру спасе́ние и утвержде́ние.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние. </emphasis>
<style name="color-red"/>
</p>
<p>Обнови́м сердца́ ве́рою,/ зря́ще во Афо́нстей Горе́ но́вое Влады́чицы Богоро́дицы троеру́чное явле́ние./ Всяк, недоумева́юще о сем, то́кмо моля́щеся, Тебе́ вопие́т:/ о Ма́ти и Де́во,/ приими́ моле́ние на́ше и пода́ждь ми́лость и защище́ние,/ и испо́лни язы́к и сердца́ ве́рных досто́йнаго Ти хвале́ния.</p>
<p>Ра́достною трубо́ю Афо́н во вся концы́ земли́ глася́т:/ прииди́те и ви́дите дела́ Бо́жия,/ ка́ко Пречи́стая Де́ва на ико́не в рука́х Свои́х/ явля́ет Тро́ичный вид Божества́,/ и́миже держи́т Любо́вь и Милосе́рдие,/ воспису́ем сугу́бо в сердца́х на́ших ра́достную песнь достойнаго Ея́ хвале́ния.</p>
<p>Я́ко сподо́бися преподо́бный Михаи́л Малеи́н благода́ть я́вно от <red>Тебе</red>́, Влады́чице Богоро́дице, улучи́ти,/ сподо́би и мене́, Всепречи́стая, зре́ти и разуме́ти,/ ка́ко Ты Святу́ю Тро́ицу на ико́не в рука́х Свои́х прославля́еши,/ да воспису́ю в се́рдце мое́м Твой о́браз и молю́ Тя:/ отве́рзи язы́к мой и испо́лни его́ досто́йнаго Тебе́ хвале́ния.</p>
<p>Гряди́те, лю́дие, ко Афо́ну <red>Днесь</red>,/ е́же принести́ моле́ние Присноде́ве Чи́стей Богоро́дице пред чу́дною Ея́ ико́ною,/ тричи́сленно и неразде́льно пречи́стыми рука́ми изобража́ющую еди́ную си́лу Божества́,/ на сию́ же враги́ на́ша зре́ти не могут,/ мы же, ве́рнии, взира́юще на о́ную, вопие́м:/ отве́рзи нам уста́ пе́ти песнь достойнаго Тебе́ хвале́ния.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́вый сия́нием/ прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя. </emphasis>
<style name="color-red"/>
</p>
<p>Афо́нская Гора́ преиспо́лнися святы́нь,/ на не́йже яви́ся и просла́вися свята́я Твоя́, Влады́чице Богоро́дице, ико́на,/ крася́щаяся излия́нием от нея́ благода́ти во исцеле́ние скорбя́щих,/ и вси таково́му чудеси́ дивя́тся,/ я́ко три пречи́стыя Твоя́ ру́ки нам яви́.</p>
<p>Сия́ет добро́та, блиста́ют, я́ко со́лнечныя лучи́,/ от Твоея́ святы́я ико́ны разли́чная чудеса́,/ низпосли́ мне, о Преблагослове́нная,/ покро́в и заступле́ние Твое́ от враго́в, губя́щих мя,/ ти́и бо от руки́ Твоея́ поги́бнут,/ я́ко тре́тию на ико́не изъяви́ нам на заступле́ние.</p>
<p>Пресла́вное чу́до зри́тся, Всенепоро́чная Де́во, на ико́не Твое́й:/ во о́браз Святы́я Тро́ицы ру́ки Своя́ яви́/ и позна́ние подае́ши рабо́м Твои́м,/ я́ко двема́ держи́ши Держа́щаго вся,/ тре́тиею же защища́еши во всех напа́стех ве́рно прибега́ющих к Тебе́,/ мы же, ве́рнии, вопие́м:/ ра́дуйся, Засту́пнице на́ша Всенаде́жная.</p>
<p>О, неизме́римая глубина́ рождества́ Твоего́!/ О, неизрече́нное бога́тство милосе́рдия Твоего́!/ я́ко безме́рныя печа́ли и напа́сти в ра́дость нам твори́ши,/ призыва́ющим Тя в ну́жде и обстоя́нии,/ пода́ждь же ми́лость Твою́ в стра́шный День Суда́ и испыта́ния дел челове́ческих.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния,/ спаси́ лю́ди Твоя́, Бо́же наш,/ Ты бо кре́пость немотству́ющих и исправле́ние.</emphasis>
<style name="color-red"/>
</p>
<p>Во Афо́н ра́достно вси притеце́м зре́ти явле́ние ико́ны Влады́чицы Богоро́дицы,/ я́ко сла́вит Небе́снаго Творца́ в Тро́ице Трисо́лнечное естество́/ и нас Тро́йческому покланя́тися учи́т Божеству́/ Ейже, припа́дая, со слеза́ми вопие́м:/ о Де́во Пречи́стая, отве́рзи на́ша уста́/ и испо́лни се́рдце вопи́ти Тебе́ песнь достойнаго хвале́ния.</p>
<p>Утеше́ние ве́лие обрето́х души́ мое́й в беда́х и напа́стех — прибега́ти к Тебе́, Богороди́тельнице,/ и аз к цельбоно́сней Твое́й ико́не со слеза́ми вопию́:/ не пре́зри, Богоро́дице, слез и воздыха́ния моего́/ и возведи́ от печа́лей в ра́дость,/ я́ко и Афо́н ра́достно ликовству́ет,/ иму́ще честны́й о́браз Твой троеру́чнаго явле́ния.</p>
<p>Влады́чице, ми́ра спасе́ние,/ ве́рных наде́жда, покро́в и заступле́ние,/ всеусе́рдно припа́дая к Тебе́, вопие́м:/ покажи́ на нас, погиба́ющих, си́лу и благода́ть цельбоно́сныя святы́я ико́ны Твоея́,/ изба́ви нас всех напа́стей,/ да не преста́нем велича́ти Тебе́, Засту́пницу в печа́лех ве́рную.</p>
<p>О Всенепоро́чная Де́во!/ Боже́ственное прорече́ние уст Твои́х испо́лнися,/ е́же о рожде́нии преподо́бнаго Михаи́ла Малеина́ пре́жде предрекла́ еси́,/ ра́дуется вся земля́ о Боже́ственней си́ле Твое́й,/ весели́тся глас пра́зднующих непреста́нно,/ зря́ще Твоего́ лица́ добро́ту неизрече́нную, ве́село воспева́юще:/ ра́дуйся, Де́во, христиа́н похвало́.
<style name="color-red"/></p>
<p>
<red>Кондак, глас 8.</red>
</p>
<p>
<red>Подо́бен:</red> Взбра́нной Воево́де:</p>
<p><red>Днесь</red> весе́лое наста́ ны́не Твое́ торжество́, Богома́ти Пречи́стая,/ вси ве́рнии испо́лнишася ра́дости и весе́лия,/ я́ко сподо́бльшеся изря́дно воспе́ти/ преди́вное явле́ние честна́го о́браза Твоего́/ и ро́ждшагося из Тебе́ Младе́нца, и́стинна же Бо́га,/ Его́же двема́ рука́ма объе́млеши,/ и тре́тиею от напа́стей и бед нас изыма́еши/ и избавля́еши от всех зол и обстоя́ний.</p>
<p>
<red>Икос:</red>
</p>
<p>А́нгелов Творца́, и́стиннаго Све́та Христа́,/ неизрече́нно из Тебе́, Богома́ти, возсия́вшаго, на ико́не чуде́сне яви́/ и тричи́сленным Свои́м изображе́нием пречи́стых рук Твои́х вся концы́ земли́ удиви́,/ те́мже благода́рственно дерза́ем вопи́ти Тебе́ си́це:/ ра́дуйся, по челове́честву двема́ рука́ма Сы́на и Бо́га объе́млющая;/ ра́дуйся, по Божеству́ тре́тиею руко́ю от напа́стей и бед нас избавля́ющая;/ ра́дуйся, стра́ждущим в печа́лех помога́ющая;/ ра́дуйся, боле́зни вско́ре исцеля́ющая;/ ра́дуйся, я́ко Тобо́ю защища́емся от враго́в си́льных, помышля́ющих на ны зла́я;/ ра́дуйся, сохраня́ющая от всех зол и обстоя́ний.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Тебе́, у́мную, Богоро́дице, пещь,/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</emphasis>
<style name="color-red"/>
</p>
<p>О Ма́ти Бо́га Вы́шняго,/ при́зри на моле́ние ве́рою к Тебе́ прибега́ющих:/ врази́ на мя ополчи́шася, изостри́ша меч свой, уязви́ти мя хотя́ще./ Ты же, я́ко Защи́тница на́ша, отыми́ поноше́ния челове́ческия и напра́сныя клеветы́,/ на Тебе́ наде́юся, Ты бо моя́ кре́пость и защище́ние.</p>
<p>Ненави́дящии мя, творя́ще оби́ды,/ ниспуска́ют стре́лы лука́вствия, хотя́ще мя зело́ уязви́ти,/ аз же, Пречи́стая Влады́чице, взира́я на ико́ну Твоего́ троеру́чнаго явле́ния,/ ю́же дарова́ нам я́ко стра́жа на враги́,/ приношу́ Тебе́ моле́ние:/ защити́, Всепе́тая, руко́ю Твое́ю мене́, погиба́ющаго.</p>
<p>Влады́чице Богоро́дице,/ сокруши́ злы́я враго́в на мя по́мыслы и клеветы́ уста́ви,/ избавля́ющи непови́нныя от ско́рби,/ и́мамы бо, Пречи́стая Де́во, Твою́ ико́ну, благода́ти преиспо́лненную,/ враго́в устраша́ющую и ве́рно прибега́ющих к Тебе́ увеселя́ющую.</p>
<p>О Де́во Пречи́стая!/ Смири́ сердца́ злых челове́к, оби́дящих и ненави́дящих мя,/ и вражде́бно кляну́щих загради́ уста́,/ да посра́мятся врази́ и у́зрят Твою́ сопроти́в борю́щую си́лу,/ се ми́лостивно Ты нас посеща́еши/ и зало́г благода́ти — ико́ну Твою́ я́ко стра́жа на враги́ да́руеши.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</emphasis>
<style name="color-red"/>
</p>
<p>Услы́ши моле́ние мое́, Влады́чице Всепе́тая,/ облегчи́ бре́мя бед мои́х и напа́стей,/ я́ко да возмогу́ возда́ти Тебе́ обе́ты,/ я́же в печа́ли глаго́лаша уста́ моя́,/ сла́влю бо толи́ко чуде́сное явле́ние святы́я ико́ны Твоея́,/ возведи́ мя руко́ю Твое́ю из глубины́ бед в ра́дость,/ воспева́юща и превознося́ща Тя во ве́ки.</p>
<p>О Преблагослове́нная Де́во!/ Егда́ приспе́ день све́тлаго торжества́ — явле́ния пречу́днаго о́браза Твоего́,/ тогда́ Афо́нская Гора́ краси́тся,/ я́ко прие́млет многобога́тный дар во огра́ду свою́ зари́ Боже́ственныя./ О Де́во, озари́ сердца́ на́ша све́том Божества́,/ Его́же в рука́х Твои́х на ико́не прославля́еши,/ пою́щих и превознося́щих Тя во вся ве́ки.</p>
<p>У́жасом объя́ти бы́ша и недоумева́ша о сем,/ ка́ко три руки́ на ико́не нам яви́,/ но то́кмо ра́достно вопие́м:/ о Влады́чице Де́во, еди́ной Тебе́ сие́ досто́йно есть —/ двема́ рука́ма Сы́на и Го́спода держа́ти,/ а тре́тиею ве́рныя от бед избавля́ти,/ пою́щих и превознося́щих Тя во вся ве́ки.</p>
<p>Пою́т Тя вси земноро́днии и славосло́вят си́лы Небе́сныя,/ я́ко Ма́терь Христа́ Бо́га на́шего,/ Ты бо, седя́щи на честне́м престо́ле близ Пресвяты́я Тро́ицы,/ во о́браз Ея́ и три руки́ на ико́не яви́,/ моли́ Ю о нас, Пречи́стая, изба́витися нам мук,/ да возра́дуются вси, пою́щии и превознося́щии Тя во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>О́браз чи́стаго рождества́ Твоего́/ огнепали́мая купина́ показа́ неопа́льная;/ и ны́не на нас напа́стей свире́пеющую угаси́ти, мо́лимся, пещь,/ да Тя, Богоро́дице,/ непреста́нно велича́ем.</emphasis>
<style name="color-red"/>
</p>
<p>Безме́рно наслади́хся щедро́т и благодея́ний Твои́х аз, Де́во Пречи́стая,/ и воспева́ю Тя благода́рственными пе́сньми пред ико́ною Твое́ю,/ на не́йже зри́тся чу́до чудесе́м:/ тре́тия пречи́стая рука́ Твоя́, на по́мощь и защище́ние Тя призыва́ющим.</p>
<p>В пе́снех благода́рных не преста́ну велича́ти Тя, Всепречи́стая Де́во Богоро́дице,/ я́ко неисче́тныя щедро́ты низпосла́ла еси́,/ пропове́дуеши всем чудеса́ цельбоно́сныя Твоея́ ико́ны,/ я́ко подае́ши в боле́знех исцеле́ние, в напа́стех избавле́ние,/ Ты бо еси́ покро́в всем прибега́ющим.</p>
<p>Удиви́ла еси́ всех вои́стинну, Пренепоро́чная Де́во, заступле́нием и покро́вом Твои́м,/ врази́ мои́ отступи́ша от <red>мене</red>́, вме́сто печа́ли ра́дость ми дарова́,/ и аз ра́достно вопию́,/ я́ко цельбоно́сная Твоя́ ико́на ди́вная чудеса́ показа́,/ да вси ве́дуще, я́ко Ты еси́ Засту́пница всем прибега́ющим.</p>
<p>Виждь, Влады́чице Богоро́дице, неможе́ние мое́,/ недоумева́ю бо воспе́ти милосе́рдие Твое́ на мне,/ пода́ждь обновле́ние се́рдцу моему́ досто́йно воспе́ти Тебе́ песнь,/ толи́ко чу́дному на ико́не пречи́стых трех рук Твои́х изображе́нию,/ Ты бо еси́ Нело́жная Засту́пница христиа́н.</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>Гора́ Афо́нская вопие́т:/ гряди́те, лю́дие, к неистощи́мому исто́чнику —/ цельбоно́сней ико́не Влады́чицы на́шея Богоро́дицы/ прия́ти щедро́т мно́жество,/ вси бо прибега́ющии получа́ют неисче́тно да́ры целе́бныя и вопию́т:/ вои́стинну Ты еси́, Де́во Благослове́нная,/ всем кре́пость, держа́ва и защище́ние.</p>
<p>
<red>Сла́ва, и ны́не, то́йже.</red>
</p>
<p>
<red>На хвали́тех стихи́ры самогла́сны, глас 5:</red>
</p>
<p>Тебе́ воспои́м све́тло дави́дскую песнь,/ я́ко Цари́це и Богоро́дице,/ лицу́ Твоему́ помо́лятся бога́тии лю́дстии,/ и Афо́нская Гора́ ра́достию исполня́ется,/ я́ко в па́стве Твое́й сохраня́ется,/ преподо́бному Михаи́лу Малеину́ благода́ть откры́ла еси́,/ сего́ ра́ди и мы, любо́вию созыва́еми/ ви́дети святу́ю и пречу́дную Твою́, Богоро́дице, ико́ну,/ в не́йже Богонача́лие в Тро́ице явля́еши/ изображе́нием пречи́стых рук Твои́х,/ те́мже к Тебе́ вопие́м:/ Влады́чице, моли́ Христа́ Бо́га на́шего/ спасти́ся душа́м на́шим.</p>
<p>Тебе́ припа́даем, Госпоже́, и мо́лимся,/ зря́ще пречестну́ю ико́ну Твою́,/ сию́ бо и Афо́н ликовству́ет,/ име́я во огра́де свое́й зало́г благода́ти Бо́жия,/ да вси притека́ющии прие́млют неоску́дно/ благопотре́бнаго проше́ния своего́ исполне́ние,/ приими́, Влады́чице Всепе́тая,/ ве́рных Твои́х раб мольбы́,/ честву́ющих пра́здник явле́ния Твоего́,/ Ты бо нам на ико́не Свое́й три руки́ яви́ла еси́/ в сла́ву Бо́га на́шего,/ Того́ моли́ спасти́ся душа́м на́шим.</p>
<p>Тебе́ припа́дая, мо́лимся,/ о Де́во Чи́стая Богоро́дице,/ Ма́ти Бо́га на́шего,/ ви́дяще ико́ну святу́ю Твою́,/ сия́ющую па́че со́лнечных луч,/ подае́ши бо ми́лости прося́щим,/ скорбя́щим ско́рби облегча́еши,/ немощны́м здра́вие да́руеши,/ я́ко получи́ исцеле́ние десны́я своея́ руки́ святы́й Иоа́нн Дамаски́н,/ е́йже и мы ны́не со умиле́нием, предстоя́ще, мо́лимся/ и, любе́зно облобыза́в, глаго́лем:/ спаси́ нас, Госпоже́, от гла́да, огня́, меча́ и всех бед,/ почита́ющих ве́рно Твое́ явле́ние,/ и пода́ждь по́мощь спасти́ся душа́м на́шим.</p>
<p>
<red>Сла́ва, и ны́не, глас 6:</red>
</p>
<p><red>Днесь</red>, собо́ри ве́рных, соше́дшеся,/ восплещи́те рука́ми весе́лия,/ духо́вне торжеству́юще день пресла́внаго явле́ния/ цельбоно́сныя ико́ны Присноде́вы Чи́стыя Богоро́дицы,/ Е́йже мы предстои́м и единогла́сно возопии́м:/ ра́дуйся, Преблагослове́нная,/ я́ко изображе́нием на ико́не пречи́стых рук Твои́х в Тро́ице Бо́га сла́виши:/ ра́дуйся, я́ко еди́ну си́лу и благода́ть в них име́еши;/ ра́дуйся, я́ко двема́ рука́ма Сы́на и Го́спода держи́ши,/ тре́тиею же от всех напа́стей и бед нас избавля́еши;/ ра́дуйся, Засту́пнице на́ша Всенаде́жная ко Христу́ Бо́гу на́шему,/ Того́ моли́ спасти́ся душа́м на́шим.</p>
<p>
<red>Славосло́вие и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны от кано́на, пе́сни 3-я и 6-я, на 8. Проки́мен, глас 3, песнь Богоро́дицы:</red> Вели́чит душа́ Моя́ Го́спода,/ и возра́довася дух Мой о Бо́зе, Спа́се Мое́м.
<red>Стих:</red>
Я́ко призре́ на смире́ние Рабы́ Своея́, се бо отны́не ублажа́т Мя вси ро́ди.
<red>Апо́стол к Филипписи́ем, зача́ло 240.</red>
Аллилу́ия,
<red>глас 8:</red>
Слы́ши, Дщи, и виждь, и приклони́ у́хо Твое́.
<red>Стих:</red>
Лицу́ Твоему́ помо́лятся бога́тии лю́дстии.
<red>Ева́нгелие от Луки́, зача́ло 54. Прича́стен: </red>
Ча́шу спасе́ния прииму́:
<style name="color-red"/></p>
<p>
<red>Моли́тва</red>
</p>
<p>О Пресвята́я Госпоже́ Влады́чице Богоро́дице, ве́лие чу́до свято́му Иоа́нну Дамаски́ну яви́вшая, я́ко ве́ру и́стинную — наде́жду несумне́нную показа́вшему! Услы́ши нас, гре́шных, пред чудотво́рною Твое́ю ико́ною усе́рдно моля́щихся и прося́щих Твоея́ по́мощи: не отри́ни моле́ния сего́ мно́гих ра́ди прегреше́ний на́ших, но, я́ко Ма́ти милосе́рдия и щедро́т, изба́ви нас от боле́зней, скорбе́й и печа́лей, прости́ соде́янныя на́ми грехи́, испо́лни ра́дости и весе́лия всех, чту́щих святу́ю ико́ну Твою́, да ра́достно воспое́м и любо́вию просла́вим и́мя Твое́, я́ко Ты еси́ от всех родо́в избра́нная и благослове́нная во ве́ки веко́в. Ами́нь.</p>
<p>
<red>Ина моли́тва</red>
</p>
<p>О Пресвята́я и Преблагослове́нная Де́во Богоро́дице Мари́е! Припа́даем и покланя́емся Ти пред свято́ю троеру́чною ико́ною Твое́ю, воспомина́я пресла́вное чу́до Твое́ исцеле́нием усе́ченныя десни́цы пра́веднаго Иоа́нна Дамаски́на, от ико́ны сея́ я́вленное, его́же зна́мение доны́не ви́димо есть на ней, во о́бразе тре́тия руки́, к изображе́нию Твоему́ приложе́нныя. Мо́лимся Ти и про́сим Тя, Всеблагу́ю и Всеще́друю ро́да на́шего Засту́пницу: услы́ши нас, моля́щих Ти ся, и я́коже блаже́ннаго Иоа́нна, в ско́рби и боле́зни к Тебе́ возопи́вшаго, услы́шала еси́, та́ко и нас не пре́зри, скорбя́щих и боле́знующих ра́нами страсте́й многоразли́чных и к Тебе́ от души́ сокруше́нныя и смире́нныя усе́рдно прибега́ющих. Ты зри́ши, Госпоже́ Всеми́лостивая, не́мощи на́ша, озлобле́ние на́ше, ну́жду, потре́бу на́шу в Твое́й по́мощи и заступле́нии, я́ко отвсю́ду врага́ми окруже́ни есмы́, и несть помога́ющаго, ниже́ заступа́ющаго, а́ще не Ты умилосе́рдишися о нас, Влады́чице. Ей, мо́лим Ти ся, вонми́ гла́су боле́зненному на́шему и помози́ нам святооте́ческую Правосла́вную ве́ру до конца́ дней на́ших непоро́чно сохрани́ти, во всех за́поведех Госпо́дних неукло́нно ходи́ти, покая́ние и́стинное о гресе́х на́ших всегда́ Бо́гу приноси́ти и сподо́битися ми́рныя христиа́нския кончи́ны и до́браго отве́та на Стра́шнем Суде́ Сы́на Твоего́ и Бо́га на́шего, Его́же умоли́ за нас Ма́тернею моли́твою Твое́ю, да не осу́дит нас по беззако́нием на́шим, но да поми́лует нас по вели́цей и неизрече́нней ми́лости Свое́й. О Всеблага́я! услы́ши нас и не лиши́ нас по́мощи Твоея́ держа́вныя, да, Тобо́ю спасе́ние получи́вше, воспое́м и просла́вим Тя на земли́ живы́х и ро́ждшагося от <red>Тебе</red>́ Искупи́теля на́шего, Го́спода Иису́са Христа́, Ему́же подоба́ет сла́ва и держа́ва, честь и поклоне́ние, ку́пно со Отце́м и Святы́м Ду́хом, всегда́, ны́не, и при́сно, и во ве́ки веко́в. Ами́нь.
<style name="color-red"/></p>
</section>
