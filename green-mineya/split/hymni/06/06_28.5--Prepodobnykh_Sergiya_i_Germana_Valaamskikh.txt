<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бных Се́ргия и Ге́рмана Валаа́мских</p>
</title>
<p>
<red>НА МАЛО́Й ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры на 4, глас 1.</red> </p>
<p>
<red>Подо́бен:</red> Небе́сных чино́в:</p>
<p>Небе́сных чино́в зри́телей/ и Све́том Трисо́лнечным в ра́йском селе́нии осиява́емых,/ всесве́тлых свети́льников на́ших Се́ргия и Ге́рмана/ в земно́м селе́нии их/ наста́ день све́тлаго торжества́.</p>
<p>Сра́дуйтеся нам, все ве́рных мно́жество,/ сликовству́йте, го́ры и хо́лми,/ мо́ре и вся, я́же в нем,/ в светоно́сный день па́мяти ди́вных по́стников,/ на гора́х сих, я́ко фи́никсы, процве́тших.</p>
<p>Мирски́я сла́дости и грехо́вныя стра́сти/ му́жески попра́вше, отцы́ Богоно́снии,/ и в те́сном житии́ ду́ши своя́ очи́стивше,/ в благода́тный рай внидо́ша,/ и плоды́ безсме́ртия <red>Днесь</red> вкуша́ют/ и сла́дость ве́чныя жи́зни.</p>
<p>На тве́рди мы́сленней, во оби́тели Валаа́мстей,/ я́ко две пресве́тлыя звезды́,/ Се́ргий ди́вный и Ге́рман чу́дный/ доброде́тельми возсия́ша и чуде́с све́тлостию,/ и́хже свет сла́вы пребу́дет в род и род.</p>
<p>
<red>Сла́ва, глас 3:</red>
</p>
<p>По́стников торжество́ по́стнически пра́зднуем,/ бежи́м грехо́вных страсте́й,/ невоздержа́ния, тщесла́вия и горды́ни,/ гне́ва, не́нависти и зло́бы;/ посто́м же, смире́нием и братолю́бием/ почти́м отце́в честну́ю па́мять,/ да ра́дости их в торжестве́ преми́рном/ прича́стницы вси бы́ти сподо́бимся.</p>
<p>
<red>И ны́не, Богоро́дичен, глас то́йже:</red>
</p>
<p>Безсе́менно заче́ншая и безстра́стно роди́вшая Бо́га Сло́ва,/ христиа́н Предста́тельнице, Богоро́дице Влады́чице!/ К Тебе́ припа́даем, Тя пое́м и славосло́вим/ и Тебе́ вси мо́лимся со слеза́ми:/ воззри́ на нас милосе́рдым о́ком,/ от и́га страсте́й изба́ви нас/ и безстра́стие да́руй душа́м на́шим.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Дом Свято́му Ду́ху/ свят и че́стен/ сотво́рше себе́, святи́и отцы́/ доброде́тельными дея́ньми/ и чуде́с дарова́ньми обогати́шася.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Цве́ти ра́йстии/ процвето́ша нам,/ преподо́бнии,/ по́стнических трудо́в по́тами/ облагоуха́юще всех нас.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Два чуде́с исто́чника,/ Се́ргия и Ге́рмана,/ дарова́ Валаа́мстей оби́тели/ ди́вный во святы́х Госпо́дь,/ в наслажде́ние ве́рно чту́щим святу́ю па́мять их.</p>
<p>
<red>Сла́ва, глас 5:</red>
</p>
<p>А́нгельских чинонача́лий/ и преподо́бных преми́рное торжество́/ возсия́ нам в па́мяти преподо́бных оте́ц Се́ргия и Ге́рмана,/ презре́вших земна́я, да насле́дят Небе́сная,/ попра́вших плотска́я, да восприи́мут духо́вная,/ и́мже и мзду ве́рных рабо́в Госпо́дь дарова́,/ на земли́ и на Небесе́х просла́ви.</p>
<p>
<red>И ны́не, Богоро́дичен, глас то́йже:</red>
</p>
<p>Мы́сленная ста́мно,/ носи́вшая во чре́ве Маннода́вца Христа́,/ Богоро́дице Де́во!/ Того́ моли́ приле́жно/ от го́рькия страсте́й рабо́ты изба́вити нас/ и в пусты́ни безстра́стия/ духо́вныя ма́нны всех прича́стников сотвори́ти,/ от всех зол спасти́/ и просвети́ти ду́ши на́ша.</p>
<p>
<red>Тропа́рь пи́сан на велйцей вече́рни. Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 8.</red> </p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ Ми́ра жи́тели, Се́ргий и Ге́рман,/ ко Христу́ любо́вию распали́вшеся,/ мир и мироде́ржца ку́пно доблему́дренно побежда́ют/ и доброде́телей ле́ствицею/ к соверше́нству жития́ ева́нгельскаго восхо́дят,/ и́хже, я́ко свети́ла ве́лия,/ пусты́ни Валаа́мстей Христо́с Бог дарова́,/ све́том дел их озаря́я ду́ши на́ша.</p>
<p>О, ди́внаго му́жества!/ Многостра́стныя пло́ти не щадя́т святи́и,/ но, я́ко на врага́, востаю́т,/ распина́юще <red>ю</red> со страстьми́ и похотьми́/ и покаря́юще ду́хови./ Тем нетле́нныя да́ры от Христа́ прие́млют,/ от земны́х к Небе́сным прехо́дят,/ от А́нгел и челове́к прославля́ются.</p>
<p>О столпи́ одушевле́ннии, Се́ргие и Ге́рмане,/ доброде́тельми укра́шеннии,/ ка́ко вас по достоя́нию воспое́м в пе́снех?/ преде́л бо естества́ преше́дше,/ во пло́ти А́нгели показа́стеся,/ житию́ Безпло́тных подража́юще./ Тем я́ко по́стников удобре́ние/ и Небе́снаго Сио́на жи́тели/ хода́таи же и моли́твенницы ко Го́споду/ при́сно ублажа́етеся.</p>
<p>Я́ко ма́слины плодови́ты в дому́ Бо́жии возрасто́ша,/ я́коже фи́никсы, доброде́тельми процвето́ша нам преподо́бнии,/ и я́ко сосу́ди Свята́го Ду́ха,/ не зла́том, но дарова́ньми Боже́ственными украси́шася,/ и́хже пра́зднующе па́мять, о празднолю́бцы,/ житию́ их подража́им,/ я́ко да сподо́бит нас Бог/ слы́шати с ни́ми глас пра́зднующих в Небе́сном Сио́не.    </p>
<p>
<red>Сла́ва, глас 6:</red>
</p>
<p>Сла́вим Тя, Триипоста́сный Бо́же,/ Тво́рче Небеса́ и земли́,/ я́ко дарова́л еси́ нам во о́браз благоугожда́ти Тебе́/ Тобо́ю избра́нных по́стников,/ всеблаже́нных отцо́в на́ших Се́ргия и Ге́рмана,/ и́хже любы́ к Тебе́ бысть неразлу́чна,/ сою́з братолю́бия и́стинен,/ моли́тва непреста́нна, нра́ва кро́тость,/ слез струи́ приснотеку́щия,/ пост, бде́ние и труды́, естества́ преде́л превосходя́щии./ Те́мже ум и се́рдце предочи́стивше,/ от земли́ на Не́бо восхо́дят/ и ны́не в ве́чной сла́ве Тебе́ со А́нгелы славосло́вят./ Тех моли́твами, Влады́ко Человеколю́бче,/ побе́ды правосла́вным на супоста́ты да́руй,/ миру мир низпосли́/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. Чте́ния 3.</red>
</p>
<p>Прему́дрости Соломо́новы чте́ние
<red>(глава́ 3):</red> </p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очеса́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие сокруше́ние,/ они́ же суть в ми́ре./ Ибо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я/ и обра́те их досто́йны Себе́./ я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(глава́ 4):</red> </p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гови быв, возлю́блен бысть/ и живы́й посреде́ гре́шник преста́влен бысть./ Восхище́н бысть, да не зло́ба измени́т ра́зума его́/ или́ лесть прельсти́т ду́шу его́./ Раче́ние бо зло́бы помрача́ет до́брая,/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(главы 5 и 6):</red> </p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем суд нелицеме́рен./ Прии́мет щит непобеди́мый преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́,/ внуши́те, держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>
<red>На лити́и стихи́ры, глас 3, самогла́сны:</red>
</p>
<p>Безнача́льнаго Све́та,/ из тьмы свет ди́вный созда́вшаго/ и све́том позна́ния Своего́ просвети́вшаго ве́рных сердца́,/ Человеколю́бца Христа́/ возлюби́вше, отцы́ Богому́дрии/ во све́те Того́ повеле́ний до́бре ходи́ша/ и, от Него́ све́том благода́ти просве́щшеся,/ нам, со тьмо́ю страсте́й борю́щимся, свети́льницы яви́шася./ И́хже моли́твами, Светода́вче Го́споди,/ умы́ просветй и сердца́ на́ша очи́сти,/ я́ко Благоутро́бен.</p>
<p>Во́льную нищету́ я́ко дверь к соверше́нству/ избра́ша отцы́ Богоно́снии/ и, ни́щи бы́вше ду́хом,/ благода́тию обогати́шася,/ я́же све́том Свои́м наста́ви/ и руководи́ их на высоту́ доброде́телей соверше́нства./ Тоя́ у́бо и нас, Влады́ко Христе́,/ преподо́бных моли́твами прича́стники бы́ти сподо́би/ и спаси́ ду́ши на́ша, я́ко Человеколю́бец.</p>
<p>Поста́ и моли́твы си́ла/ во пло́ти су́щия вы, Се́ргие и Ге́рмане,/ а́ки безпло́тныя соде́ла./ Зако́н бо пло́ти/ тве́рдости ума́ ва́шего не возмо́же поколеба́ти,/ но зако́ну ума́, о Бо́зе влады́чествующу,/ зако́н во удесе́х побежде́н быва́ет./ И нам у́бо, о всеблаже́ннии,/ дар целому́дрия дарова́ти Христа́ Бо́га моли́те/ и спасти́ ду́ши на́ша.</p>
<p>
<red>Сла́ва, глас 2:</red>
</p>
<p>Благода́тный свет Триипоста́снаго Божества́/ от душ ва́ших, Се́ргие и Ге́рмане,/ мрак земна́го пристра́стия отгна́в,/ на трудолю́бный по́стничества путь наста́ви,/ сквозе́ страсте́й свире́пое мо́ре проведе́,/ на го́ру безстра́стия возведя́,/ зако́н на скрижа́лех серде́ц ва́ших написа́,/ духо́вныя ма́нны прича́стники сотвори́/ и в зе́млю обетова́ния, в Небе́сный Сио́н, введя́,/ иде́же со А́нгелы лику́юще,/ Всеблага́го Творца́ моли́те,/ е́же спасти́ ду́ши на́ша.</p>
<p>
<red>И ны́не, Богоро́дичен:</red> О, чудеся́ новаго:</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, Богоизбра́нная дво́ице,/ Се́ргие и Ге́рмане,/ непобеди́мии Христо́вы во́ини,/ мы́сленных враго́в побе́дою сла́внии,/ мона́шествующих утвержде́ние,/ оби́тели огражде́ние,/ и́миже в нас тлетво́рныя стра́сти разруша́ются,/ неду́зи исцеля́ются,/ де́мони прогони́ми быва́ют,/ враго́в горды́ня низпа́дает и мы спаса́емся./ Сла́ва ди́вному во святы́х Свои́х Бо́гу,/ тех моли́твами подаю́щему ве́рным ве́лию ми́лость.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ра́дуйся, ра́дости на́шея вино́вне,/ всеблаже́нне о́тче Се́ргие/ с Богому́дрым Ге́рманом!/ Внидо́сте бо в ра́дость пра́ведных,/ восприе́млете мзду трудо́в ва́ших от Влады́ки Христа́:/ на земли́ вре́менно Тому́ послужи́вше,/ ны́не ве́чно на Небесе́х с Ним ца́рствуете./ Его́же Боже́ственною сла́вою осиява́еми,/ в светоно́сный день па́мяти ва́шея нам спра́зднуйте,/ Тому́ приле́жно моля́щеся/ низпосла́ти ве́рным ве́лию ми́лость.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Ра́дуйся, оби́тель свята́я:/ ра́дуйся, Боже́ственный хра́ме,/ в не́мже благоизво́ли Всеблаги́й Госпо́дь телесе́м святы́х почи́ти/ и ра́ку их чуде́с исто́чником соде́лати./ Прииди́те у́бо, ве́рнии,/ почерпи́те и пи́йте от сего́ исто́чника врачева́ний/ благода́тныя во́ды,/ и к вино́вным на́шея ра́дости с на́ми воззове́м псало́мски:/ ра́дуйтеся, пра́веднии Се́ргие и Ге́рмане,/ вам бо подоба́ет похвала́,/ вам прино́сим по Бо́зе же́ртву хвале́ния.</p>
<p>
<red>Сла́ва, глас 8:</red>
</p>
<p>Мона́хов ли́цы,/ Бо́га в Тро́ице славосло́вящии,/ и все мно́жество, соше́дшеся, ублажи́м отцы́ всехва́льныя,/ безмо́лвия рачи́тели,/ и́стинныя по́стники,/ всеизря́дныя де́латели зако́на Бо́жия,/ свети́льники благода́тныя,/ плотоно́сныя А́нгелы,/ и возопие́м к ним, глаго́люще:/ отцы́ Богоизбра́ннии Се́ргие и Ге́рмане,/ Небе́снии су́ще гра́ждане,/ Влады́ку всех моли́те,/ вся гра́ды и страны́ Росси́йския от гла́да и меча́ сохрани́ти,/ мир Це́ркви Свое́й дарова́ти/ и спасти́ ду́ши на́ша.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>На благослове́нии хле́бов тропа́рь преподо́бных, два́жды, и</red> Богоро́дице Де́во:
<red>еди́ножды.</red> </p>
<p>
<red>Тропа́рь преподо́бных, глас 4:</red>
</p>
<p>Ева́нгелия Христо́ва и́стиннии послу́шницы/ яви́стеся, преподо́бнии,/ мир и вся, я́же в нем, я́ко не су́щая,/ преоби́девше любве́ ра́ди Христо́вы,/ и в морски́й о́стров всели́стеся/ и трудолю́бно в нем проти́ву ко́зней неви́димых враго́в подвиза́стеся,/ посто́м, бде́нием же и всено́щным стоя́нием/ пло́ти своя́ ду́ху му́дре повину́ли есте́./ Сего́ ра́ди от Вседержи́тельныя десни́цы досто́йныя венцы́ прия́ли есте́./ И ны́не Пресвяте́й Тро́ице предстоя́ще, моли́теся,/ всеблаже́ннии отцы́ Се́ргие и Ге́рмане,/ сохрани́тися в ми́ре оте́честву на́шему/ и спасти́ся душа́м на́шим.</p>
<p>
<red>Ин тропа́рь, глас 1:</red>
</p>
<p>От мирски́я молвы́ бе́гающе,/ безмо́лвия и благоче́стия рачи́тели,/ в ти́хое приста́нище Валаа́ма от восто́ка приидо́сте/ и в нем, ева́нгельски Христу́ доброде́тельми после́довавше,/ на верх соверше́нства востекли́ есте́,/ и ны́не в торжестве́ преми́рном Богозре́нием наслажда́ющеся,/ всеблаже́ннии отцы́ Се́ргие и Ге́рмане,/ Человеколю́бца Бо́га моли́те,/ е́же спасти́ всех нас,/ благоче́стно вас почита́ющих.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь преподо́бных, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 1:</red>
</p>
<p>Боже́ственным жела́нием распали́вшеся, преподо́бнии/ псало́мски ко Христу́ взыва́ху:/ что́ нам есть на Небеси́ па́че Тебе́, Бо́же вожделе́ннейше,/ жела́ний на́ших кра́ю?/ И от <red>Тебе</red>́ что́ восхоте́хом на земли́?/ Вся земна́я презре́хом, вся тле́нная вмени́хом за уме́ты,/ да Тебе́ еди́наго приобря́щем, все́ю душе́ю возлю́бим/ и Тебе́ еди́ному послу́жим./ Тех моли́твами, Человеколю́бче Го́споди, любве́ Твоея́ сердца́ на́ша испо́лни/ и спаси́ нас, яко Благоутро́бен.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Я́ко Небе́снаго Царя́ чисте́йший храм была́ еси́, Пречи́стая,/ и, к Нему́ иму́щая ма́тернее дерзнове́ние,/ Того́ умоли́ти потщи́ся,/ е́же очи́стити ду́ши на́ша от мно́жества прегреше́ний/ и хра́мы че́стны в жили́ще Себе́ человеколю́бием Свои́м нас соде́лати,/ Того́ бо есмы́ творе́ние./ <red>Аще</red> и согреша́ем, но наде́жды, е́же спасти́ся, не отпа́даем,/ иму́ще Тя к Нему́, Влады́чице, те́плую о нас Предста́тельницу.</p>
<p>
<red>По 2-м стихосло́вии седа́лен, глас 5:</red>
</p>
<p>Не вне́шнее сткля́ницы и блю́да от Христо́вых слове́с научи́шася преподо́бнии очища́ти,/ но вну́тренняго челове́ка от страсте́й грехо́вных,/ от се́рдца бо исхо́дят помышле́ния зла́я./ Тем в безмо́лвии, доброде́телей де́ланием и благода́ти де́йством/ серде́чную чистоту́ стяжа́вше, сосу́ди че́стни яви́шася Свято́му Ду́ху,/ и ны́не нам свы́ше, Христу́ предстоя́ще, неоску́днуто благода́ть исцеле́ний подаю́т/ и всем, ве́рно чту́щим светоно́сную па́мять их.</p>
<p>
<red>Сла́ва, и ны́не, Богоро́дичен, глас тойже:</red>
</p>
<p>Мы́сленная заре́, возсия́вшая ми́ру Несозда́нное Со́лнце, Христа́, Пренепоро́чная Де́во!/ К Тому́, я́ко Сы́ну Своему́, простри́ Свои́ ма́терния ру́це с моле́нием,/ е́же возсия́ти нам, гре́шным, незаходи́мым све́том благода́ти,/ я́ко да отло́жше дела́ тьмы,/ еле́ем до́брых дел просвети́м ду́ши на́ша/ и досто́йни бу́дем вни́ти в черто́г с му́дрыми де́вами,/ Тебе́, Влады́чице, велича́юще во вся ве́ки.</p>
<p>
<red>По полиеле́и седа́лен, глас 4:</red>
</p>
<p>Хва́ляще И́мя Госпо́дне в Боже́ственнем Его́ хра́ме,/ восхва́лим ку́пно ве́рныя Его́ рабы́, всехва́льныя отцы́ на́ша Се́ргия и Ге́рмана,/ и́же просла́виша Бо́га в душа́х свои́х и телесе́х/ и све́том доброде́телей, я́ко зве́зды новоявле́нныя, просвети́шася во стране́ Каре́льстей./ Те́мже и Бог их в Небе́снем Ца́рствии просла́ви/ и нам помо́щники показа́, при́сно моля́щияся о душа́х на́ших.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Сбытие́ слове́с Твои́х, Влады́чице, зри́тся:/ се бо ублажа́ют Тя вси ро́ди,/ и мы, раби́ Твои́, превозно́сим вы́ну по Бо́зе и́мя Твое́ и вопие́м:/ ра́дуйся, земноро́дных ра́досте;/ ра́дуйся, де́вственных похвало́;/ ра́дуйся, страстьми́ обурева́емым ти́хое приста́нище;/ ра́дуйся, отча́янным прибе́жище и спасе́ние;/ ра́дуйся, ве́рным Засту́пнице и покро́ве./ Ра́дуйся, в жена́х еди́на Благослове́нная, Богоро́дице Мари́е,/ ро́ждшая всем Жизнь.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми? Вся́кое дыха́ние:
<red>Ева́нгелие от Матфе́я, зача́ло 43.</red> </p>
<p>
<red>По 50-м псалме́ стихи́ра, глас 6:</red>
</p>
<p>Светоно́сная отцо́в па́мять,/ я́ко труба́ велегла́сная,/ от всех стран ве́рных мно́жество созыва́ет/ и глас орга́нов у́мных ко хвале́нию возбужда́ет./ Восхва́лим у́бо и вознесе́м в пе́снех ра́дости на́шея вино́вныя,/ всехва́льныя отцы́ на́ша Се́ргия и Ге́рмана,/ и́же нам ныне неви́димо спра́зднуют,/ ду́хом сра́дуются и благода́тныя да́ры у Христа́ про́сят,/ е́же уще́дрити вся,/ досто́йно пра́зднующия всечестну́ю па́мять их.</p>
<p>
<red>Кано́н Богоро́дицы со ирмосо́м на 6 и преподо́бных на 8, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
<style name="color-red"/>
</p>
<p>Со́лнце Пра́вды — Христе́,/ возсия́й ми <red>Днесь</red> све́том ра́зума Твоего́,/ да свети́льники на́ша, Се́ргия и Ге́рмана,/ се́рдцем и устна́ми воспою́ во сла́ву Твою́, Влады́ко.</p>
<p>Реко́ша в себе́ святи́и:/ бежи́м простра́ннаго пути́, зане́ в па́губу веде́т,/ бежи́м грехо́вных страсте́й,/ до а́да бо низво́дят,/ те́сный же путь возлю́бим,/ да насле́дим жизнь ве́чную.</p>
<p>Я́коже дожде́м, слеза́ми зе́млю се́рдца ва́шего напая́юще,/ и, я́ко со́лнцем, теплото́ю моли́твы согрева́юще,/ доброде́телей плоды́, Се́ргие и Ге́рмане, виногра́да Де́лателю принесо́сте.</p>
<p>
<red>Богоро́дичен:</red> Доброде́тели святы́х пою́ и сла́влю,/ сам же зла́я твори́ти, увы́ мне, не престаю́./ Но, Влады́ко Христе́, молйтвами Ма́тере Твоея́/ и мене́, окая́ннаго, от сна ле́ности к доброде́телей де́ланию возбуди́.
<style name="color-red"/></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́,/ несть бо свят, па́че Тебе́, Человеколю́бче.</emphasis>
<style name="color-red"/>
</p>
<p>Преслу́шав за́поведь, пра́отец сла́дости ра́йския лише́н бысть,/ послуша́нием же святи́и ве́чную жизнь насле́довавше,/ Богозре́нием наслажда́ются.</p>
<p>Та́йное де́лание ва́ше, безмо́лвия люби́телие, ви́дя Оте́ц Небе́сный,/ я́ко сы́ны Своя́ уще́дри, благода́тию обогати́/ и на Небеса́х просла́ви.</p>
<p>Чистоты́ рачи́тели, земны́я А́нгелы,/ избра́нныя сосу́ды Свята́го Ду́ха,/ чи́стое зерца́ло целому́дрия,/ Се́ргия и Ге́рмана чистото́ю се́рдца почти́м.</p>
<p>
<red>Богоро́дичен:</red> Раб сый чре́ва,/ ка́ко возмогу́ плоть ду́ху покори́ти и чистоту́ а́нгельскую стяжа́ти?/ Но, о де́вственных похвало́, Пречи́стая!/ Ты из пле́на сего́ изба́ви мене́, несмы́сленнаго.
<style name="color-red"/></p>
<p>
<red>Седа́лен, глас 3:</red>
</p>
<p>От шу́ма жите́йских волн удаля́ющеся,/ во о́стров Нева́ по́нта с восто́чных стран приидо́сте,/ иде́же ни глубина́ страсте́й, ни бу́ря духо́в проти́вных/ тве́рдостию ума́ ва́шего, Се́ргие и Ге́рмане, не возмо́же поколеба́ти,/ но по́двигом до́брым, в безмо́лвии подвиза́ющеся,/ благоуго́дни Христу́ яви́стеся,/ Его́же ны́не предстоя́ще Престо́лу, мольбу́ сотвори́те,/ да призира́ет вы́ну милосе́рдым о́ком Свои́м на ме́сто селе́ния ва́шего,/ спаса́я в ма́ре ду́ши на́ша.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Не от А́нгел, ни от челове́к,/ но от Твоего́ Сы́на, Влады́чице, Творца́ А́нгелов и челове́ков,/ кро́ткаго и смире́ннаго се́рдцем Иису́са,/ смире́нию удо́бь навы́кнути могу́ и не прилежу́:/ увы́ мне! горд сый, презо́рлив
<a type="note" xlink:href="#note67">67</a>
и непокори́в пра́сно от нераде́ния моего́ явля́юся./ Тя у́бо, о Де́во Пренепоро́чная, молю́ смире́нно с те́плыми слеза́ми,/ е́же дух кро́тости и смире́ния се́рдцу моему́ дарова́ти,/ да вку́сит поко́й сладча́йший душа́ моя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
<style name="color-red"/>
</p>
<p>Я́ко ло́зы виногра́да Христо́ва су́ще, Се́ргие и Ге́рмане,/ грозда́ми доброде́телей процве́тшии,/ вино́м Боже́ственнаго весе́лия испо́лните сердца́ на́ша.</p>
<p>Мо́лим вас, я́ко в ра́дости су́щия пра́ведных, всеблаже́ннии,/ вся́ку печа́ль и го́ресть от душ на́ших отгна́ти,/ я́ко да, ра́дующеся, сла́вим вас.</p>
<p>Те́мная страсте́й бу́ря воста́ на мя/ и свет благода́ти сокрыва́ется от оче́с мои́х./ Но, о свиде́тельницы мы́сленнии!/ моему́ омраче́нию ускори́те в по́мощь.</p>
<p>
<red>Богоро́дичен:</red> Ли́цы А́нгелов и преподо́бных/ и мы, гре́шнии, мо́лим Тя, Благоутро́бне Го́споди,/ предста́тельством Ма́тере Твоея́ уще́дри и спаси́ всех нас.
<style name="color-red"/></p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия Сла́вы Сия́ние Божества́,/ от но́щи у́тренююще,/ воспева́ем Тя, Человеколюбче.</emphasis>
<style name="color-red"/>
</p>
<p>Кра́йним безмо́лвием, моли́твою же, и посто́м, и бде́нием ду́ши своя́ очи́стивше,/ пустыннолю́бцы Трисия́ннаго Све́та прия́телище соде́лашася.</p>
<p>Не я́коже тро́сти, ве́тром коле́блемыя,/ но я́ко тве́рдии столпи́, Се́ргий и Ге́рман,/ на краеуго́льном ка́мени, Христе́, ве́рою утверди́вшеся,/ доброде́тельми просия́ша.</p>
<p>Иоа́ннову житию́ в пусты́ни Иорда́нове/ и Илиину́ безмо́лвию на горе́ ревну́юще, преподо́бнии,/ страсте́й и́га дея́нием свобо́ждшеся,/ Богозре́нием просвети́шася.</p>
<p>
<red>Богоро́дичен:</red> Ты покро́в мой от напа́стей вра́жиих, Влады́чице,/ Ты свет се́рдцу моему́, печа́льми жите́йскими омраче́нному,/ при́сно бу́ди, Богоро́дице, и спаси́ мя.
<style name="color-red"/></p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой, Многоми́лостиве.</emphasis>
</p>
<p>Яко же́ртву непоро́чну и всесожже́ние ту́чно,/ принесо́ша себе́ святи́и Бо́гу,/ и, па́че вся́каго всепло́дия же́ртвы и приноше́ния,/ благоуго́дни Ему́ яви́шася.</p>
<p>У́мныма очи́ма зря́ще пред собо́ю Го́спода, Богоблаже́ннии,/ непоро́чно ше́ствовали есте́ по стезя́м за́поведей Его́,/ утвержде́ни иму́ще но́зе благода́тию Свята́го Ду́ха.</p>
<p>Не име́ поко́я боголюби́вый дух ваш, Се́ргие и Ге́рмане,/ до́ндеже не обрето́сте себе́ ме́сто безмо́лвия./ В том бо ве́рою и любо́вию с Бо́гом соедини́вшеся,/ ве́чный поко́й насле́довасте.</p>
<p>
<red>Богоро́дичен:</red> Не ки́том, я́коже Ио́на, но грехо́м пожре́н сый, вопию́:/ Влады́ко Христе́!/ Моли́твами Пречи́стыя Твоея́ Ма́тере и преподо́бных оте́ц/ от нетле́ния мя изба́ви, я́ко Благоутро́бен.
<style name="color-red"/></p>
<p>
<red>Конда́к, глас 4:</red>
</p>
<p>От мирска́го жития́ изше́дше,/ отверже́нием ми́ра Христу́ после́довасте,/ и достиго́сте вели́каго Нева́ е́зера,/ и, в нем на о́строве Валаа́ме все́льшеся,/ равноа́нгельное житие́ пожи́ли есте́,/ отону́дуже, веселя́щеся, прешли́ есте́ к Небе́сным черто́гом./ И ны́не со А́нгелы Влады́чню Престо́лу предстоя́ще,/ помина́йте нас, чад свои́х,/ я́же собра́ли есте́, Богому́дрии,/ да ра́достно от души́ вопие́м:/ ра́дуйтеся, Се́ргие и Ге́рмане, отцы́ преблаже́ннии.</p>
<p>
<red>И́кос:</red>
</p>
<p>Ка́ко, неразу́мен сый, воспою́ по́стники всехва́льныя?/ Сло́во бо прему́дрости и сло́во ра́зума несть дано́ ми,/ безслове́сием одержи́му су́щу./ Ты Сам, смы́сла Пода́телю, Иису́се,/ Прему́дрость ве́чная и Сло́во Бо́жие Ипоста́сное,/ моли́твами преподо́бных ум мой просвети́ и да́руй сло́во,/ да гла́сом а́нгельским воспою́ их, глаго́ля:/ ра́дуйтеся, зве́зды мы́сленныя, от восто́ка нам возсия́вшия;/ ра́дуйтеся, безмо́лвия люби́тели всеизря́днии./ Ра́дуйтеся, Христо́вых за́поведей де́латели непоро́чнии;/ ра́дуйтеся, злати́и сосу́ди, Ду́хом Святы́м испо́лненнии./ Ра́дуйтеся, столпи́ одушевле́ннии, зда́ние по́стничества утвержда́ющии;/ ра́дуйтеся, кри́ни, чистото́ю серде́чною, а́ки сне́гом, убеле́ннии./ Ра́дуйтеся, ма́слины, от Христа́ нам еле́й милосе́рдая плодонося́щия;/ ра́дуйтеся, ве́рным побо́рницы, моли́твенным копие́м сопроти́вныя поража́ющии./ Ра́дуйтеся, цели́телие теле́сных не́мощей и страсте́й душе́вных;/ ра́дуйтеся, ускоря́ющии в по́мощь обурева́емым и вам моля́щимся./ Ра́дуйтеся, Валаа́му свети́ла ве́лия и пресве́тлая./ Ра́дуйтеся, Се́ргие и Ге́рмане, отцы́ всеблаже́ннии.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Ю́ноши три в Вавило́не,/ веле́ние мучи́телево на бу́йство прело́жше,/ посреде́ пла́мене вопия́ху:/ благослове́н еси́, Го́споди,/ Бо́же оте́ц на́ших.</emphasis>
<style name="color-red"/>
</p>
<p>Огню́ су́щу в вас, Се́ргие и Ге́рмане, Боже́ственныя любве́,/ пла́мень по́хоти и огнь я́рости претворися в ро́су./ Тем, ра́дующеся, в безмо́лвии воспева́ете:/ благослове́н еси́, Го́спода, Бо́же оте́ц на́ших.</p>
<p>Пло́ти свое́й, я́коже злато́му и́долу о́троцы, преподо́бнии не послужи́ша,/ но, апо́стольски распина́юще <red>ю</red> со страстьми́ и похотьми́, покори́ша ду́ху/ и, хра́мы честни́ сотво́ршеся Свято́му Ду́ху, взыва́ху:/ благослове́н еси́, Го́споди, Бо́же оте́ц на́ших.</p>
<p>Я́ко чистоты́ храни́тели,/ чисте́йшему Божеству́ вмести́лище соде́лашася, любому́дрии,/ и, во пло́ти су́ще, тайноде́йствием Уте́шителя к преми́рных зре́нию восхища́хуся, пою́ще:/ благослове́н еси́, Го́споди, Бо́же оте́ц на́ших.</p>
<p>
<red>Богоро́дичен:</red> Яко Ма́терь Безнача́льнаго Бо́га Сло́ва су́щую,/ Тя, Влады́чице, прошу́ умиле́нно от безслове́сных страсте́й изба́вити мя,/ я́ко о́троки от пещи́ халде́йския, да с ни́ми, ра́дуяся, воспою́:/ благослове́н еси́, Го́споди, Бо́же оте́ц на́ших.
<style name="color-red"/></p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>Бо́дренным ума́ трезве́нием и те́плым ко Христу́ моле́нием,/ диа́вола, я́ко льва рыка́ющаго и и́щущаго кого́ поглоти́ти, преподо́бнии посрами́ша,/ стра́стныя того́ прило́ги отсе́кше./ Тем со о́троки поя́ху:/ вся дела́, благослови́те, по́йте Го́спода.</p>
<p>Вся ору́жия Бо́жия Се́ргий и Ге́рман восприи́мше на гора́х Валаа́ма,/ я́коже Моисе́й и Ааро́н, воздея́нием ума́ и рук на высоту́,/ сопроти́вных си́лу, ве́рным спобо́рствующе, осла́биша, пою́ще песнь:/ вся дела́, благослови́те, по́йте Го́спода.</p>
<p>Безнача́льная, Вседержи́тельная, Единосу́щная Свята́я Тро́ице,/ моли́твами преподо́бных Твои́х/ от трех мы́сленных враго́в боре́ний ду́ши на́ша изба́ви,/ поми́луй и спаси́ всех, благоче́стно Тя испове́дающих.</p>
<p>
<red>Богоро́дичен:</red> Богоуго́дно пожи́вшим после́довати мене́ сотвори́ до́брыми де́лы, Всенепоро́чная,/ потребля́ющи от души́ моея́ прило́ги лука́вых де́монов/ и возводя́щи при́сно ум мой к зре́нию за́поведей Сы́на Твоего́ и Творца́ моего́.
<style name="color-red"/></p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ева у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́ннем чревоноше́ния ми́ров и благослове́ние процвела́ еси́./ Тем Тя вси велича́ем.</emphasis>
<style name="color-red"/>
</p>
<p>На тве́рдом ве́ры ка́мени благода́тию утвержде́ни су́ще,/ в безмо́лвии подвиза́ющеся,/ тече́ние по́стничества до́бре сконча́вше/ и мздовоздая́ние от Христа́ прии́мше,/ Тому́ ны́не моли́теся, всеблаже́ннии,/ в ве́ре и доброде́тели ве́рных Свои́х утверди́ти.</p>
<p>Яко победи́тели мы́сленных враго́в, Се́ргие и Ге́рмане,/ предстоя́ще ны́не Престо́лу Небе́сных сил Царя́,/ моли́те бла́гость Его́ правосла́вным на сопоста́ты по́беду и одоле́ние дарова́ти.</p>
<p>В Небе́сных су́ще оби́телех, преподо́бнии, Влады́ку всех моли́те/ страну́ на́шу и вся гра́ды и страны́ христиа́нская в ми́ре сохрани́ти/ и вся ны спасти́, благоче́стно вас почита́ющия.</p>
<p>
<red>Богоро́дичен:</red> Ка́мень краеуго́льный, Христо́с, ве́рным есть основа́ние,/ неве́рным же — ка́мень претыка́ния и собла́зна./ На сем Ка́мени, Влады́чице, утверди́ мое́ помышле́ние/ и спаси́ мя, я́ко к Нему́ иму́щая ма́тернее дерзнове́ние.
<style name="color-red"/></p>
<p>
<red>Свети́лен:</red>
</p>
<p>Светода́вче Го́споди!/ Свети́льников на́ших, Се́ргия и Ге́рмана, моли́твами/ просвети́ нас, ве́рою Тебе́ служа́щих/ и благоче́стно пра́зднующих светоно́сную тех па́мять.</p>
<p>
<red>Сла́ва, и ны́не, Богоро́дичен:</red>
</p>
<p>Свеще́ та́инственная, Богоневе́сто!/ Су́щим во тьме неразу́мия све́том ра́зума и́стины возсия́й/ и спаси́ всех, благоче́стно Тя я́ко Ма́терь Бо́жию велича́ющих.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Дал еси́ во о́браз нам/ благоугожда́ти Тебе́, Го́споди,/ благи́я и ве́рныя рабы́ Твоя́ Се́ргия и Ге́рмана,/ и́же у́мным бо́дренным трезве́нием/ бори́тели де́моны посрами́ша,/ стра́стныя прило́ги их доблему́дренно отрази́вше/ и греху́ не бы́вше раби́,/ Тебе́ благоуго́дни яви́шася,/ Иису́се Всеси́льне, Спа́се душ на́ших.</p>
<p>Творе́нием Госпо́дних за́поведей/ и непреста́нными моли́твы де́йством/ Боже́ственныя любве́ теплоту́ стяжа́вше святи́и отцы́/ и сла́дость тоя́ душе́вным чу́вством вкуси́вше,/ ко Христу́ взыва́ху:/ ника́я ина́я сла́дость/ не разлучи́т нас от любве́ Твоея́,/ Иису́се Сладча́йший, Спа́се душ на́ших.</p>
<p>Я́ко неистощи́мое сокро́вище/ и непрестае́мый пото́к духо́вных дарова́ний,/ преподо́бных оте́ц ра́ка/ в Боже́ственнем сем хра́ме от <red>Тебе</red>́ нам дарова́ся,/ Иису́се Человеколю́бче, Спа́се всего́ ми́ра,/ Благоде́телю Ще́дрый,/ Врачу́ душ и теле́с на́ших.</p>
<p>Ра́дуйся, пусты́не,/ пре́жде безпло́дна и необита́ема бы́вшая,/ ны́не же я́ко крин цвету́щая/ и и́нок мно́жеством испо́лненная;/ взыгра́йте, го́ры Валаа́ма и вся древа́ дубра́вная,/ во дне́шний день ра́достнаго торжества́,/ хва́ляще с на́ми Се́ргия и Ге́рмана,/ отцы́ всехва́льныя.</p>
<p>
<red>Сла́ва, глас 6:</red>
</p>
<p>Благода́рным се́рдцем и устна́ми/ хва́лим Тя, Всеси́льне Го́споди,/ ди́вный во святы́х Твои́х/ и творя́й и́ми ве́лия и пресла́вная;/ ди́вен бо яви́лся еси́ и в преподо́бных отце́х на́ших,/ и́миже в ну́ждах ве́рным посо́бствуеши,/ предста́тельством их больны́м подае́ши здра́вие,/ от злых духо́в свобожда́еши,/ от потопле́ния спаса́еши./ Тем, ны́не соверша́юще па́мять их,/ покланя́емся держа́ве Твое́й и, славосло́вяще, вопие́м:/ Безнача́льный Отче, Собезнача́льный Сы́не/ и равноче́стный Святы́й Ду́ше,/ Тро́ице Свята́я, сла́ва Тебе́.</p>
<p>
<red>И ны́не, Богоро́дичен:</red> Богоро́дице, Ты еси́ лоза́ и́стинная:
<style name="color-red"/></p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на пе́сни 3-я и 6-я. Проки́мен, глас 7:</red> Честна́ пред Го́сподем/ смерть преподо́бных Его́.
<red>Стих: </red>
Что́ возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213.</red>
Аллилу́ия,
<red>глас 6:</red>
Блаже́н муж, боя́йся Го́спода, в за́поведех Его́ восхо́щет зело́.
<red>Стих:</red>
Си́льно на земли́ бу́дет се́мя его́.
<red>Ева́нгелие от Луки́, зача́ло 24. Прича́стен:</red>
В па́мять ве́чную:</p>
<p>
<red>Моли́тва</red>
</p>
<p>О вели́цыи отцы́ на́ши, Христо́вы уго́дницы и те́плии предста́тели ко Спа́су о душа́х на́ших, Се́ргие и Ге́рмане! Вы бо в неду́зех цели́тели яви́стеся, по мо́рю пла́вающим ко́рмчий, и утопа́ющим благонаде́жное избавле́ние, и от вся́каго смертоно́снаго наше́ствия храни́тели, па́че же от духо́в нечи́стых свобожде́ние и вся́ких наве́тов, проти́ву нас содержи́мых, очище́ние и по́мощь. О преблаже́ннии отцы́ и чудотво́рцы пресла́внии, Се́ргие и Ге́рмане, моли́теся ко Влады́це Христу́ о нас гре́шных, я́ко да ва́шими моли́твами сподо́бимся в День Су́дный десна́го предстоя́ния и наслажде́ния во Ца́рствии Бо́жии во ве́ки веко́в. Ами́нь.</p>
</section>
