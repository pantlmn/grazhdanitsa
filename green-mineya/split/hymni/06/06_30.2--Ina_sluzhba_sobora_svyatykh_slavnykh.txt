<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Ина слу́жба собо́ра святы́х сла́вных и всехва́льных двуна́десяти апо́столов</p>
</title>
<p>
<red>НА МА́ЛОЙ ВЕЧЕРНИ</red>
</p>
<p>
<red>На</red> Го́споди, воззва́х:
<red>стихи́ры, глас 1:</red> </p>
<p>Прииди́те, ве́рнии,/ всехва́льный собо́р двуна́десяти апо́столов Христо́вых/ сла́вно восхва́лим:/ Петра́, ка́меня ве́ры,/ Па́вла, учи́теля язы́к,/ напе́рсника Христо́ва Иоа́нна Богосло́ва/ и бра́та его́ Иа́кова,/ Андре́я Богому́драго,/ Фили́ппа и Варфоломе́я,/ Матфе́я, списа́вшаго Благове́стив,/ ди́внаго Фому́, Си́мона Зило́та,/ Иу́ду, сро́дника Госпо́дня,/ с Иа́ковом пресла́вным.</p>
<p>Апо́столи сла́внии,/ Христо́вы ученицы́ Богозва́ннии,/ вселе́нныя учи́телие,/ обре́тше Го́спода Бо́га/ и челове́ков Хода́тая су́ща,/ Тому́ боголе́пне прилепи́стеся/ и я́ко Бо́га Того́ и я́ко Челове́ка всесоверше́нна/ в ми́ре я́ве пропове́даете.</p>
<p>Егда́ на престо́лех обоюна́десятих/ ся́дете со всех Судие́ю/ суди́ти вся́кой тва́ри,/ неосужде́нны ны покажи́те/ и тьмы и вся́каго муче́ния изба́вите,/ Боже́ственнии апо́столи.</p>
<p>
<red>Сла́ва, и ны́не, Богоро́дичен:</red>
</p>
<p>Апо́столов удобре́ние, Богообра́дованная, су́щи,/ омраче́на мя сластьми́ жите́йскими/ покая́ния просвети́ заря́ми,/ я́ко да велича́ю Тя.</p>
<p>
<red>На стихо́вне стихи́ры, глас 8:</red>
</p>
<p>Апо́столи прему́дрии,/ Христо́вы ученицы́ Богозва́ннии,/ вселе́нныя учи́телие/ ва́шими моли́твами/ Боже́ственным уче́нием внима́ти укрепи́те мя/ и стезе́ю те́сною помога́йте ходи́ти ми всегда́,/ я́ко да доспе́ю/ в пребыва́ние ра́йское простра́ннейшее.</p>
<p>
<red>Стих: </red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Ученико́в Твойх лик вселе́нную просвети́:/ бы́вше бо иногда́ рыб ловцы́,/ ны́не челове́ков бы́ша,/ тех ра́ди, Бо́же, пома́луй нас.</p>
<p>
<red>Стих: </red> Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.</p>
<p>Апо́стольский лик Ду́хом Святы́м просвети́л еса́, Христе́,/ и на́шу скве́рну грехо́вную тех ра́ди омы́й, Бо́же,/ и пома́луй нас.</p>
<p>
<red>Сла́ва, глас то́йже:</red>
</p>
<p>Христо́вы ученицы́,/ егда́ с Ним суди́ти ся́дете суду́ пова́нных,/ неосужде́нну мою́ ду́шу соблюди́те,/ оскверне́нную безме́стными де́лы,/ я́ко блази́и мои́ предста́телие/ и я́ко ми́ра засту́пницы.</p>
<p>
<red>И ны́не, Богоро́дичен:</red>
</p>
<p>Апо́столов ра́досте/ и страстоте́рпец вене́ц неувяда́емый,/ вои́стинну еси́ Богорода́тельница, Всенепоро́чная Отрокови́це,/ с на́миже испроси́ нам, Влады́чице,/ прегреше́ний избавле́ние и житию́ исправле́ние,/ ве́рою прося́щим Тя и вопию́щим Ти:/ ра́дуйся, всеа́стинне блага́х сокро́вище.</p>
<p>
<red>Тропа́рь пи́сан на вела́цей вече́рни.</red>
</p>
<p>
<red>На ма́лом повече́рии кано́н апо́столом Петру́ и Па́влу, глас 4 (зри пе́рвый кано́н в предваря́ющей слу́жбе).</red>
</p>
<p>
<red>НА ВЕЛИ́ЦЕЙ ВЕЧЕРНИ</red>
</p>
<p>Блаже́н муж:
<red>1-й антифо́н. На</red>
Го́споди, воззва́х:
<red>стихи́ры на 8, глас 2:</red> </p>
<p>Да восхва́лится <red>Днесь</red> двоена́десятица Богоизбра́нная,/ апо́стольская и всечестна́я:/ Петр и Па́вел всехва́льнии,/ Иа́ков и Иоа́нн, сы́ны Гро́мовы,/ Андре́й Первозва́нный, Богому́дрый Фили́пп с Варфоломе́ем,/ Богоглаго́ливый Матфе́й,/ сла́вный Фома́ с Боже́ственным Иу́дою и други́м Иа́ковом/ и Си́мон Зило́т.</p>
<p>Ки́ими похва́льными венцы́/ увязе́м Петра́ и Па́вла,/ разделе́нныя телесы́ и совоку́пленныя ду́хом,/ Богопропове́дников первостоя́тели?/ О́ваго у́бо я́ко апо́столов преднача́льника,/ о́ваго же па́че ине́х труди́вшася./ Сих бо вои́стинну досто́йно/ безсме́ртныя сла́вы венцы́ венча́ет Христо́с Бог наш,/ име́яй ве́лию ми́лость.</p>
<p>И́же все́дый со Христо́м на вода́х,/ егда́ основа́ние имя́ше несумне́нно в се́рдцы, блаже́нне,/ но воде́, неиму́щей сле́да,/ пути́ с Ним приобщи́лся еси́./ Егда́ же я́ко челове́к,/ я́же вы́ше челове́ка помы́слив, ужасе́ся/ у́мным преклоне́нием,/ волна́ми бу́рею поползе́ся,/ разуме́в же еди́наго Ко́рмчия, Бо́га и Спа́са,/ про́сиши спасти́ тя,/ Его́же моли́ спасти́ и проевети́ти ду́ши на́ша.</p>
<p>Прииди́те, прему́дрости глубину́/ и правосла́вных догма́т списа́теля,/ ве́рнии, пе́сньми Боже́ственными <red>Днесь</red> венча́ем,/ Иоа́нна сла́внаго и возлю́бленнаго:/ сей бо возгреме́, е́же в нача́ле бе Сло́во./ Отону́дуже громогла́сен показа́ся,/ яко благове́стник ми́рови,/ просия́в многому́дренне всехва́льный.</p>
<p>
<red>Глас 8:</red> Пропове́дника ве́ры и слугу́ Сло́ва,/ Андре́я восхва́лим:/ той бо из глубины́ челове́ки уловля́ет,/ вме́сто тро́сти крест в рука́х держа́,/ и, я́ко у́же ниспуща́я си́лу,/ возво́дит ду́ши от ле́сти вра́жия,/ и прино́сит Бо́гу дар благоприя́тен при́сно./ Того́, ве́рнии, в ли́це учени́к Христо́вых восхва́лим,/ да мо́лится с ни́ми:/ я́ко да ми́лостив нам бу́дет в День Су́дный.
<style name="color-red"/></p>
<p>Иа́кова воспое́м Зеведе́ова вси:/ со Христо́м бо взы́де на го́ру Фаво́рскую,/ и зри́тель бысть Боже́ственнаго Преображе́ния,/ и, соше́д, пропове́даше во вселе́нную всю/ с Петро́м и Иоа́нном.</p>
<p>Я́ко свети́льника Све́та и ученика́,/ я́ко самови́дца Сло́ва Боже́ственнаго,/ вси хва́лим тя, Госпо́день апо́столе,/ и́бо, благода́тныя твоя́ мре́жи простира́я,/ слове́сныя ры́бы уловля́еши повеле́нием./ Те́мже и язы́цы уловля́хуся,/ си́лою Ду́ха наставля́еми ве́рою,/ всехва́льне евангели́сте Матфе́е,/ моли́ Христа́ Бо́га/ грехо́в оставле́ние дарова́ти/ чту́щим любо́вию святу́ю па́мять твою́.</p>
<p>Верхо́вныя я́вльшияся от учени́к,/ вели́кия свети́льники и све́тлыя апо́столы Христо́вы восхва́лим:/ огне́м бо Боже́ственнаго Ду́ха/ мглу пре́лести попали́ша всю,/ те́мже и Вы́шняго Ца́рствия ору́жницы досто́йне показа́шася/ и благода́ти сопресто́льницы./ Сего́ ра́ди вопие́м:/ апо́столи Христа́ Бо́га,/ прегреше́ний оставле́ние испроси́те/ пра́зднующим любо́вию святу́ю па́мять ва́шу.</p>
<p>
<red>Сла́ва, глас 1:</red>
</p>
<p>Двоена́десятице апо́стол, Го́споди,/ двоедесятолу́чшая я́ко со́лнце, яви́ся земли́:/ тех бо ра́ди увяди́л еси́ пре́лести лука́ваго/ и тех бо ра́ди озаря́еши ду́ши Твои́х рабо́в,/ и нас, рабо́в Твои́х, спаса́й их моли́твами,/ я́ко Еди́н Человеколю́бец.</p>
<p>
<red>И ны́не, Богоро́дичен, глас то́йже:</red> Всеми́рную сла́ву:</p>
<p>
<red>Вход. Проки́мен дне и чте́ния.</red>
</p>
<p>Исхо́да чте́ние
<red>(глава́ 15):</red> </p>
<p>Приидо́ша сы́нове Изра́илевы в Ме́рру,/ и не можа́ху пи́ти воды́ от Мерры: горька́ бо бе./ Сего́ ра́ди нарече́ся и́мя ме́сту тому́ Го́ресть./ И ропта́ху лю́дие на Моисе́я, глаго́люще:/ что́ пие́м?/ Возопи́ же Моисе́й ко Го́споду,/ и показа́ ему́ Госпо́дь дре́во,/ и вложи́ е в во́ду, и услади́ся вода́./ Та́мо положи́ ему́ оправда́ния и судьбы́,/ и та́мо его́ искуси́, и рече́:/ а́ще слу́хом услы́шиши глас Го́спода Бо́га твоего́,/ и уго́дная пред Ним сотвори́ши,/ и внуши́ши за́поведем Его́,/ и сохрани́ши вся оправда́ния Его́ —,/ вся́ку боле́знь, ю́же наведо́х еги́птяном, не наведу́ на тя:/ Аз бо есмь Госпо́дь Бог твой, исцеля́яй тя./ И приидо́ша во Ели́м,/ и бя́ху та́мо двана́десять исто́чников вод/ и се́дмьдесят сте́блий фи́никовых,/ и ополчи́шася та́мо при вода́х.</p>
<p>Иису́са Нави́на чте́ние
<red>(глава́ 4):</red> </p>
<p>Рече́ Госпо́дь ко Иису́су, глаго́ля:/ поими́ двана́десять муже́й от люди́й,/ му́жа еди́наго от коего́ждо пле́мене,/ повели́ им, глаго́ля:/ возми́те от среды́ Иорда́на, иде́же стоя́ша но́зи жре́честии,/ гото́вых двана́десять ка́меней/ и, изне́сше я с собо́ю, положи́те в полце́ ва́шем,/ иде́же ста́нете та́мо в нощи́. И призва́в Иису́с двана́десять муже́й сла́вных от сыно́в Изра́илевых,/ еди́наго от коего́ждо пле́мене, рече́ им:/ иди́те предо мно́ю пред лице́м Госпо́дним в среди́ну Иорда́на,/ и, взем отту́ду ки́йждо ка́мень еди́н, да возложи́т на ра́мена своя́,/ по числу́ племен (сыно́в) Изра́илевых./ Да бу́дут вам си́и в зна́мение, посреде́ вас лежа́ще всегда́,/ да егда́ вопро́сит тебе́ у́тро сын твой, глаго́ля:/ что́ суть ка́мение сио́ вам?/ И ты возвести́ши сы́ну твоему́, глаго́ля:/ яко оскуде́ Иорда́н река́ от лица́ киво́та заве́та Го́спода всея́ земли́,/ егда́ прехожда́ше его́, и изся́че вода́ Иорда́нова,/ и бу́дут вам ка́мение сио́ в па́мять сыно́в Изра́илевых да́же до ве́ка./ И сотвори́ша та́ко сы́нове Изра́илевы,/ я́коже запово́да Госпо́дь Иису́су./ И взе́мше двана́десять ка́меней от среды́ Иорда́на,/ я́коже запово́да Госпо́дь Иису́су в сконча́нии прехожде́ния сыно́в Изра́илевых,/ и принесо́ша их с собо́ю в полк, и положи́ша их та́мо./ Поста́ви же Иису́с и друга́я двана́десять ка́меней в саме́м Иорда́не на ме́сте,/ иде́же стоя́ху но́зи жреце́в, воздвиза́ющих киво́т заве́та Госпо́дня,/ во Иорда́не,/ до́ндеже сконча́ Иису́с вся,/ ели́ка запове́да Госпо́дь Иису́су пове́дати лю́дем,/ по всем, ели́ка запове́да Моисе́й И́ису́су,/ и потща́шася лю́дие, и преидо́ша./ И бысть, егда́ сконча́ша вси лю́дие преходи́ти (Иорда́н),/ пре́йде и киво́т заве́та Госпо́дня и жрецы́ пред ни́ми.
<style name="color-red"/></p>
<p>Проро́чества Иои́лева чте́ние
<red>(глава́ 2):</red> </p>
<p>Воструби́те трубо́ю в Сио́не,/ пропове́дите в горе́ Мое́й святе́й,/ и да смяту́тся вси, живу́щии на земли́,/ я́ко предстои́т день Госпо́день./ Я́коже у́тро, разлию́тся по гора́м лю́дие мно́зи и кре́пцы,/ подо́бии им не бы́ша от ве́ка/ и по них не приложи́тся до лет в род и род./ Я́коже вид ко́нский — вид их,/ и, я́коже ко́нницы, та́ко прожену́т,/ я́коже глас колесни́ц на верхи́ гор востеку́т,/ и я́ко глас пла́мене о́гненна, попаля́юща тро́стие,/ и я́ко лю́дие мно́зи и кре́пцы, воополча́ющиися на брань./ От лица́ их сокруша́тся лю́дие,/ вся́кое лице́, а́ки опале́ние горнца́./ Я́коже борцы́ потеку́т,/ и я́коже му́жие хра́бри взы́дут на огра́ды,/ и ки́йждо в путь свой по́йдет,/ и не совратя́т пути́й свои́х./ И бу́дет по сих,/ и излию́ от Ду́ха Моего́ на вся́ку плоть,/ и прореку́т сы́нове ва́ши и дще́ри ва́ша,/ и ста́рцы ва́ши со́ния у́зрят,/ и ю́ноты ва́ши виде́ния уви́дят,/ и́бо на рабы́ Моя́ и на рабы́ни Моя́ во дни о́ны излию́ от Ду́ха Моего́./ И дам чудеса́ на Небеси́ и на земли́:/ кровь, и огнь, и куре́ние ды́ма./ Со́лнце обрати́тся во тьму, и луна́ — в кровь,/ пре́жде не́же приити́ дню Госпо́дню, вели́кому и просвеще́нному./ И бу́дет: всяк, и́же призове́т И́мя Госпо́дне, спасе́тся,/ я́ко в горе́ Сио́не и во Иерусали́ме бу́дет спаса́емый,/ я́коже рече́ Госпо́дь, и благовеству́емии, и́хже Госпо́дь призва́.</p>
<p>
<red>На лити́и стихи́ры, глас 4:</red>
</p>
<p>Пе́тре и Па́вле, Сло́ва де́лателие,/ Андре́е, Иа́кове и Иоа́нне прему́дре,/ Варфоломе́е и Фили́ппе, Фомо́ и Матфе́е,/ Си́моне, Иу́до, Боже́ственне Иа́кове и Матфи́е,/ всеми́рная, всечестна́я ученико́в двоенадеся́тица,/ и́же в ми́ре пропове́давшии Всесвяту́ю Тро́ицу,/ естество́м Бо́га присносу́щнаго,/ Це́ркве неразори́мыя вои́стинну сте́ны/ и непоколеби́мии столпи́,/ Влады́це всех моли́теся спасти́ся нам.</p>
<p>Петра́ и Па́вла, и Иа́кова, Андре́я,/ Фили́ппа сла́внаго, Варфоломе́я, Фому́,/ Иоа́нна, и Иа́кова Алфе́ева/ и с Матфе́ем Богопропове́дником,/ и Иу́ду всему́драго, и Си́мона Зило́та,/ и Матфе́я почти́м,/ апо́столы и Влады́це дру́ги су́щия,/ и́миже сия́ние позна́хом Тро́йческое/ и тьмы изба́вихомся неве́дения,/ и́же сих ве́ровавшии уче́нием.</p>
<p>Бога́тство некра́домо Це́ркви,/ столп непоколеби́м благоче́стия,/ Варфоломе́е, показа́лся еси́, апо́столе,/ в мо́ри же стезю́ творя́,/ пучи́ну Боже́ственных источа́еши исцеле́ний, достосла́вне,/ Христа́ Бо́га моли́/ дарова́ти нам ве́лию ми́лость.</p>
<p>
<red>Глас 3:</red> Благоукраша́ется вселе́нная,/ Ефио́пия ликовству́ет,/ я́ко венце́м, красу́ема тобо́ю, просвети́вшися све́тло,/ торжеству́ет па́мять твою́, Богоглаго́ливе Фили́ппе,/ вся бо ве́ровати Христу́ научи́л еси́/ и тече́ние соверши́л досто́йно Ева́нгелия./ Тем дерзнове́нно Ефио́пия вопие́т Бо́гу,/ Его́же моли́ дарова́ти нам ве́лию ми́лость.
<style name="color-red"/></p>
<p>
<red>Глас 5:</red> Ве́рно торжеству́ем пречестну́ю па́мять твою́,/ Иа́кове сла́вне,/ не я́ко Алфе́ева тя сына,/ но я́ко апо́стола Христо́ва почита́юще/ и пропове́дника Того́ неизрече́ннаго воплоще́ния./ Тем Влады́чню Престо́лу со Безплотными всегда́ предстоя́/ и апо́стол и му́ченик ли́ки,/ приле́жно моли́ся спасти́ ны Спаси́телю и Бо́гу на́шему.
<style name="color-red"/></p>
<p>
<red>Глас 1:</red> Иу́до всехва́льне,/ твое́ веща́ние изы́де,/ я́коже мо́лния, в концы́ всея́ земли́, му́дре,/ помраче́нныя ле́стью безбо́жия/ к Све́ту наставля́я невече́рнему,/ И́мже ны́не сия́я,/ испроси́ душа́м на́шим ве́лию ми́лость.
<style name="color-red"/></p>
<p>
<red>Глас 4:</red> Си́мон, апо́стол всесве́тлый и пречу́дный,/ язы́ков учи́тель,/ мре́жа Боже́ственная,/ из глубины́ поги́бельныя нас улови́вшая Богосло́вием высо́ким,/ и́стинный пропове́дник,/ вся ко Христо́ву позна́нию ны́не му́дре приведе́./ Те́мже, в Вы́шних сый,/ с Вы́шними ли́ки вселя́емь,/ моли́ся, Богови́дче, Сло́ву, Христу́ Бо́гу на́шему,/ дарова́ти нам ве́лию ми́лость.
<style name="color-red"/></p>
<p>
<red>Сла́ва, глас 6:</red>
</p>
<p>Всечестны́й апо́столов приспе́ пра́здник Це́ркви Христо́ве,/ хода́тайствующий спасе́ние всем нам./ Та́йно у́бо восплеска́вше, к сим рцем:/ ра́дуйтеся, свети́льницы су́щим во тьме,/ мы́сленнаго Со́лнца зари́ облиста́ющии;/ ра́дуйтеся, апо́столи сняти́и,/ уче́ний Боже́ственных основа́ния незы́блема,/ дру́зи Христо́вы, сосу́ди честни́и,/ прииди́те посреди́ нас неви́димо,/ сподобля́юще даро́в невеще́ственных/ ваш пра́здник восхваля́ющих пе́сньми.</p>
<p>
<red>И ныне, Богородичен:</red>
</p>
<p>Блажи́м Тя, Пречи́стая,/ я́коже прорекла́ еси́,/ Бо́га бо во пло́ти родила́ еси́,/ Его́же пропове́да лик апо́стольский,/ с ни́миже испроси́ нам/ прегреше́ний разреше́ние, Всесвята́я.</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен: </red> Тридне́вен воскре́сл:</p>
<p>Вели́ким та́йнам Бо́жиим служи́тели бы́сте,/ Богосло́вцы и Богови́дцы ученицы́,/ и благода́ть исцеле́ний прия́сте,/ и всех челове́к боле́зни исцеля́ете.</p>
<p>
<red>Стих: </red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Вели́кое прибе́жище и покро́в душа́м на́шим,/ духово́м лю́тым прогна́ние вы есте́,/ Богови́дцы апо́столи Госпо́дни,/ те́мже вас приле́жно почита́ем.</p>
<p>
<red>Стих: </red> Небеса́ пове́дают сла́ву Бо́жию,/ творе́ние же руку́ Его́ возвеща́ет тве́рдь.
<style name="color-red"/></p>
<p>От вся́каго обстоя́ния,/ и врежде́ния бесо́вскаго,/ и прегреше́ния, и зла́го плене́ния изба́вите/ и́же ве́рою вас восхваля́ющих,/ Боже́ственнии апо́столи блаже́ннии.</p>
<p>
<red>Сла́ва, глас то́йже:</red>
</p>
<p>Ры́барская тро́сть любому́дрых шата́ния/ и вити́йския струи́ пречерта́,/ Богому́дренная уче́ния и та́ин благи́х я́сно изложи́вше Ева́нгелие,/ и пи́щи присносу́щныя прича́стие,/ и А́нгельское наслажде́ние, и пребыва́ющую сла́ву.</p>
<p>
<red>И ны́не, Богоро́дичен:</red>
</p>
<p>Проро́цы пропове́даша,/ апо́столи научи́ша,/ му́ченицы испове́даша,/ и мы ве́ровахом Богоро́дицу Тя вои́стинну су́щую,/ тем и велича́ем рождество́ Твое́ неизрече́нное.</p>
<p>
<red>На благослове́нии хле́бов тропа́рь апо́столов, два́жды, и </red> Богоро́дице Де́во:
<red>еди́ножды.</red> </p>
<p>
<red>Тропа́рь апо́столов, глас 4:</red>
</p>
<p>Апо́столов первопресто́льницы/ и вселе́нныя учи́телие,/ Влады́ку всех моли́те/ мир вселе́нней дарова́ти/ и душа́м на́шим ве́лию ми́лость.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь апо́столов, два́жды. Сла́ва, и ны́не, Богоро́дичен.</red> </p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен: </red> Гроб Твой, Спа́се:</p>
<p>Лик духо́вный апо́стольский ми́ру посла́ся та́йно от Бо́га Вы́шняго,/ и нево́лею стра́ждущим вра́чеве яви́шася:/ Триипоста́снаго еди́нственне призыва́юще,/ Боже́ственное воплоще́ние Емману́ила Го́спода му́дре написа́ша.</p>
<p>Сла́ва: Моли́твами честны́х и Боже́ственных апо́стол Твои́х,/ Человеколю́бче Ще́дрый, еди́не Ми́лостиве,/ смире́ние пода́ждь рабо́м Твои́м/ и спаси́ от бед воспева́ющих Тя и ве́рою покланя́ющихся.</p>
<p>
<red>И ны́не, Богоро́дичен:</red>
</p>
<p>Купину́, ю́же Моисе́й неопали́му ви́де, го́ру Бо́жию,/ святы́й о́блак, се́нь нескве́рную, Богоприя́тную трапе́зу,/ пала́ту Высо́каго Царя́ всесве́тлую и непроходи́мую,/ Де́во, пое́м Тя.</p>
<p>
<red>По 1-м стихосло́вии чте́ние из Четии́-Мине́и святи́теля Дими́трия, митрополи́та Росто́вскаго, его́же нача́ло:</red> По избра́нии двана́десяти апо́столов, Христо́с Госпо́дь избра́:
<red>зри июня в 30-й день.</red> </p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен: </red> Боже́ственныя ве́ры:</p>
<p>Боже́ственныя трубы́ Уте́шителя,/ возглаша́юще дыха́ние слове́с спасе́ния, ми́ру возгласи́те/ и и́же во мра́це пре́лести спя́щия к све́ту Богоразу́мия, возста́вивше, приведи́те,/ Боже́ственнаго Све́та апо́столи,/ моля́ще Христа́ Бо́га спасти́ся душа́м на́шим.</p>
<p>
<red>Сла́ва: </red> Я́ко лучи́, блиста́ющии заря́ми духо́вными,/ в мир ве́сь по́слани бы́сте,/ чуде́с де́йство незави́стно подаю́ще,/ служи́телие Христо́вых та́ин бы́вше/ и Богопи́санныя скрижа́ли Бо́жия благода́ти напи́санныя Богонауче́ннаго зако́на,/ священнотаи́нницы пребога́тии.
<style name="color-red"/></p>
<p>
<red>И ны́не, Богоро́дичен:</red>
</p>
<p>Боже́ственнаго естества́ не отлу́чся, пло́ть быв во чре́ве Твое́м,/ но Бог вочелове́чся и пребы́сть,/ И́же по рождестве́ Ма́терь Тя Де́ву, я́ко пре́жде рождества́, сохрани́в Всенепоро́чну, еди́н Госпо́дь,/ Того́ приле́жно моли́ дарова́ти нам ве́лию ми́лость.</p>
<p>
<red>По полиеле́и седа́лен, глас 8:</red>
</p>
<p>Ю́же проидо́сте, тва́рь просве́щше, Спа́совы ученицы́,/ ле́сть и́дольскую, я́ко хвра́стие, попали́вше уче́нии ва́шими,/ язы́ки, от неразу́мия глубины́ к Боже́ственному ра́зуму улови́вше, спасо́сте,/ и ны́не моли́теся Христу́, я́ко да ми́лостив нам бу́дет в Де́нь Су́дный.</p>
<p>
<red>Сла́ва, и ны́не, Богоро́дичен:</red>
</p>
<p>Те́плое заступле́ние су́щим в беда́х,/ и Помо́щницу на́шу, и к Бо́гу премене́ние,/ Е́юже тли изба́вихомся, Богоро́дицу, ве́рнии, ублажа́ем.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Во всю зе́млю изы́де веща́ние их/ и в концы́ вселе́нныя глаго́лы их.
<red>Стих:</red>
Небеса́ пове́дают сла́ву Бо́жию,/ творе́ние же ру́ку Его́ возвеща́ет тве́рдь. Вся́кое дыха́ние:
<red>Ева́нгелие от Матфе́я: зача́ло 34.</red> </p>
<p>
<red>По 50-м псалме́ стихи́ра, глас 6:</red> Благоче́стия и́стинныя пропове́дники:
<red>
<emphasis>(зри 29 июня).</emphasis></red>
</p>
<p>
<red>Кано́нов святы́м двуна́десяти апо́столом два. Пе́рвый, глас 4, со ирмосо́м на 6, его́же краегране́сие:</red> Христо́вы почита́ю му́дрыя апо́столы,
<red>зри в предваря́ющей слу́жбе.</red> </p>
<p>
<red>Ин кано́н со ирмосо́м на 8, глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с: </red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав, Изра́иль/ Амали́кову си́лу в пусты́ни победи́л е́сть.</emphasis>
<style name="color-red"/>
</p>
<p>Верхо́внейшаго апо́столов дне́сь, Петра́,/ я́ко предстоя́теля Христо́вы Це́ркве и первопресто́льника,/ Богодухнове́нными пе́сньми досто́йно воспои́м.</p>
<p>На ка́мени твоего́ Богосло́вия/ водрузи́ Влады́ка Иису́с Це́рковь непрекло́нну,/ в не́йже тя, апо́столе Пе́тре, сла́вим.</p>
<p>Я́коже дре́вле, Христе́, десни́цею Твое́ю по воде́ пе́ша ходя́ща Петра́ спасл еси́,/ и мене́, потопля́ема бу́рею лю́тых напа́стей,/ спаси́, я́ко Милосе́рд.</p>
<p>Егда́ Свет узре́л еси́, возсия́вший на Фаво́ре, со́лнечныя покрыва́ющий лучи́,/ све́том, су́щим от Све́та, озари́лся еси́, Пе́тре,/ и ве́рныя просвети́л еси́.</p>
<p>Три́жды отве́рглся еси́ Христа́,/ те́мже вопроше́нием трикра́тным исцеля́ет твое́ согреше́ние, Пе́тре пресла́вне,/ и утвержде́ние показу́ет мно́гих коле́блющихся.</p>
<p>
<red>Богоро́дичен: </red> Ты, Пресвята́я Богома́ти, похвала́ Христо́вых апо́столов была́ еси́,/ му́чеников же сла́ва и проро́ков основа́ние,/ те́мже, ве́рнии, Тя вси достодо́лжно велича́ем.
<style name="color-red"/></p>
<p>
<red>Катава́сия: </red>
<emphasis>Отве́рзу уста́ моя́:</emphasis>
</p>
<p>
<red>Пе́снь 3</red>
</p>
<p>
<red>Ирмо́с: </red>
<emphasis>Весели́тся о Тебе́ Церковъ Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
<style name="color-red"/>
</p>
<p>Воспои́м, ве́рнии, Петро́ва сро́дника, Андре́я, Христо́ва ученика́:/ Той бо, мо́ре мре́жами испыта́в иногда́, ры́бы улови́,/ ны́не же вселе́нную тро́стию ло́вит креста́,/ и язы́ки от пре́лести обраща́ет ко Креще́нию,/ и, Христу́ предстоя́, про́сит ми́ра ми́ру/ и душа́м на́шим ве́лию ми́лость.</p>
<p>Я́ко Боже́ственнаго ученика́ и первозва́ннаго всех Христо́вых ученико́в/ похваля́ем тя любо́вию, Андре́е апо́столе, и ве́рно вопие́м ти:/ изба́ви па́ству твою́, е́йже от Бо́га вве́рился еси́,/ вся́кия ско́рби, и нужд, и вся́каго озлобле́ния.</p>
<p>Первозва́ннаго апо́стола Христо́ва, Ева́нгелия свята́го пропове́дника,/ Росси́йския страны́ Богодухнове́ннаго просвети́теля,/ Андре́я пресла́внаго пе́сньми восхва́лим.</p>
<p>Неизрече́нную Твою́ добро́ту Андре́й предуве́дев, Иису́се,/ сро́дника призва́ све́тле:/ Пе́тре единокро́вне, обрето́хом Месси́ю, в зако́не и проро́цех пропове́даннаго,/ гряди́, прилепи́мся и́стинно жи́зни.</p>
<p>Вожделе́вый креста́, Христо́в учениче́ Андре́е,/ получи́л еси́ кресто́м твои́м нетле́нное Ца́рство,/ к нему́же вся привле́кл еси́ кресто́м Боготаи́нники,/ насле́дство подая́й Богосло́вом Того́.</p>
<p>
<red>Богоро́дичен: </red> Бо́га, Его́же родила́ еси́, Де́во Всенепоро́чная,/ моли́ о всех, благоче́стно Тя чту́щих, с первозва́нным Андре́ем,/ улучи́ти Боже́ственнаго осия́ния Твоего́ Сы́на/ и стоя́ния избра́нных и святы́х,/ и́бо мо́жеши, я́ко хо́щеши.
<style name="color-red"/></p>
<p>
<red>Ин конда́к, глас 2.</red>
</p>
<p>
<red>Подо́бен: </red> Вы́шних иіца:</p>
<p>Петра́, ве́рнии, ка́меня ве́ры, похва́лим/ и Па́вла Богому́драго,/ созыва́ют бо всех пра́здновати ве́рою,/ собо́рне вку́пе вся двана́десяте, я́ко пропове́дники ве́ре,/ прося́ща грехо́в оставле́ния.</p>
<p>
<red>Седа́лен, глас 4:</red>
</p>
<p>Свети́ла в конце́х, ученики́ Твоя́, Христе́, яви́л еси́,/ сия́ющия душа́м, су́щим во тьме́, ра́зум Твой, Влады́ко,/ и, ле́сть и́дольскую тех ра́ди омрачи́в,/ уче́ньми благоче́стия просвети́л еси́ мир./ Тех мольба́ми спаси́ ду́ши на́ша.</p>
<p>
<red>Сла́ва: </red> Всельшеся во Све́те непристу́пнем, я́ко жили́ще све́та су́щии,/ храм ваш святы́й просвеща́ете при́сно Боже́ственными пропове́дании./ Те́мже ве́рою вопие́м:/ тьмы́ нас избавля́йте, и вся́ческих бед, и лю́таго язы́ческаго наше́ствия,/ умоля́юще Зижди́теля, апо́столи.
<style name="color-red"/></p>
<p>
<red>И ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя без се́мене ро́ждшую Бо́га пло́тию,/ вси ублажа́ем ро́ди челове́честии,/ О́гнь бо всели́ся в Тя Божества́/ и я́ко Младе́нца млеко́м пита́еши Зижди́теля и Го́спода./ Тем, а́нгельский и челове́ческий род, досто́йно сла́вим пресвято́е рождество́ Твое́ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>Пе́снь 4</red>
</p>
<p>
<red>Ирмо́с: </red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
<style name="color-red"/>
</p>
<p>Апо́стол Христо́в был еси́ избра́нный/ и Богосло́ву возлю́бленному брат единоро́дный, всехва́льне Иа́кове,/ испроси́ душа́м на́шим грехо́в оставле́ние.</p>
<p>Пропове́дник Христо́в быв, Боже́ственный Иа́кове,/ ты, зван у́бо, ско́ро после́довал еси́,/ оте́ческую любо́вь презре́в и ве́чная измени́в теку́щими,/ те́мже неизрече́ннаго Небе́снаго насле́дия сподо́бился еси́, блаже́нне приснопа́мятне.</p>
<p>Све́тел тя о́блак Сло́ва, облиста́юща сла́вою обоже́на,/ на Фаво́рстей горе́ осени́, блаже́нне Иа́кове,/ и глас слы́шати Оте́ческий сподо́бился еси́,/ известву́яй Того́ Сыновство́.</p>
<p>Ве́рно торжеству́ем пречестну́ю па́мять твою́, Иа́кове сла́вне,/ не Алфе́ева тя сы́на,/ но я́ко апо́стола Христо́ва почита́юще./ Те́мже, Влады́чню Престо́лу предстоя́, приле́жно моли́ся спасти́ся нам.</p>
<p>Приими́, Богогла́се апо́столе Иа́кове, моле́бную пе́снь,/ ю́же ти прино́сим, твою́ празднуюіце пречестну́ю и пресве́тлую па́мять:/ изба́ви от грехо́в рабы́ твоя́, верхо́вный Христо́в апо́столе.</p>
<p>
<red>Богоро́дичен:</red> Сове́та Вели́каго А́нгел, от Де́вы Ма́тере я́влься ми́ру,/ пло́ть прие́м, я́ко доброде́тельми укра́шена/ ученика́ тя показу́ет и Богогла́сника, Иа́кове,/ словеса́ Его́ вети́йствующа.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с: </red>
<emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
<style name="color-red"/>
</p>
<p>От ры́барей лове́ц челове́ков и Богосло́в был еси́, му́дре Иоа́нне,/ пренебре́г оте́ческую и мирску́ю любо́вь,/ Влады́це С лову жела́нием Боже́ственных возсле́дуя.</p>
<p>Небе́сных ра́зум прии́м Богослове́снейше,/ Бо́га Сло́ва пропове́дал еси́:/ в нача́ле бе Сло́во, и Сло́во бе к Бо́гу, и Бог бе Сло́во —/ благовеству́я, науча́л еси́.</p>
<p>Я́коже мо́лния све́тлая, проходя́щи, вселе́нней, блаже́нне Иоа́нне, яви́лся еси́,/ чистоты́ све́тлостию, де́вства же блиста́нием/ и благоче́стия догма́ты мир просвеща́я,/ возлю́бленне Христу́ Бо́гу.</p>
<p>Гро́мов сын быв, челове́ком богосло́вил еси́,/ е́жев нача́ле бе Сло́во, апо́столе Иоа́нне,/ возлеги́й бо на пе́рси Влады́ки твоего́/ и отту́ду поче́рп Богосло́вия струи́,/ тва́рь всю напая́еши.</p>
<p>Благове́стниче Иоа́нне, равноа́нгельне,/ де́вственниче, Богосло́ве, Богонауче́нне,/ правосла́вно ми́ру пречи́стое ребро́, кро́вь и во́ду источи́вшее, пропове́дал еси́,/ и́мже ве́чную жи́знь обрета́ем душа́м на́шим.</p>
<p>
<red>Богоро́дичен: </red> Егда́ предста́ла еси́ с возлю́бленным ученико́м у Креста́ Сы́на Твоего́,/ услы́шала еси́ от Него́: се сын Твой./ С ни́мже Тя вси пое́м, Богороди́тельнице Де́во.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с: </red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щишся/ ра́ди ми́лости от ребр Твои́х/ исте́кшею Кро́вию.</emphasis>
<style name="color-red"/>
</p>
<p>О́тчую тебе́ сла́ву Собо́ю показа́вый, Фили́ппе,/ ли́ку ученико́в тя Христо́с вчини́,/ твою́ прове́дый доброде́тель, Богоблаже́нне.</p>
<p>Тече́ние кра́сных твои́х ног, Фили́ппе, возврати́в к ше́ствию Небе́сному,/ возше́л еси́, ра́дуяся,/ и, Тро́ице предста́в, во Отце́ ви́диши Сы́на и Ду́ха Боже́ственнаго,/ сего́ ра́ди ве́рою всесвяще́нную твою́ и Боже́ственную пра́зднуем па́мять.</p>
<p>Со апо́столы все́ми честны́ми, и проро́ки, и страстоте́рпцы, Фили́ппе,/ преподо́бными, иера́рхи и пра́ведными, с Богоро́дицею моли́/ разреше́ние грехо́в мно́гих и прегреше́ний да́ти очище́ние/ ве́рою светоно́сную и Боже́ственную па́мять твою́ соверша́ющим.</p>
<p>Прече́стна тя Ка́меня живота́ ка́мень показа́,/ на не́мже созда́ Це́рковь Свою́, Варфоломе́е, апо́столе Госпо́день./ Те́мже тя чтим и ублажа́ем.</p>
<p>Кресто́м блаже́нную кончи́ну, сла́вне Варфоломе́е, прие́м,/ сообра́зен был еси́ страсте́м Учи́теля твоего́/ и прича́стник све́тлости, Боже́ственныя сла́вы,/ при́сно со А́нгелы Тому́ предстоя́/ и неизрече́ннаго све́та сподобля́емь.</p>
<p>
<red>Богоро́дичен: </red> Из Тебе́ па́че сло́ва/ Бог Сло́во роди́тися благоизво́ли пло́тию, Де́во, Ма́ти Чи́стая,/ ученика́ избра́в и служи́теля при́снаго, Варфоломе́я сла́внаго.
<style name="color-red"/></p>
<p>
<red>Конда́к, глас 2.</red>
</p>
<p>
<red>Подо́бен: </red> Вы́шних ища́:</p>
<p>Ка́мень Христо́с ка́меня ве́ры прославля́ет све́тло,/ ученико́в преизря́дна,/ и с Па́влом ве́сь дванадесяточи́сленный собо́р дне́сь,/ и́хже па́мять соверша́юще ве́рно,/ сих Просла́вльшаго прославля́ем.</p>
<p>
<red>И́кос:</red>
</p>
<p>Всечестну́ю и преблаже́нную па́мять ва́шу творя́щии ны́не,/ в пе́снех приле́жно вопие́м к вам:/ пресве́тлая и Богозра́чная свети́ла ми́ра,/ возлю́бленнии ученицы́ Христо́вы двана́десяте,/ я́ко иму́ще к Нему́ дерзнове́ние моли́тися за ны,/ вам бо дана́ е́сть благода́ть исцеле́ний и грехо́в проще́ния,/ приле́жно у́бо Его́ моли́те грехо́в и напа́стей изба́витися нам,/ да еди́наго Человеколю́бца, вас просла́вльшаго, прославля́ем.</p>
<p>
<red>Пе́снь 7</red>
</p>
<p>
<red>Ирмо́с: </red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
<style name="color-red"/>
</p>
<p>Руко́ю любопы́тною Боже́ственная ре́бра испыта́в/ и гвозде́й я́звы, я́же Безсме́ртный нас ра́ди подъя́т,/ и неве́рие преложи́в ра́достне во благове́рие, Фомо́, возопи́л еси́:/ Ты еси́ Бог мой и Госпо́дь.</p>
<p>Осия́н, апо́столе Фомо́, сла́вою Христо́вою,/ и, ребро́ животво́рное осяза́в,/ поче́рпл еси́ неизсле́димую Богосло́вия пучи́ну,/ и мир обогати́л еси́.</p>
<p>Христо́с, Вели́кое Со́лнце, лучу́ тя многосве́тлую во Инди́ю посыла́ет,/ мра́чную ле́сть, таи́нниче, вско́ре разгоня́юща,/ Фомо́, прему́дре апо́столе,/ и лю́ди просвеща́юща/ Тро́ицу почита́ти Боже́ственную, Е́юже вси сохраня́емся.</p>
<p>Пе́рвый Христо́во Ева́нгелие написа́в/ и всю просвети́в подсо́лнечную тва́рь,/ Матфе́й, зело́ прему́дрейший и Христо́в таи́нник изя́щный,/ ны́не почита́емь свяще́нными пе́сньми,/ всем отпуще́ния грехо́в про́сит, любо́вию чту́щим Того́.</p>
<p>Евангели́ст от мыта́рства, я́ко после́дова Тебе́, Христе́,/ претвори́ся Богоглаго́ливый/ всеси́льною Твое́ю кре́постию, Матфе́й всеизря́днейший.</p>
<p>
<red>Богоро́дичен: </red> Всепе́тую Де́ву написа́л еси́ Боже́ственными твои́ми словесы́,/ Творца́ всех ро́ждшую, апо́столе Матфе́е,/ Ему́же вси пое́м:/ препе́тый отце́в Госпо́дь и Бог, благослове́н еси́.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с: </red>
<emphasis>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
<style name="color-red"/>
</p>
<p>Иу́до, бра́тия твоя́ тя похваля́ют, бра́та я́вльшася,/ и непщу́ема я́вльшагося пло́тию/ Сло́ва преве́чнаго, от Присносу́щнаго возсия́вшаго, от Нерожде́нна Роди́теля.</p>
<p>Апо́столе Иу́до, посыла́еши всем челове́ком/ све́тлое и уче́ния ду́ха испо́лненно посла́ние, священноявле́нне, пречу́дне.</p>
<p>Иу́до, апо́столе Христо́в,/ учени́к быв вопло́щшагося Бо́га на́шего,/ от Него́же, я́ко овча́ посреде́ волко́в, вои́стинну посла́лся еси́,/ сло́вом твои́м сих претворя́я злоче́стие ко благоче́стию/ и Боже́ственному разуме́нию Святы́я Трбицы./ Те́мже восхваля́ем тя.</p>
<p>Ре́вности тезоимени́т нарече́нный, Си́моне досточу́дне,/ ре́вностию поревнова́л еси́ по Го́споде Бо́зе Вседержи́тели.</p>
<p>Я́ко красны́, Си́моне, твои́ но́ги,/ благоле́пен е́сть и язы́к, глаго́лющ сла́ву Христо́ву, и научи́ зва́ти:/ Го́спода по́йте и превозноси́те во вся ве́ки.</p>
<p>
<red>Богоро́дичен: </red> Вся А́нгелов во́инства, Предте́че Госпо́день,/ апо́столов двоенадеся́тице, святи́и вси с Богоро́дицею,/ сотвори́те моли́тву, во е́же спасти́ся нам.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с: </red>
<emphasis>Тя Пресла́вную Неве́сту и Всесвяту́ю Богоро́дицу,/ Зижди́теля ро́ждшую неви́димых же и всех ви́димых,/ пе́сньми велича́ем.</emphasis>
<style name="color-red"/>
</p>
<p>Ученико́в двоенадеся́тых яви́лся еси́, исполня́я лик блаже́нный,/ из него́же преда́тель себе́ отве́рг, приобре́те го́рькое удавле́ние,/ на Христа́ воздви́г пя́ту,/ тайновеща́телю Матфи́е чу́дне.</p>
<p>Светоза́рное, я́ко со́лнце, во ве́сь мир изше́дшее, веща́ние твое́/ просвеща́ет язы́ческую Це́рковь благода́тию,/ чудоно́сче Матфи́е апо́столе.</p>
<p>Излия́ся благода́ть во устна́х твои́х, сла́вне апо́столе Матфи́е,/ и был еси́ свети́льник Це́ркве Христо́вы,/ уча́ слове́сныя о́вцы ве́ровати в Τрόицу Единосу́щную и во Еди́но Божество́.</p>
<p>Досади́тель и гони́тель Це́ркве был еси́, Па́вле, всеблаже́нне,/ с Небесе́ же зван быв, защити́л еси́ сию́ пресла́вно,/ е́йже ны́не моли́ изба́витися от бед и спасти́ся душа́м на́шим.</p>
<p>Па́вле, уста́ Госпо́дня, основа́ние уче́ний,/ иногда́ у́бо гони́тель Иису́са Спа́са,/ ны́не же и первопресто́льник апо́столов быв, блаже́нне./ Те́мже неизглаго́ланная ви́дел еси́, му́дре,/ да́же до тре́тияго Небесе́ возше́д, и взыва́л еси́:/ прииди́те со мно́ю, и благи́х не лиши́мся.</p>
<p>
<red>Богоро́дичен: </red> Со святы́ми А́нгелы, с Боже́ственными апо́столы, со сла́вными му́ченики Твоего́ моли́ Сы́на и Бо́га, Богороди́тельнице Пречи́стая,/ от бед изба́вити ду́ши на́ша.
<style name="color-red"/></p>
<p>
<red>Свети́лен.</red>
</p>
<p>
<red>Подо́бен: </red> Ученико́м:</p>
<p>Ученико́в всечестну́ю двоенадеся́тицу ра́достно восхвали́ти стеце́мся:/ ра́дуйтеся, и́же всю подсо́лнечную обше́дше/ и язы́ков уло́вльше злове́рныя чреды́,/ научи́вшеся Боже́ственным.</p>
<p>
<red>Сла́ва: </red> Двоенадесяточи́сленный лик дне́сь восхва́лим, вси ве́рнии,/ я́ко утверди́вшеся от них, и Христу́ возопие́м:/ моли́твами их, Спа́се, мир Твой умири́.
<style name="color-red"/></p>
<p>
<red>И ны́не, Богоро́дичен:</red>
</p>
<p>Мы о Тебе́ хва́лимся, Богоро́дице,/ и к Бо́гу Тя и́мамы предста́тельство,/ простри́ ру́ку Твою́ святу́ю и сокруши́ враги́ на́ша,/ Твои́м низпосли́ рабо́м по́мощь от Свята́го.</p>
<p>
<red>На хвали́тех стихи́ры, глас 2:</red>
</p>
<p>Гряди́те, собо́ри дне́сь ве́рных:/ благохва́льное и кра́сное собра́ние,/ благода́ти избра́нныя сосу́ды,/ апо́столы Христо́вы духо́вными пе́сньми просла́вим,/ я́ко незави́стно всем сло́во все́явше,/ с си́ми и благода́ть Ду́ха обогати́ша/ и, И́стиннаго Виногра́да су́ще ло́зие,/ грозд зрел нам возде́лаша, веселя́щ сердца́ на́ша./ К ним же открове́нным лице́м и чи́стою со́вестию возопие́м, глаго́люще:/ ра́дуйтеся, разори́тели безслове́сных и служи́тели слове́сных;/ ра́дуйтеся, всех Творца́ и Строи́теля избра́ния кра́сная;/ ра́дуйтеся, хода́таи благи́х и отгони́телие ле́стных,/ и́хже да умо́лим:/ моли́теся при́сно к Зижди́телю и Учи́телю,/ мир крепкостоя́телен ми́ру дарова́ти/ и душа́м на́шим ве́лию ми́лость.</p>
<p>Апо́стола вси и ученика́ Христо́ва восхва́лим пе́сньми,/ неве́рствием бо Христо́во воскресе́ние возвести́в/ и Того́ пречи́стую стра́сть осяза́нием уве́рив,/ и ны́не нам, всехва́льне Фомо́,/ проси́ ми́ра и ве́лия ми́лости.</p>
<p>Матфи́е апо́столе,/ лик Боже́ственный напо́лнил еси́,/ из него́же Иу́да испаде́,/ и Боже́ственными блиста́нии му́дрых твои́х слове́с/ тьму́ отгна́л еси́ идолонеи́стовства Бо́жиею благода́тию,/ и ны́не моли́ся/ дарова́ти нам мир и ве́лию ми́лость.</p>
<p>Ка́я темни́ца не име́ тебе́ ю́зника?/ Ка́я же Це́рковь не и́мать тя вити́ю?/ Дама́ск великому́дрствует о тебе́, Па́вле,/ веде́ бо тя запя́та све́том,/ Рим, твою́ кро́вь прие́мый, и той хва́лится,/ но и Тарс мно́жае ра́дуется/ и лю́бит, почита́я твоя́ пелены́,/ Па́вле, похвало́ вселе́нныя,/ от Ри́ма прише́дши, утверди́ нас.</p>
<p>
<red>Сла́ва, глас 4:</red>
</p>
<p>Крестообра́зно распросте́рши мре́жу ве́ры,/ двоенадеся́тица Боже́ственных апо́стол Твои́х/ вся язы́ки улови́ла е́сть к Твоему́ позна́нию, Христе́,/ и мо́ре сла́ное страсте́й изсуши́./ Сего́ ра́ди мо́лим Тя:/ из глубины́ прегреше́ний воззови́ ны/ тех всеблагоприя́тными мольба́ми.</p>
<p>
<red>И ны́не, Богоро́дичен.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от 1-го кано́на 12-ти апо́столов, пе́сни 3-я и 6-я. Прокимен, глас 8:</red> Во всю зе́млю изы́де веща́ние их/ и в концы́ вселе́нныя глаго́лы их.
<red>Стих:</red>
Небеса́ пове́дают сла́ву Бо́жию, творе́ние же ру́ку Его́ возвеща́ет тве́рдь.
<red>Апо́стол Дея́ний апо́стольских, зача́ло 2.</red>
Аллилу́ия,
<red>глас 1:</red>
Испове́дят небеса́ чудеса́ Твоя́, Го́споди.
<red>Стих:</red>
Бог прославля́емь в сове́те святы́х.
<red>Ева́нгелие от Ма́рка, зача́ло 12. Прича́стен:</red>
Во всю зе́млю:</p>
<p>
<red>Моли́тва</red>
</p>
<p>Влады́ко Всемогу́щий, Го́споди Бо́же наш, избра́вый возлю́бленныя Своя́ ученики́ и апо́столы на про́поведь спасе́ния всему́ ми́ру, да́вый им вла́сть отпуща́ти грехи́, приими́ хода́тайства их о ро́де челове́ческом, его́же и суди́ти с ни́ми и́маши, тех са́мых, я́ко друго́в Твои́х, нам зело́ че́стных, дерза́ем, недосто́йнии, в предста́тельство к Тебе́, многопоспешеству́ющее ко спасе́нию душ на́ших приводи́ти, моля́щи их усе́рдно.</p>
<p>Святи́и первоверхо́внии апо́столи Пе́тре и Па́вле, евангели́сти Христо́вы Иоа́нне Богосло́ве и Матфе́е, первозва́нный учениче́ Андре́е, водруже́нием креста́ Росси́ю благослови́вый, апо́столи святи́и Иа́кове, бра́те Госпо́день, со други́м Иа́ковом, Фили́ппе, Варфоломе́е, Фомо́, Си́моне, Иу́до и Матфи́е.</p>
<p>Вси святи́и Богоизбра́ннии апо́столи, изря́днейшии уго́дницы Христо́вы, безбо́жия искорени́телие и ве́ры и́стинныя насади́тели, помози́те нам мо́щным ва́шим пред Го́сподом хода́тайством изба́витися от вся́каго зла и вра́жия ле́сти, тве́рдо сохраня́ти пре́данную ва́ми ве́ру Правосла́вную, в не́йже ва́шим предста́тельством ни ра́нами, ни преще́нием, ни мо́ром, ни ко́им гне́вом от Созда́теля своего́ ума́лени бу́дем, но ми́рное зде поживе́м житие́ и сподо́бимся ви́дети блага́я на земли́ живы́х, сла́вяще Отца́, и Сы́на, и Свята́го Ду́ха, Еди́наго в Тро́ице сла́вимаго и покланя́емаго Бо́га, ны́не, и при́сно, и во ве́ки веко́в. Ами́нь.</p>
</section>
