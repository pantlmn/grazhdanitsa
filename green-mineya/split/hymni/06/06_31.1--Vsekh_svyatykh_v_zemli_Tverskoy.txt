<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Всех святы́х, в земли́ Тверско́й просия́вших</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>поста́вим стихо́в 10 и пое́м стихи́ры: воскре́сны теку́щаго гла́са 3, Анато́лиевы 1, Богоро́дицы 2 и святы́х 4.</red>
Сла́ва,
<red>святых.</red>
И ныне,
<red>Богоро́дичен гла́са. Стихи́ры святых, глас 8:</red> </p>
<p><red>Днесь</red> всех святы́х, в преде́лех земли́ Тверско́й просия́вших,/ све́тло па́мять празднующе,/ ра́достно да восхва́лим/ святи́тели, преподо́бныя и пра́ведники,/ благове́рныя кня́зи, за ве́ру и лю́ди свою́ жи́знь му́ченически положи́вшия,/ та́же и же́ны преподо́бныя/ и вси святи́и, благоче́стным житие́м Бо́гу угоди́вшии,/ и́хже Бог просла́ви чудесы́,/ и ны́не на Небесе́х предстоя́ще Христу́,/ ра́дуются и мо́лятся о чту́щих их/ и, све́тло торжеству́юще,/ мо́лятся о ми́ре и спасе́нии душ на́ших.</p>
<p>Пе́рваго Патриа́рха Всеросси́йскаго И́ова,/ гра́да Ста́рицы похвалу́ восхва́лим,/ я́ко во гра́де о́нем роди́ся,/ и та́мо во оби́тели Успе́ния Богома́тере бе воспита́н,/ и стра́ху Бо́жию до́бре обучен,/ таможе и а́нгельский о́браз восприи́м,/ вы́сшаго зва́ния дости́гл еси́/ и пе́рвым Патриа́рхом Моско́вским и всея́ Росси́и сподо́бился еси́ быти,/ и до́бре упа́сл еси́ Святу́ю Це́рковь Росси́йскую,/ и ве́льми потруди́лся еси́/ ра́ди спасе́ния Це́ркве и оте́чества на́шего/ в сму́тныя времена́ на Руси́,/ и пострада́л еси́ от самозва́нца и мяте́жников его́./ Ны́не же мо́лит Вседержи́теля Го́спода Бо́га на́шего Иису́са Христа́,/ да спасе́т ду́ши на́ша.</p>
<p>Прииди́те, ве́рнии лю́дие,/ ублажи́м Тверски́я святи́тели:/ Арсе́ния, Симео́на, пе́рваго святи́теля Тверска́го,/ Фебдора, Варсоно́фия, Феокти́ста и Ака́кия,/ ку́пно же с ни́ми святи́тели Моско́вския/ Петра́, Алекси́я, Киприа́на и Фили́ппа,/ та́же Ге́рмана и Гу́рия, Каза́нских святы́х,/ и святи́теля Ти́хона Воро́нежскаго и Задо́нскаго чудотво́рца,/ потруди́вшихся в Це́ркви Тверской во сла́ву Бо́жию,/ и́же и ны́не мо́лятся Бо́гу,/ да умири́т мир и спасе́т ду́ши на́ша.</p>
<p>Благове́рнаго вели́каго кня́зя Тверска́го/ свята́го Михаи́ла и дружи́ны его́,/ княги́ни преподо́бныя А́нны Ка́шинския,/ преподо́бных Ефре́ма и Арка́дия Новото́ржских,/ Мака́рия Каля́зинскаго и Ни́ла Столобе́нскаго,/ Анто́ния Краснохо́лмскаго и Некта́рия Бе́жецкаго/ и вся преподо́бныя, поимено́ванныя и непоимено́ванныя,/ с ни́миже и преподо́бныя же́ны/ ны́не духо́вно прославля́ем,/ я́ко Це́ркве Тверски́я си́и ве́лие украше́ние и сла́ва/ и те́плии моли́твенницы ко Го́споду,/ во е́же дарова́ти нам мир и ве́лию ми́лость.</p>
<p>
<red>Сла́ва, глас 6:</red>
</p>
<p>Всех святы́х, в земли́ Тверско́й просла́вльшихся,/ ве́рою, любо́вию, ду́хом,/ чистото́ю и смире́нием,/ благоче́стным житие́м, доброде́ланием и моле́нием/ Бо́гу угоди́вших/ и свя́тостию украси́вшихся,/ дне́сь, соверша́юще све́тлое торжество́/ и вознося́ще моли́тву к просла́вльшему вы Христу́ Бо́гу на́шему, мо́лимся приле́жно,/ да ва́шими моли́твами/ да́рует Госпо́дь душа́м на́шим мир и ве́лию ми́лость.</p>
<p>
<red>И ньше, Богоро́дичен гла́са.</red>
</p>
<p>
<red>Вход. Проки́мен:</red> Госпо́дь воцари́ся:
<red>И чте́ния:</red> </p>
<p>Проро́чества Иса́иина чте́ние
<red>(глава́ 43):</red> </p>
<p>Та́ко глаго́лет Госпо́дь:/ вси язы́цы собра́шася вку́пе, и соберу́тся кня́зи от них./ Кто возвести́т сия́ в них?/ Или́, я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ и да услы́шат, и да реку́т и́стину./ Бу́дите Ми свиде́тели,/ и Аз Свиде́тель, глаго́лет Госпо́дь Бог,/ и о́трок, его́же избра́х./ Да позна́ете, и ве́руете Ми,/ и разуме́ете, я́ко Аз е́смь,/ пре́жде Мене́ не бы́сть ин бог, и по Мне не бу́дет./ Аз е́смь Бог,/ и не́сть, ра́зве Мене́, спаса́яй./ Аз возвести́х и спасо́х,/ уничижи́х и не бе в вас чужди́й./ Вы Мне свиде́тели, и Аз Госпо́дь Бог,/ и еще́ от нача́ла Аз е́смь,/ и не́сть от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас, Святы́й Изра́илев.</p>
<p>Прему́дрости Соломо́новы чте́ние
<red>(глава́ 3):</red> </p>
<p>Пра́ведных ду́ши в ру́це Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же су́ть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися На́нь разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(главы́ 5 и 6):</red> </p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни,/ зане́ десни́цею покры́ет я и мы́шцею защити́т их./ Прии́мет всеору́жие рве́ние Свое́/ и вооружи́т тва́рь в ме́сть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т,/ и от каменоме́тныя я́рости испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́,/ внуши́те, держа́щии мно́жества/ и гордя́щиися о наро́дех язы́к./ Я́ко дана́ е́сть от Го́спода держа́ва вам/ и си́ла от Вы́шняго.</p>
<p>
<red>На лити́и стихи́ра, глас 8:</red>
</p>
<p>О, ди́вное чу́до,/ ны́не страна́ Тверская ра́дуется/ и духо́вно весели́тся,/ прославля́ющи всех святы́х, в ней просия́вших,/ и мы духо́вно торжеству́им,/ благодаря́ще Христа́ Бо́га на́шего,/ дарова́вшаго нам ра́дость/ моли́твенно соверша́ти сла́вную па́мять всех святых,/ во вся́цем чи́не и зва́нии/ по́двиги до́брыми подвиза́вшихся на Тверско́й земли́/ и ны́не моля́щихся Го́споду/ о умире́нии ми́ра и спасе́нии душ на́ших.</p>
<p>
<red>Сла́ва, и ныне, глас то́и́же:</red>
</p>
<p>Небеса́ ны́не ра́дуются/ и земля́ с челове́ки весели́тся,/ дне́сь бо Свята́я Тверска́я Це́рковь/ соверша́ет духо́вное торжество́,/ прославля́ющи всех святых, в ней просия́вших,/ и́хже моли́твами и Богоро́дицы/ Це́рковь и страну́ на́шу в ми́ре сохрани́, Многоми́лостиве.</p>
<p>
<red>На стихо́вне стихи́ры воскре́сны.</red>
</p>
<p>
<red>Сла́ва, святых, глас 4:</red>
</p>
<p>Ны́не лик всех святы́х,/ в земли́ Тверско́й просия́вших, ра́дуется,/ Небе́сное Ца́рство насле́довавше/ и Христа́ сла́вяще,/ я́ко раби́ Его́ бы́вше,/ все́льшиися в жи́знь ве́чную,/ за е́же на земли́ свя́то пожи́вше,/ и́хже моли́твами, Христе́ Бо́же,/ поми́луй и спаси́ нас.</p>
<p>
<red>На благослове́нии хле́бов</red> Богоро́дице Де́во:
<red>два́жды, и святых тропа́рь еди́ножды.</red> </p>
<p>
<red>Тропа́рь, глас 4:</red>
</p>
<p>И́же в земли́ Тверско́й просла́вльшиися,/ святи́телие, му́ченицы,/ преподо́бнии, пра́веднии/ и вси святи́и,/ ве́рою, по́двиги благоче́стия,/ любо́вию, кро́тостию, сло́вом и житие́м/ Бо́гу благоугоди́вшии/ и венцы́ нетле́ния и сла́вы украси́вшиися,/ моли́те Христа́ Бо́га на́шего/ дарова́ти мир стране́ на́шей/ и душа́м на́шим в ми́ре спасти́ся.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь воскре́сен, два́жды.</red>
Сла́ва,
<red>святых.</red>
И ны́не,
<red>Богоро́дичен гла́са. По кафи́змах седа́льны воскре́сны гла́са с припе́вы и Богоро́дичны их.</red> </p>
<p>
<red>По полиеле́и велича́ние:</red>
</p>
<p>Велича́ем вас,/ святи́телие Христо́вы,/ му́ченицы, за ве́ру Христо́ву и оте́чество пострада́вшии,/ преподо́бнии, пра́веднии и вси святи́и,/ в земли́ Тверско́й просия́вшии,/ и чтим святу́ю па́мять ва́шу,/ вы бо моли́те о нас/ Христа́, Бо́га на́шего.</p>
<p>
<red>Псало́м избра́нныи́:</red> Услы́шите сия́, вси язы́цы:
<red>Посе́м тропари́:</red>
А́нгельский собо́р:
<style name="color-red"/></p>
<p>
<red>Ипакои́ святых, глас 8:</red>
</p>
<p>Па́мять святы́х Тверски́я страны́ соверша́юще,/ Це́рковь Ру́сская духо́вно ра́дуется и мо́лится ко Спа́су Христу́:/ и́хже моли́твами спаси́ лю́ди Твоя́ и благослови́ достоя́ние Твое́.</p>
<p>
<red>Степе́нны и проки́мен гла́са. Ева́нгелие воскре́сно.</red> Воскресе́ние Христо́во ви́девше:
<red>Псало́м 50.</red>
Сла́ва: Моли́твами Апо́столов: И ны́не: Моли́твами Богоро́дицы:
<red>Стихи́ра воскре́сна.</red> </p>
<p>
<red>Кано́н воскре́сен гла́са со ирмосо́м на 4, Крестовоскре́сен на 3, Богоро́дицы на 3, святых на 4.</red>
</p>
<p>
<red>Кано́н всем святым Тверски́м, глас 8.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ пе́снь Бо́гови воспева́юща.</emphasis>
<style name="color-red"/>
</p>
<p>
<red>Припе́в:</red> Святи́и вси Тверски́я земли́, моли́те Бо́га о нас.
<style name="color-red"/></p>
<p>Пра́зднующе ны́не па́мять всех святы́х, в земли́ Тверско́й просия́вших,/ ве́рою, любо́вию и благоче́стием благоугоди́вших Бо́гу,/ моли́твеннаго хода́тайства о нас пред Бо́гом усе́рдно про́сим.</p>
<p>Пе́рваго Патриа́рха Всеросси́йскаго Святе́йшаго Отца́ И́ова,/ ве́рнии лю́дие, почти́м усе́рдно,/ я́ко моли́твенника на́шего и предста́теля пред Бо́гом за оте́чество на́ше.</p>
<p>Ра́дуйся, пе́рвый епи́скопе Тверски́я епа́рхии,/ святи́телю о́тче Симео́не,/ положи́вый нача́ло духо́внаго правле́ния па́ствы Тверски́я.</p>
<p>
<red>Богоро́дичен:</red> Пресвята́я Влады́чице Богоро́дице,/ помоли́ся за ны Бо́гу со всем собо́ром Тверски́х святы́х,/ да спасе́т Госпо́дь ду́ши на́ша.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко нестъ свят, па́че Тебе́, Еди́не Человеколю́бче.</emphasis>
</p>
<p>Арсе́ние святы́й, святи́телю Христо́в,/ а́ще и челове́к естество́м, но а́нгельски на земли́ пожи́л еси́,/ от ю́ности Христа́ возлюби́в, душе́вною чистото́ю сия́я,/ и́стинным смире́нием украси́лся еси́.</p>
<p>Вельми́ украси́л еси́ престо́л твой, святи́телю Арсе́ние,/ вели́кими бо чудесы́ преспе́л еси́ и житие́м, све́тлым,/ сего́ ра́ди Вели́кий Бог наш вельми́ Тя просла́ви.</p>
<p>Врача́ изря́дна разли́чно неду́гующим/ и наставле́ние всем, прельще́нным злым сове́том,/ Христо́с тя дарова́ чудотво́рца земли́ на́шей, святи́телю Арсе́ние./ Те́мже тя ублажа́ем.</p>
<p>
<red>Богоро́дичен:</red> Пресвята́я Де́во, Ты нас спаси́ и не́мощем на́шим бу́ди Спаси́тельница,/ скорбе́й мно́гих и лю́тых нас изба́ви,/ да Тя сла́вим, еди́ну Богоро́дицу.</p>
<p>
<red>Конда́к святых, глас 4:</red>
</p>
<p>На земли́ благоче́стно пожи́вшии,/ святи́и, в земли́ Тверско́й просия́вшии,/ и ны́не на Небесе́х со А́нгелы ра́дуетеся/ и Тро́ицу Святу́ю — Отца́, и Сы́на, и Свята́го Ду́ха во Еди́ном Божестве́ прославля́ете./ Мы же, земноро́днии, моли́твенно ублажа́юще вас/ и святу́ю па́мять соверша́юще, мо́лим:/ принеси́те на́ша моли́твы к Небе́сному Престо́лу Го́спода Вседержи́теля,/ да Ва́шим хода́тайством/ да́рует мир и спасе́ние душа́м на́шим.</p>
<p>
<red>И́кос:</red>
</p>
<p>Аз е́смь Лоза́, вы же ро́ждие, —/ рече́ Христо́с Свои́м ученико́м./ Та́кожде и вы, святи́и страны́ Тверски́я, яви́стеся ло́зы Христо́вы,/ благоукраси́вшия Святу́ю Це́рковь Ру́сскую плоды ве́ры и благоче́стия,/ и ны́не подае́те душа́м на́шим ра́дость, мир и ве́лию ми́лость.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мо́й Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
<style name="color-red"/>
</p>
<p>Незаходи́мое Со́лнце в себе́ стяжа́в, Христа́ Бо́га на́шего,/ пресла́вный благове́рный вели́кий кня́же Михаи́ле,/ освяти́ ны, честну́ю па́мять твою́ почита́ющия.</p>
<p>Я́ко по зако́ну ходи́в, смире́нную му́дрость восприя́л еси́,/ вели́кий страда́льче, кня́же Михаи́ле,/ со святы́ми Тро́ице предстоя́,/ моли́ся очище́ние нам дарова́ти, тебе́ восхваля́ющим.</p>
<p>Яви́ся дне́сь заступле́ние гра́ду на́шему и лю́дем пречи́стое те́ло твое́ честно́е,/ е́же прии́мши Це́рковь Бо́жия,/ весели́т сердца́ пою́щих тя, Михаи́ле всеблаже́нне.</p>
<p>
<red>Богоро́дичен:</red> Засту́пнице скорбя́щих,/ наде́ждо ненаде́ющихся, Богоро́дице Всепе́тая,/ моли́ приле́жно изба́витися нам от бед и скорбе́й.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя е́сть чужда́я тьма́, окая́ннаго?/ Но обрати́ мя и к све́ту за́поведеи́ Твои́х/ пути́ моя́ напра́ви, молю́ся.</emphasis>
<style name="color-red"/>
</p>
<p>Многоско́рбная вели́кая княги́не, преподо́бная А́нно Ка́шинская,/ чу́дным житие́м твои́м угоди́ла еси́ Христу́ Бо́гу,/ ны́не ра́дующися, и веселя́щися,/ и наслажда́ющися ра́йския красоты́ и блаже́нства,/ моли́ о нас Христа́ Бо́га на́шего,/ дарова́ти мир стране́ на́шей.</p>
<p>Богому́драя Ксе́ние, ма́ти кня́зя-му́ченика свята́го Михаи́ла Тверска́го,/ моли́ся с сы́ном твои́м честны́м о нас ко Го́споду,/ да умири́т мир и спасе́т ду́ши на́ша.</p>
<p>Благове́рная княги́не Новото́ржская Иулиани́е,/ целому́дрия ра́ди му́ченическую сме́рть прия́ла еси́./ Сего́ ра́ди от Христа́ Бо́га нетле́нным и ве́чным венце́м венча́вшися,/ ны́не с ли́ки му́ченик лику́еши./ Моли́ся Христу́ Бо́гу о всех нас,/ ве́рою и любо́вию страда́ния твоя́ почита́ющих.</p>
<p>
<red>Богоро́дичен:</red> Блажи́м Тя, Богоро́дице Де́во,/ Ты бо мо́лишися о нас Сы́ну Твоему́, Христу́ Бо́гу на́шему,/ во спасе́нии душ и́мя Твое́ призыва́ющих.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
<style name="color-red"/>
</p>
<p>Мо́лим вас, святи́телие Христо́вы Тверски́я страны:/ Ака́кие, Фео́доре, Феокти́сте и Арсе́ние/ и вси Тверсти́и святи́телие и чудотво́рцы,/ да ва́шими святы́ми моли́твами пода́ст Госпо́дь ми́ру умире́ние.</p>
<p>С ва́ми да помо́лятся и святи́тели первопресто́льнаго гра́да Москвы,/ Петр, Алекси́й и Киприа́н,/ и Каза́нстии чудотво́рцы, святи́и Варсоно́фии́, Ге́рман и Гу́рий, с Моисе́ем Новгоро́дским/ о спасе́нии душ на́ших.</p>
<p>Святи́телю о́тче Ти́хоне, Воро́нежский и Задо́нский чудотво́рче,/ ты в Твери́ подвиза́лся еси́ на по́прищи просвеще́ния и учи́тельства в духо́вной шко́ле/ и в управле́нии Успе́нским О́трочим монастыре́м;/ во святи́тельстве же написа́л еси́ труд:/ Духо́вное сокро́вище, от ми́ра собира́емое./ Све́том Богопозна́ния просвети́ и на́ша сердца́.</p>
<p>
<red>Богоро́дичен:</red> В моли́твах Твои́х неусы́пную моли́твенницу, Влады́чице,/ и в предста́тельстве непрело́жное упова́ние ве́мы Тя, Богоро́дице./ Те́мже мо́лим Тя:/ спаси́ от бед любо́вию чту́щих Тя.
<style name="color-red"/></p>
<p>
<red>Конда́к и и́кос воскре́сны.</red>
</p>
<p>
<red>Пе́снь 7</red>
</p>
<p>
<red>Ирмо́с:</red> Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.
<style name="color-red"/></p>
<p>Тверска́я похвало́:/ Арсе́ние святи́телю, Михаи́ле му́чениче/ и А́нно, гра́да Ка́шина сокро́вище, с Иулиани́ею — цве́том целому́дрия,/ о нас Христа́ Бо́га моли́те.</p>
<p>Преподо́бнии Ни́ле Столобе́нский и Мака́рие Каля́зинский, чудотво́рцы пресла́внии,/ помина́йте чту́щих ва́шу святу́ю па́мять/ и моли́те Бо́га о нас.</p>
<p>О́тче Ефре́ме, гра́да Торжка́ просвети́телю, со ученико́м твои́м Арка́дием,/ моли́те Бо́га пода́ти мир всему́ Правосла́вию/ и душа́м на́шим ве́лию и бога́тую ми́лость.</p>
<p>
<red>Богоро́дичен:</red> Не и́мамы ины́я по́мощи, ра́зве Тебе́, Цари́це Небе́сная,/ Ты нам помози́/ и изба́ви от находя́щих на ны бед и скорбе́й/ и от печа́лей мно́гих, обурева́ющих ны.</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Седмери́мцею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
<style name="color-red"/>
</p>
<p>Свя́тче Паи́сие, постри́жениче преподо́бнаго Мака́рия, Каля́зинскаго чудотво́рца,/ а́нгельскому житию́ ревну́я, духо́вному отцу́ твоему́ подража́тель быв,/ многотру́дное житие́ яви́л еси́,/ и, чуде́с дарова́ние от Бо́га прия́в, преподо́бне,/ моли́ Христа́ Бо́га спасти́ся душа́м на́шим.</p>
<p>Преподо́бнии отцы́: Анто́ние Краснохо́лмский, Некта́рие Бежецкий и Арсе́ние Новогру́дский/ и про́чии преподо́бнии всея́ Тверски́я страны́,/ вы есте́ сла́во и украше́ние святе́й Це́ркве Тверско́й.</p>
<p>Преподо́бнии отцы́ и ма́тери, ве́домии и неве́домии ми́ру,/ в земли́ Тверско́й подвиза́вшиися и житие́м ва́шим Бо́гу благоугоди́вшии,/ моли́те Бо́га о душа́х на́ших.</p>
<p>
<red>Богоро́дичен:</red> Богоро́дице Де́во, упова́ние христиа́ном,/ сохрани́ гра́ды и ве́си Тверски́я страны́,/ и Це́рковь святу́ю в ми́ре соблюди́,/ и лю́ди правосла́вныя, на Тя упова́ющия, спаси́.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ быстъ простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Всем святы́м, земноро́дным сро́дником на́шим,/ в земли́ Тверско́й подвиза́вшимся, мо́лимся усе́рдно:/ да моли́твами их пода́ст Госпо́дь мир душа́м на́шим.</p>
<p>О вси святи́и земли́ Тверски́я,/ уго́дницы Бо́жии, Ду́ха Свята́го сосу́ди честни́и бы́вше,/ благода́ть Боже́ственную восприя́сте,/ неиреста́нно моли́те о воспева́ющих и чту́щих святу́ю память ва́шу.</p>
<p>
<red>Тро́ичен:</red> Отца́, и Сына, и Свята́го Ду́ха,/ Святу́ю Тро́ицу во Еди́нице чтим, и покланя́емся, и со умиле́нием про́сим:/ да моли́твами всех Тверски́х святы́х сохрани́т Бог мир от вся́каго зла.
<style name="color-red"/></p>
<p>
<red>Богоро́дичен:</red> Не то́кмо земноро́дных, но и Небе́сных сил яви́лася еси́ Честне́йшая Херуви́м/ и Сла́внейшая без сравне́ния Серафи́м, Пречи́стая Де́во Богоро́дице,/ Бо́га бо родила́ еси́, Неискусобра́чная./ Того́ моли́ единомы́слие, мир и благостоя́ние ти́хое святе́й Це́ркви Правосла́вней дарова́ти,/ во спасе́ние душ на́ших.</p>
<p>
<red>Свети́лен воскре́сен. Сла́ва, святых:</red>
</p>
<p>Свет Тво́й, Христе́ Бо́же, возсия́ пра́ведникам, я́ко со́лнце незаходи́мое,/ просвеща́ющее Тверску́ю Це́рковь, прославля́емую святы́ми Твои́ми./ Тя бо сла́вяще, чтим и святы́я Твоя́, моля́щияся за ны.</p>
<p>
<red>И ны́не, Богоро́дичен.</red>
</p>
<p>
<red>На хвали́тех стихи́ры воскре́сны и святы́х, глас 6:</red>
</p>
<p>Вси святи́и Тверски́я страны́:/ святи́телие, му́ченицы, преподо́бнии и пра́веднии,/ ныне прославля́емии,/ мно́гая ва́ша имена́, ве́домая нам и неве́домая,/ на тве́рди церко́вней возсия́вшая,/ мир просвеща́ете и от бед моли́твами ва́шими нас сохраня́ете./ Мы же, соше́дшеся дне́сь, пе́сненно восхваля́ем вас:/ ра́дуйтеся, святи́и вси, в земли́ Тверско́й просия́вшии;/ ра́дуи́теся, сла́во и похвало́ Це́ркве и страны́ сия́;/ ра́дуи́теся, столпи́ непоколеби́мии Святы́я Це́ркве Христо́вы;/ ра́дуйтеся, ве́ры утвержде́ние, и ми́ра умире́ние, и те́плии моли́твенницы о душа́х на́ших.
<style name="color-red"/></p>
<p>Сла́ва,
<red>стихи́ра Ева́нгельская.</red>
И ны́не: Преблагослове́нна еси́, Богоро́дице Де́во:
<style name="color-red"/></p>
<p>
<red>НА ЛИТУРГИ́И</red>
</p>
<p>
<red>Блаже́нны гла́са на 6 и святых на 4, пе́снь 9-я. По вхо́де тропа́рь воскре́сен гла́са и хра́ма Богоро́дицы, а́ще е́сть, и святых. Конда́к воскре́сен.</red> Сла́ва,
<red>святых. </red>
И ныне,
<red>хра́ма Богоро́дицы или́:</red>
Предста́тельство христиа́н непосты́дное:
<red>Проки́мен воскре́сен гла́са и святы́х проки́мен, глас 4:</red>
Воззва́ша пра́веднии,/ и Госпо́дь услы́ша их:
<red>Апо́стол рядово́й и святы́х ко Евре́ем, зача́ло 230.</red>
Аллилу́ия,
<red>стих святых:</red>
Ра́дуйтеся, пра́веднии, о Го́споде, пра́вым подоба́ет похвала́.
<red>Ева́нгелие рядово́е и святых, от Матфе́я, зача́ло 11. Прича́стен воскре́сен:</red>
Хвали́те Го́спода с Небе́с,/ хвали́те Его́в Вы́шних.
<red>И святых:</red>
Ра́дуйтеся, пра́веднии, о Го́споде,/ пра́вым подоба́ет похвала́. </p>
</section>
