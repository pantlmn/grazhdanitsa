<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>И́на слу́жба всем святы́м, в земли́ Тверско́й просия́вшим</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На</red> Го́споди, воззва́х:
<red>стихи́ры, глас 2:</red> </p>
<p>Ки́ими пе́сненными похвала́ми/ соста́вим пра́здник че́стен Богому́драго Михаи́ла,/ и́же Христа́ ра́ди оста́ви тле́нную сла́ву земную́/ и сосу́д че́стен яви́ся Свята́го Ду́ха./ Звезда́ светоно́сная возсия́ в Росси́и,/ озаря́ющая вся концы́,/ и, я́ко же́ртва непоро́чна, принесе́ся Христу́,/ Ему́же приле́жно мо́лится/ дарова́ти нам мир и ве́лию ми́лость.</p>
<p>Ки́ими духо́вными пе́сньми/ похва́лим Арсе́ния свяще́ннаго?/ Ди́внаго в чудесе́х и Безпло́тным сожи́теля,/ освяще́ннаго от пеле́н,/ столпа́ Це́ркви неподви́жима,/ весе́лие земли́ на́шея,/ и́ноков люби́теля,/ я́ко вои́стинну отца́ чадолюби́ва/ и больны́м врача́ безме́здна.</p>
<p>Ки́ими похвала́ми/ возмо́жем похвали́ти тебе́, преподо́бне Варсоно́фие?/ Всем был еси́ сам о́браз и учи́тель неле́стен/ и сла́вному во гра́дех Твери́ святи́тель поставля́ешися,/ уча́ и наказу́я пути́ Госпо́дню;/ мы же, лю́дие па́ствы твоея́, вопие́м ти:/ ра́дуйся, святи́телю о́тче Варсоно́фие,/ гра́ду на́шему похвала́ и утвержде́ние.</p>
<p>Прииди́те, мона́шествующих собо́ри,/ Ефре́ма Богоблаже́ннаго пе́сньми и пе́ньми восхва́лим/ и, на честну́ю его́ ико́ну взира́юще, любе́зно рцем:/ ра́дуйся, Богому́дрый о́тче,/ оби́тели свое́й пресве́тлый свети́льниче;/ ра́дуйся Пресвяты́я Тро́ицы ве́рный служи́телю./ Е́йже ны́не предстоя́ со А́нгелы, моли́ся/ дарова́ти душа́м на́шим ве́лию ми́лость.</p>
<p>Преподо́бне Арка́дие,/ измла́да возлюби́л еси́ добро́ту Влады́чню/ и, к Тому́ жела́ние невозвра́тно име́я,/ оте́чество и род оста́вил еси́,/ бога́тство и сла́ву возненави́дев,/ Христу́ еди́ному после́довал еси́,/ равноа́нгельно во оби́тели с Богоно́сным Ефре́мом пожи́л еси́./ И ныне на Небесе́х со А́нгелы Христу́ Бо́гу предстоя́,/ моли́ся спасти́ся нам.</p>
<p>Кто изглаго́лет до́блести твоя́, Мака́рие преподо́бне?/ Ра́вно А́нгелом житие́ пожи́л еси́,/ воздержа́нием ум очи́стив,/ сле́зными тече́нии ду́шу просвети́л еси́./ Тем и ны́не све́тло укра́шен,/ предстои́ши со А́нгелы, ра́дуяся, Царю́ сла́вы,/ Его́же моли́ пода́ти мир ми́ру/ и душа́м на́шим спасе́ние.</p>
<p>
<red>Сла́ва, глас то́йже:</red>
</p>
<p>В пусты́ню водвори́лся еси́/ благода́тию Христа́ Бо́га,/ преблаже́нне о́тче Ни́ле,/ в не́йже, я́ко лоза́ благопло́дная при вода́х, насажде́н еси́,/ плоды́ Христу́ Бо́гу принося́/ и к жи́зни ве́чнеи́ наставля́я/ ве́рою пра́зднующих честну́ю па́мять твою́,/ моли́ Христа́ Бо́га/ от бед изба́витися нам/ и спасти́ ду́ши на́ша.</p>
<p>
<red>И ныне, Богоро́дичен гла́са.</red>
</p>
<p>
<red>Вход. Проки́мен воскре́сен. И чте́ния
<emphasis>(зри выше).</emphasis></red>
</p>
<p>
<red>На лити́и стихи́ры, глас 8:</red>
</p>
<p>Прииди́те, восхва́лим чудотво́рца и му́ченика,/ за лю́ди своя́ пострада́вшаго,/ победи́вшаго сопроти́внаго врага́,/ ны́не бо, све́тло укра́шен,/ предстои́т Христу́, ра́дуяся./ Тем и мы пе́сньми па́мять его́ любо́вию похва́лим, вопию́ще:/ ра́дуйся, вселе́нныя засту́пниче и побори́телю на враги́;/ ра́дуйся, врачу́ боля́щих и де́монов прогони́телю;/ ра́дуйся, чу́дный Михаи́ле, люби́мый Христу́,/ за ны моли́ Святу́ю Тро́ицу,/ умири́ти мир и спасти́ ду́ши на́ша.</p>
<p>Прииди́те, стеце́мся вси/ к Боже́ственней па́мяти отца́ на́шего святи́теля Арсе́ния:/ се́й бо от ю́ности жела́ние Боже́ственное в се́рдцы свое́м прии́м/ и возлюби́в Христа́ и Пречи́стую Его́ Ма́терь,/ Е́йже и оби́тель сотвори́, и вельми́ украси́,/ и мно́жество мона́хов собра́./ Тем быв христолюби́вым князе́м учи́тель пра́выя ве́ры,/ вельмо́жам тве́рдое защище́ние,/ си́рым я́ко оте́ц милосе́рд,/ вдови́цам те́плое заступле́ние,/ скорбящим утеше́ние, боля́щим исцеле́ние./ О Богоблаже́нныи́ о́тче,/ не преста́й моля́ся о всех,/ с ве́рою чту́щих па́мять твою́.</p>
<p>Прииди́те, и́ночествующих собо́ри,/ усе́рдно вси стеце́мся,/ ве́село торжеству́ем в честне́й па́мяти преди́внаго отца́ на́шего Мака́рия,/ пе́сньми воспева́юще равноа́нгельное житие́ его́./ По святе́м бо его́ преставле́нии/ честны́я мо́щи подаю́т исцеле́ния,/ к нему́же возопие́м:/ ра́дуи́ся, преподо́бне Мака́рие,/ свети́льниче многосве́тлый,/ мона́шествующим спасе́ния хода́таи́,/ но, я́ко име́я дерзнове́ние ко Христу́ Бо́гу,/ не преста́й моли́тися о чту́щих па́мять твою́.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 8:</red>
</p>
<p>Преподо́бне и Богоно́сне о́тче наш Ни́ле,/ ты от ю́ности отве́рглся еси́ ми́ра и сро́дник свои́х/ и прия́л еси́ о́браз а́нгельский и́ноческаго жития́/ во оби́тели свята́го апо́стола и евангели́ста Иоа́нна Богосло́ва/ и преподо́бнаго отца́ на́шего Са́ввы, и́же в Кры́пцах,/ и в не́й подвиза́вся смире́нием и послуша́нием,/ я́ко до́брый во́ин Христо́в./ Того́ моли́ о нас, преподо́бне, со святыми си́ми/ пода́ти грехо́в оставле́ние и душа́м на́шим ве́лию ми́лость.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Боже́ственным уязви́вся жела́нием, преподо́бне о́тче Ефре́ме,/ и крест сво́й на ра́мо восприи́м,/ невозвра́тно после́довал еси́ Владыце Христу́/ и плотска́я вся мудрова́ния умертви́л еси́;/ сего́ ра́ди насле́довал еси́ кро́тких зе́млю,/ тем неизрече́ннаго о́наго весе́лия наслажда́яся,/ помина́й нас, творя́щих всечестну́ю па́мять твою́.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.
<style name="color-red"/></p>
<p>Помышля́я загробное житие́/ и век бу́дущий несконча́емый,/ век се́и́ земный, я́ко маловре́менен,/ оста́вил еси́, блаже́нне Арка́дие,/ и потща́лся еси́ тле́нными стяжа́ти нетле́нная,/ отню́дуже и те́ло порабо́тил еси́ ду́хови,/ да Христа́ еди́наго приобря́щеши;/ Его́же моли́ спасти́ся всем,/ любо́вию свяще́нную па́мять твою́ почита́ющим.</p>
<p>
<red>Сла́ва, глас 4:</red>
</p>
<p>Ра́достно соше́дшеся,/ гра́да Твери́ и Тверски́х преде́лов насе́льницы,/ све́тло пра́зднуем богоблаже́нную и богодарова́нную нам па́мять/ святи́теля на́шего и чудотво́рца Варсоно́фия,/ да мо́лит Христа́ Бо́га/ изба́витися нам, ча́дом Его́, от всех бед,/ и пожи́ти в ве́це сем ми́рно, безбе́дно и боголюбе́зно,/ и всем дости́гнути ве́чнаго Ца́рствия Небе́снаго.</p>
<p>
<red>И ны́не, Богоро́дичен.</red>
</p>
<p>
<red>На благослове́нии хле́бов</red> Богоро́дице Де́во:
<red>два́жды и святых тропа́рь еди́ножды.</red> </p>
<p>
<red>Тропа́рь святьгх, глас 4:</red>
</p>
<p>Бо́же оте́ц на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от нас,/ но моли́твами их/ в ми́ре упра́ви живо́т наш.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь:
<red>тропа́рь воскре́сен, два́жды.</red>
Сла́ва,
<red>святы́х.</red>
И ныне,
<red>Богоро́дичен воскре́сен гла́са.</red> </p>
<p>
<red>По 1-м стихосло́вии седа́лен, глас 8:</red>
</p>
<p>Ми́лостивому Христо́ву уго́днику, незло́бивому, и кро́ткому,/ вси тебе́ приле́жно мо́лимся и любо́вию зове́м:/ ра́дуйся, святи́телю Арсе́ние,/ украси́вый храм Бо́жия Ма́тере и уго́дников Ея́ Анто́ния и Феодо́сия,/ с ни́миже моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Егда́ прии́дет суди́ти все́и́ земли́ всех Влады́ка и Госпо́дь,/ овца́м мя причти́ десны́м, Влады́чице,/ и кроме́шния тьмы́ и вся́каго муче́ния Твоего́ непотре́бнаго раба́ исхи́ти, молю́ся,/ да благода́рно велича́ю бога́тство Твоея́ бла́гости, Богоро́дице Всенепоро́чная,/ и вопию́ Ти, ра́дуяся:/ моли́ся Христу́ Бо́гу прегреше́ний оставле́ние дарова́ти мне,/ Тебе́ бо и́мам еди́ну наде́жду.</p>
<p>
<red>По 2-м стихосло́вии седа́лен гла́са:</red>
</p>
<p>Доброде́тели вся́цей обучи́вся терпели́вно, Богодухнове́нне Варсоно́фие,/ и благода́тию Всесвята́го Ду́ха священноде́латель свяще́ннейший был еси́ и па́стырь и́стинный./ Те́мже вся градо́в Твери́ и Каза́ни Це́рковь сла́вит тя,/ све́тло соверша́ющи па́мять твою́/ и Спа́са Бо́га прославля́ющи.</p>
<p>
<red>Сла́ва, и ны́не, Богоро́дичен:</red>
</p>
<p>Милосе́рдия исто́чниче,/ ми́лости сподо́би нас, Богоро́дице,/ при́зри на лю́ди согреши́вшия,/ яви́ я́ко при́сно си́лу Твою́,/ на Тя бо упова́юще, ра́дуйся, вопие́м Ти,/ я́коже иногда́ Гаврии́л, безпло́тных Архистрати́г.</p>
<p>
<red>Велича́ние:</red>
</p>
<p>Велича́ем вас,/ страны́ Тверски́я покрови́тели,/ и чтим святу́ю па́мять ва́шу,/ вы бо моли́те о нас/ Христа́, Бо́га на́шего.</p>
<p>
<red>По полиеле́и седа́лен, глас 8:</red>
</p>
<p>Я́ко вои́стинну Боже́ственная и честна́я возсия́вши па́мять твоя́/ Росси́йским страна́м дне́сь, сла́вный Михаи́ле,/ ца́рскаго ко́рене свята́я о́трасль,/ Христа́ возлюби́в, Его́же ра́ди непра́ведное заколе́ние претерпе́л еси́./ Те́мже моли́, блаже́нне, дарова́ти душа́м на́шим очище́ние согреше́ний,/ мир и ве́лию ми́лость.</p>
<p>
<red>Сла́ва, и ныне, Богоро́дичен:</red>
</p>
<p>Пречи́стыя ру́це Твоя́, Де́во Ма́ти, просте́рши,/ покры́й упова́ющия на Тя и Сы́ну Твоему́ зову́щия:/ всем пода́ждь, Христе́, ми́лости Твоя́.</p>
<p>
<red>А́ще пра́зднуеши святы́м во ин де́нь, кроме́ неде́ли или́ на моле́бне.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Ди́вен Бог во святы́х Свои́х/ Бог Изра́илев.
<red>Стих:</red>
В це́рквах благослови́те Бо́га, Го́спода от исто́чник Изра́илевых. Вся́кое дыха́ние:
<red>Ева́нгелие от Иоа́нна, зача́ло 35 или́ 36.</red> </p>
<p>
<red>По 50-м псалме́ стихи́ра, глас 6:</red>
</p>
<p>Святи́телие Христо́вы Арсе́ние и Варсоно́фие,/ споспешеству́йте нам на ви́димыя и неви́димыя враги́ на́ша,/ и́мате бо на сие́ благода́ть, да́нную вам от Го́спода,/ Ему́же во хра́ме Преображе́ния Госпо́дня приле́жныя моли́твы,/ я́ко кади́ло благоуха́нное,/ возноси́ли есте́ за па́ству свою́.</p>
<p>
<red>Кано́н воскре́сен гла́са со ирмосо́м на 4, и Богоро́дицы на 4, и святым на 6.</red>
</p>
<p>
<red>Кано́н святы́м, глас 4.</red>
</p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я/ и воспою́, ра́дуяся, Тоя́ чудеса́.</emphasis>
<style name="color-red"/>
</p>
<p>
<red>Припе́в:</red> Святы́й благове́рный вели́кий кня́же Михаи́ле, моли́ Бо́га о нас.</p>
<p>Кто не удиви́тся и кто не воспое́т и просла́вит ве́рно/ пресла́внаго му́ченика Христо́ва Михаи́ла,/ Христо́ва ра́ди смире́ния презре́вшаго диади́му и ца́рство?</p>
<p>Княже́ние земно́е и ца́рское украше́ние оста́вив,/ восприя́л еси́ вене́ц из Бо́жия Влады́чни десни́цы и со А́нгелы лику́еши./ Моли́ Го́спода за ны, чту́щия твою́ па́мять.</p>
<p>Заколе́н был еси́ от непра́ведных твои́х уби́и́ц/ и вопия́л еси́ Влады́це Христу́:/ приими́ дух мо́й, Влады́ко,/ на Тя бо упова́ние мое́ возложи́х, Го́споди.</p>
<p>Тезоимени́те Вы́шняго воево́ды, Михаи́ле, огнезра́чнаго,/ с ни́мже умоли́ Христа́ пода́ти мир стране́ на́шей/ и утиши́ти вра́жия стремле́ния.</p>
<p>После́довал еси́ Христу́ и му́це Его́ уподо́бился еси́, преблаже́нне Богоно́сне Михаи́ле,/ певцы́ твоя́ сохраня́й и град наш заступи́ от нахожде́ния иноплеме́нных и от бед/ богоприя́тными твои́ми моли́твами.</p>
<p>
<red>Богоро́дичен:</red> Богоро́дице Де́во, ро́ждшая Сло́во, па́че словесе́, Зижди́теля Твоего́,/ Того́ моли́ за ны с сим блаже́нным Михаи́лом,/ ве́рно чту́щия Тебе́, Богоро́дице.
<style name="color-red"/></p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живый и Незави́стныи́ Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
<style name="color-red"/>
</p>
<p>
<red>Припе́в:</red> Святи́телю о́тче Арсе́ние, моли́ Бо́га о нас.
<style name="color-red"/></p>
<p>А́ще и челове́к еси́ естество́м, о́тче Арсе́ние,/ но а́нгельски на земли́ пожи́л еси́,/ десна́го пути́ от ю́ности е́мся, целому́дрия рачи́тель быв,/ Ду́ха Свята́го честно́е обита́лище, всесвяще́нне, яви́лся еси́.</p>
<p>Я́ко светоза́рно житие́, я́ко зело́ чу́дно,/ я́ко красни́ тру́дове твои́, я́ко вели́ка благода́ть свы́ше дана́ ти, му́дре,/ сего́ ра́ди ве́рно почита́ем тя, святи́телю Арсе́ние.</p>
<p>Вы́шний Царю́ и Вседержи́телю,/ моли́твами твоего́ уго́дника жи́знь умири́ всем, Сло́ве, христиа́ном,/ посо́бствуй им на враги́ ви́димыя и неви́димыя.</p>
<p>И́же к Бо́гу моли́твами твои́ми те́плыми,/ очи́сти нас от вся́кия скве́рны и скорбе́й, и боле́зней,/ и вся́кия ну́жды, святи́телю Арсе́ние, изба́ви.</p>
<p>О Богоблаже́нне о́тче Арсе́ние,/ а́ще те́лом и преше́л еси́ от нас, но ду́хом пребыва́я с на́ми,/ моли́ся за ны Христу́ и Пречи́стей Его́ Ма́тери с Ея́ уго́дники Анто́нием и Феодо́сием/ и спаса́й нас, чту́щих тя сла́вно.</p>
<p>
<red>Богоро́дичен:</red> Восхва́лим дне́сь пе́сньми вели́каго па́стыря и учи́теля, Арсе́ния Богому́драго,/ се́й бо измла́да возлюби́ Христа́ и Пречи́стую Его́ Ма́терь,/ с Не́юже ны́не мо́лит Христа́ Бо́га поми́ловати ду́ши на́ша.
<style name="color-red"/></p>
<p>
<red>Седа́лен, глас 4:</red>
</p>
<p>Вели́кий Христо́в святи́тель да воспое́тся,/ столп све́тлый, просвеща́яй нас чуде́с светлостьми́:/ Богоно́сный о́тче наш Арсе́ние, па́стырю и учи́телю земли́ на́шея,/ Христа́ Бо́га моли́ о па́стве твое́й/ и о всех, ве́рою и любо́вию чту́щих святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Пое́м Тя, Богоневе́сто, Ма́ти Христа́ Бо́га,/ сла́вяще рождество́ Твое́ непостижи́мое,/ и́мже изба́вихомся от ле́сти диа́вола и вся́кия беды́,/ Богоро́дице Влады́чице, и ве́рно вопие́м:/ поми́луи́ нас, еди́на Всепе́тая.</p>
<p>
<red>Пе́снь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спа́се зову́щия:/ сла́ва, Христе́, си́ле Твое́й.</emphasis>
<style name="color-red"/>
</p>
<p>
<red>Припе́в:</red> Святи́телю о́тче Варсоно́фие, моли́ Бо́га о нас.
<style name="color-red"/></p>
<p>Святи́телю о́тче наш Варсоно́фие, моли́ся Христу́ Бо́гу,/ да по достоя́нию возмо́жем принести́ тебе́ пе́ние во хвале́ние/ и Христа́ просла́вим.</p>
<p>Му́жественне терпя́ от неве́рных, в пле́не сый,/ и смире́ния ра́ди нра́ва в кро́тость преложи́л еси́ неве́рных,/ и сего́ ра́ди от Бо́га мзду восприи́м, святи́телю Варсоно́фие.</p>
<p>Всех благи́х о́браз был еси́,/ к Вы́шнему житию́ веду́щ смире́нием и кро́тостью,/ те́мже и Христо́с па́стыря тя лю́дем Свои́м устроя́ет.</p>
<p>И́стиннаго всех Па́стыря — Христа́, святи́телю Варсоно́фие,/ моли́ со все́ми освяще́нными ли́ки,/ да спасе́т лю́ди по вели́цеи́ Его́ ми́лости,/ и сохране́ни бу́дем от диа́вольских кова́рств, чту́щии тя.</p>
<p>Воспева́ющих тя, и при́сно блажа́щих,/ и па́мять твою́ ве́рно прославля́ющих, святи́телю Варсоно́фие, освяти́ и просла́ви/ и от напа́стеи́ и бед изба́ви.</p>
<p>
<red>Богоро́дичен:</red> Под кров Тво́й держа́вный с ве́рою прибега́ем, Богоро́дице:/ покры́й и соблюди́, Госпоже́, моли́твами Твои́ми/ и спаси́ от бед и клеветы злых челове́к раб Твои́х,/ при́сно пою́щих Тя.
<style name="color-red"/></p>
<p>
<red>Пе́снь 5</red>
</p>
<p>
<red>Ирмо́с:</red> Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.
<style name="color-red"/></p>
<p>
<red>Припе́в:</red> Преподо́бне о́тче Ефре́ме, моли́ Бо́га о нас.</p>
<p>Житие́ твое́, о́тче Ефре́ме, чу́дно на земли́ показа́л еси́,/ вели́кое поще́ние и смире́ние,/ сего́ ра́ди на Небесе́х жи́знь ве́чную насле́довал еси́./ Моли́ спасти́ся от бед пою́щим тя.</p>
<p>Яви́лся еси́ гра́ду Торжку́, Ефре́ме Богоблаже́нне, столп непоколеби́мыи́,/ стена́ неруши́мая, вели́кое избавле́ние от бед и исто́чник благода́ти неоску́дный,/ подаю́щий всем исцеле́ние, притека́ющим к тебе́, преподо́бне.</p>
<p>Любо́вию и ве́рою чту́ще па́мять твою́,/ приле́жно мо́лим тя, преподо́бне о́тче Ефре́ме:/ непреста́нно за ны Христа́ Бо́га моли́ вку́пе с Бори́сом и Гле́бом,/ непра́ведное заколе́ние любве́ ра́ди Бо́жия претерпе́вшими.</p>
<p>Преподо́бне о́тче Ефре́ме,/ ты це́рковь прекра́сну страстоте́рпцем Христо́вым Бори́су и Гле́бу воздви́гл еси́,/ иде́же и оби́тель и́ноком че́стну соста́вил еси́,/ моли́ спасти́ся душа́м на́шим.</p>
<p>Ме́сто, е́же сподо́бися прия́ти честны́я мо́щи твоя́, преподо́бне Ефре́ме, освяти́ся/ и по мно́гим страна́м прославля́емо е́сть,/ я́ко и́мать вели́каго пред Бо́гом засту́пника.</p>
<p>
<red>Богоро́дичен:           </red> Я́же     все́ми  влады́чествующая тва́рьми,/ лю́дем Твои́м да́руй побе́ду и одоле́ние,/ непокори́выя враги́ покоря́я,/ да Тя вси, я́ко Богоро́дицу, велича́ем.
<style name="color-red"/></p>
<p>
<red>Пе́снь 6</red>
</p>
<p>
<red>Ирмо́с:</red> Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.
<style name="color-red"/></p>
<p>
<red>Припе́в:</red> Преподо́бне о́тче Арка́дие, моли́ Бо́га о нас.</p>
<p>Боже́ственным жела́нием уязви́вся, преподо́бне Арка́дие,/ житие́ непоро́чно проходи́л еси́,/ до́ндеже, унасле́довал еси́ Ца́рствие Небе́сное.</p>
<p>А́ще и юн те́лом, преподо́бне Арка́дие,/ но многоле́тных житие́м превозше́л еси́,/ все плотско́е мудрова́ние отри́нув,/ сво́й ра́зум в послуша́ние Христо́во плени́л еси́.</p>
<p>Чистото́ю и смире́нием Бо́гу угоди́л еси́/ и наста́внику своему́ во всем повину́лся еси́,/ с ни́мже моли́ся, преподо́бне Арка́дие,/ пода́ти нам мир и ве́лию ми́лость.</p>
<p>Измла́да Христу́ после́довав,/ поще́нием и моли́твами проти́ву ко́знем де́монским вооружи́лся еси́,/ сего́ ра́ди был еси́ свети́льник, чудесы́ сия́я, Арка́дие,/ испроси́ оте́честву на́шему мир и на враги́ побе́ду.</p>
<p>Жела́нием зе́льным, преблаже́нне Арка́дие,/ после́довал еси́ Богоно́снаго отца́ Ефре́ма житию́:/ того́ бо учени́к изря́дный был еси́,/ с ни́мже моли́ся Го́сподеви поми́ловати ду́ши на́ша.</p>
<p>
<red>Богоро́дичен:</red> Пло́тию ро́ждши Безпло́тнаго, Богороди́тельнице Пречи́стая,/ теле́сных нас и душе́вных скверн омы́й/ окропле́нием Боже́ственныя благода́ти Сы́на Твоего́.
<style name="color-red"/></p>
<p>
<red>Конда́к, глас 8:</red>
</p>
<p>Мно́гими скорбьми́ пу́ть земны́я жи́зни преидо́сте/ и, дости́гше кра́я у́мнаго жела́ния,/ в черто́г Боже́ственныя сла́вы всели́стеся,/ и ны́не, ра́дующеся со всех Царе́м и Бо́гом,/ моли́теся, я́ко да и мы ва́шего блаже́нства прича́стницы бу́дем,/ ваш собо́р почита́ющии,/ святи́и покрови́телие Тверски́я страны́.</p>
<p>
<red>И́кос:</red>
</p>
<p>Восхвали́ти по еди́ному кто возмо́жет твоя́ святы́я, о Бо́же?/ Изочту́ их и па́че песка́,/ но Сам, Влады́ко Христе́, изчита́яй мно́жество звезд и всем им имена́ нарица́яй,/ приими́ всех их мольбы́ о нас и яви́ щедро́ты Твоя́ на лю́дех Твои́х./ Ве́мы бо, я́ко мно́гое и́мут дерзнове́ние к вели́честву Твоему́ и хода́тайствуют к Тебе́,/ я́ко при́сно моли́твенницы о душа́х на́ших.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
<style name="color-red"/>
</p>
<p>
<red>Припе́в:</red> Преподо́бне о́тче Мака́рие, моли́ Бо́га о нас.</p>
<p>Боже́ственное житие́ на земли́ пожи́в, преподо́бне Мака́рие,/ Небе́снаго наслажде́ния дости́гл еси́/ и ны́не со А́нгелы лику́еши.</p>
<p>В Боже́ственнеи́ па́мяти твое́й дне́сь соше́дшеся,/ воспева́ем твоя́ по́двиги, и боле́зни, и исправле́ния,/ о́тче преподо́бне Мака́рие.</p>
<p>В простоте́ души́, я́ко А́нгел, пожи́в, блаже́нне Мака́рие,/ страсте́й разгна́л еси́ душетле́нную пре́лесть Боже́ственною благода́тию.</p>
<p>Ны́нешняго жития́ красоты́ вся, я́ко уме́ты, вмени́л еси́,/ да Христа́ приобря́щеши,/ и сего́ ра́ди до́бре потруди́лся еси́, Мака́рие великоимени́тый.</p>
<p>Ра́ка, иде́же лежи́т честно́е те́ло твое́, преподо́бне Мака́рие,/ исто́чник содева́ет чуде́с,/ к не́йже притека́юще, от вся́кия скве́рны страсте́й избавля́емся.</p>
<p>
<red>Богоро́дичен:</red> От ложе́сн Твои́х, Пречи́стая, Пра́вды Со́лнце возсия́ и мир просвети́,/ Его́же Боже́ственными заря́ми и мене́ просвети́.
<style name="color-red"/></p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ е́сть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
<style name="color-red"/>
</p>
<p>
<red>Припе́в:</red> Преподо́бне о́тче Ни́ле, моли́ Бо́га о нас.</p>
<p>Смири́лся еси́ Христа́ ра́ди, о́тче Ни́ле,/ и, крест взем, оте́чество и сро́дник оста́вил еси́,/ отню́дуже в пусты́не вшед,/ и в не́й трудолю́бно подвиза́лся еси́, преподо́бне.</p>
<p>Сна твои́м очесе́м не дал еси́, блаже́нне Ни́ле,/ ни ве́ждом дрема́ния,/ до́ндеже сподо́бился еси́ пра́ведных селе́ния,/ я́же угото́ва Бог лю́бящим Его́.</p>
<p>Дре́вних и вели́ких отце́в, в посте́ просия́вших, житию́ подо́бися, преподо́бне,/ в пусты́ню всели́лся еси́/ и та́мо в поще́ниих мно́га ле́та пребы́л еси́, Ни́ле, о́тче наш.</p>
<p>Ме́сто освяти́ся, на не́мже честны́е мо́щи твоя́ положи́шася, преподо́бне Ни́ле,/ и по мно́гим страна́м прославля́емо е́сть,/ я́ко в себе́ мо́щи твоя́ иму́щее.</p>
<p>Ны́не пусты́ня весе́лием красу́ется,/ иму́щи мо́щи твоя́ в себе́, о́тче Ни́ле,/ ученицы́ же твои́, о па́мяти твое́й ра́дующеся, Творцу́ вопию́т:/ Го́спода воспева́йте, дела́,/ и превозноси́те Его́ во вся ве́ки.</p>
<p>
<red>Богоро́дичен:</red> Неду́гующаго душе́ю и те́лом исцели́, Влады́чице, раба́ Твоего́, моли́твами блаже́ннаго Ни́ла,/ Тебе́ бо Предста́тельницу вси, су́щии в печа́лех, стяжа́хом,/ я́ко ро́ждшую Спасе́ние на́ше.
<style name="color-red"/></p>
<p>
<red>Пе́снь 9</red>
</p>
<p>
<red>Ирмо́с:</red> Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная, Богоро́дице,/ Чи́стая Присноде́во.
<style name="color-red"/></p>
<p>
<red>Припе́в:</red> Свята́я благове́рная княги́не Ксе́ние, моли́ Бо́га о нас.</p>
<p>Лива́н ли го́ру нарече́м тя, Богому́драя Ксе́ние, или́ Фисо́н реку́,/ добре́йши бо сапфи́ра и ка́мения честна́го — блаже́ннаго Михаи́ла, ро́ждшую,/ и́же и мо́лится о нас ко Го́споду.</p>
<p>
<red>Припе́в:</red> Свята́я благове́рная княги́не Ксе́ние, моли́ Бо́га о нас.</p>
<p>От Богому́дрыя Ксе́нии роди́лся еси́, блаже́нне Михаи́ле,/ с не́юже тя блажи́м, страда́льче прехва́льне,/ спаси́ град и лю́ди, пою́щия тя.</p>
<p>
<red>Припе́в:</red> Свята́я благове́рная княги́не Иулиани́е, моли́ Бо́га о нас.</p>
<p>Красото́ю страда́ний уподо́билася еси́ Безпло́тным, Богому́драя Иулиани́е,/ Прекра́сному Жениху́ Христу́ уневе́стилася еси́,/ с Ни́мже предстоя́, моли́ спасти́ся душа́м на́шим.</p>
<p>
<red>Припе́в:</red> Свята́я благове́рная княги́не Иулиани́е, моли́ Бо́га о нас.</p>
<p>Воспое́м дне́сь Благоде́теля всех Бо́га,/ просла́вльшаго в Росси́и Иулиани́ю Богому́друю,/ да моли́твами ея́ пода́ст душа́м на́шим грехо́в оставле́ние и ве́лию ми́лость.</p>
<p>
<red>Припе́в:</red> Вси святи́и Тверски́я страны́, моли́те Бо́га о нас.</p>
<p>Святе́йшии Христо́вы иера́рси и честни́и преподо́бных собо́ри,/ со все́ми святы́ми о всех нас Человеколю́бца Бо́га моли́те,/ мо́лим вы.</p>
<p>
<red>Богоро́дичен:</red> Пречи́стая Де́во,/ похвало́ му́чеников, и преподо́бных, и пра́ведных, и всех святы́х,/ от вся́каго мучи́тельства лука́ваго изми́ мя, молю́ся.
<style name="color-red"/></p>
<p>
<red>Свети́лен:</red>
</p>
<p>Прииди́те дне́сь, собо́ри Росси́йстии, и ви́дите,/ я́ко суд без вины́ прие́млет вели́кий му́ченик Михаи́л,/ я́ко а́гнец беззло́бив, заколе́н бы́сть от окая́ннаго Кавгады́я,/ и пове́ржено бы́сть те́ло его́ на земли́, и ники́мже врежде́но бы́сть./ И се́й у́бо венча́ся, то́йже без па́мяти поги́бе,/ и се́й в ми́ре сла́вим е́сть, он же в гее́нне му́чится,/ се́й же Христа́ Бо́га мо́лит о душа́х на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Блажи́м Тя, Богоро́дице Де́во,/ и сла́вим Тя ве́рнии по до́лгу,/ град непоколеби́мый, сте́ну необори́мую,/ тве́рдую Предста́тельницу и прибе́жище душ на́ших.</p>
<p>
<red>На хвали́тех стихи́ры, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Мака́рие,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных./ С ни́ми же моли́ся Го́сподеви/ поми́ловатися душа́м на́шим.</p>
<p>Мирска́го пристра́стия, я́ко от скве́рны, уклони́вся,/ а́лчбою и жа́ждею пло́ть свою́ увяди́л еси́, о́тче Ефре́ме,/ тем Небе́сною сла́вою со А́нгелы обогати́лся еси́,/ с ни́ми же непреста́нно моли́ся/ о чту́щих любо́вию па́мять твою́.</p>
<p>От ю́ности святоотеческому житию́ поревнова́в во всем,/ блаже́нне Арка́дие,/ оста́вил еси́ вся, я́же в ми́ре жите́йская мудрова́ния,/ моли́ о нас Христа́ Человеколю́бца.</p>
<p>Сла́ва,
<red>стихи́ра Ева́нгельская.</red>
И ныне:
<style name="color-red"/>
Преблагослове́нна еси́, Богоро́дице Де́во:
<red>Та́же тропа́рь воскре́сен.</red>
Сла́ва, и ны́не,
<red>Богоро́дичен.</red> </p>
<p>***</p>
<p>
<red>На 1-м часе́ тропа́рь преподо́бному Ефре́му, глас 1:</red>
</p>
<p>Боже́ственною свы́ше просвети́ся благода́тию, преподо́бне,/ мно́гим терпе́нием во вре́менной жи́зни по́двиг соверши́л еси́./ Те́мже источа́еши чуде́с благода́ть/ всем, с ве́рою приходя́щим к моще́м твои́м, Ефре́ме преблаже́нне./ Сего́ ра́ди зове́м:/ сла́ва Да́вшему ти кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>По</red> О́тче наш:
<red>конда́к преподо́бному Арка́дию, глас 2:</red> </p>
<p>К глуби́нам Боже́ственнаго ра́зума впери́в ум сво́й,/ в Небе́сныя оби́тели восте́кл еси́,/ и равноа́нгельно житие́, о́тче Арка́дие, на земли́ пожи́л еси́,/ и во всем повину́лся еси́ духо́вному своему́ настоя́телю и наста́внику, преподо́бному отцу́ Ефре́му,/ и ны́не, вку́пе предстоя́ще у Престо́ла Влады́ки Христа́,/ моли́ся непреста́нно о всех нас.</p>
<p>
<red>На 3-м часе́ тропа́рь воскре́сен и свято́му благове́рному вели́кому кня́зю Михаи́лу, глас 8:</red>
</p>
<p>Возвы́сив ум тво́й к Бо́гу,/ жития́ со А́нгелы возжеле́л еси́,/ тле́нную сла́ву земну́ю оста́вил еси́, блаже́нне,/ и положи́л еси́ ду́шу твою́ за лю́ди твоя́,/ восприя́л еси́ вене́ц проти́ву трудо́в твои́х, Богому́дре Михаи́ле,/ моли́ Христа́ Бо́га о чту́щих любо́вию святу́ю па́мять твою́.</p>
<p>
<red>По</red> О́тче наш:
<red>конда́к воскре́сен или́ преподо́бному Ни́лу, глас 8:</red> </p>
<p>Оте́чества, преподо́бне, удали́вся,/ в пусты́ню всели́лся еси́,/ и, на о́стров Селиге́ра е́зера восше́д,/ же́стоко житие́ показа́л еси́,/ и, мно́гих доброде́тельми удиви́в,/ дарова́ния чуде́с от Христа́ прия́л еси́. Помина́й нас, чту́щих па́мять твою́, да зове́м ти:/ ра́дуйся, Ни́ле, о́тче наш.</p>
<p>
<red>На 6-м часе́ тропа́рь святи́телю Арсе́нию и святи́телю Варсоно́фию.</red>
</p>
<p>
<red>Тропа́рь святи́телю Арсе́нию, глас 8:</red>
</p>
<p>Благоче́стно пожи́в во святи́тельстве,/ лю́ди просвети́л еси́ уче́нием твои́м,/ и о хра́ме Пречи́стыя вельми́ подвиза́вся/ и люби́тель мона́хов быв,/ сего́ ра́ди от Христа́ па́ствы твоея́ вене́ц прия́л еси́./ Те́мже, я́ко апо́стольскаго престо́ла наме́стника/ и святи́теля вели́каго чту́ще тя, мо́лим, ча́да твоя́, блаже́нне:/ от всех бед изба́ви нас я́же ко Христу́ моли́твами твои́ми,/ святи́телю Христо́в Арсе́ние, о́тче наш.</p>
<p>
<red>Тропа́рь святи́телю Варсоно́фию, глас 3:</red>
</p>
<p>Возвести́телю пути́ спаси́тельнаго,/ и́стинный храни́телю апо́стольских преда́ний,/ сто́лпе непоколеби́мый,/ благоче́стия учи́телю и правосла́вия наста́вниче,/ святи́телю Варсоно́фие, Влады́ку всех моли́/ мир вселе́нней дарова́ти/ и душа́м на́шим ве́лию ми́лость.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 5-я. Проки́мен, глас 7:</red> Честна́ пред Го́сподем/ сме́рть преподо́бных Его́.
<red>Стих:</red>
Что́ возда́м Го́сподеви о всех, я́же воздаде́ ми?
<red>Апо́стол к Гала́том, зача́ло 213. Стих:</red>
Блаже́н муж, боя́йся Го́спода, в за́поведех Его́ восхо́щет зело́.
<red>Стих:</red>
Си́льно на земли́ бу́дет се́мя его́.
<red>Ева́нгелие от Луки́, зача́ло 24. Прича́стен:</red>
В па́мять ве́чную:</p>
</section>
