<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго и Богоно́снаго отца́ и учи́теля Никоди́ма Святого́рца</p>
</title>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х: поста́вим стихо́в 4 и пое́м стихи́ры, глас 2.</p>
<p>
<red>Подо́бен:</red> Егда́ от Дре́ва:</p>
<p>Прииди́те, и́же на Афо́не мона́си,/ в весе́лии се́рдца да пра́зднуим/ па́мять ежего́дную учи́теля на́шего Никоди́ма блаже́ннаго,/ словесы́ и де́лы нас наставля́ющаго на путь доброде́тельный./ Сей бо, пра́ведно пожи́в,/ о́браз нам лу́чший яви́ся/ и све́тлое во всем подража́ние.</p>
<p>Сло́вом и му́дростию и́стинною,/ о́тче Богому́дре, сия́я/ и житие́м честны́м,/ свети́льник сла́внейший Ду́ха яви́ся в после́дняя ле́та,/ и всех просвеща́еши, богодухнове́ннейший служи́телю Христо́в,/ Боже́ственных писа́ний луча́ми,/ и к любви́ возгрева́еши ве́рных умы́, Никоди́ме.</p>
<p>Я́коже сокро́вище духо́вное, о́тче, и Небе́сное бога́тство,/ оста́вил еси́ Це́ркви Христо́вей/ мно́жество писа́ний твои́х/ в воню́ позна́ния и благоуха́ния Свята́го Ду́ха,/ и́миже непреста́нно наслажда́ющеся,/ твою́ ве́чную па́мять, преподо́бне Никоди́ме, пра́зднуем.</p>
<p>Главу́ твою́ зря́ще честну́ю/ и лобыза́юще ю́ во умиле́нии душе́внем,/ твой све́тлый лик и благода́ти испо́лненный мним, о́тче, зре́ти,/ усты́ святы́ми ти́хо веща́ющий глаго́лы живота́,/ ча́дом твои́м мир подава́ющий/ и оте́ческая наставле́ния нам, лю́бящим тя, посыла́ющий.</p>
<p>
<red>Сла́ва, глас 1:</red>
</p>
<p>Све́том Боже́ственным озари́в се́рдце,/ богоприя́тен яви́лся еси́ в житии́, Богому́дре Никоди́ме,/ о Христе́ бо, Го́споде твое́м, живы́й/ и о Нем пису́я и веща́я,/ духо́вных помысло́в показа́лся еси́ сокро́вище/ и Це́ркве Богоно́сный учи́тель./ Но, я́коже по́двигом до́брым подвиза́вся,/ в сем и нас укрепи́ преподо́бными твои́ми моли́твами,/ благоугоди́ти Бо́гови, мо́лимся.</p>
<p>
<red>И ны́не, Богоро́дичен:</red>
</p>
<p>Гре́шных мольбы́ прие́млющи/ и скорбя́щих воздыха́ния не презира́ющи,/ моли́ из святы́х Твои́х ложе́сн Изше́дшаго/ спасти́ся нам, Пресвята́я Де́во.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Ду́хом окрыле́нный Святы́м,/ преподо́бне Никоди́ме,/ сосу́д святы́ни/ и ри́тор благоче́стия богови́дный/ яви́лся еси́.</p>
<p>
<red>Стих: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>Словесы́ твои́ми,/ ме́рилом то́чным,/ богате́юще к стяжа́нию лу́чшаго,/ воспева́ем твое́ Боже́ственное,/ Богому́дре, превосхо́дство.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Град мона́шествующих/ свяще́нную твою́ па́мять,/ Никоди́ме, пра́зднует,/ уче́нии твои́ми/ непреста́нно просвеща́яся.</p>
<p>
<red>Сла́ва, Тро́ичен, глас и подо́бен то́йже:</red>
</p>
<p>Усты́ благочести́выми/ пра́во богосло́вя Тя,/ Трисо́лнечное Божество́,/ Никоди́м Боже́ственный/ сла́вы Твоея́ сподо́бися.</p>
<p>
<red>И ны́не, Богоро́дичен:</red>
</p>
<p>Пе́сньми сладча́йшими/ песносло́вя Тя, Де́во,/ Никоди́м Боже́ственный/ духо́вно Ти вопия́ше:/ ра́дуйся, Де́во Чи́стая.</p>
<p>Ны́не отпуща́еши: трисвято́е. Отпусти́тельный тропа́рь из вели́кия вече́рни. И отпу́ст.</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 6, глас 4.</p>
<p>
<red>Подо́бен:</red> Я́ко до́бля:</p>
<p>Благода́ти селе́ние, истолкова́теля богодухнове́ннаго,/ Святы́м Ду́хом води́маго,/ сла́ву Бо́жию неизрече́нную/ и жития́ невеще́ственныя да́ры,/ богодухнове́нную трубу́, возвеща́ющую в ми́ре сло́во благода́ти,/ воспои́м досто́йно богоглаго́ливаго Никоди́ма.</p>
<p>Просвети́вый Ду́хом Боже́ственным се́рдце, Никоди́ме,/ уче́ний мо́ре Це́ркви из уст твои́х источи́л еси́,/ и ея́ ни́вы оби́льно ороси́л еси́/ сло́вом да́нныя ти, о́тче, благода́ти,/ я́коже глаго́лет Дави́д,/ и ра́дуеши со́нмы благочести́вых му́дростию твое́ю.</p>
<p>Я́коже свети́ло новосве́тлое, воспева́ем тя,/ озаря́ющаго Це́рковь Боже́ственными словесы́ твои́ми,/ я́коже благоче́стия учи́теля,/ я́ко уста́ богому́драя доброде́телей чудоде́йственных,/ я́коже пропове́дника жития́ лу́чшаго/ и кифа́ру<a type="note" xlink:href="#note1">1</a> пе́сней сладча́йших,/ соверша́юще всесвяту́ю па́мять твою́, Никоди́ме.</p>
<p>
<red>И́ны стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Благода́ть оби́льная Ду́ха Пресвята́го, му́дре,/ в ду́шу твою́ всели́вшаяся,/ сию́ предочи́стивши доброде́телей воздая́нии,/ сосу́д Боже́ственный тя соде́ла/ и глаго́л богодухнове́ннейший./ О, всему́драя твоя́ поуче́ния, Никоди́ме,/ и́миже при́сно вси науча́емся/ к жи́зни лу́чшей.</p>
<p>То́ки уче́ний источи́л еси́,/ я́коже исто́чник слове́сный,/ па́че ме́да услажда́ющия ве́рных сердца́, Никоди́ме,/ зна́нии и дея́нии яви́ся/ сокро́вищница вся́кия му́дрости/ и казна́ Боже́ственных облиста́ний,/ подава́я исправле́ние всем,/ благоче́стно уче́нию твоему́, о́тче, после́дующим.</p>
<p>
<red>Сла́ва, глас 4:</red>
</p>
<p><red>Днесь</red> нам возсия́, я́ко свети́ло у́треннее,/ преподо́бнаго учи́теля па́мять, Никоди́ма небомы́сленнаго,/ Це́рковь озаря́ющи./ Прииди́те у́бо, слове́с его́ ревни́телие,/ в ду́се и и́стине пра́зднуим, к нему́ вопию́ще:/ ра́дуйся, доброде́тельным житие́м/ селе́ние Свята́го Ду́ха ум соде́лавый,/ ра́дуйся, сокро́вищнице богодухнове́нная,/ в не́йже многоразли́чныя му́дрости сокро́вища неистощи́мая,/ ра́дуйся, На́ксии Боже́ственная о́трасле,/ святоиме́нное Горы́ украше́ние/ и всея́ Це́ркве наста́вниче Богому́дрый./ Предста́тельствуй, мо́лимся, о́тче, о душа́х на́ших.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне и чте́ния три преподо́бническая
<emphasis>(зри день 5-й).</emphasis></red>
</p>
<p>
<red>На лити́и стихи́ры самогла́сны. Глас 1:</red>
</p>
<p>Ра́дуйся о Го́споде, сла́вный Афо́не,/ избра́нный Богома́тере уде́ле,/ се бо, я́ко простры́йся до Небе́с столп све́та,/ в тебе́ явля́ется Богому́дрый Никоди́м,/ и́же му́дростию богоприя́тный и в доброде́телех богови́дный,/ жи́тельством бо непоро́чным/ и́же Го́рняго дыха́ния све́тлость насле́дова/ и, повсю́ду лучи́ дарова́ний испуска́я,/ на дела́ Све́та наставля́ет во умиле́нии Бо́гу вопию́щих:/ Го́споди, сла́ва Тебе́.</p>
<p>
<red>Глас 2: </red>Подви́жнически пожи́в,/ ху́ждшее лу́чшему покори́л еси́,/ и с Бо́гом соедини́лся еси́, Никоди́ме,/ при́сно теку́щею моли́твою,/ и от блаже́ннаго сего́ сою́за/ Боже́ственному а́бие научи́лся еси́,/ и, по Па́влу Боже́ственному, глаго́лы неизрече́нныя слы́шал еси́/ и письмены́ изложи́л еси́,/ я́же трудо́м навы́кл еси́;/ сего́ ра́ди, я́ко свет Боже́ственный,/ словеса́ твоя́ от восто́к со́лнца до за́пад/ сия́ют к просвеще́нию вопию́щих:/ Го́споди, сла́ва Тебе́.</p>
<p>
<red>Глас 3: </red>Любому́дрие источа́я,/ богосло́вия яви́лся еси́ орга́н/ и жития́ духо́внаго тайнопи́сец всеизря́днейший,/ я́коже бо сотвори́в, учи́ши,/ и сло́во кра́ткое, е́же у отце́в, я́коже глаго́лет Иса́ия,/ многообра́зно раскрыва́еши си́лою сло́ва де́йственнаго/ и богодарова́нныя му́дрости красото́ю, многому́дре Никоди́ме,/ Боже́ственная бо благода́ть усты́ твои́ми излия́ся/ и кни́жника тя всего́ неизрече́ннаго яви́/ во спасе́ние зову́щих:/ Го́споди, сла́ва Тебе́.</p>
<p>
<red>Глас 4: </red>Я́ко кри́ны ве́шнии Ду́ха,/ арома́т жи́зни, от Еде́ма исходя́щий,/ источа́ют твоя́ богодухнове́нныя кни́ги, всеблаже́нне Никоди́ме,/ благоуха́ние бо Христо́во яви́ся чи́стым житие́м твои́м,/ и страсте́й злово́ние отгоня́еши многоцве́тием слове́с твои́х,/ я́коже бо сосу́ди арома́тов,/ уста́ твоя́ писа́нии наполня́ют нас оби́льно,/ позна́ние доброде́телей подаю́ще/ и Боже́ственных догма́тов акриви́ю<a type="note" xlink:href="#note2">2</a> во спасе́ние зову́щих:/ Го́споди, сла́ва Тебе́.</p>
<p>
<red>Сла́ва, глас 4:</red>
</p>
<p>И́же в преподо́бных мудре́йшаго/ и в учи́телех преподо́бнаго, Никоди́ма вели́каго,/ благогове́йных мно́жества, по до́лгу да ублажи́м,/ освяти́вся бо по́двигом, уста́ Уте́шителя бысть,/ и в Це́ркви дави́дски испо́лненней Боже́ственную в та́йне му́дрость возгласи́,/ е́юже правосла́вных ду́ши воспита́/ Го́рняя разуме́ти и иска́ти,/ на еретико́в же со́нмища возгреме́,/ по всей бо земли́ изы́де глас его́/ во сла́ву Христа́ Бо́га и Спа́са душ на́ших.</p>
<p>
<red>И ны́не, Богоро́дичен:</red>
</p>
<p>От вся́ких бед рабы́ Твоя́ сохрани́,/ Благослове́нная Богоро́дице,/ да Тя просла́вим, упова́ние душ на́ших.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся, подви́жников:</p>
<p>Ра́дуйся, мона́хов добро́то,/ о́строва На́ксии изря́дная о́трасле,/ Афо́на благоукраше́ние,/ све́тлое о́ко, язы́че сладча́йший/ и богоглаго́ливый о Ду́се Боже́ственнем,/ глаго́ля и напису́я поуче́ния,/ Небе́сных веща́ний непристу́пных смысл всем изъясня́я/ и ум отверза́я созерца́ний неизглаго́ланных/ в широту́ позна́ния лу́чшаго,/ Никоди́ме о́тче,/ сокро́вищнице одушевле́нная разуме́ния богода́ннаго.</p>
<p>
<red>Стих: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>Ра́дуйся, му́дрости сосу́де,/ богосло́вия и́стиннаго сокро́вище,/ сла́во правосла́вных,/ му́дро победи́вый еретико́в мудрова́ния,/ кифа́ро доброгла́сная догма́тов ве́ры,/ нра́вов непоро́чных вертогра́дарю богоприя́тный/ и учи́телю благочести́вых подая́ний,/ высото́ Боже́ственнаго позна́ния/ и глубино́ разуме́ния духо́вных по́мыслов,/ неисчерпа́емое мо́ре, Никоди́ме о́тче,/ прося́й всем Боже́ственное сия́ние.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ра́дуйся, Це́ркве Христо́вы звездо́ но́вая и многосве́тлая,/ уста́ богосло́вов, ревни́телю те́плый благоче́стия,/ преда́ний и Писа́ний раскры́тие,/ неизрече́нных уясне́ние,/ сло́вом благода́ти врачу́я боле́зни и душ па́губу,/ ли́ро согла́сная и набла́м<a type="note" xlink:href="#note3">3</a> сладкогла́сный/ пе́сней и пе́ний Боже́ственных,/ преподо́бне о́тче Никоди́ме,/ Христа́ Бо́га моли́/ пода́ти чту́щим тя грехо́в оставле́ние.</p>
<p>
<red>Сла́ва, глас 8:</red>
</p>
<p>Уче́ния слове́с возде́лав до́бре,/ плоды́ живота́ безсме́ртнаго Це́ркви плодоно́сиши,/ богоглаго́ливе Никоди́ме,/ я́коже бо древеса́ благопло́дная при исхо́дищих вод благода́ти,/ твоя́ богообра́зныя кни́ги/ при́сно прино́сят нам позна́ние спаси́тельное,/ я́коже сла́дость Небе́сную,/ е́юже страсте́й го́речи избавля́еми,/ от Христа́ прие́млем мир и ве́лию ми́лость.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Му́дрости благода́тию, о́тче, укра́шенный,/ труба́ богогла́сная показа́лся еси́ Ду́ха/ и доброде́телей наста́вник, Никоди́ме Богоглаго́ливый,/ всем бо подае́ши спаси́тельная уче́ния,/ жития́ чи́стаго показу́я сия́ние/ бога́тством Боже́ственных твои́х слове́с,/ и́миже, я́ко свет, ми́рови возсия́л еси́.</p>
<p>
<red>Ин тропа́рь, глас 1.</red>
</p>
<p>
<red>Подо́бен:</red> Пусты́нный жи́тель:</p>
<p>Свети́ло Афо́нское, и На́ксии о́трасль,/ и Це́ркве всея́ богодухнове́ннаго учи́теля,/ Никоди́ма, ве́рнии, да почти́м,/ и́же, исполня́яся му́дрости Боже́ственныя,/ уче́ния бо небе́сная и оби́льная излива́ет вопию́щим:/ сла́ва просла́вльшему тя Христу́,/ сла́ва венча́вшему тя,/ сла́ва подаю́щему тобо́ю нам по́мощь.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Ангельский собо́р:</p>
<p>Мона́шествующих собо́ри святу́ю твою́ па́мять собра́шася благоче́стно пра́здновати усе́рдно,/ Никоди́ме, благоче́стия учи́телю,/ и́хже благослови́ невеще́ственным твои́м призре́нием,/ с ве́рою покланя́ющихся, богому́дре, всечестне́й главе́ твое́й.</p>
<p>
<red>Сла́ва, глас и подо́бен то́йже:</red>
</p>
<p>Му́дрости Боже́ственныя облиста́нный луча́ми,/ глаго́лов свяще́нных сокро́вище стяжа́л еси́, Никоди́ме преподо́бне, благоче́стия учи́телю,/ и́миже всегда́ нас наставля́еши, всеблаже́нне,/ к восхожде́нию в сокрове́нную о Христе́ жизнь и све́тлость.</p>
<p>
<red>И ны́не, Богоро́дичен:</red>
</p>
<p>Вели́чие мно́гое сла́вы Твоея́, Чи́стая, воспева́я дави́дски в пе́снех сладкогла́сных,/ Никоди́м преподо́бный возглаша́ше Ти:/ ра́дуйся, Неискусобра́чная Благослове́нная Мари́е,/ ми́ра мо́сте к Бо́гу и Спа́су и Афо́на заступле́ние.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Па́жить благоуха́ющая богодухнове́нных Писа́ний/ яви́лся еси́, Никоди́ме, чи́стым житие́м твои́м и таи́ник богоприя́тный,/ сих бо изуче́нием услажда́яся, насу́щнаго зна́ния Небе́снаго получи́л еси́ благово́ние,/ и́мже, о́тче, весели́ши тя ублажа́ющия.</p>
<p>
<red>Сла́ва, глас и подо́бен то́йже:</red>
</p>
<p>Пра́ведно пожи́л еси́ и доброде́тельно, му́дре,/ и вся удиви́л еси́ му́дростию твое́ю, Никоди́ме преподо́бне,/ возвесели́л еси́ правосла́вных со́нмы словесе́м твои́м,/ безу́мная мудрова́ния инове́рных упраздни́л еси́,/ сего ра́ди твою́ ле́тную па́мять пра́зднуем.</p>
<p>
<red>И ны́не, Богоро́дичен:</red>
</p>
<p>Безсе́менно зачала́ еси́ Творца́ вся́ческих,/ неистле́нно же родила́ еси́ от крове́й Твои́х Христа́, Бо́га на́шего./ Сего́ ра́ди Тя спасе́ния нача́ток стяжа́вше,/ воспева́ем Тя, Богоро́дице, я́ко на́ше предста́тельство,/ и ве́рою велича́ем сла́ву Твою́, Пречи́стая.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрость и Сло́во:</p>
<p>Му́дростию Боже́ственною обогати́вся,/ вся́каго зна́ния бога́тство духо́вное стяжа́л еси́, блаже́нне,/ от сокро́вища се́рдца твоего́ пита́тель яви́ся,/ сло́вом благода́ти ду́шу и по́мысл благочести́вых пита́я./ Се́го́ ра́ди и нра́вы люде́й управля́я,/ всем яви́л еси́ сия́ние спасе́ния, Богоно́се Никоди́ме./ Моли́ Христа́ Бо́га грехо́в оставле́ние дарова́ти/ любо́вию пра́зднующим святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Воплоти́вши, Де́во, неизме́нно от чи́стых Твои́х крове́й преесте́ственно Христа́, Бо́га на́шего,/ милосе́рдием бла́гости нас к дре́внему житию́ привела́ еси́,/ умертви́вши зми́я Рождество́м Твои́м, Пречи́стая./ Сего́ ра́ди благоразу́мно благода́рственныя пе́сни Ти при́сно возно́сим,/ Твою́ благода́ть прие́млюще./ Моли́ Сына Твоего́ и Бо́га грехо́в оставле́ние дарова́ти/ с любо́вию прибега́ющим к кро́ву Твоему́, Влады́чице.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. Стих: Блаже́н муж, боя́йся Го́спода,/ в за́поведех Его́ восхо́щет зело́. Вся́кое дыха́ние: Евангелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6:</red>
</p>
<p>Це́ркве новоявле́нная заря́/ и мона́шествующих богови́дный учи́тель,/ Никоди́м Богоприи́мный,/ лу́чший соверши́в путь доброде́тели,/ к Небе́сным селе́нием возше́л есть,/ честну́ю же его́ па́мять пра́зднующим/ оте́ческая благослове́ния подае́т/ и всем испра́шивает ве́лию ми́лость.</p>
<p>
<red>Кано́н Богоро́дице со ирмосо́м на 6 и свята́го два кано́на на 8.</red>
</p>
<p>
<red>Кано́н Богоро́дице, еге́же краегране́сие: </red>Ра́дуйся, ра́дости на́шея вина́, Де́во. Мона́ха Гера́сима. Глас 4.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Ми́лостей сокро́вище и неистощи́мое мо́ре, Госпоже́,/ ка́плю позна́ния и мне одожди́,/ да со Ангелом, ра́дуйся, вопию́ Ти трубо́ю пе́сненною.</p>
<p>Кля́твы упраздне́ние, ра́дуйся, Богоневе́стная Госпоже́,/ ми́ра искупле́ние, ра́дуйся, Всенепоро́чная,/ источи́вшая Жизнь ве́чную и ад умертви́вшая Рождество́м Твои́м, ра́дуйся.</p>
<p>Ра́дуйся, Пречи́стая, оте́ческия си́лы пала́то,/ ра́дуйся, хра́ме нескве́рный Сотво́ршаго вся́ческая,/ ра́дуйся, черто́же пресве́тлый Сла́вы Боже́ственнаго воплоще́ния.</p>
<p>Ра́дуйся, Неискусобра́чная,/ Жезл прозя́бшая, всея́ тва́ри Насади́теля,/ ра́дуйся, виногра́де, израсти́вый Ро́ждие кра́сное,/ вино́ источа́ющее ра́зума.</p>
<p>
<red>Кано́н пе́рвый свята́го, его́же краегране́сие: </red>Свята́го Никоди́ма воспева́ю. Творе́ние мона́ха Гера́сима. Глас и ирмо́с то́йже.</p>
<p>
<red>Песнь 1</red>
</p>
<p>Тро́ице Единосу́щная, о́тче, Сы́не, Ду́ше Святы́й,/ прему́дрость пода́ждь ми, да воспою́ све́тло/ просла́вльшаго словесы́, и уче́нии, и де́лы Тя, Го́споди, свята́го Никоди́ма.</p>
<p>Ум Небе́сный, мирохрани́тельница Ду́ха,/ Боже́ственный Никоди́м всех зове́т нас ле́тную па́мять его́ соверши́ти./ Прии́дем у́бо вси, сего́ чту́ще.</p>
<p>Умертви́в по́мысл пло́ти твое́й, Никоди́ме,/ ху́ждшее, о́тче, покори́л еси́ лу́чшему по́двигом любому́дрия Боже́ственнаго/ и яви́лся еси́ благода́ти сосу́д многоце́нный.</p>
<p>
<red>Богоро́дичен:</red> Си́лу, и утвержде́ние, и просвеще́ние стяжа́в Твои́м, Госпоже́, благоволе́нием,/ Боже́ственный Никоди́м, богодухнове́н и весь богоно́сен,/ после́дним в ле́тех яви́ся на Афо́не.</p>
<p>
<red>Кано́н вторы́й, его́же краегране́сие: </red>Никоди́ма пра́здную благода́ть. Гера́сим. Глас 8.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
</p>
<p>Твои́м сия́нием, Светода́вче Го́споди, ум мой просвети́/ и сло́во ми даждь, Сло́ве,/ да воспою́ усты́ све́тло песнь досто́йную Никоди́му,/ Боже́ственному и ди́вному Твоему́ служи́телю.</p>
<p>Чи́стое твое́ жи́тельство, преподо́бне, селе́ние све́та яви́ тя на Афо́не,/ и столп всесве́тлый, и свети́льник светле́йший,/ сия́ющий в ми́ре безсме́ртия уче́нии, о́тче Богоглаго́ливе Никоди́ме.</p>
<p>Зако́н Боже́ственный раскрыва́я, преподо́бне,/ сло́во богодухнове́нное богоприя́тным язы́ком,/ разуме́ний мо́ре и бога́тство Боже́ственнаго зна́ния в многообра́зней му́дрости/ Це́ркви одожди́л еси́, о́тче, я́коже ма́нну Небе́сную.</p>
<p>
<red>Богоро́дичен:</red> Струи́ Боже́ственных душепита́тельных, Госпоже́, исто́чниче неистощи́мый,/ изле́й души́ мое́й во́ду, ска́чущую в живо́т ве́чный,/ да угаси́ши, Де́во, греха́ у́гли,/ и преиспо́лнюся невеще́ственнаго сия́ния.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Горо́ преосене́нная и Боже́ственная,/ из нея́же изы́де нам Царь тва́ри и Ада́ма обре́те в гора́х поги́бели,/ ра́дуйся, Чи́стая, Матероде́вственная.</p>
<p>Ра́дуйся, исцеле́ний путь оби́льно лю́дем одожди́вшая,/ ра́дуйся, Исто́чниче неистощи́мый,/ от него́же нам истече́ Вода́, теку́щая во спасе́ние ве́чное.</p>
<p>Ста́мно злата́я, ра́дуйся, Де́во,/ ми́ру Хлеб живо́тный, я́ко ма́нну Небе́сную, безсе́менно возрасти́вшая,/ ра́дуйся, свети́льниче всесве́тлый Оте́ческаго озаре́ния.</p>
<p>Скрижа́ль Но́ваго Заве́та,/ на не́йже Влады́ка вся́ческих написа́ся теле́сне, воспои́м, вопию́ще:/ ра́дуйся, зако́на исполне́ние и гла́са проро́ческаго.</p>
<p>
<red>Ин. Ирмо́с то́йже.</red>
</p>
<p>Испо́лнился еси́ све́та Небе́снаго, очи́стив, Никоди́ме, ум,/ и, я́ко свети́ло многосве́тлое, в после́дняя ле́та в Це́ркви возсия́л еси́/ во спасе́ние благочести́вых.</p>
<p>Глаго́лов Боже́ственных твои́х благода́ть по всей земли́ возсия́,/ я́ко мо́лния небе́сная, нра́вы душе́вныя очища́ющи/ и к све́ту направля́ющи повеле́ний Созда́вшаго вся́ческая.</p>
<p>Свети́льник Боже́ственнаго разуме́ния,/ труба́ благохва́льная Бо́га, язы́к богоглаго́ливый,/ да пое́тся Боже́ственными пе́сньми достодо́лжно <red>Днесь</red> Богоизбра́нный Никоди́м.</p>
<p>
<red>Богоро́дичен:</red> Храм светоно́сный и Бо́жий престо́л огнезра́чный яви́лася еси́,/ Благослове́нная Госпоже́,/ Того́ пло́тски заче́ншая./ Сего́ ра́ди и мене́ озари́ све́тлостию сла́вы Твоея́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, на́че Тебе́, Еди́не Человеколю́бче.</emphasis>
</p>
<p>От скве́рны вся́кия стра́сти ду́шу и те́ло очи́стив,/ ско́рым воздержа́нием, Богому́дре Никоди́ме,/ безстра́стия возде́лываеши благода́ть/ и к стяжа́нию сея́ всех призыва́еши сло́вом твои́м.</p>
<p>Доброде́тельми украше́нный таи́нник богоно́сный/ жития́, во Христе́ сокры́таго, яви́лся еси́ нам, Никоди́ме блаже́нне,/ к Боже́ственным восхожде́нием возводя́ ду́ши на́ша.</p>
<p>Ум твой, о́тче, осия́нный Уте́шителя сла́вою,/ рука́ же твоя́, Им дви́жимая,/ изобрази́ нам Небе́сная уче́ния во святы́х и мно́гих кни́гах, Никоди́ме.</p>
<p>
<red>Богоро́дичен:</red> Препросла́вленная Мариа́м, Всецари́це Де́во,/ Бо́га неизрече́нно ро́ждшая,/ растле́вшую страстьми́ мою́ ду́шу исцели́/ и даждь ми ско́ро обраще́ние спаси́тельное.</p>
<p>
<red>Седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Богодухнове́нная уста́ Боже́ственнаго Ду́ха,/ согла́сная ли́ра Небе́сных пе́сней, афо́нских мона́хов украше́ние,/ богоно́сный кни́жник прему́дрости Бо́жия,/ Никоди́м Богому́дрый ра́достно да восхва́лится, я́ко Христа́ служи́тель и́стинный.</p>
<p>
<red>Сла́ва, и ны́не, Богоро́дичен:</red>
</p>
<p>Богоро́дице Де́во, ми́ра по́моще,/ во вре́мя ну́жды помога́й при́сно притека́ющим те́пле предста́тельству Твоему́/ и настоя́щий Твой, Чи́стая, уде́л честны́й сохраня́й от вся́каго вре́да,/ к Твоему́ бо заступле́нию всегда́ притека́ет, Госпоже́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Свети́льниче светоно́сный, Свет Непристу́пный седя́щим во о́бразе сме́ртнем возсия́вшая,/ ра́дуйся, Де́во, у́тро невече́рнее,/ Со́лнце Пра́вды я́вльшая.</p>
<p>Спасе́ния яви́лася еси́ врата́ вопию́щим: ра́дуйся./ Ра́дуйся, Мирохрани́тельнице, заче́ншая Сло́во, Христа́,/ да́рующаго дыха́ние нетле́ния возде́лавшим смерть преслуша́нием.</p>
<p>Дарова́ний Небе́сных, ра́дуйся, бога́тство живото́чное,/ ра́дуйся, селе́ние Богонача́льныя бла́гости, Боже́ственнаго благоволе́ния сосу́де,/ ра́дуйся, Неискусобра́чная, Е́юже тле́ние исчеза́ет.</p>
<p>Возсия́вше от чре́ва Твоего́, О́тчее сия́ние/ Боже́ственный Тя о́блак безсме́ртия показа́,/ осеня́ющий, Де́во, вопию́щих Ти:/ ра́дуйся, селе́ние Царя́ тва́ри.</p>
<p>
<red>Ин. Ирмо́с то́йже.</red>
</p>
<p>Зако́на Боже́ственнаго уче́ний и слове́с Ду́ха научи́вся но́щию и днем, Никоди́ме,/ дре́во многопло́дное яви́ся при вода́х Боже́ственныя благода́ти,/ плодонося́щее ве́дение лу́чшее.</p>
<p>Ти́хий, о́тче, нра́вом, и кро́ток ви́дом, и сла́дкий сло́вом,/ и увеща́нием Богому́дрый яви́лся еси́ к тебе́ притека́ющим, свя́те,/ подава́я всем спаси́тельная уче́ния.</p>
<p>Поража́ют умы́ ве́рных, о́тче преподо́бне,/ высота́, и глубина́, и длина́, и широта́, Никоди́ме, му́дрости твоея́ благода́тныя сокро́вища,/ ты бо я́ко бе́здна вели́кая ве́дения яви́ся.</p>
<p>
<red>Богоро́дичен:</red> Не́бо на земли́ яви́лася еси́, небе́с вы́шшее, Де́во Пресвята́я,/ на руку́ держа́щая, я́ко Младе́нца, Творца́ не́бу и земли́,/ ми́лостию к Небе́сному нас возводя́щаго жи́тельству.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра Отча/ и на́шу нищету́ посети́в./ Тем с пророком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Медото́чный, и сладча́йший, и богогла́сный твоего́ язы́ка орга́н,/ одушевле́нный Бо́гом, Никоди́ме,/ воспе́л есть преподо́бных сла́вныя по́двиги,/ зву́ки сладча́йшими и пе́сньми стро́йными благочести́вых сердца́ возвеселя́я.</p>
<p>Ма́нну живота́, мед из ка́мене богото́чный,/ ро́су Боже́ственную, от Свята́го Ду́ха сходая́щую на зе́млю,/ поражда́ет сло́во твое́, Небе́сный таи́нниче Никоди́ме,/ окормля́я, и возвеселя́я, и ороша́я сердца́ ве́рно приника́ющих к кни́гам твои́м.</p>
<p>Сла́дость Боже́ственныя благода́ти, преподо́бне,/ непоро́чным се́рдцем излия́нная усты́ твои́ми честны́ми,/ в кни́гах святы́х сохрани́ся, Никоди́ме,/ и всех услаща́ет и ра́дует, ве́рно поуча́ющихся от книг твои́х.</p>
<p>
<red>Богоро́дичен:</red> О нас при́сно моли́, Богоро́дице, Еди́ная Присноде́во,/ Проше́дшаго от чи́стых крове́й Твои́х,/ да ми́лостив бу́дет лю́дем, и́хже сотвори́,/ и пода́ст всем нам грехо́в разреше́ние и све́та ве́чнаго причаще́ние.</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Изба́вленнии Рождество́м Твои́м дре́вняго суда́,/ ра́дуйся, ра́достно Ти вопие́м,/ ра́дуйся, Де́во, примири́вшая Всецарю́ на́шему Бо́гу/ собла́зном подпа́вших драко́ну.</p>
<p>Ни́во Богонасажде́нная, Всечи́стая,/ проза́бшая Цвет кра́сный и благоуха́нный, украси́вший зе́млю цветы́,/ испо́лнила еси́ благоуха́ния Боже́ственнаго вопию́щих Ти:/ ра́дуйся, Боже́ственное обоня́ние.</p>
<p>Со́не многоимени́тый, ра́дуйся, Де́во, Госпоже́,/ гра́де Вели́каго Цара́, о не́мже стра́нно я́сно глаго́лати,/ ра́дуйся, отве́рзшая нам врата́ Небе́сная и ра́дость неувяда́емую.</p>
<p>Купино́ неопа́льная, ра́дуйся, Де́во Чи́стая,/ ра́дуйся, умертви́вшая ад, я́ко ро́ждшая Нача́льника жи́зни,/ сме́ртию и страстьми́ всем безстра́стие и жизнь источи́вшаго.</p>
<p>
<red>Ин. Ирмо́с то́йже</red>.</p>
<p>Уче́ния Боже́ственная источи́л еси́, Никоди́ме, я́ко река́ Бо́га Жива́го,/ и, я́ко пото́к ра́достный, при́сно ра́дуеши тече́нии слове́с твои́х, му́дре,/ Це́рковь всю Христо́ву Правосла́вную.</p>
<p>Ти́хо пожи́л еси́, Никоди́ме,/ научи́вся трезве́нию ума́, и воздержа́нию, и чте́нию богодухнове́нных Писа́ний,/ и возне́слся еси́ мы́сленно в Го́рняя облиста́ния Ду́ха.</p>
<p>Му́ченик воспе́л еси́ труды́ и по́двиги и преподо́бных до́блести,/ и́мже после́довал еси́ а́нгельским на земли́ житие́м/ и с ни́ми, преподо́бне, просла́вился еси́.</p>
<p>
<red>Богоро́дичен:</red> Пресве́тлое селе́ние Бо́га Вседержи́теля, Благода́тная Богоро́дице,/ омраче́нную мою́ ду́шу просвети́/ и сию́ сосу́д чи́стый Возсия́вшаго из Тебе́, Богома́ти, покажи́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Доброде́телей преуспе́яние, и духо́вных подвиго́в учи́лище, и писа́ния Боже́ственная/ велеле́пно составля́еши во святе́й кни́зе,/ ю́же по до́лгу от дел сих наре́кл еси́.</p>
<p>Земледе́ланием словесе́ страсте́й отсека́еши ко́рени, Никоди́ме,/ и се́мя за́поведей Бо́жиих спаси́тельное в душе́вныя ни́вы му́дро полага́еши, о́тче,/ я́ко служи́тель Бо́жий Боже́ственнейший.</p>
<p>Пути́ неви́димыя бра́ни ко власте́м тьмы, Никоди́ме,/ всем раскрыва́еши, я́ко в сей победи́вый,/ и нас гото́виши к по́двигу проти́ву страсте́й же и де́монов/ де́йственными сове́ты, Богодухнове́нне.</p>
<p>
<red>Богоро́дичен:</red> Матероде́вственная Дщи, Яже Бо́га Сло́ва неизрече́нно заче́ншая,/ сие́ Твое́ ста́до, сла́вную Го́ру Афо́нскую, сохраня́й,/ покрыва́й от вся́кия ну́жды и па́губы,/ я́коже обеща́лася еси́, Твое́ю добро́тою.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Ми́ро Небе́сное ро́ждши и благоуха́ния вселе́нную испо́лнивши,/ ра́дуйся, Чи́стая, мирохрани́тельнице благода́ти,/ ра́дуйся, нетле́ния Боже́ственный алава́стровый сосу́де.</p>
<p>Яви́лася еси́ пала́та одушевле́нная, Пречи́стая, и киво́т освяще́ния Вседержи́теля./ Сего́ ра́ди, ра́дуйся, Ти воспева́ем,/ ра́дуйся, Боже́ственныя Сла́вы хра́ме пречестны́й.</p>
<p>Ра́дуйся, духо́вных вод по́лная реко́,/ е́юже ороша́ется богото́чными струя́ми вселе́нная вся,/ ра́дуйся, Тебе́ взыва́ющи.</p>
<p>Ра́дуйся, Ангелов благоле́пие,/ Боже́ственных проро́ков похвало́ и преподо́бных утвержде́ние,/ ра́дуйся, му́чеников венча́ние и отча́янных прибе́жище.</p>
<p>
<red>Ин. Ирмо́с то́йже.</red>
</p>
<p>Новоявле́нное яви́ся со́лнце Це́ркви Христо́вей, Никоди́ме,/ просвеща́я всегда́ правосла́вных собо́р/ луча́ми слове́сных твои́х наставле́ний.</p>
<p>Ве́лий яви́лся еси́ учи́тель,/ я́ко сотвори́вый Боже́ственную во́лю и научи́вый, Никоди́ме, исполна́ти ю́./ Сего́ ра́ди вели́кия че́сти сподо́бился еси́ от Го́спода, тя просла́вльшаго.</p>
<p>В доброде́телех богодухнове́нный,/ сло́вом же и му́дростию богому́дрый,/ на Афо́не яви́лся еси́ тайново́дство богоразу́мное помышле́ний мона́хов.</p>
<p>
<red>Богоро́дичен:</red> Ра́дуйся, свети́льниче многосве́тлый Све́та Богонача́льнаго, Присноде́во,/ озаря́ющи та́инственными сия́нии/ благоче́стно, ра́дуйся, вопию́щих Ти.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>С терпе́нием твое́ житие́ соверши́в, Никоди́ме,/ тишино́ю ума́ и Боже́ственным очище́нием/ Писа́ний жили́ще и уче́ния оте́ческаго уста́ показа́лся еси́.</p>
<p>Си́лою любве́ к Бо́гу, о́тче, укрепла́емь,/ не́мощь плотску́ю расточи́л еси́, Никоди́ме преподо́бне,/ спасе́ния бли́жняго ра́ди напису́я поуче́ния.</p>
<p>Оби́льно излиа́нным слове́сным тече́нием уст твои́х, Никоди́ме,/ ороша́ются при́сно на́ша помышле́ния/ к плодоноше́нию доброде́тельных, о́тче, дея́ний.</p>
<p>
<red>Богоро́дичен:</red> А́нгелов ра́дование и люде́й по́моще,/ Благослове́нная Чи́стая, Еди́на Присноде́во,/ всегда́ в ну́ждах нам помога́й и во вся́ких обстоя́ниих.</p>
<p>
<red>Конда́к, глас 8.</red>
</p>
<p>
<red>Подо́бен: </red>Взбра́нной:</p>
<p>Я́ко таи́нника изря́днейшаго доброде́тельнаго жития́ и благоче́стия,/ богоно́снаго учи́теля Правосла́вия, пра́зднует тя Це́рковь,/ с Небе́с бо дарова́ния прие́мый,/ озаря́еши Боже́ственными твои́ми писа́нии вопию́щих ти:/ ра́дуйся, о́тче Никоди́ме.</p>
<p>
<red>И́кос:</red>
</p>
<p>Нра́вом А́нгел и ве́лий в позна́нии, Никоди́ме, на Афо́не показа́лся еси́,/ а́нгельское бо име́я житие́, ангелоподо́бным гла́сом уясни́л еси́ оте́ческая писа́ния,/ и́миже просвеща́еши вопию́щих:/ ра́дуйся, На́ксии благоукраше́ние;/ ра́дуйся, Афо́на озаре́ние./ Ра́дуйся, оте́ческих догма́тов раскры́тие;/ ра́дуйся, святы́х рече́ний разреше́ние./ Ра́дуйся, высото́ ра́зума и му́дрости реко́;/ ра́дуйся, глубино́ Боже́ственнаго ве́дения и любве́ сокро́вище./ Ра́дуйся, я́ко показа́лся еси́ кни́жник Богоно́сный;/ ра́дуйся, уясни́телю Богоглаго́ливый./ Ра́дуйся, свети́льниче нра́вственныя чистоты́;/ ра́дуйся, огню́ Го́рния све́тлости./ Ра́дуйся, и́мже ве́рнии утвержда́ются;/ ра́дуйся, его́же врази́ трепе́щут./ Ра́дуйся, о́тче Никоди́ме.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Исцеле́ний Тя струю́ оби́льную позна́вше, вопие́м Тебе́ ве́рно:/ ра́дуйся, всезлаты́й Исто́чниче, источа́яй безсме́ртную во́ду,/ теку́щую в живо́т ве́чный.</p>
<p>Многоце́нныя клещи́, держа́щия Угль живо́тный в пречи́стою руку́, воспои́м, глаго́люще:/ ра́дуйся, Ма́ти Бо́жия,/ богоизбра́нное злато́е кади́ло Сло́ва благоуха́ннаго.</p>
<p>Ра́дуйся, багряни́це неизрече́нная,/ в не́йже истка́ся Сло́во Безнача́льно,/ ри́зо нерукотво́рнаго Его́ воплоще́ния,/ ра́дуйся, Влады́чице, Ада́ма облачи́вшая оде́ждею нетле́ния.</p>
<p>Невозде́ланная яви́лася еси́, Де́во, ни́ва, плодоноси́вшая исто́чник благи́х, Христа́,/ подаю́щаго искупле́ние всем, вопию́щим Ти:/ ра́дуйся, земле́ Боже́ственная, ю́же Ио́иль предвозвеща́ет.</p>
<p>
<red>Ин. Ирмо́с то́йже.</red>
</p>
<p>К восхожде́нию степе́ней жития́ све́тлаго, преподо́бне Никоди́ме,/ ле́ствицею слове́с, тобо́ю водруже́нною, возво́диши ве́рою притека́ющих к кни́зе твое́й,/ ю́же нарица́еши Ле́ствицею но́вою.</p>
<p>Я́ко благово́нный луг Боже́ственнаго Ду́ха, о́тче Никоди́ме,/ вертогра́д Живота́ благода́тнаго/ ра́лом язы́ка твоего́ богорече́ннаго богодухнове́нную кни́гу твою́ нам показа́л еси́,/ ю́же нарица́еши Вертогра́д благода́ти.</p>
<p>Язы́к Боже́ственный обогати́в, Никоди́ме, и ум Богоприя́тный,/ наста́вник свяще́нный словесе́ ве́ры в после́дняя ле́та яви́лся еси́, преподо́бне,/ и призыва́еши всех к стяжа́нию лу́чшаго.</p>
<p>
<red>Богоро́дичен:</red> Богодухнове́нне восхвали́ свяще́нный Никоди́м вели́чия Твоя́,/ вои́стинну ди́вная, Де́во Препе́тая,/ его́же просла́вила еси́ благоволе́ния Твоего́ та́инственными явле́нии,/ я́ко служи́теля Твоего́ Боже́ственнаго.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия сннзхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Глаго́лов твои́х Боже́ственных держа́ву, о́тче, и све́тлость,/ и Го́рнюю благода́ть, и оби́льный вои́стинну исто́чник/ николи́же можа́ху терпе́ти, Никоди́ме, со́нми му́дрствующих,/ сего́ ра́ди побежда́хуся тобо́ю.</p>
<p>От вся́кия скве́рны очи́стил еси́, о́тче Никоди́ме,/ и ду́шу, и те́ло, и чу́вства, и помышле́ния./ Сего́ ра́ди и нас возво́диши к чистоте́ и соблюде́нию ума́ му́дрым уче́нием твои́м.</p>
<p>Ума́ чистото́ю и кре́постию помышле́ния, о́тче,/ святы́х оте́ц богоглаго́ливая словеса́ уясни́л еси́/ и сокро́вище душеполе́зное оста́вил еси́ Це́ркви Христо́вей, Боже́ственныя кни́ги твоя́.</p>
<p>
<red>Богоро́дичен:</red> Тишину́ Небе́сную и умиле́нный нрав даждь ми, Богоро́дице Де́во,/ и свет душе́вным мои́м стопа́м,/ я́ко да стезя́ми, до́бре веду́щими мя к Го́рнему житию́, ше́ствую, Де́во Чи́стая.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Ле́ствице мы́сленная, Де́во, ра́дуйся,/ е́юже Всесоверше́нный сни́де ми/ и Ада́ма па́дшаго к пе́рвой сла́ве боголе́пно вознесе́, вопию́щаго Ти:/ ра́дуйся, Де́во, ски́ние светоявле́нная Сотво́ршаго от не су́щих вся́ческая.</p>
<p>Приста́нище необурева́емое яви́лася еси́, Ко́рмчию ми́ра ро́ждшая./ Сего́ ра́ди от волн па́губных возведи́ мя к при́стани спаси́тельней, да вопию́ Ти:/ ра́дуйся, Де́во, покро́ве и заступле́ние песносло́вящих Твою́ сла́ву.</p>
<p>Боже́ственным рече́нием после́дующе, свети́льник и трапе́зу Небе́сную,/ колесни́цу многоимени́тую, одр светообра́зный ве́рно Тя имену́ем и вопие́м Ти:/ ра́дуйся, вино́ ра́дости на́шея,/ ра́дуйся, боле́зни Е́вины избавля́ющая.</p>
<p>Еди́на пребыва́ющая пре́жде рождества́, и в рождестве́, и по рождестве́, Де́во,/ я́ко пло́тию ро́ждшая Непостижи́маго,/ на́ша душе́вныя и теле́сныя неду́ги исцели́ Боже́ственною Твое́ю сла́вою,/ да Ти, ра́дуйся, вопие́м благода́рно.</p>
<p>
<red>Ин. Ирмо́с то́йже.</red>
</p>
<p>Очище́ние от страсте́й греха́ и исцеле́ние стра́ждущим душа́м, свя́те,/ печа́ли искупле́ние и жития́ свята́го лучи́/ подае́т при́сно Боже́ственное сло́во твое́,/ сия́ющее све́том Небе́сным благогове́йно к нему́ притека́ющим.</p>
<p>Незло́бив и кро́ток яви́лся еси́ и, вся́кою пра́вдою украша́емь, преподо́бне Никоди́ме,/ и пра́ведности явля́я све́тлость в лице́ твое́м,/ ми́лостив был еси́ всем, я́ко преиспо́лнен сия́ния Боже́ственнаго.</p>
<p>Усты́ всему́дрыми твои́ми уясни́в догма́тов Правосла́вных акриви́ю, преподо́бне Никоди́ме,/ от за́пада прише́дших к тебе́ удиви́л еси́/ и сих показа́л еси́ вои́стинну я́ко ры́бы безгла́сныя/ пото́ком, о́тче, Боже́ственных твои́х рече́ний.</p>
<p>
<red>Богоро́дичен:</red> Исцели́ ду́шу мою́, боля́щую/ и страстьми́ грехо́вными и по́мыслы нечести́выми и скве́рными опаля́емую, Всечи́стая,/ и покая́ния све́том озари́ се́рдце мое́,/ к Тебе́ бо прибега́ю, окая́нный, да не пре́зриши моли́твы моея́, Де́во.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Сла́вно украси́лся еси́ на Афо́не, Никоди́ме, сло́вом и му́дростию/ и жития́ све́тлостию о́браз яви́лся еси́ и наста́вник спаси́тельный всем и́ноком/ в доброде́телей воздая́ние, вопия́ непреста́нно:/ свяще́нницы, благослови́те, лю́дие, превозноси́те Христа́ во ве́ки.</p>
<p>Глаго́лом Бо́жиим препоя́савыйся, я́ко мече́м Небе́сным,/ и облеки́йся, о́тче, я́коже броне́ю, благода́тию Ду́ха,/ еретики́ и ду́хи мы́сленныя обрати́л еси́ вспять, в весе́лии вопия́:/ свяще́нницы, по́йте, лю́дие, превозноси́те Христа́ во ве́ки.</p>
<p>Святы́ни сокро́вище зри́тся глава́ твоя́, Боже́ственное благоуха́ние источа́ющи,/ сосу́ди бо яви́шася арома́тов уста́ твоя́, преподо́бне,/ я́коже рече́ Прему́дрость, дыха́ние безсме́ртия и питие́ весе́лия, е́же от безстра́стия,/ нам при́сно подава́ющии</p>
<p>
<red>Богоро́дичен:</red> Пло́тски заче́ншая безпло́тнаго Го́спода,/ су́щаго в не́дрех о́тчих, Сы́на, Собезнача́льна Отцу́ же и Ду́ху,/ без истле́ния обновля́юща мир,/ плотско́ю зло́бою растле́нную ду́шу мою́ обнови́, Де́во, и́стинным покая́нием.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>Мост Ты еси́, Всенепоро́чная Госпоже́, Богопрохо́дный,/ Тобо́ю бо Сло́во, отри́нутых посети́в, от сме́рти приведе́ к животу́ безконе́чному вопию́щих:/ ра́дуйся, Всеблаже́нная Богоро́дице, Чи́стая Присноде́во.</p>
<p>Ра́дуйся, Неискусобра́чная, земле́ чи́стая, из Нея́же Христо́с изобразй Челове́ка./ Ра́дуйся, ка́мень, ка́пляй мед жизнепода́тельный стра́нствующим в пусты́ни жите́йстей/ и Твое́ю, Влады́чице, бла́гостию спаса́ющимся.</p>
<p>Ра́дуйся, Ма́нну нам одожди́вшая, Богоневе́сто,/ ра́дуйся, оживотвори́вшая умерщвле́нныя не́когда вкуше́нием от дре́ва./ Ра́дуйся, вход еде́мский отверза́ющая вопию́щим:/ ра́дуйся, Всеблаже́нная Богоро́дице, Чи́стая Присноде́во.</p>
<p>Ма́ти нело́жная еси́, Всепе́тая, Вседержи́телева/ и Де́ва нетле́нная сохрани́лася еси́ по рождестве́./ Кто у́бо вели́чия Твоя́ воспое́т я́сно?/ Но приими́ и мое́ воспева́ние, е́же от се́рдца те́пла Ти принесо́х.</p>
<p>
<red>Ин. Ирмо́с то́йже.</red>
</p>
<p>Таи́нник тве́рдый Ду́ха был еси́ ума́ све́тлостию, преподо́бне Никоди́ме,/ и отце́в дре́вних, свя́те,/ свяще́нными труды́ твои́ми све́тлый цвет подава́я,/ от слове́с тех ве́рным благово́нное разуме́ние.</p>
<p>Все житие́ твое́, я́ко фимиа́м, от ю́ности, и я́ко же́ртву непоро́чную, Жизнода́вцу Сло́ву прине́сл еси́,/ Того́ стопа́м после́довав, преподо́бне./ Сего́ ра́ди венча́ свяще́нно тя Христо́с венце́м прему́дрости.</p>
<p>Пе́сньми свяще́нными, Никоди́ме всему́дре, пра́зднуем святу́ю па́мять твою́, освяща́еми твое́ю благода́тию./ Но, я́ко дар благоприя́тный, приими́, о́тче, хвале́ние всех нас,/ те́пле целу́ющих тя, я́ко отца́ на́шего и учи́теля.</p>
<p>
<red>Богоро́дичен:</red> Всевы́шняго Бо́га неизрече́нно заче́ншая, Еди́на Преблагослове́нная,/ бла́гостию от а́да нас возве́дшаго,/ па́дшаго мя в глубину́ страсте́й возведи́ на высоту́ жития́ чи́стаго,/ Богоро́дице, по́моще на́ша.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Ви́дети сподо́бился еси́, разреши́вся пло́ти твоея́, Никоди́ме преподо́бне,/ па́че ума́ Благонача́лия Трисия́ннаго свет и благода́ть,/ и́хже и насле́дник, и прича́стник был еси́, Богоглаго́ливе,/ я́ко поживы́й житие́м во всем богодухнове́нным.</p>
<p>Арома́т источа́ют словеса́ твоя́ честна́я, я́коже цве́ти весны́ благово́ннии,/ дыха́ние живота́ бо и благоуха́ние от Бо́га всем показа́л еси́ ты,/ уче́ния, о́тче, ни́во, Никоди́ме Богому́дре,/ свети́ло Це́ркве, правосла́вных украше́ние.</p>
<p>Небе́сную сла́дость восприя́в от Бо́га, Богоно́се Никоди́ме,/ и живота́ необори́маго услади́вся,/ любо́вию тя пра́зднующих сохраня́й и покрыва́й твои́ми моли́твами/ и мене́, усе́рдно тя воспева́юща, о́тче, просвеще́нием твои́м озари́.</p>
<p>
<red>Богоро́дичен:</red> Пресве́тлый свети́льниче оте́ческаго, Чи́стая, озаре́ния,/ престо́ле Бо́га, его́же обстоя́т со стра́хом ве́лиим си́лы Небе́сныя,/ Еди́на Присноде́во Мари́е,/ озари́ ум мой све́том повеле́ний из утро́бы Твоея́ Возсия́вшаго.</p>
<p>
<red>Свети́лен:</red>
</p>
<p>Любому́дрия Боже́ственнаго любо́вию пита́емь,/ му́дрости Го́рния, о́тче, наслади́лся еси́ бога́тством, Никоди́ме Богому́дре,/ с богосло́вия орга́ном и пра́ведными пожи́в,/ с ни́миже не преста́й моля́ся о нас, Богоно́се.</p>
<p>
<red>Сла́ва, и ны́не, Богоро́дичен:</red>
</p>
<p>Бо́га Пресу́щественнаго, Де́во, воплоти́вшая,/ низложи́ла еси́ Твои́м Рождество́м осужде́ние Евы/ и благослове́ния исто́чник источи́ла еси́ Тя сла́вящим/ и благоче́стно пропове́дующим Тя Всечи́стую Богоро́дицу и Присноде́ву.</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен: </red>Небе́сных чино́в:</p>
<p>Свяще́ннаго Никоди́ма и учи́теля на́шего/ светоно́сную па́мять пра́зднуем любо́вию,/ преподо́бно бо пожи́в в доброде́телех,/ Христу́ благоугоди́/ и уче́ний святы́х пода́тель яви́ся/ Боже́ственным Ду́хом.</p>
<p>Весь Афо́н да лику́ет, ра́дуяся,/ прославля́я Боже́ственнаго Никоди́ма/ и му́драго в преподо́бных,/ той бо оби́льными да́ры и та́инственными свети́льники озаря́емь,/ я́коже све́тлая зарни́ца,/ всю вселе́нную освеща́ет.</p>
<p>На ни́вах Боже́ственных Писа́ний лета́я,/ пра́вым по́мыслом, я́коже пчела́, о́тче,/ собра́л еси́ та́мо сла́дость/ и мед благода́ти/ и богоглаго́ливыми разуме́нии/ ра́дуеши ду́ши на́ша.</p>
<p>Всечестну́ю и пресвяту́ю твою́ главу́/ ве́рно обстоя́ще,/ с любо́вию лобыза́ем, Никоди́ме всеблаже́нне,/ и от нея́ Боже́ственную благода́ть почерпа́ем/ и жи́зни нестаре́ющия дар/ о Ду́се обрета́ем.</p>
<p>
<red>Слава, глас 5:</red>
</p>
<p>Востру́бим трубо́ю пе́сненною,/ лику́им пра́зднственне и торжеству́им,/ веселя́щеся в светоно́сней па́мяти учи́теля на́шего./ Свяще́нницы и мона́си да притека́ют/ и Богоно́снаго да восхва́лят в пе́снех,/ ми́рови источи́вшаго уче́ний свяще́нныя исто́чники,/ я́ко от Еде́ма, излива́ющияся всем./ Правосла́вных собо́ри, новосве́тлое свети́ло Правосла́вия, соше́дшеся, воспои́м,/ прему́дрости сокро́вище, доброде́телей храни́лище,/ Уте́шителя уста́, столп честны́х нра́вов,/ богогла́сных богосло́вов язы́к,/ богосве́тлый воздержа́ния свети́льник,/ пра́вых догма́тов ли́ру,/ всех благоче́стных наста́вника богодухнове́ннаго/ пе́сньми богоглаго́ливыми восхваля́юще, та́ко рцем:/ Никоди́ме Богому́дре,/ вразуми́ нас твои́м уче́нием/ и хода́тайствуй при́сно пред Тро́ицею о чту́щих тя.</p>
<p>
<red>И ны́не, глас то́йже:</red>
</p>
<p>Востру́бим трубо́ю пе́сненною,/ яви́вшаяся бо свы́ше Матероде́вственная Всецари́ца/ благослове́нии венча́ет пою́щих ю́./ Влады́чествующии да соберу́тся/ и Цари́цу восхва́лят в пе́снех, ро́ждшую Царя́,/ благоволи́вшаго пре́жде сме́ртию удержа́нных человеколю́бно изба́вити./ Па́стырие и учи́телие, до́браго Па́стыря Пречи́стую Ма́терь, соше́дшеся, восхва́лим,/ све́щник всезлаты́й, светоно́сный о́блак, небе́с простра́ннейшую,/ одушевле́нный киво́т, огнезра́чный Влады́чень престо́л,/ манноприе́мную злату́ю ста́мну,/ затворе́нную Сло́ва дверь,/ всех христиа́н прибе́жище/ пе́сньми богогла́сными похваля́юще, си́це рцем:/ пала́то Сло́ва,/ сподо́би нас, смире́нных, Небе́снаго Ца́рствия,/ ничто́же бо невозмо́жно хода́тайству Твоему́.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Изобрази́тельны и блаже́нны от кано́нов свята́го. Проки́мен, глас 7: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Апо́стол ко Евре́ем, зача́ло 335. Аллилу́ия, глас 6: Блаже́н муж, боя́йся Го́спода, в за́поведех Его́ восхо́щет зело́. Стих: Си́льно на земли́ бу́дет се́мя его́. Ева́нгелие от Луки́, зача́ло 24. Прича́стен: В па́мять ве́чную:</p>
<p>
<red>Велича́ние:</red>
</p>
<p>Ра́дуйся, Це́ркве но́вое свети́ло и правосла́вных добро́то свяще́нная./ Ра́дуйся, мона́шествующих светоно́сный свети́льниче,/ Никоди́ме всеблаже́нне, Афо́на похвало́.</p>
<p>
<red>Двусти́шие:</red>
</p>
<p>Песнь но́вую, Никоди́ме, ти пое́т Гера́сим, твое́ ча́до, о́тче.</p>
<p><red><strong>Преподобный <a href="https://azbyka.ru/otechnik/Nikodim_Svjatogorets/" xlink:href="">Никодим Святогорец</a></strong></red> родился в Греции на одном из Кикладских островов — Наксосе (Наксия) в 1749 году от благочестивых родителей Антония и Анастасии Калливурси. В святом Крещении его назвали Николаем. Мать преподобного впоследствии стала монахиней, приняв иноческий постриг с именем Агафия.</p>
<p>С ранних лет преподобный Никодим стремился к равноангельской жизни, был очень внимателен и благоразумен, избегая еще в детском возрасте всего того, что может повредить внутренней жизни человека. Прилежный, сообразительный, ревнивый о добре и пользе, любивший Божественное, он отличался остротою ума, глубокой проницательностью и удивительной памятью.</p>
<p>Начальное образование он получил в Наксии от приходского священника, у которого научился любви ко Христу и Его Святой Церкви.</p>
<p>В Наксии благодаря заботе ученых-архиереев Феоны, Афанасия, Иоасафа и других была основана школа, которая с 1770 года обновлялась. С 1781 года она помещалась в монастыре во имя святого Георгия, где существовала до 1821 года. Возглавлял школу архимандрит Хрисанф (†1785). Будучи его учеником, Николай в молодости получил превосходное образование. В пятнадцатилетнем возрасте он был привезен отцом в Смирну и отдан на обучение в городскую греческую школу, названную позже Евангельской. Здесь он обучался у ученого подвижника Иерофея Вулисмана в течение пяти лет. Преуспевая в учении, Николай поражал всех своими дарованиями, полученными от Господа, добротою и смирением.</p>
<p>В школе кроме богословских дисциплин и древнегреческого языка Николай изучал латинский, итальянский и французский языки. Его успехи и познания в греческом языке были поистине редкими.</p>
<p>В 1770 году вследствие гонения на христиан со стороны турок, раздраженных поражением их флота в битве с русскими при Чесме, Николай уехал из Смирны и возвратился в родной Наксос. Митрополит Паронаксийский Анфим Варда принял его и назначил секретарем. Пять лет он находился у митрополита Анфима в Наксосе, в духовном общении с афонскими подвижниками иеромонахами Григорием, Нифоном и монахом Арсением. Они поведали ему о монашеской жизни и подвиге на Святой Горе, научили его умной молитве. Благодаря беседам с этими достойными мужами сердце блаженного воспламенилось любовью к ангельскому житию монахов-святогорцев. Юный Николай подружился также с монахом Сильвестром Кесарийским, подвизавшимся в пустынной келье вне острова.</p>
<p>С рекомендательным письмом старца Сильвестра он отбыл из Наксии в 1775 году на Святую Гору Афон, где сначала подвизался в обители святого Дионисия (Дионисиате), построенной во имя Предтечи и Крестителя Иоанна. В 1775 году Николай принял в Дионисиате иноческий постриг с именем Никодим.</p>
<p>Братия монастыря, убедившиеся в его исключительных дарованиях, назначили его чтецом и письмоводителем обители.</p>
<p>В 1777 году Святую Гору посетил бывший митрополит Коринфский Макарий (Нотар), познакомившийся с Николаем еще ранее. Он пригласил Николая просмотреть для издания объемистые духовные книги «Филокалию» («Добротолюбие») и «Евергетинон», а также свой труд «О Божественном и священном Причащении». Николай начал с «Филокалии», для которой составил краткие жизнеописания преподобных отцов и предисловие. Затем он исправил «Евергетинон» и подготовил предисловие к этой книге, отредактировал и расширил труд «О постоянном Причащении». Все эти сочинения митрополит Макарий увез для печатания в Смирне («Филокалия» была издана в 1782 году<a type="note" xlink:href="#note4">4</a>).</p>
<p>Оставаясь на Афоне в Карее, Николай пребывал в келье Великой Лавры во имя святого Георгия, которая называлась кельей скуртейцев (Скурте́он), с которыми он был связан неразрывной во Христе любовью и дружбой. Здесь в течение года он переписал «Алфавиталфавитон» — книгу духовных поучений преподобного Мелетия Галисиота.</p>
</section>
