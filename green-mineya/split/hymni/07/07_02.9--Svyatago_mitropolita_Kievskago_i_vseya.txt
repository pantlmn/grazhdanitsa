<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го митрополи́та Ки́евскаго и всея́ Руси́ Фо́тия, Моско́вскаго чудотво́рца</p>
</title>
<p>
<red>Тропа́рь, глас 4:</red>
</p>
<p>Слове́с ева́нгельских послу́шателю/ и Боже́ственных уче́ний рачи́телю,/ прему́дрый наказа́телю,/ всегда́ стра́ху Госпо́дню поуча́яйся,/ в моли́твах к Бо́гу простира́яйся,/ загради́телю уст кривоглаго́лющим сло́во пра́выя ве́ры,/ апо́столом соприча́стниче,/ ве́ре Христо́вой утверди́телю,/ проро́чески веща́телю, святи́телю Фо́тие,/ моли́ Христа́ Бо́га/ умири́ти мир и спасти́ ду́ши на́ша.</p>
<p>
<red>Конда́к, глас 8:</red>
</p>
<p>Тро́ице сосу́д яви́ся честны́й твои́м житие́м, святи́телю Фо́тие,/ всегда́ зряй Святу́ю Тро́ицу,/ Е́йже предстои́ши, моли́ся всегда́ непреста́нно о всех нас.</p>
</section>
