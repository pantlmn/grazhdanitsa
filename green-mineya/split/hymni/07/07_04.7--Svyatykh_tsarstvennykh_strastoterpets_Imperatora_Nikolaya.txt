<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х ца́рственных страстоте́рпец: Импера́тора Никола́я, Императри́цы Алекса́ндры, Царе́вича Алекси́я, Вели́ких Княже́н Ольги, Татиа́ны, Мари́и, Анастаси́и, от безбо́жныя вла́сти избие́нных</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н.</p>
<p>На Го́споди, воззва́х: стихи́ры на 8, глас 2.</p>
<p>
<red>Подо́бен:</red> Егда́ от Дре́ва:</p>
<p>Егда́ на ца́рство Росси́йское венча́шеся, пома́занниче Нико́лае,/ тогда́ усе́рдно моли́лся еси́:/ Влады́ко и Го́споди мой,/ наста́ви мя в де́ле, на не́же посла́л мя еси́,/ да бу́дет со мно́ю прему́дрость Твоя́,/ да разуме́ю, что есть уго́дно пред очи́ма Твои́ма,/ и в день Суда́ Твоего́ непосты́дно возда́м Тебе́ сло́во./ Те́мже не о сла́ве земно́й попече́ние име́л еси́,// но па́че о сла́ве Небе́сней.</p>
<p>Егда́ на святе́й Руси́/ тя́жкаго испыта́ния вре́мя наста́,/ тогда́ ты, страстоте́рпче святы́й Нико́лае,/ моли́лся еси́ о спасе́нии ея́,/ и се, яви́ся ико́на Засту́пницы держа́вныя,/ я́ко зна́мение прии́тия вла́сти/ на пречи́стеи ру́це Цари́цы и Влады́чицы./ Те́мже Росси́я,/ а́ще и вла́стию безбо́жных угнете́на бысть,/ предста́тельством Де́вы Богоро́дицы
<emphasis>// </emphasis>
и моли́твами твои́ми сохрани́ся.</p>
<p>Тогда́ мно́зи беззако́нницы и вожди́ лю́дстии/ восхоте́ша воста́ти на ве́ру, царя́ и оте́чество,/ тогда́ ты, богому́дре страстоте́рпче Нико́лае,/ боле́зновал еси́ о наро́де твое́м/ и, Ка́инова братоуби́йства в держа́ве свое́й избе́гнути хотя́,/ власть земну́ю, сла́ву и по́честь оста́вил еси́,/ все упова́ние возлага́я на Бо́га./ Те́мже ны́не, предстоя́ Престо́лу Царя́ ца́рствующих,/ моли́ся о держа́ве Росси́йстей// и спасе́нии душ на́ших.</p>
<p>Егда́ наста́ гоне́ние,/ заточе́ние и поноше́ние,/ тогда́ тве́рдую ве́ру,/ наде́жду на Бо́га и чисте́йшую любо́вь,/ терпе́ние же и всепроще́ние показа́сте,/ святи́и ца́рственнии страстоте́рпцы,/ творя́ще кро́тко моли́твы за враги́./ Ве́лие на земли́ благоче́стие ва́ше,// ве́лия на Небесе́х сла́ва ва́ша.</p>
<p>
<red>И́ны стихи́ры, глас 6.</red>
</p>
<p>
<red>Подо́бен:</red> Все отло́жше:</p>
<p>Все упова́ние на Бо́га возложи́вше,/ святи́и ца́рственнии страстоте́рпцы,/ о́браз терпе́ния и страда́ния/ всей земли́ Росси́йстей яви́стеся./ Вы бо, моля́щеся о мучи́телех,/ клевету́, у́зы и изгна́ние,/ глумле́ние, насмея́ние и оболга́ние,/ убие́ние и теле́с поруга́ние/ му́жественне претерпе́ли есте́.
<emphasis>// </emphasis>
Сего́ ра́ди вас при́сно прославля́ем.</p>
<p>Все благоче́стие твое́ во Христе́ бысть,/ свята́я му́ченице цари́це Алекса́ндро Росси́йская,/ прешла́ бо еси́ от Лю́теровы ве́ры к Правосла́вию,/ его́же восприя́ла еси́ всем се́рдцем твои́м,/ возлюби́вши моли́тву,/ храм Бо́жий и святы́х оте́ц уче́ния,/ и, я́ко ма́ти добронра́вная,/ во благоче́стии возрасти́ла еси́ ча́да твоя́,/ и та́я угото́вала еси́ в непоро́чную же́ртву за Христа́.// Сего́ ра́ди тя при́сно прославля́ем.</p>
<p>Плод благосла́вен/ моли́тв Саро́вскаго чудотво́рца/ и ча́емый насле́дник ца́рственных роди́телей быв,/ наде́жда, сла́ва и упова́ние Росси́и,/ в ра́дость лю́дем правосла́вным яви́лся еси́,/ святы́й царе́вичу Алекси́е./ Бо́жиим же промышле́нием/ мно́гия ско́рби и неду́ги/ измла́да безро́потно терпе́л еси́/ и, я́ко а́гнец непоро́чный,/ убие́ние от злочести́вых прия́л еси́,/ ны́не же лику́еши, я́ко насле́дник Ца́рствия Небе́снаго.// Сего́ ра́ди тя при́сно ублажа́ем.</p>
<p>Дще́ри царе́вы,/ святы́я му́ченицы де́вы,/ и́стинныя неве́сты Христо́вы/ О́льго, Татиа́но, Мари́е и Анастаси́е,/ вы, я́ко му́дрыя ева́нгельския де́вы,/ еле́й милосе́рдия/ в душа́х при́сно храня́щия,/ стра́ждущим, ни́щим и боля́щим/ усе́рдно послужи́ли есте́/ и, за гоня́щия вас/ да́же до сме́рти Го́спода моля́щия,/ в черто́зех Жениха́ Небе́снаго всели́лися есте́.
<emphasis>// </emphasis>
Сего́ ра́ди вас при́сно ублажа́ем.</p>
<p>
<red>Сла́ва, глас 6:</red>
</p>
<p>Сою́зом любве́ Христо́вы связу́еми,/ седмочи́сленнии ца́рственнии страстоте́рпцы,/ поноше́ния и убие́ния не убои́вшеся,/ пе́рвии, я́ко новому́ченицы,/ за Русь святу́ю от безбо́жных пострада́сте/ и о́браз испове́дничества и ре́вности по Бо́зе/ ве́рным лю́дем показа́сте./ Те́мже, Земли́ Ру́сския/ покрови́телие неусыпа́емии я́вльшеся,/ Триеди́наго Бо́га непреста́нно моли́те/ о спасе́нии оте́чества на́шего// и всех с любо́вию вас почита́ющих.</p>
<p>
<red>И ны́не, глас то́йже: </red>Кто Тебе́ не ублажи́т:</p>
<p>
<red>Вход. Проки́мен дне. И чте́ния.</red>
</p>
<p>Прему́дрости Соломо́новы чте́ние (глава́ 3):</p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние, они́ же суть в ми́ре./ Ибо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прии́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань уразуме́ют и́стину,/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Царств тре́тиих чте́ние (главы́ 8 и 9):</p>
<p>Ста Соломо́н пред лице́м олтари́ Госпо́дня,/ пред всем собо́ром Изра́илевым, и воздви́же ру́це свой на не́бо, и рече́:/ Го́споди, Бо́же Изра́илев, несть я́коже Ты Бог на Небеси́ горе́ и на земли́ ни́зу,/ храния́й заве́т и ми́лость рабу́ Твоему́,/ ходия́щему пред Тобо́ю всем се́рдцем свои́м,/ и́же сохрани́л еси́ рабу́ Твоему́ Дави́ду, отцу́ моему́:/ и́бо глаго́лал еси́ усты́ Твои́ми и рука́ма Твои́ма соверши́л еси́, я́коже день сей./ И ны́не, Го́споди, Бо́же Изра́илев,/ сохрани́ рабу́ Твоему́ Дави́ду, отцу́ моему́, и́же рекл еси́ ему́, глаго́ля:/ не оскуде́ет муж от лица́ Моего́, седя́й на престо́ле Изра́илеве,/ то́кмо а́ще сохрани́т ча́да твои́ пути́ свои́, е́же ходи́ти пре́до Мно́ю,/ я́коже ходи́л еси́ пре́до Мно́ю./ И услы́шиши моли́тву раба́ Твоего́ и люди́й Твои́х Изра́иля,/ о ни́хже помо́лятся на ме́сте сем:/ и Ты услы́шиши на ме́сте обита́лища Твоего́ на Небеси́,/ и сотвори́ши и поми́луеши./ Ели́ка а́ще согреши́т ки́йждо ко и́скреннему своему́,/ и а́ще прии́мет на него́ кля́тву, е́же кля́ти его́,/ и прии́дет, и испове́сть пред лице́м олтари́ Твоего́ в хра́ме сем./ И Ты услы́шиши от Небесе́, и сотвори́ши суд лю́дем Твои́м Изра́илю,/ осуди́ти беззако́ннаго, да́ти путь его́ на главу́ его́,/ и оправди́ти пра́веднаго, да́ти ему́ по пра́вде его́,/ егда́ паду́т лю́дие Твои́ Изра́иль пред враги́, я́ко согреша́т Ти,/ и обрати́тся к Тебе́, и испове́дятся и́мени Твоему́,/ и помо́лятся, и возглаго́лют моли́тву к Тебе́ в хра́ме сем./ И Ты услы́шиши с Небесе́, и ми́лостив бу́деши о согреше́ниих люди́й Свои́х Изра́иля,/ и возврати́ши я в зе́млю, ю́же дал еси́ отце́м их, я́ко согреша́т Ти,/ я́ко несть челове́к, и́же не согреши́т,/ и разгне́ваешися на ня, и преда́си я пред враги́,/ и поплени́т их плени́щии в зе́млю дале́че или́ близ,/ и обрати́т сердца́ своя́ в земли́, а́може пресели́шася,/ и обрати́тся, и помо́лятся Тебе́ в земли́ преселе́ния своего́, глаго́люще:/ согреши́хом, беззако́нновахом, непра́вдовахом./ И обрати́тся к Тебе́ всем се́рдцем свои́м и все́ю душе́ю свое́ю в земли́ враг свои́х,/ а́може преве́л еси́ их,/ и помо́лятся к Тебе́ по пути́ земли́ своей, ю́же дал еси́ отце́м их,/ и ко гра́ду, его́же избра́л еси́,/ и ко хра́му, его́же созда́х и́мени Твоему́./ И услы́шиши от Небесе́, от гото́ваго жили́ща Твоего́, моли́тву их и моле́ние их,/ и сотвори́ши оправда́ние им,/ да бу́дет Госпо́дь Бог наш с на́ми, я́коже бе со отцы́ на́шими,/ да не оста́вит нас, ниже́ да отврати́т нас, преклони́ти сердца́ на́ша к Нему́,/ е́же ходи́ти во всех путе́х Его́/ и храни́ти вся за́поведи Его́ и повеле́ния Его́ и оправда́ния Его́,/ я́же запове́да отце́м на́шим./ И рече́ к нему́ Госпо́дь:/ услы́шах глас моли́твы твоея́ и моле́ния твоего́/ и́мже моли́лся еси́ пре́до Мно́ю;/ сотвори́х ти по всей моли́тве твое́й,/ и освяти́х храм сей, его́же созда́л еси́,/ е́же положи́ти и́мя Мое́ та́мо во ве́ки,/ и бу́дут о́чи Мои́ ту и се́рдце Мое́ во <red>вся</red> дни./ И ты, а́ще по́йдеши пре́до Мно́ю,/ я́коже ходи́ Дави́д, оте́ц твой, в преподо́бии се́рдца и в правоте́,/ и е́же твори́ти по всем, я́же запове́дах ему́,/ и повеле́ния Моя́ и за́поведи Моя́ сохрани́ши,/ и возста́влю престо́л ца́рствия твоего́ во Изра́или во ве́ки,/ я́коже глаго́лах к Дави́ду, отцу́ твоему́, глаго́ля:/ не оскуде́ет ти муж властели́н во Изра́или.</p>
<p>Проро́чества Иса́иина чте́ние (главы́ 61 и 62):</p>
<p>Дух Госпо́день на мне, Его́же ра́ди пома́за мя,/ благовести́ти ни́щим посла́ мя,/ изцели́ти сокруше́нныя се́рдцем, пропове́дати пле́нником отпуще́ние и слепы́м прозре́ние,/ нарещи́ ле́то Госпо́дне прия́тно и день воздая́ния,/ уте́шити вся пла́чущия,/ да́ти пла́чущим Сио́на сла́ву вме́сто пе́пела,/ пома́зание весе́лия пла́чущим, украше́ние сла́вы вме́сто ду́ха уны́ния,/ и нареку́тся ро́дове пра́вды, насажде́ние Госпо́дне во сла́ву./ Да возра́дуется душа́ моя́ о Го́споде,/ облече́ бо мя в ри́зу спасе́ния и оде́ждею весе́лия оде́я мя,/ я́ко на жениха́, возложи́ на мя вене́ц и, я́ко неве́сту, украси́ мя красото́ю./ И я́ко земля́, растя́щая цвет свой, и я́ко вертогра́д се́мена своя́ прозяба́ет,/ та́ко возрасти́т Госпо́дь пра́вду и весе́лие пред все́ми язы́ки./ Сио́на ра́ди не умолчу́ и Иерусали́ма ра́ди не попущу́,/ до́ндеже изы́дет, я́ко свет, пра́вда моя́/ и спасе́ние мое́, я́ко свети́ло, разжже́тся./ И у́зрят язы́цы пра́вду Твою́, и ца́рие сла́ву Твою́,/ и прозову́т Тя и́менем но́вым, и́мже Госпо́дь наимену́ет е./ И бу́деши вене́ц добро́ты в руце́ Госпо́дни/ и диади́ма ца́рствия в руце́ Бо́га твоего́,/ и не прозове́шися ктому́ оста́влен, и земля́ твоя́ ктому́ не нарече́тся пуста́,/ тебе́ бо прозове́тся во́ля моя́, и земля́ твоя́ вселе́нная,/ я́ко благоволи́ Госпо́дь в тебе́, и земля́ твоя́ вку́пе насели́тся./ И я́коже живя́й ю́ноша с де́вою, та́ко поживу́т сы́нове твои́ с тобо́ю,/ и бу́дет я́коже ра́дуется жени́х о неве́сте,/ та́ко возра́дуется Госпо́дь о тебе́.</p>
<p>
<red>На лити́и стихи́ры, глас 4:</red>
</p>
<p>Не прикаса́йтеся пома́занным Мои́м,/ глаго́лет Госпо́дь Вседержи́тель./ Богопроти́вницы же боговенча́ннаго царя́ уби́ша/ и не насле́доваша зе́млю благи́х,/ но улучи́ша смерть безконе́чную./ Ты же, святы́й му́чениче Нико́лае,/ пома́занниче Бо́жий,/ моли́ приле́жно о нас,/ да насле́дуем с тобо́ю Ца́рство Небе́сное.</p>
<p>Сове́ти Бо́жии/ не суть я́ко сове́ти челове́честии,/ глаго́лет Госпо́дь Вседержи́тель,/ о́ваго бо смиря́ет, о́ваго же возно́сит,/ о́ваго же мертви́т и о́ваго живи́т,/ возставля́ет от земли́ убо́га/ и престо́л сла́вы дае́т ему́./ Сего́ ра́ди призре́ Госпо́дь/ на смире́ние возлю́бленнаго пома́занника Своего́ Никола́я/ и жи́ва в Небе́сных оби́телех соде́ла Его́
<emphasis>// </emphasis>
я́ко да мо́лится о спасе́нии люде́й свои́х.</p>
<p>
<red>Сла́ва, глас 6:</red>
</p>
<p>Егда́ прии́де годи́на лю́тая/ и о́бласть те́мная объя́т зе́млю Росси́йскую,/ тогда́ яви́шася избие́ннии за сло́во Бо́жие./ Ты же, царю́ му́чениче,/ я́ко нача́ток страстоте́рпцев но́вых,/ с боголюби́вою цари́цею,/ ца́рственными ча́ды и ве́рными слуга́ми твои́ми/ любо́вию взыва́л еси́:/ прииди́те, принесе́м себе́ Бо́гу в же́ртву живу́ю/ и та́ко ве́ру Правосла́вную свиде́тельствуим,// да Ца́рствия Небе́снаго сподо́бимся.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся,/ моли́ся, Влады́чице,/ с новому́ченики и ца́рственными страстоте́рпцы,/ поми́ловати ду́ши на́ша.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, царю́ Нико́лае,/ пома́занниче Бо́жий,/ Росси́йския держа́вы храни́телю/ и ве́ры Правосла́вныя благочести́вый ревни́телю,/ о ми́ре всего́ ми́ра попечи́телю,/ заблу́ждших и́стинный вразуми́телю,/ скорбя́щих, а́лчущих и стра́ждущих уте́шителю,/ моли́твенниче о всех тепле́йший,/ ны́не к тебе́ прибега́ем,/ Бо́жий уго́дниче и же́ртво всеусе́рдная,// моли́ спасти́ся душа́м на́шим.</p>
<p>
<red>Стих: </red>Вознесо́х избра́ннаго// от люде́й Мои́х.</p>
<p>Ра́дуйся, царю́ Нико́лае,/ Бо́гом от рождества́ на муче́ние во́льное посвяще́нный/ и, я́коже И́ов Многострада́льный,/ пра́ведность во страда́нии яви́вый,/ ны́не же с Небе́сным Царе́м ца́рствуяй,/ моли́ся о держа́ве Росси́йстей/ и спасе́нии душ на́ших.</p>
<p>
<red>Стих: </red>Еле́ем святы́м Мои́м/
<emphasis>/ </emphasis>
пома́зах его́.</p>
<p>Ра́дуйся, страстоте́рпче Нико́лае,/ сла́во и красото́ Росси́йских царе́й и князе́й,/ я́коже святи́и страстоте́рпцы и му́ченицы/ Бори́с, Глеб и Андре́й,/ от бли́жних твои́х преда́н быв,/ убие́ние от клятвопресту́пников безбо́жных прия́л еси́,/ ны́не же мо́лишися о проще́нии враго́в твои́х/ и спасе́нии душ на́ших.</p>
<p>
<red>Сла́ва, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Му́чениче царю́ Нико́лае,/ от ю́ности Царя́ Сла́вы возлюби́л еси́,/ да Ему́ до сме́рти после́дуеши,/ я́коже Це́рковь пропове́дует:/ сла́ва Христа́ Бо́га —/ Крест и Воскресе́ние./ Ны́не же сла́ву Небе́сную от Христа́ прие́мый,/ приими́ и земно́е прославле́нив// и моли́ спасти́ся душа́м на́шим.</p>
<p>
<red>И ны́не, глас и подо́бен то́йже:</red>
</p>
<p>О, пресла́внаго чудесе́!/ Небесе́ и земли́ Цари́ца,/ от святы́х сро́дников на́ших умоля́емая,/ до ны́не зе́млю Ру́сскую покрыва́ет/ и ли́ка Своего́ изображе́нии ми́лостивно обогаща́ет./ О Влады́чице держа́вная!/ Не преста́ни и на бу́дущее вре́мя/ во утвержде́ние на Руси́ Правосла́вия// ми́лости и чудеса́ излива́ти до ве́ка. Ами́нь.</p>
<p>
<red>Тропа́рь, глас 4:</red>
</p>
<p><red>Днесь</red>, благове́рнии лю́дие, све́тло почти́м/ седмери́цу честну́ю ца́рственных страстоте́рпец,/ Христо́ву еди́ну дома́шнюю Це́рковь:/ Никола́я и Алекса́ндру,/ Алекси́я, О́льгу, Татиа́ну, Мари́ю и Анастаси́ю./ Ти́и бо, уз и страда́ний многоразли́чных не убоя́вшеся,/ от богобо́рных смерть и поруга́ние теле́с прия́ша/ и дерзнове́ние ко Го́споду в моли́тве улучи́ша./ Сего́ ра́ди к ним с любо́вию возопии́м:/ о святи́и страстоте́рпцы,/ гла́су покая́ния и стена́нию наро́да на́шего вонми́те,/ зе́млю Росси́йскую в любви́ к Правосла́вию утверди́те,/ от междоусо́бныя бра́ни сохрани́те,/ мир ми́рови у Бо́га испроси́те// и душа́м на́шим ве́лию ми́лость.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь: тропа́рь страстоте́рпцем два́жды. Сла́ва, и ны́не, Богоро́дичен: Е́же от ве́ка утае́нное:</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен:</red> Повеле́нное та́йно:</p>
<p>Попечение име́л еси́ о ве́ре Правосла́вней, боговенча́нный царю́ Нико́лае,/ от апо́стол Це́ркви на́шей преда́нней,/ разуме́я ей бы́ти Росси́йстей земли́ утвержде́нием.</p>
<p>
<red>Сла́ва, и ны́не, Богоро́дичен:</red>
</p>
<p>В поноше́нии и обдержа́нии язы́ков есмы́,/ вси бо преогорчи́хом Сы́на Твоего́, и Той посети́ ны преще́нием Свои́м,/ но умоли́, Де́во Пречи́стая, от <red>Тебе</red>́ Ро́ждшагося,/ а́ще не до конца́ прогне́вался есть,/ да прости́т и поми́лует страну́ Росси́йскую.</p>
<p>
<red>По 2-м стихосло́вии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Егда́ богобо́рцы мучи́телие заточи́ша тя с цари́цею, ча́ды и ве́рными слуга́ми твои́ми,/ тогда́ взыва́л еси́ псало́мски:/ помяни́, Го́споди, Дави́да и всю кро́тость его́./ И по́слан бысть тебе́, царю́ Нико́лае, кро́ткому и смире́нному се́рдцем, вене́ц му́ченический,/ я́коже святы́м Бори́су, Гле́бу и Андре́ю./ Моли́ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Воста́ни, Влады́чице Держа́вная, и облече́тся Русь свята́я в кре́пость свою́,/ и вода́ же́лчная от полы́ни бу́дет нам я́ко мед,/ да напита́емся теснота́ми, и́же от Зижди́теля суть, и восхва́лим держа́ву Твою́.</p>
<p>
<red>Велича́ние:</red>
</p>
<p>Велича́ем вас,/ святи́и ца́рственнии страстоте́рпцы,/ и чтим честна́я страда́ния ва́ша,/ и́же за Христа́// претерпе́ли есте́.</p>
<p>
<red>Псало́м избра́нный: </red>Бог нам прибе́жище и си́ла:</p>
<p>
<red>По полиеле́и седа́лен, глас 3:</red>
</p>
<p><red>Днесь</red> ца́рственнии страстоте́рпцы Росси́йстии/ предстоя́т Царю́ ца́рствующих и Го́споду госпо́дствующих/ и с Держа́вною Влады́чицею непреста́нно мо́лят Бо́га:/ спаси́, Го́споди, лю́ди Твоя́/ и благослови́ достоя́ние Твое́,/ страну́ на́шу Росси́йскую поми́луй,/ Ми́лостиве Вседержи́телю,/ во ве́ки веко́в. Ами́нь.</p>
<p>
<red>Сла́ва, и ны́не, Богоро́дичен, глас то́йже: </red>Востру́бим трубо́ю пе́сней, воспои́м согла́сно Цари́це Богоро́дице:/ ра́дуйся, Засту́пнице усе́рдная,/ благоволе́нием Твои́м оте́чество на́ше от лет дре́вних покрыва́ющая/ и благода́ть тому́ источа́ющая./ Те́мже, Тобо́ю хва́лящеся, глаго́лем:/ Твои́ бо есмы́ раби́, да не постыди́мся.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Пролия́ша кровь их,// я́ко во́ду. Стих: Вмени́хомся я́ко о́вцы заколе́ния. Вся́кое дыха́ние: Ева́нгелие от Матфе́я, зача́ло 36.</p>
<p>
<red>Сла́ва:</red>Моли́твами ца́рственных страстоте́рпец, Ми́лостиве, очи́сти: И ны́не: Моли́твами Богоро́дицы:</p>
<p>
<red>По 50-м псалме́ стихи́ра, глас 6: </red>Страстоте́рпче Христо́в,/ царю́ Нико́лае,/ по и́мени твоему́ житие́ твое́./ Сего́ ра́ди врази́ твои́/ не возмого́ша сокры́ти сла́ву твою́./ Кро́ток бысть и молчали́в во страда́ниих твои́х,/ прося́ не мсти́ти за себе́./ Житие́ твое́ оклеве́тано бысть,/ кончи́на же твоя́ с му́ченики святы́ми сла́вна.// Моли́ о душа́х на́ших.</p>
<p>
<red>Кано́н ца́рственных страстоте́рпец, глас 6.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Волно́ю морско́ю/ Скры́вшаго дре́вле/ гони́теля мучи́теля/ под земле́ю скры́ша спасе́нных о́троцы;/ но мы, я́ко отрокови́цы,/ Го́сподеви пои́м,// сла́вно бо просла́вися.</emphasis>
</p>
<p>
<red>Припе́в: </red>Святи́и ца́рственнии страстоте́рпцы, моли́те Бо́га о нас.</p>
<p>Венцено́сче Нико́лае, вку́пе с му́ченическими ли́ки, цари́цею, ча́ды и слуга́ми,/ предстоя́ще у Престо́ла Христо́ва,/ просвеще́ние нам да́руйте, озаря́ющее душ на́ших омраче́ние и нечу́вствие,/ я́ко да восхва́лим ра́достно ва́шу блаже́нную па́мять.</p>
<p>Ны́не прорече́ние Саро́вскаго ста́рца, я́ко просла́вльшаго мя просла́вит Бог, испо́лнися,/ просла́ви бо Це́рковь Ру́сская ца́рственнаго страстоте́рпца./ Те́мже вку́пе с преподо́бным мо́лится, во е́же стяжа́ти нам благода́ть Свята́го Ду́ха.</p>
<p>Се́рдце царе́во в руце́ Бо́жией, глаго́лет Госпо́дь./ Ты же, и́стинный пома́занниче и слуго́ Госпо́день, благогове́йне рекл еси́:/ не то́кмо жизнь мой, но и путие́ страны́ Росси́йския в руце́ Госпо́дней суть.</p>
<p>
<red>Богоро́дичен:</red> Ты еси́ кре́пость на́ша,/ Ты еси́ похвала́ и ра́дование,/ Предста́тельница Непобеди́мая и Покро́в держа́вный страны́ Росси́йския, Пресвята́я Богоро́дице,/ с ца́рственными страстоте́рпцы и новому́ченики моли́ спасти́ рабы́ Твой.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Тебе́, на вода́х/ Пове́сившаго всю зе́млю неодержи́мо,/ тварь ви́девши на Ло́бнем ви́сима,/ у́жасом мно́гим содрога́шеся,/ несть Свят,/ ра́зве Тебе́, Го́споди, взыва́ющи.</emphasis>
</p>
<p>Поруга́ние и разоре́ние земли́ своей от безбо́жных ви́дя, благочести́вый царю́,/ пла́кася из глубины́ серде́чныя, я́ко проро́к Иереми́я, го́рце стени́ и моли́ся за лю́ди согреши́вшия:/ Ми́лостиве Го́споди, не оста́ви их, оста́вльших мя.</p>
<p>На земли́ алка́л и жа́ждал еси́ пра́вды Бо́жией,/ за ню́же ду́шу кро́тце положи́л еси́, пра́ведне Нико́лае,/ оба́че в Го́рнем Ца́рствии насы́тился еси́,/ иде́же пребыва́еши во ве́ки.</p>
<p>Врачева́ния и чудеса́ то́чите, святи́и страстоте́рпцы,/ лю́дем, ве́рою к вам притека́ющим,/ те́мже печа́ль на́шу на ра́дость преложи́те моли́твами ва́шими.</p>
<p>
<red>Богоро́дичен:</red> Прибе́жище, Вы́шший Покро́в Тя и́мамы,/ Благослове́нная Ма́ти Бо́жия,/ Твое́ю по́мощию сохрани́ и заступи́ нас, Всепе́тая.</p>
<p>
<red>Седа́лен, глас 4:</red>
</p>
<p>Егда́ мно́зи от сро́дник на́ших отступи́ша от Бо́га,/ отврати́шася Бо́жиих за́поведей и воста́ша на Го́спода и пома́занника Его́,/ тогда́ гнев Бо́жий на зе́млю Ру́сскую прии́де,/ исся́че любы́ мно́гих, пролия́ся кровь бра́тий на́ших,/ расточи́шася лю́дие Росси́йстии по всему́ лицу́ земли́,/ хра́ми на́ши поруга́нию преда́шася,/ гла́ди, наше́ствия иноплеме́нник постиго́ша ны, и бы́хом в посмея́ние язы́ков./ Мы же, разуме́юще сие́, с сокруше́нием се́рдца в покая́нии зове́м:/ прости́ и поми́луй нас, Го́споди, по вели́цей ми́лости Твое́й,/ очи́сти беззако́ния на́ша/ и пода́ждь стра́ждущей стране́ Росси́йстей/ предста́тельством ца́рственных страстоте́рпец/ проще́ние грехо́в, мир и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Умоли́, Милосе́рдая Ма́ти Све́та, Сы́на Твоего́ и Бо́га на́шего/ о е́же возста́вити держа́ву на́шу правосла́вную,/ сохрани́ти <red>ю</red> в ми́ре и благоде́нствии,/ изба́вити ны от междоусо́бныя бра́ни,/ укрепи́ти Святу́ю Це́рковь и огради́ти <red>ю</red> от неве́рия, раско́ла и ересе́й.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>На Кресте́ Твое́ Боже́ственное истоща́ние/ прови́дя, Авваку́м, ужа́сся, вопия́ше:/ Ты си́льных пресе́кл еси́ держа́ву, Бла́же,/ приобща́яся су́щим во а́де,// я́ко Всеси́лен.</emphasis>
</p>
<p>Нището́ю духо́вною обогати́лся еси́, свя́те Нико́лае,/ и сотвори́ тя Госпо́дь досто́йна не то́кмо земна́го, но и Небе́снаго Ца́рствия.</p>
<p>Ско́рбию обдержи́м бысть, венцено́сче Нико́лае,/ зря ослепле́ние наро́да твоего́,/ отре́кшагося от Царя́ Небе́снаго, та́кожде же и земна́го.</p>
<p>Му́жественне возложи́в упова́ние на Бо́га в многострада́льнем земне́м служе́нии твое́м, я́коже И́ов иногда́,/ стори́цею воздая́ние прия́л еси́ на Небесе́х,/ иде́же ны́не наслажда́ешися, ца́рственный му́чениче.</p>
<p>
<red>Богоро́дичен:</red> Милосе́рдия две́ри, Благослове́нная Богоро́дице, отве́рзи нам,/ да изба́вимся от бед и озлобле́ния на́шего,/ во е́же пе́ти Тебе́ непреста́нно:/ Ты еси́ спасе́ние ро́да христиа́нскаго.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Богоявле́ния Твоего́, Христе́,/ к нам ми́лостивно бы́вшаго,/ Иса́ия, Свет ви́дев Невече́рний,/ из но́щи у́треневав, взыва́ше:/ воскре́снут ме́ртвии, и воста́нут су́щии во гробе́х,// и вси земноро́днии возра́дуются.</emphasis>
</p>
<p>Миротво́рец яви́лся еси́, царю́ Нико́лае святы́й, неся́ мир ми́ру,/ спаса́я и защища́я ты́сящи во оте́честве твое́м и в ины́х страна́х,/ сего́ ра́ди сын Бо́жий, по сло́ву Госпо́дню, наре́клся еси́.</p>
<p>Изгна́ние, поноше́ние, гоне́ние и всяк глаго́л ло́жный, на вы рече́нный,/ претерпе́сте, святи́и ца́рственнии му́ченицы./ Ра́дуйтеся у́бо и весели́теся, я́ко мзду ва́шу на Небеси́ прия́сте.</p>
<p>Служи́телие беззако́ния та́йнаго,/ вене́ц терно́вный спле́тше, возложи́ша на тя, ца́рственная главо́,/ оба́че де́рзостная дела́ их погибо́ша я́ве.</p>
<p>
<red>Богоро́дичен:</red> В ти́ну грехо́в впа́ли есмы́,/ и лю́те потопи́ ны бу́ря прегреше́ний./ Но, я́ко ро́ждшая Спа́са, Влады́чице, при́зри на ны, рабы́ Твоя́,/ и изба́ви от страсте́й душетле́нных.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ят бысть,/ но не удержа́н в пе́рсех ки́товых Ио́на:/ Твой бо о́браз нося́,/ страда́вшаго и погребе́нию да́вшагося,/ я́ко от черто́га, от зве́ря изы́де;/ приглаша́ше же кустоди́и:/ храня́щии су́етная и ло́жная,// ми́лость сию́ оста́вили есте́.</emphasis>
</p>
<p>Всем правосла́вным засту́пник был еси́, богоизбра́нный Нико́лае,/ наро́дом Слове́нским защи́ту благу́ю явля́яй/ и, я́ко брат бра́ту, помога́яй.</p>
<p>О сы́не ве́рный Святы́я Це́ркве!/ Ты ревни́тель прославле́ния святы́х яви́лся еси́,/ хра́мов созида́тель, святы́х оби́телей благоукраси́тель,/ Святы́я Земли́ и Горы́ Афо́нския благотвори́тель,/ просвеще́ния правосла́внаго попечи́тель и мона́шества покрови́тель.</p>
<p>В житии́ ва́шем и в де́лех любве́ о́браз христиа́ном бы́сте,/ боговенча́ннии ца́рие Нико́лае и Алекса́ндро,/ полага́сте бо во главу́ у́гла Ка́мень, Христа́, Бо́га на́шего.</p>
<p>
<red>Богоро́дичен:</red> К Тебе́ прибега́ем, Цари́це держа́вней, ве́рных покро́ве,/ на Тя наде́жду возлага́ем спасе́ния на́шего,/ Пресвята́я Влады́чице Богоро́дице, не пре́зри нас.</p>
<p>
<red>Конда́к, глас 8:</red>
</p>
<p>Избра́ннии Царе́м ца́рствующих и Го́сподем госпо́дствующих/ от ро́да царе́й Росси́йских,/ благове́рнии му́ченицы,/ му́ки душе́вныя и смерть теле́сную за Христа́ прии́мшии/ и венцы́ Небе́сными увенча́вшиися,/ к вам, я́ко покрови́телем на́шим ми́лостивым,/ с любо́вию благода́рне вопие́м:/ ра́дуйтеся, ца́рственнии страстоте́рпцы,// за Русь Святу́ю пред Бо́гом усе́рднии моли́твенницы.</p>
<p>
<red>И́кос:</red>
</p>
<p>Сла́вою и бога́тством благоче́стия сия́ющии,/ багряни́цею многоце́нною и венце́м украше́ннии,/ ми́лостию и пра́вдою в житии́ просия́вшии,/ ве́ру, наде́жду и любо́вь к Бо́гу до конца́ яви́ли есте́./ К вам, я́ко покрови́телем на́шим ми́лостивым,/ с любо́вию благода́рне вопие́м:/ ра́дуйтеся, ца́рственнии страстоте́рпцы,/ за Русь Святу́ю пред Бо́гом усе́рднии моли́твенницы.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Неизрече́нное чу́до,/ в пещи́ Изба́вивыи́ преподо́бныя о́троки из пла́мене/ во Гро́бе мертв, бездыха́нен полага́ется/ во спасе́ние нас, пою́щих:/ Изба́вителю, Бо́же,// благослове́н еси́.</emphasis>
</p>
<p>Я́ко при́сных ва́ших, неду́жных во́инов чадолю́бне посеща́сте, ца́рственнии му́ченицы,/ и с любо́вию их утеша́сте,/ места́ же их упокое́ния слеза́ми ва́шими ороша́сте.</p>
<p>Вы есте́ о́браз супру́жества доброде́тельнаго и дете́й воспита́ния благочести́ваго,/ святи́и ца́рие Нико́лае и Алекса́ндро./ Дом ваш я́ко цветни́к духо́вный соде́лавше,/ на Небесе́х ны́не вку́пе со ча́ды лику́ете.</p>
<p>На высоте́ сла́вы челове́ческия пребыва́я,/ о Небе́сных при́сно помышля́л еси́, царю́ Нико́лае,/ а́може устреми́ся душа́ твоя́ свята́я.</p>
<p>
<red>Богоро́дичен:</red> Всесвята́я Влады́чице,/ оживи́ ум наш, умерщвле́нный страстьми́ мно́гими,/ и укрепи́ ны богоуго́дная твори́ти,/ да велича́ем Тя, я́ко Засту́пницу ро́да христиа́нскаго.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ужасни́ся, боя́йся, Не́бо,/ и да подви́жатся основания земли́:/ се бо в мертвеце́х вменя́ется в Вы́шних Живы́й/ и во Гроб мал странноприе́млется./ Его́же, о́троцы, благослови́те,/ свяще́нницы, воспо́йте,// лю́дие, превозноси́те во вся ве́ки.</emphasis>
</p>
<p>Егда́ уго́дницы Бо́жии предреко́ша вам путь му́ченический, я́коже Па́влу проро́к Ага́в,/ вы, ца́рственнии страстоте́рпцы, не уклони́стеся ни одесну́ю, ни ошу́юю,/ но му́жественне проидо́сте его́,/ взира́юще на Соверши́теля ве́ры Иису́са Христа́.</p>
<p>Во страда́ниих ва́ших, страстоте́рпцы святи́и,/ не отверго́стеся Пути́, Истины и Живота́, Христа́ Бо́га на́шего,/ не устраши́стеся богобо́рцев,/ но в терпе́нии ше́ствовасте ца́рским путе́м в жизнь ве́чную.</p>
<p>Увы́ нам, оте́ческия заве́ты попра́вшим,/ от обе́та ве́рности ца́рскому ро́ду, Це́рковию Свято́ю благослове́нному, отсту́пльшим/ и та́ко от пути́ Бо́жия отлучи́вшимся./ Прости́ нас, Го́споди, за вся си́я соде́янная/ и поми́луй моли́твами святы́х страстоте́рпец.</p>
<p>
<red>Богоро́дичен:</red> Засту́пницу на́шу Тя ве́мы, Богоро́дице,/ непреста́нно бо о нас мо́лишися,/ во е́же пока́ятися и испра́витися нам, упова́ние и прибе́жище душ на́ших.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Не рыда́й Мене́, Ма́ти,/ зря́щи во Гро́бе,/ Его́же во чре́ве без се́мене зачала́ еси́ Сы́на:/ воста́ну бо, и просла́влюся,/ и вознесу́ со сла́вою непреста́нно, я́ко Бог,// ве́рою и любо́вию Тя велича́ющия.</emphasis>
</p>
<p>Да воскре́снет Русь Свята́я моли́твами ца́рственных страстоте́рпец и новому́ченик Твои́х, Го́споди,/ и да расточа́тся вси врази́ ей вско́ре,/ и от лица́ ей да бежа́т вси ненави́дящии <red>ю</red> отны́не и до ве́ка.</p>
<p>Все упова́ние на Го́спода возложи́ держа́вный царь наш./ Та́кожде и мы со упова́нием Го́споду помо́лимся,/ да укрепи́т Он моли́твами Богоро́дицы и ца́рственнаго страстоте́рпца страну́ на́шу в Правосла́вии/ и спасе́т ду́ши на́ша.</p>
<p>Я́ко досто́йное пе́ние приими́те, святи́и страстоте́рпцы, ма́лое моле́ние сие́/ и, я́коже Христо́с прии́т вдови́цы две ле́пте,/ не возгнуша́йтеся нас, окая́нных,/ страстьми́ обурева́емых, убо́гих чти́телей и служи́телей ва́ших.</p>
<p>
<red>Богоро́дичен:</red> Держа́вным Твои́м покро́вом, Чи́стая,/ рабы́ Твоя́ сохрани́ вся невреди́мы:/ Тя бо еди́ну и́мамы прибе́жище в ну́ждах, утеше́ние в ско́рбех и побе́ду во бране́х на́ших.</p>
<p>
<red>Свети́лен:</red>
</p>
<p>Невече́рнему Све́ту предстоя́ще,/ страстоте́рпцы святи́и ца́рственнии, с му́ченическими ли́ки,/ во испыта́ниих не оставля́йте ны моли́твами ва́шими.</p>
<p>
<red>Сла́ва, и ны́не, Богоро́дичен:</red>
</p>
<p>Ро́ждшая Свет Незаходи́мый,/ просвеща́ющий седя́щих во тьме неве́дения и пре́лести,/ озари́ и нас, гре́шных, све́том Сы́на Твоего́.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ Святи́и ца́рственнии страстоте́рпцы седмочи́сленнии/ в годи́ну страда́ний за Христа́/ сохрани́ша любо́вь и ве́рность Ему́,/ друг дру́га тяготы́ нося́ще/ и та́ко исполня́юще зако́н Его́,/ сего́ ра́ди ны́не на Небеси́ ца́рствуют/ и дерзнове́нно мо́лятся// о спасе́нии душ на́ших.</p>
<p>О боговенча́нный царю́ Нико́лае,/ сла́вный слуго́ Святы́я Це́ркве,/ храни́телю ея́ и защи́тителю,/ избра́нный Бо́гом ея́ покрови́телю,/ вели́каго Иустиниа́на подо́бниче,/ вонми́ гла́су моле́ния на́шего,/ прости́, защити́ и укрепи́/ заблу́ждших чад твои́х,// да ве́рою и любо́вию просла́вим Просла́вльшаго тя.</p>
<p>О, пресла́внаго чудесе́!/ Свята́я му́ченица Алекса́ндра,/ в го́рцем заточе́нии от богобо́рцев бы́вши/ и ча́ющи сме́рти за Христа́,/ вку́пе с четвери́цею дев му́дрых, дще́рей свои́х,/ се, Жени́х гряде́т, глаго́ла./ Угото́вим свети́льники своя́,/ да вни́дем в черто́г Его́// и облеце́мся вси оде́ждею сла́вы Его́.</p>
<p>О благове́рный царе́вичу Алекси́е,/ во смире́нии се́рдца ты глаго́лал еси́:/ внегда́ мне ца́рствовати,/ да не обря́щутся ни́щии и убо́зии./ Егда́ же кре́стным путе́м жития́ твоего́/ и му́ченическою твое́ю кончи́ною/ в Ца́рство Небе́сное возше́л еси́,/ иде́же име́я дерзнове́ние ве́лие,// мо́лишися о всех, тре́бующих твоея́ по́мощи.</p>
<p>
<red>Сла́ва, глас то́йже:</red>
</p>
<p>О свята́я седмери́це ца́рственных страстоте́рпец,/ Христо́ва похвало́ и сла́во!/ Соизволе́нием Отца́ Безнача́льнаго,/ соверше́нием Сы́на Единоро́днаго/ и соде́йствием Свята́го Ду́ха/ му́ченицы за ве́ру показа́стеся/ и Ца́рствия Бо́жия прича́стницы соде́ластеся./ Приими́те покая́ние на́ше/ и моли́те Триеди́наго Бо́га/ страну́ на́шу Росси́йскую/ в Правосла́вии и единомы́слии неколе́блему сохрани́тиу/ и спасти́ ду́ши на́ша.</p>
<p>
<red>И ны́не, глас то́йже.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ Небесе́ и земли́ Цари́ца,/ от святы́х сро́дников на́ших умоля́емая,/ до ны́не зе́млю Ру́сскую покрыва́ет/ и ли́ка Своего́ изображе́нии ми́лостивно обогаща́ет./ О Влады́чице держа́вная!/ Не преста́ни и на бу́дущее вре́мя/ во утвержде́ние на Руси́ Правосла́
<emphasis>вия// </emphasis>
ми́лости и чудеса́ излива́ти до ве́ка. Ами́нь.</p>
<p>
<red>НА ЛИТУРГИ́И</red>
</p>
<p>
<red>Блаже́нны на 8, пе́сни 3-я и 6-я. Проки́мен, глас 7: </red>Го́споди, си́лою Твое́ю возвесели́тся царь// и о спасе́нии Твое́м возра́дуется зело́. Стих: Жела́ние се́рдца его́ дал еси́ ему́ и хоте́ния устну́ его́ не́си лиши́л его́. Апо́стол к Ри́мляном, зача́ло 99. Аллилу́ия, глас 1. Стих: Я́ко царь упова́ет на Го́спода и ми́лостию Вы́шняго не подви́жится. Стих: Вознеси́ся, Го́споди, си́лою Твое́ю, воспое́м и пое́м си́лы Твоя́. Ева́нгелие от Иоа́нна, зача́ло 52. Прича́стен: Го́споди, спаси́ царя́ и услы́ши ны,/ во́ньже а́ще день призове́м Тя.</p>
<p>
<red>Моли́тва</red>
</p>
<p>О святы́й страстоте́рпче, царю́ му́чениче Нико́лае! Госпо́дь тя избра́ пома́занника Своего́, во е́же ми́лостивно и пра́во суди́ти лю́дем твои́м и храни́телем Це́ркве Правосла́вныя бы́ти. Сего́ ра́ди со стра́хом Бо́жиим ца́рское служе́ние и о душа́х попече́ние соверша́л еси́. Госпо́дь же, испыту́я тя, я́ко Иова Многострада́льнаго, попусти́ ти поноше́ния, ско́рби го́рькия, изме́ну, преда́тельство, бли́жних отчужде́ние и в душе́вных му́ках земна́го ца́рства оставле́ние. Вся сия́ ра́ди бла́га Росси́и, я́ко ве́рный сын ея́, претерпе́в и, я́ко и́стинный раб Христо́в, му́ченическую кончи́ну прие́м,</p>
<p>Небе́снаго Ца́рства дости́гл еси́, иде́же наслажда́ешися Вы́шния сла́вы у Престо́ла всех Царя́, ку́пно со свято́ю супру́жницею твое́ю, цари́цею Алекса́ндрою, и ца́рственными ча́ды Алекси́ем, О́льгою, Татиа́ною, Мари́ею и Анастаси́ею. Ны́не, име́я дерзнове́ние ве́лие у Христа́ Царя́, моли́, да прости́т Госпо́дь грех отступле́ния наро́да на́шего, и пода́ст грехо́в проще́ние, и на вся́кую доброде́тель наста́вит нас, да стяжи́м смире́ние, кро́тость и любо́вь и сподо́бимся Небе́снаго Ца́рствия, иде́же ку́пно с тобо́ю и все́ми святы́ми новому́ченики и испове́дники Росси́йскими просла́вим Отца́ и Сы́на и Свята́го Ду́ха, ны́не и при́сно, и во ве́ки веко́в. Ами́нь.</p>
</section>
