<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Сисо́я Вели́каго</p>
</title>
<p>
<red>ВЕ́ЧЕР</red>
</p>
<p>
<red>На</red> Го́споди, воззва́х: стихи́ры, глас 4.</p>
<p>
<red>Подо́бен:</red>
<emphasis/>Дал еси́ зна́мение:</p>
<p>Све́тло возсия́, я́коже со́лнце, преподо́бне,/ всепра́зднственная па́мять твоя́,/ заря́ми облиста́ющи твои́х доброде́тельных дея́ний, всеблаже́нне,/ и озаря́ющи ве́рных мы́сли сия́нием чуде́с твои́х./ Сию́ у́бо пра́зднующе, ра́достно тя чтем/ и ве́рно ублажа́ем, мона́хов похвала́.</p>
<p>А́нгел земны́й, я́коже други́й, пожи́л еси́,/ воздержа́нием те́ло твое́ увяди́л еси́, пребога́те,/ и бде́ньми, и па́мятию сме́ртною,/ всегда́ поуча́яся боже́ственно, о́тче,/ и возраста́я вели́кими восхожде́нии к жела́нию кра́йнему./ Те́мже вои́стинну прибли́жился еси́/ в са́мое то соверше́ние.</p>
<p>Чу́до па́че ума́, во успе́нии твое́м бысть,/ преподобному́дре чуде́сне,/ внегда́ лик святы́х, о́тче, предста́ внеза́пу:/ я́коже бо со́лнце, му́дре, лице́ твое́ облиста́,/ явля́я блиста́ющий зрак,/ твоея́ души́ чистоту́,/ и уверя́юще всех,/ какову́ кончи́ну получи́л еси́.</p>
<p>
<red>Сла́ва, глас 8:</red>
</p>
<p>Мона́хов мно́жества,/ наста́вника тя почита́ем, о́тче наш Сисо́е:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен или́ Крестобогоро́дичен:</red>
</p>
<p>Ю́ница Нескве́рная,/ Юнца́ ви́дящи, на Дре́ве пригвожда́ема во́лею,/ рыда́ющи жа́лостне,/ увы́ Мне, — вопия́ше, — люби́мейшее Ча́до!/ Что́ Ти сонм воздаде́ безблагода́тный евре́йский,/ хотя́ Мя обезча́дствовати от <red>Тебе</red>́, Вселюбе́зне?</p>
<p>
<red>Тропа́рь, глас 2:</red>
</p>
<p>Плотски́я стра́сти умертви́в воздержа́нием,/ ми́ру распя́лся еси́/ и, в пусты́ни живы́й, всех по́хотей отсече́нием/ А́нгел земны́й и Небе́сный челове́к показа́лся еси́,/ сего́ ра́ди тя, я́ко наста́вника и́ноком, пое́м, Сисо́е о́тче наш, и про́сим:/ моли́ Христа́ Бо́га, да спасе́т ду́ши на́ша.</p>
<p>
<red>Ин тропа́рь, глас 1:</red>
</p>
<p>Пусты́нный жи́тель, и в телеси́ А́нгел,/ и чудотво́рец яви́лся еси́, Богоно́се о́тче наш Сисо́е,/ посто́м, бде́нием, моли́твою Небе́сная дарова́ния прии́м,/ исцеля́еши неду́жныя и ду́ши ве́рою притека́ющих ти./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сля́вно просля́вися.</emphasis>
</p>
<p>Страстьми́ умерщвле́на, оживи́ мя, о́тче, моли́твами твои́ми,/ Жи́зни ны́не живу́щих со дерзнове́нием мно́гим предстоя́.</p>
<p>Жела́нием, о́тче, Боже́ственным раче́ние пло́ти отри́нув,/ после́довал еси́ любо́вию Зову́щему, Сисо́е блаже́нне.</p>
<p>Зарю́ невеще́ственну, о́тче, внутрь в се́рдцы прие́м, просвети́лся еси́/ и всестра́стную мглу потреби́л еси́.</p>
<p>
<red>Богоро́дичен:</red> Спаси́ мя, в бу́ри всех сласте́й обурева́емаго,/ Спа́са ро́ждшая, всех тишину́, Пренепоро́чная.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Плоть покори́л еси́ по́мыслу кре́пко, преподо́бне,/ ду́шу же показа́л еси́ рабо́ты страстны́я свобо́дну.</p>
<p>Боле́зньми твои́ми бразду́ душе́вную, му́дре преподо́бне, до́бре де́лая,/ клас безстра́стия и чуде́с израсти́л еси́.</p>
<p>В ме́ртвость оде́ялся еси́, Животво́рца Христа́, преподо́бне, стопа́м после́дуя,/ тем возставля́ти тебе́ и ме́ртвыя благода́ть дае́т.</p>
<p>
<red>Богоро́дичен:</red> Ме́сто свяще́ния, и мы́сленну, Чи́стая, трапе́зу,/ хлеб, Христа́, жизнь всех прие́мшую, пое́м Тя.</p>
<p>
<red>Ин конда́к, глас 8:</red>
</p>
<p>Я́ко безпло́тным единожи́тель/ и всем преподо́бным соприча́стник,/ по́стническими труды́ и бде́нии моли́твенными непреста́нно себе́ вооружа́я, му́дре,/ тем и дар прия́л еси́ от Бо́га/ исцеля́ти неду́ги и прогоня́ти бе́сы./ Того́ ра́ди вопие́м ти:/ ра́дуйся, о́тче наш Сисо́е преподо́бне.</p>
<p>
<red>Седа́лен, глас 4:</red>
</p>
<p>Воздержа́нием житие́ украси́л еси́,/ и, у́ды умертви́в, победи́л еси́ страстна́я прирева́ния, Сисо́е блаже́нне,/ и преста́вился еси́ к Бо́гу в ве́чный живо́т, я́ко досто́ин насле́дник./ Тем не преста́й моля́ся спасти́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая Предста́тельнице и непобеди́мая,/ упова́ние изве́стное и непосты́дное,/ стено́, и покро́ве, и приста́нище прибега́ющим к Тебе́,/ Прирноде́во Чи́стая, Сы́на Твоего́ и Бо́га моли́ со А́нгелы/ умире́ние да́ти ми́рови, и спасе́ние, и ве́лию ми́лость.</p>
<p>
<red>Крестобогоро́дичен:</red>
</p>
<p>Кресто́м Сы́на Твоего́, Богоблагода́тная, и́дольская пре́лесть вся упраздни́ся/ и де́монская кре́пость попра́ся./ Сего́ ра́ди, ве́рнии, по до́лгу Тя при́сно пое́м, и благослови́м,/ и, Богоро́дицу вои́стинну испове́дающе, Тя велича́ем.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услышах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Одожде́нием благода́ти, о́тче, ре́ки чуде́с источи́л еси́,/ от скве́рны очища́я ве́рою, блаже́нне, к тебе́ притека́ющия.</p>
<p>Всено́щными мольба́ми и вседне́вными, преподо́бне, стоя́нии, ду́шу предочи́стив,/ Тро́ице дом сию́ показа́л еси́.</p>
<p>В пусты́нях удали́лся еси́, о́тче, бе́гая/ и ожида́я тя Спаса́ющаго, блаже́нне, от малоду́шия и озлобле́ния.</p>
<p>
<red>Богоро́дичен:</red> Несеко́мую го́ру Тя дре́вле Авваку́м прови́де, Всенепоро́чная,/ из нея́же Бог яви́ся и нас, истле́вшия, обнови́л есть.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
</p>
<p>Храм трисо́лнечнаго Божества́ быв,/ страсте́й куми́ры твоея́ души́ потреби́л еси́.</p>
<p>Умертви́в пло́ти твоея́ мудрова́ние, Богоно́се,/ ме́ртвыя воскреси́л еси́ де́йством Ду́ха.</p>
<p>Духо́в нечи́стых отгони́тель яви́лся еси́, о́тче,/ Свята́го бо Ду́ха чи́стое жили́ще был еси́ ты.</p>
<p>
<red>Богоро́дичен:</red> Со́лнца ро́ждши незаходи́маго, Богоро́дице,/ всего́ просвети́ омраче́на мя страстьми́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Ки́та мы́сленнаго всегуби́тельства избежа́л еси́,/ воздержа́ние, моли́тву, любо́вь нему́тну, держа́вное смире́ние/ и любле́ние тве́рдо, ко Христу́, о́тче, стяжа́в.</p>
<p>Бог твоя́ я́же к Нему́ напра́ви стопы́,/ Си́льный си́льна я́ве соде́ла,/ попира́юща змие́в и скорпи́й главы́, Богоно́се всеблаже́нне.</p>
<p>Манове́нием, е́же к Бо́гу, бог я́ве был еси́,/ ко Све́ту все́ю любо́вию свет быв,/ А́нгел земны́й, Богоно́се о́тче, Небе́сный же челове́к.</p>
<p>
<red>Богоро́дичен:</red> Мари́е, чи́стый де́вства сосу́де,/ очи́сти мой ум от стра́стнаго омраче́ния/ и испо́лни благода́ти и пра́вды се́рдце мое́, Всенепоро́чная.</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́:</p>
<p>Подвиза́вся, А́нгел на земли́ ви́ден был еси́,/ озаря́яй, преподо́бне, помышле́ния ве́рных Богозна́меньми всегда́./ Те́мже тя ве́рою, Сисо́е, почита́ем.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Всю Ду́ха зарю́ прия́л еси́ умо́м чи́стым/ и свети́льник ве́рно вопию́щих был еси́:/ благослове́н еси́, Го́споди Бо́же, во ве́ки.</p>
<p>Боже́ственным огне́м воздержа́ния попали́л еси́ те́рние грехо́вное/ и к Свету мы́сленному преше́л еси́, взыва́я:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Спаси́ мя, Ма́ти Спа́са, содержи́ма глубино́ю согреше́ний,/ и вся́кия вра́жия исхи́ти зло́бы,/ да Твое́, спаса́емь, велича́ю заступле́ние.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Непреста́нными прилежа́ молитвами и мольба́ми,/ мрак от души́ страсте́й отгна́л еси́ и ума́ твоего́ зри́тельное очи́стил еси́./ Те́мже прозре́ти проро́чески сподо́бился еси́ бу́дущая, Сисо́е, благоче́стно воспева́я:/ лю́дие, превозноси́те Го́спода во ве́ки.</p>
<p>А́нгельски пожи́л еси́ с те́лом, преподо́бне, и проти́вныя победи́л еси́ полки́./ Те́мже в невеще́ственней жи́зни, иде́же а́нгельския чи́ны, с весе́лием, о́тче, всели́лся еси́,/ с ни́миже взыва́еши:/ свяще́ннии, воспо́йте Го́спода, лю́дие, превозноси́те во вся ве́ки.</p>
<p>Оляде́вшую страстьми́ ду́шу мою́ очи́сти твои́ми к Бо́гу свяще́нными моли́твами/ и содержа́щаго мя плене́ния изба́ви, о́тче Богоно́се, да пою́ чи́сто:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Богоро́дичен:</red> Освяти́вшися Ду́хом, прия́ла еси во утро́бе Твое́й/ Соде́теля челове́ческаго естества́/ и Сего́ несказа́нно родила́ еси́, Отрокови́це Чи́стая./ Его́же непреста́нно воспева́юще, пое́м:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Яви́ся чу́до стра́шное в са́мое вре́мя успе́ния твоего́,/ па́че со́лнца твоему́ лицу́, о́тче, облиста́вшу,/ егда́ приидо́ша ли́цы а́нгельстии, дух твой прие́млющии/ и Све́ту трисо́лнечному принося́щии.</p>
<p>Боже́ственными, блаже́нне, добро́тами наслажда́яся,/ и прича́стием обожа́емь, и просвеща́емь све́тлыми отту́ду сия́нии,/ светоно́сную твою́ ве́рно па́мять чту́щия твои́ми мольба́ми, му́дре,/ мра́чныя страсте́й па́губы изба́ви.</p>
<p>Пра́веден, непоро́чен, вся́каго огреба́яся зла, о́тче, был еси́,/ преподо́бен, незло́бив, Бо́гу послужи́в в преподо́бии,/ те́мже почи́ла есть Тро́ица в се́рдце твое́м,/ Ея́же ны́не ясне́е наслажда́ешися све́тло, досточу́дне.</p>
<p>
<red>Богоро́дичен:</red> От дел отню́д во мне спасе́ния несть, Всенепорочная:/ проти́вною бо ше́ствуя стезе́ю, тьмы испо́лнихся./ Но Свет от Све́та нам возсия́вшая, просвети́ и спаси́ мя,/ не пре́зри мене́, лю́те погиба́юща.</p>
</section>
