<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Слу́жба о́бщая преподо́бным отце́м Се́ргию и Ни́кону, Ра́донежским и всея́ Росси́и чудотво́рцем</p>
</title>
<p>
<red>После 5 июля и 25 сентября</red>
</p>
<p>
<red>НА МАЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры на 4, глас 8.</p>
<p>
<red>Подо́бен:</red> О, пресла́внаго чудесе́:</p>
<p>Преподо́бнии отцы́ Богому́дрии, Се́ргие и Ни́коне,/ слепы́м дае́те свет,/ боля́щим исцеле́ние и хромы́м здра́вие,/ ми́лостивно приклоня́ющеся к приходя́щим ве́рою ко хра́му ва́шему/ и прося́щим по́мощи ва́шея,/ засту́пники бо и предста́тели, ве́рнии вси, обрето́хом,/ восхваля́юще вас, преподо́бнии Се́ргие и Ни́коне.</p>
<p>Преподо́бне о́тче,/ ду́шу твою́ с те́лом очи́стив,/ Свята́го Ду́ха прекра́сная оби́тель яви́лся еси́,/ И́же сла́вна тя конце́м, преблаже́нне Се́ргие, соде́я;/ в чудесе́х же вели́каго свети́льника,/ просвети́вшаго во мра́це су́щия,/ и наста́вника мона́хов,/ соше́дшеся, велему́дренно ублажа́ем.</p>
<p>О́тче преблаже́нне Ни́коне,/ кто по́двиги и страда́ния твоя пове́сть,/ я́же подъя́л еси́, Христу́ после́дуя?/ Не дал бо еси́ сна твои́м очесе́м,/ ни ве́ждом дрема́ния,/ и́миже ду́шу твою́ от страсте́й свободи́л еси́,/ слеза́ми непреста́нными очища́я,/ и ны́не моли́ся/ дарова́ти душа́м на́шим мир и ве́лию ми́лость.</p>
<p>
<red>Сла́ва, глас 6:</red>
</p>
<p>Прииди́те, мона́хов мно́жество, <red>Днесь</red>,/ духо́вно возвесели́мся в наро́читом пра́зднице,/ в не́мже, соше́дшеся, согла́сно воспое́м, глаго́люще:/ ра́дуйтеся, отцы́ Богому́дрии, Се́ргие и Ни́коне,/ Небе́снии челове́цы и земни́и а́нгели;/ ра́дуйтеся, Ду́ха Свята́го оби́тели;/ ра́дуйтеся, я́ко Тро́ице предстои́те Святе́й;/ ра́дуйтеся, всея́ Росси́йския земли́ пресве́тлии свети́льницы и моли́твенницы;/ ра́дуйтеся, дерзнове́ние иму́ще ко Го́споду,/ от Него́же испроси́те душа́м на́шим мир и ве́лию ми́лость.</p>
<p>
<red>И ны́не, Богоро́дичен, глас то́йже:</red>
</p>
<p>Богоро́дице, Ты еси лоза́ и́стинная,/ возрасти́вшая нам Плод живота́,/ Тебе́ мо́лимся,/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен:</red> А́нгельския предыди́те си́лы:</p>
<p>От ма́терних пеле́н, му́дре,/ Бо́гу возложе́н, Се́ргие преподо́бне,/ и пусты́ню я́ко град соде́лав,/ в ней мно́жества мона́хов собра́л еси́/ сла́вити Многопе́тую Тро́ицу,/ Ю́же моли́ спасти́ся душа́м на́шим.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Дом Свята́го Ду́ха был еси́, преподо́бне Ни́коне,/ зе́льным поще́нием, я́ко благово́нными арома́ты,/ напая́я ду́шу твою́.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́ко в высо́ких черто́зех доброде́тели/ предугото́вал еси́ дом себе́, Се́ргие, о́тче наш,/ и я́ко вои́стинну Боже́ственную све́тлость зре́ти сподо́бился еси́,/ в ню́же всели́вся, зри́ши Святу́ю Тро́ицу,/ Е́йже моли́ся дарова́ти ми́ру ве́лию ми́лость.</p>
<p>
<red>Сла́ва, глас 8:</red>
</p>
<p>Преподо́бнии отцы́ Се́ргие и Ни́коне,/ ми́ра красоту́ и сла́дость вре́менную/ отню́д возненави́дели есте́,/ мона́шеское житие́ па́че возлюби́сте,/ А́нгелов собесе́дницы бы́ти сподо́билися есте́/ и свети́льницы многосве́тлии Росси́йския земли́,/ чудесы́, я́коже второ́е со́лнце, сия́ете./ Но всех нас помина́йте,/ соверша́ющих свяще́нную па́мять ва́шу в хра́ме ва́шем,/ мы бо ча́да ва́ша и о́вцы слове́сных уче́ний ва́ших/ и вас на по́мощь призыва́ем,/ прося́ще ва́ми прия́ти мир и ве́лию ми́лость.</p>
<p>
<red>И ны́не, Богоро́дичен, глас то́йже:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Тропа́рь, глас 8: </red>Я́ко трисве́тлаго со́лнца: пи́сан на вели́цей вече́рни. Сла́ва, и ны́не, Богоро́дичен.</p>
<p>
<red>НА ВЕЛИ́ЦЕЙ ВЕЧЕРНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 8, глас 6.</p>
<p>
<red>Подо́бен:</red> Все отло́жше:</p>
<p>Ми́ра мяте́ж, преподо́бне, оста́вив/ и взем крест твой,/ после́довал еси́ Христу́ невозвра́тным по́мыслом,/ и в пусты́ню всели́лся еси́, преподо́бне,/ душе́вныя стра́сти из ко́рене исторга́я/ и теле́сная чу́вства огорчева́я,/ и ча́стыми бде́нии и моли́твами/ благода́ть восприя́л еси́, преподо́бне,/ цели́ти разли́чныя неду́ги,/ А́нгелов собесе́дниче и преподо́бных сожи́телю;/ моли́ся Го́споду, Се́ргие преподо́бне,/ поми́ловатися душа́м на́шим.</p>
<p>Весь от ю́ности Го́споду возложи́лся еси́,/ Ни́коне преподо́бне,/ земну́ю красоту́ и сла́ву в ничто́же вмени́в,/ Христа́ еди́наго возлюби́л еси́/ и, Того́ крест на ра́мена взем,/ боже́ственне вооружи́вся,/ Ла́вры вели́каго Се́ргия дости́гл еси́,/ и от него́ посыла́емь быва́еши/ к духо́вному настоя́телю Афана́сию,/ и та́мо жела́емых тобо́ю от него́ сподобля́ешися./ И ны́не на Небесе́х со А́нгелы Тро́ице предстоя́,/ Ни́коне о́тче наш,/ моли́ спасти́ся душа́м на́шим.</p>
<p>Преподо́бне о́тче,/ кто испове́сть труды́ твоя́ и боле́зни?/ Или́ кий язы́к изрече́т жесто́кое твое́ житие́,/ бде́ние же и сухояде́ние/ и е́же на земли́ лега́ние,/ чистоту́ душе́внуто и теле́сную,/ устна́ми и умо́м соверше́нное безмо́лвие,/ смире́ние же нелицеме́рное,/ моли́твы непреста́нныя и разсужде́ние доброразсу́дное,/ ху́дость ри́зную и па́мять сме́ртную?/ Се́ргие, о́тче наш,/ моли́ спасти́ся душа́м на́шим.</p>
<p>Стра́шное Христо́во прише́ствие/ в се́рдцы твое́м прии́м, Ни́коне преподо́бне,/ разу́мно мимотеку́щих жития́ уступи́л еси́/ и, сла́ву маловре́менную презре́в,/ молча́ние восприя́л еси́:/ на земли́ бо му́жески подвиза́лся еси́/ и плоть потща́лся еси́ покори́ти ду́ху,/ ду́шу же и ум от страсте́й очи́стив,/ ревнова́л еси́ житию́ вели́каго Се́ргия./ С ни́мже ны́не на небесе́х Престо́лу Влады́ки всех предстои́ши,/ со дерзнове́нием моля́ся о душа́х на́ших.</p>
<p>Преподо́бне о́тче Се́ргие,/ ты врач душ и теле́с яви́лся еси́,/ источа́я неду́жным исцеле́ния струй,/ да́ром же проро́чествия укра́шен,/ прорица́я, я́ко настоя́щая, бу́дущая,/ моли́твою бо кня́зя вооружи́в ва́рвары победи́ти,/ хва́лящияся оте́чество его́ разори́ти,/ но саме́х богопораже́нною я́звою тру́пия досто́йно падо́ша,/ псало́мски, при а́де, преподо́бне.</p>
<p>Преподо́бне о́тче Ни́коне,/ измла́да возлюби́в добро́ту Влады́чню/ и к Тому́ жела́ние невозвра́тно име́я,/ оте́чество и род оста́вил еси́;/ бога́тство и сла́ву возненави́дев,/ Христу́ еди́ному после́довал еси́;/ равноа́нгельно во оби́тели Пресвяты́я Тро́ицы пожи́в,/ огра́ду мона́шествующим созда́л еси́./ И ны́не на Небесе́х со Ангелы Тро́ице предстои́ши,/ Ни́коне преподо́бне,/ со дерзнове́нием моля́ся о душа́х на́ших.</p>
<p>Богому́дре Се́ргие,/ сла́ву маловре́менную оста́вль,/ и в пусты́нях и гора́х ты живы́й яви́лся еси́,/ и Тро́ицы чи́стый дом, блаже́нне, был еси́,/ Ея́же си́лою пресвяты́я хра́мы воздви́г,/ и огра́ды мона́шествующим во спасе́ние созда́л еси́,/ живя́ше же в тебе́ Христо́с Бог наш,/ Его́же от ю́ности возжеле́л еси́./ Того́ моли́, Се́ргие преподо́бне,/ спасти́ся душа́м на́шим.</p>
<p>Егда́ Боже́ственное раче́ние на́йде на тя, блаже́нне Ни́коне,/ тогда́, мирска́я мудрова́ния дале́че отри́нув,/ к Боже́ственному Се́ргию прите́кл еси́,/ и, от него́ наставля́емь,/ посыла́ешися в монасты́рь, Высо́кое нарица́емо,/ к того́ ученику́ Афана́сию,/ и та́мо о́браза мона́шескаго и свяще́нства сподобля́ешися,/ мно́гим доброде́тели о́браз быв./ Те́мже мо́лим тя:/ моли́, преподо́бне, спасти́ и просвети́ти ду́ши на́ша.</p>
<p>
<red>Сла́ва, глас 6:</red>
</p>
<p>Е́же по о́бразу соблю́дше невреди́мо,/ ум влады́ку над страстьми́ па́губными по́стнически поста́вльше,/ во е́же по подо́бию, я́ко мо́щно, возшли́ есте́,/ му́жески бо естество́ пону́дивше,/ потща́стеся ху́ждшее покори́ти лу́чшему/ и плоть порабо́тити ду́ху./ Те́мже мона́шествующих яви́стеся верх,/ жи́телие пусты́ннии, благотеку́щих обучи́телие,/ пра́вила доброде́тели изве́стнейшая,/ и ны́не на Небесе́х, зерца́лом разре́шшимся,/ отцы́ на́ши Се́ргие и Ни́коне,/ чи́сте зри́те Святу́ю Тро́ицу,/ моля́щеся несре́дственне/ о и́же ве́рою и любо́вию чту́щих вас.</p>
<p>
<red>И ны́не, Богоро́дичен:</red> Кто Тебе́ не ублажи́т, Пресвята́я Де́во:</p>
<p>
<red>Вход. Проки́мен дне. И чте́ния три преподо́бническая
<emphasis>(зри день 5-й).</emphasis></red>
</p>
<p>
<red>На лити́и стихи́ры, глас 6:</red>
</p>
<p>Прииди́те, празднолю́бцы и по́стников сосло́вие,/ ве́рно соше́дшеся, и́стинныя по́стники почти́м <red>Днесь</red>, Се́ргия и Ни́кона,/ с весе́лием ше́ствовавшия по стопа́м Влады́ки своего́/ у́зкий путь и безстра́стную жизнь,/ и ве́рою возопие́м:/ о всеблаже́ннии, преподо́бных сожи́телие и по́стников похвало́,/ о нас моли́теся ко Го́споду,/ поми́ловатися душа́м на́шим.</p>
<p>Преподо́бне и Богоно́се Се́ргие,/ любве́ ра́ди Христо́вы вся оста́вил еси́/ и, в пусты́ню вшед,/ ника́коже убоя́лся еси́ неви́димых враго́в кова́рствия,/ а́ще бо и мно́гажды приидо́ша на тя,/ скрежета́нием зу́бным я́рость показу́юще,/ ты же моли́твами твои́ми,/ я́ко дым, без ве́сти сих сотвори́л еси́./ О, непоро́чныя твоея́ души́ и кре́пкаго терпе́ния твоего́!/ Христа́ непреста́нно моли́ спасти́ся душа́м на́шим.</p>
<p><red>Днесь</red> ликовству́ет ра́достно Боже́ственная и вели́кая Ла́вра/ и хва́лится твои́ми богоуго́дными дея́нии,/ име́ющи твоя́ святы́я мо́щи, блаже́нне Ни́коне,/ от ни́хже святы́ню почерпа́ем оби́льно:/ подаю́т бо здра́вие/ с ве́рою притека́ющим к честне́й твое́й ра́це./ Те́мже, просве́щшеся тобо́ю, глаго́лем:/ сподо́би и нас сла́вы Небе́сныя Христо́вы, блаже́нне,/ и твое́ ста́до сохраня́й/ и спаси́ ду́ши на́ша.</p>
<p>
<red>Сла́ва, глас 8:</red>
</p>
<p>Преподо́бнии отцы́, Се́ргие и Ни́коне,/ ми́ра красоту́ и сла́дость вре́менную отню́д возненави́дели есте́,/ мона́шеское житие́ па́че возлюби́сте,/ А́нгелов собесе́дницы бы́ти сподо́билися есте́/ и свети́льницы многосве́тлии Росси́йския земли́,/ чудесы́, я́коже второ́е со́лнце, сия́ете./ Но всех нас помина́йте,/ соверша́ющих свяще́нную па́мять ва́шу в хра́ме ва́шем,/ мы бо ча́да ва́ша и о́вцы слове́сных уче́ний ва́ших/ и вас на по́мощь призыва́ем,/ прося́ще ва́ми прия́ти мир и ве́лию ми́лость.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Во Христа́ обле́кшеся,/ тле́емаго челове́ка богому́дренно совле́кшеся,/ тем, духо́вною благода́тию при́сно просвеща́еми,/ я́ко зве́зды све́тлыя,/ ми́рови просия́ли есте́, Се́ргие и Ни́коне,/ моли́теся от тли и бед изба́витися/ ве́рою соверша́ющим при́сно честну́ю па́мять ва́шу.</p>
<p>
<red>Стих: </red>Честна́ пред Го́сподем/ смерть преподо́бных Его́.</p>
<p>Чу́вственныя стра́сти теле́сныя победи́л еси́/ воздержа́ния брозда́ми, чудоде́йственне Се́ргие,/ и ре́вность к безпло́тным на земли́ показа́л еси́,/ все же плотско́е жела́ние ду́ху повину́л еси́./ Тем и ны́не, в Небе́сных дво́рех водворя́яся,/ моли́ о душа́х на́ших.</p>
<p>
<red>Стих: </red>Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Послуша́ния от се́рдца же́лая, му́дре Ни́коне,/ ми́ра и су́щих в нем жите́йских отре́клся еси́./ И сего́ ра́ди в Вы́шних со А́нгелы Христу́ предстои́ши,/ о всех моля́ся.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вники ны́не чтим вас, отцы́ преподо́бнии Се́ргие и Ни́коне,/ ва́ми бо стезе́ю вои́стинну пра́вою ходи́ти позна́хом,/ блаже́ни есте́, Христу́ рабо́тавшии/ и вра́жию низложи́вшии си́лу,/ А́нгелов собесе́дницы, пра́ведных сожи́телие и святы́х,/ с ни́миже моли́теся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red>
</p>
<p>Ра́дуйся, чистоты́ сокро́вище;/ ра́дуйся, Невеще́ственнаго Све́та чи́стое жили́ще;/ ра́дуйся, глави́зно спасе́ния на́шего;/ ра́дуйся, апо́столов пропове́дание;/ ра́дуйся, му́чеников похвало́;/ ра́дуйся, проро́ков исполне́ние, Всенепоро́чная./ Ра́дуйся, подви́жников и мона́хов украше́ние/ и спасе́ние ве́рных.</p>
<p>
<red>На благослове́нии хле́бов, а́ще не пое́ши ма́лую вече́рню, тропа́рь преподо́бным отце́м о́бщий, глас 8: </red>Я́ко трисве́тлаго со́лнца: два́жды и Богоро́дице, Де́во: еди́ножды. <red>Аще</red> пое́ши ма́лую вече́рню, тропари́: преподо́бнаго Се́ргия, глас 8: От ю́ности восприя́л еси́: и преподо́бнаго Ни́кона, глас 1: Послуша́ния до́брый рачи́тель быв: и Богоро́дице, Де́во:</p>
<p>
<red>Тропа́рь о́бщий преподо́бным Се́ргию и Ни́кону, глас 8:</red>
</p>
<p>Я́ко трисве́тлаго со́лнца светоза́рныя зве́зды,/ Тро́йческим све́том озаря́ете сердца́ ве́рных,/ сосу́ди Све́та Пресвяты́я Тро́ицы я́вльшеся,/ и преди́вным ва́шим житие́м и́ноком бы́сте тве́рдии законоположи́телие/ и це́рквам благоле́пие, и благове́рным, и святи́телем, и всем лю́дем,/ вся бо де́монския скве́рны отгна́вше отсю́ду/ ва́шими чи́стыми уче́нии и де́лы,/ до́бре упасо́сте ста́до, со́бранное ва́ми,/ но и ны́не мо́лим вас:/ посеща́йте чад свои́х, я́ко иму́щии дерзнове́ние ко Святе́й Тро́ице,/ Богому́дре Се́ргие с чу́дным ученико́м свои́м Ни́коном,/ и моли́те Христа́ Бо́га, да спасе́т ду́ши на́ша.</p>
<p>
<red>Тропа́рь преподо́бнаго Се́ргия, глас то́йже:</red>
</p>
<p>От ю́ности восприя́л еси́ Христа́ в души́ твое́й, преподо́бне,/ и па́че всего́ вожделе́л еси́ мирска́го мяте́жа уклони́тися,/ му́жески в пусты́ню всели́лся еси́/ и ча́да послуша́ния в ней, плоды́ смире́ния, возрасти́л еси́./ Тем быв Тро́ице вселе́ние,/ чудесы́ твои́ми всех просвети́л еси́, приходя́щих к тебе́ ве́рою,/ и исцеле́ния всем подая́ оби́льно./ О́тче наш Се́ргие, моли́ Христа́ Бо́га, да спасе́т ду́ши на́ша.</p>
<p>
<red>Тропа́рь преподо́бнаго Ни́кона, глас 1:</red>
</p>
<p>Послуша́ния до́брый рачи́тель быв,/ преподо́бне Ни́коне приснопа́мятне,/ Це́рковь бо прекра́сну Святы́я Тро́ицы/ в похвалу́ отцу́ твоему́ воздви́гл еси́./ Те́мже и мы, ча́да твоя́, любо́вию вопие́м ти:/ сла́ва Да́вшему ти кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь преподо́бных о́бщий, глас 8: Я́ко трисве́тлаго со́лнца: та́же преподо́бнаго Се́ргия, глас то́йже: От ю́ности восприя́л еси́: Сла́ва, преподо́бнаго Ни́кона, глас 1: Послуша́ния до́брый рачи́тель быв: И ны́не, Богоро́дичен.</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен:</red> Повеле́нное та́йно:</p>
<p>Оте́ческими мо́лниями озари́вшеся,/ я́ко в рай кра́сный ны́не входя́ще, сла́дости пото́ка наслади́мся/ и, сих до́блести ужа́сно сматря́юще, поревну́им доброде́телем преподо́бных оте́ц наших Се́ргия и Ни́кона, Спа́су взыва́юще:/ моли́твами их, Бо́же, Ца́рствия Твоего́ прича́стники ны сотвори́.</p>
<p>
<red>Сла́ва Отцу́ и Сы́ну и Свято́му Ду́ху:</red>
</p>
<p>Нача́льника мона́шествующих Се́ргия согла́сно с Ни́коном му́дрым вси воспои́м и сих умо́лим,/ я́ко да Христу́ непреста́нно мо́лятся о нас, Боже́ственную и всесве́тлую соверша́ющих па́мять их,/ в пе́снех сла́вяще Спа́са и Го́спода.</p>
<p>
<red>И ны́не, Богоро́дичен:</red>
</p>
<p>Благодари́м Тя, Присноде́во, и велича́ем, Чи́стая,/ и покланя́емся Ти, воспева́юще рождество́ Твое́, Благода́тная, зову́ще непреста́нно:/ спаси́ нас, Де́во Всеми́лостивая, я́ко Блага́я,/ и де́монскаго исхити́ словопре́ния стра́шнаго в час испыта́ния,/ да не посрами́мся, раби́ Твой.</p>
<p>
<red>И чте́ние свята́го Ефре́ма. Сло́во о блаже́нстве отце́в сконча́вшихся и в посте́ просия́вших
<emphasis>(зри выше).</emphasis></red>
</p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Е́же к Бо́гу мудрова́ние горе́ име́я, о́тче Се́ргие,/ и я́же на земли́ оста́вил еси́, и, мно́гими боле́зньми све́тло твое́ житие́ изъясни́в,/ вся́кия же Боже́ственныя доброде́тели оби́тель показа́вся,/ в моли́твах, и мольба́х, и поще́ниих Го́споду прибли́жился еси́./ Моли́ Христа́ Бо́га спасти́ся душа́м на́шим.</p>
<p>
<red>Сла́ва Отцу́ и Сы́ну и Свято́му Ду́ху:</red>
</p>
<p>Мона́шеское житие́ от се́рдца, преподо́бне, возлюби́в/ и сего́ ра́ди мир и я́же в ми́ре возненави́дев, блаже́нне Ни́коне,/ духо́вному твоему́ отцу́ послуша́нием и́скренним вда́лся еси́./ С ни́мже Го́споду моли́ся спасти́ся всем нам.</p>
<p>И ны́не, Богоро́дичен:</p>
<p>Я́ко невозде́лана, Де́во, лоза́, прекра́сный Грозд, Христа́, возрасти́ла еси́,/ источа́юща нам вино́ спаси́тельное, всех веселя́щее ду́ши и телеса́./ Те́мже, я́ко вино́вну Тя до́брых ублажа́юще,/ при́сно со А́нгелом вопие́м Ти:/ ра́дуйся, Обра́дованная.</p>
<p>
<red>И чте́ние того́же преподо́бнаго Ефре́ма.</red>
</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Егда́, блаже́нне, Боже́ственному жела́нию ум твой впери́в,/ тогда́ оста́вил еси́ вся до́лу влеку́щая мудрова́ния,/ и, в пусты́ню всели́вся, я́ко крин процве́л еси́ доброде́тели прекра́сный,/ и, страсте́й искорени́в те́рние, в нем насади́л еси́ плоды́ трудо́в твои́х./ Те́мже и пожа́л еси́ рукоя́ти, неотъе́млемо бога́тство на Небесе́х./ Се́ргие преподо́бне, моли́ Христа́ Бо́га согреше́ний оставле́ние дарова́ти/ чту́щим любо́вию святу́ю пя́мять твою́.</p>
<p>Сла́ва Отцу́ и Сы́ну и Свято́му Ду́ху:</p>
<p>Му́дрости измла́да подо́бию навы́к/ и сего́ ра́ди вся, я́же в ми́ре, возненави́дев, преподо́бне,/ Христа́ еди́наго возлюби́л еси́./ Отону́дуже духо́вному твоему́ отцу́ всеконе́чно послуша́нию вда́лся еси́,/ от него́же тоя́же оби́тели па́стырь пресла́вно устроя́ешися,/ и мно́гим в доброде́тели о́браз бью:/ с ни́мже моли́ся Го́споду, Ни́коне преподо́бне,/ грехо́в оставле́ние дарова́ти чту́щим любо́вию святу́ю па́мять твою́.</p>
<p>И ны́не, Богоро́дичен:</p>
<p>О Тебе́ ра́дуется, Благода́тная, вся́кая тварь,/ а́нгельский собо́р и челове́ческий род,/ освяще́нный хра́ме и раю́ слове́сный, де́вственная похвало́,/ из Нея́же Бог воплоти́ся и Младе́нец бысть, пре́жде век сый Бог наш./ Ложесна́ бо Твоя́ престо́л сотвори́ и чре́во Твое́ простра́ннее небе́с соде́ла./ О Тебе́ ра́дуется, Благода́тная, вся́кая тварь, сла́ва Тебе́.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6:</red>
</p>
<p>И́же на земли́ а́нгелов/ и на Небеси́ челове́ков Бо́жиих,/ ми́ра благо́е украше́ние,/ пи́щу благи́х доброде́тельных,/ по́стников похвалу́,/ Се́ргия Вели́каго и Ни́кона почти́м,/ насажде́ни бо в дому́ Госпо́дни/ и процвели́ есте́ пра́ведно,/ я́ко ке́дри в пусты́ни,/ умно́живше ста́до Христо́вых слове́сных ове́ц/ в преподо́бстве и пра́вде.</p>
<p>
<red>Кано́н Успе́нию Пресвяты́я Богоро́дицы со ирмосо́м на 6 и преподо́бным и Богоно́сным отце́м на́шим игу́мену Се́ргию и ученику́ его́ Ни́кону на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
</p>
<p>Безсме́ртия жизнь прии́мше,/ ве́чныя я́ве и трисия́нныя зари́, отцы́, насыща́етеся просвеще́нием благода́ти,/ омраче́нную ду́шу мою́ озари́ти помоли́теся,/ я́ко да досто́йно пое́м вас.</p>
<p>И́же во чре́ве ма́терни трикра́ты проглаше́нием Тро́ице служи́тель показа́лся еси́/ и, Трисо́лнечным све́том озаря́емь,/ бесо́вская ополче́ния, я́ко паучи́ну, разори́л еси́, преблаже́нне Се́ргие.</p>
<p>Все твое́ жела́ние к Бо́гу му́жески впери́в,/ в Вы́шних селе́ние сотвори́л еси́ пресла́вно./ Те́мже тя пе́сньми, блаже́нне Ни́коне, почита́ем.</p>
<p>Трисо́лнечным жела́нием озаря́еми, прему́дрии,/ зло́е, блаже́ннии, бесо́в шата́ние и звере́й зия́ния/ ра́нами боле́зней, я́коже паучи́ну, разори́ли есте́,/ Боже́ственным разжига́еми жела́нием.</p>
<p>
<red>Богоро́дичен:</red> Я́ко Бо́жия Ма́ти, дерзнове́ние иму́щи к Ро́ждшемуся из Тебе́/ Единоро́дному Сло́ву и Отцу́ Собезнача́льному и Сра́сленному<a type="note" xlink:href="#note33">33</a>
Ду́ху,/ моля́щи не преста́й от бед спаса́ти, Всенепоро́чная,/ и́же Тя, Богоро́дицу, сла́вящия.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́новедей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Утвержде́нным по́мыслом и кре́пким терпе́нием страсте́й пла́мень увяди́сте/ и в безстра́стия све́тлую оде́жду, отцы́ блаже́ннии, облеко́стеся.</p>
<p>Я́ко добропло́дная ма́слина в дому́ Бо́жии, блаже́ннии, процвето́сте,/ ма́слом ду́ши просвеща́юще любо́вию вас пою́щих:/ несть свят, па́че Тебе́, Го́споди.</p>
<p>А́ще и дале́че, о́тче Ни́коне, житие́м пребыва́вый,/ но близ ве́рою и любо́вию духо́внаго твоего́ настоя́теля,/ и, с ним вку́пе же и Бо́гови предстоя́ще, о нас моли́теся.</p>
<p>Стра́сти душетле́нную успи́сте бо́дренным бде́нием, блаже́ннии,/ и сего́ ра́ди в черто́г Небе́сный всели́стеся/ и прия́сте благода́ть исцеле́ний.</p>
<p>
<red>Богоро́дичен:</red> Умерщвле́нный мой ум живо́тным Де́йством, е́же из Тебе́ я́вльшимся ми́рови,/ воздви́гни, Чи́стая, и к жи́зни наста́ви,/ Я́же сме́рти две́ри разо́ршая еди́на рождество́м Твои́м.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Па́влово насажде́ние и Аполло́сово восприе́мый напое́ние/ и ва́ше ве́рою насажде́ние и уче́нием напое́ние, И́же возраща́яй, Бог/ прия́л есть и́ноких благоче́стия ве́рою,/ моли́твами ва́шими возрасти́в, и умно́жил есть,/ и от Того́, я́ко ве́рнии раби́ и де́латели разу́мнии, и трудо́м возме́здия досто́йно прия́ли есте́,/ Се́ргие Богому́дре и Ни́коне свяще́нне,/ Богоно́снии отцы, па́стырие и учи́телие,/ Христа́ моли́те стране́ победи́тельная на ва́рвары дарова́ти/ и ста́до ва́ше в ми́ре сохрани́ти и спасти́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственная ски́ния была́ еси́ Сло́ва, еди́на Пречи́стая Ма́ти Де́во,/ чистото́ю А́нгелы превозше́дшая,/ па́че всех мене́, персть бы́вша,/ оскверне́на плотски́ми прегреше́ньми,/ очи́сти молитв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Весь Бо́гови освяти́ся, Се́ргие сла́вне,/ и еди́н Еди́ному совокупля́яся, прему́дре,/ доброде́телию приближа́яся и боговиде́нием./ Та́ко и ты, я́ко чист, сподобля́емь, земли́ бо и земны́х отсту́пль, Ни́коне, досто́йно./ Те́мже и Небе́сное обрето́сте наслажде́ние.</p>
<p>Ду́ха Пресвята́го храм, о́тче, был еси́/ и жи́зненных вод река́ исполня́ема,/ основа́ние непоколеби́мо Це́ркве,/ мона́шествующих утвержде́ние, Се́ргие досточу́дне.</p>
<p>Страстьми́ разли́чными коле́блемыя/ и ве́рою притека́ющия к твоему́ гро́бу, блаже́нне Ни́коне,/ святы́м твои́м хода́тайством вся посети́ ми́лостивно
<sub/>
к Человеколю́бцу.</p>
<p>И́же к Бо́гу ва́шим проше́нием помяни́те нас, отцы́ Богоблаже́ннии Се́ргие и Ни́коне,/ от вся́каго изба́витися искуше́ния, мо́лимся,/ и́же ве́рою вас восхваля́ющих.</p>
<p>
<red>Богоро́дичен:</red> Бо́га, И́же из Тебе́ воплоще́нна, е́же бе, пребы́вша,/ И́же естество́м ра́вна Отцу́ и Тебе́, Ро́ждшей, бы́вша единосу́щна,/ моли́ непрело́жно проще́ние согреше́нием и душа́м спасе́ние пою́щим ве́рою дарова́ти.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окаянна́го,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Зако́ном Боже́ственным после́дующе,/ законополо́жницы я́вльшеся и́ноком, Богоприя́тнии,/ пра́вила изве́стнейшая, наста́вницы заблу́ждшим, свети́льницы всесве́тлии,/ оте́чество свое́ просвеща́ете, Се́ргие и Ни́коне, Богому́дрии.</p>
<p>Остр ум име́я к Бо́гу,/ стра́сти душетле́нныя успи́л еси́, о́тче,/ и снопы́ благопло́дия пожа́л еси́,/ пита́я благоче́стно восхваля́ющия тя, преподо́бне Се́ргие.</p>
<p>У́зкий и приско́рбный путь ше́ствовал еси́, преподо́бне Ни́коне,/ восхожде́ньми Боже́ственными се́рдца твоего́,/ а́може отца́ твоего́ наста́виша тя моли́твы.</p>
<p>На Небесе́х присносу́щную сла́ву ны́не зря́ще,/ неизглаго́ланныя и Боже́ственныя зари́ пресве́тлых наслажда́ющеся селе́ний,/ покры́йте нас предста́тельством свои́м, преподо́бнии уго́дницы Христо́вы, всечестни́и.</p>
<p>
<red>Богоро́дичен:</red> Тя сте́ну иму́ще и заступле́нием Твои́м соблюда́еми,/ Твое́ю Боже́ственною сла́вою хва́лящеся, Тя ублажа́ем,/ Ты бо, Пречи́стая, душа́м на́шим источа́еши весе́лие и ра́дование.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Бе́здна грехо́в и прегреше́ний бу́ря мя смуща́ет/ и во глубину́ ну́жднаго ре́ет мя отча́яния,/ но Твою́ кре́пкую ру́ку мне простри́, </emphasis>я́ко
<emphasis>Петро́ви,/ о Упра́вителю! и спаси́.</emphasis></p>
<p>Я́ко свет, я́ко два ве́лия со́лнца разу́мную твердь украша́ете, преподо́бнии,/ и зна́мении заре́й просвеща́ете всех ве́рных сердца́,/ тем зове́м вам, моля́щеся:/ разреши́те тьму страсте́й на́ших.</p>
<p>Нас свы́ше, ста́до свое́, озаря́еши ми́лостивно, о́тче,/ во́инству побе́ду правосла́вному подая́ моли́твами твои́ми,/ возвыша́я рог правосла́вных,/ от нас же приими́, а́ще и ма́лое, приноси́мое тебе́ моле́ние.</p>
<p>Я́ко весь Христу́ приближа́яся ясне́йши,/ помяни́ всех, помина́ющих тя, Ни́коне всече́стне,/ грехо́в проще́ния у Христа́ прося́ и Небе́снаго Ца́рствия восприя́тия.</p>
<p>
<red>Тро́ичен: </red>Пренача́льное Естество́ и Трисоста́вное Еди́нство,/ О́тче и Сы́не и Ду́ше Пресвяты́й, Све́те и Животе́ Богонача́льный,/ приими́ моли́твенники о нас, Твоя́ уго́дники,/ спаса́й Це́рковь Твою́ и Тя ве́рою призыва́ющия/ и сподо́би нас в ми́ре сла́вити Твою́ держа́ву.</p>
<p>
<red>Богоро́дичен:</red> Ви́дети жела́юще Твоего́ Сы́на и Бо́га Небе́снаго сла́ву Ца́рствия, Богоро́дице,/ Се́ргий и Ни́кон преподо́бнии ми́ра с жела́нием его́ оста́виша/ и, Сего́ крест на ра́мо взе́мше, после́доваша живоно́сным Его́ и Боже́ственным стопа́м.</p>
<p>
<red>Конда́к, глас 8.</red>
</p>
<p>
<red>Подо́бен: </red>Взбра́нной:</p>
<p>В по́стницех приобщи́вшеся Вели́кому Анто́нию/ и Евфи́мию Иерусали́мскому поревнова́вше в по́двизех,/ я́ко А́нгели, на земли́ яви́стеся,/ просвеща́юще, преподо́бнии, ве́рных сердца́/ Боже́ственными зна́мении и чудесы́ повсегда́,/ сего́ ра́ди ра́достно вас почита́ем и любо́вию вопие́м вам:/ ра́дуйтеся, преподо́бнии отцы́ Се́ргие и Ни́коне,/ по́стником удобре́ние и всея́ Росси́йския земли́ вели́кое утвержде́ние.</p>
<p>
<red>И́кос:</red>
</p>
<p>Свяще́нная и Богому́драя дво́ица оте́ц пречу́дная,/ на земли́ до́бре подви́гшеся, целому́дренно и пра́ведно пожи́вше,/ по́стнически испыта́вшеся любо́вию и наде́ждею вооружи́вшеся,/ разори́ша хи́тростне вра́жия кова́рства/ и, с ли́ки святы́х всех Пресвяты́я Тро́ицы престо́лу предстоя́ще,/ Ея́же све́том просвеща́еми, побе́дными венцы́ венча́шася;/ и, во всем ми́ре чуде́с заря́ми блиста́юще,/ поле́зная нам проси́те от Бо́га моли́твами ва́шими богоприя́тными,/ я́ко да ра́достно вас чтим и любо́вию вопие́м вам:/ ра́дуйтеся, преподо́бнии отцы́ Се́ргие и Ни́коне,/ по́стником удобре́ние и всея́ Росси́йския земли́ вели́кое утвержде́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Прекра́снии сосу́ди честни́и, Пресвята́го Ду́ха в себе́ нося́ще, отцы́ преподо́бнии,/ крест свой на ра́мо взе́мше, после́довасте Христу́ невозвра́тным по́мыслом, Се́ргие Богому́дре и Ни́коне блаже́нне,/ и плотска́я мудрова́ния ду́хови повину́сте.</p>
<p>Мир преоби́девше, сла́внии Се́ргие и Ни́коне,/ на земли́ бо, я́ко безпло́тни, пожи́сте,/ а́нгельским ликостоя́нием подо́бящеся./ Те́мже почита́ем вас ве́рно, досточу́днии.</p>
<p>Певце́в, и́же ве́рою пою́щих вас и честну́ю па́мять во хра́ме ва́шем торжеству́ющих,/ хра́мы соде́лайте Ду́ху Пресвято́му моли́твами ва́шими/ и от враг ви́димых и неви́димых изба́витися моли́теся, преподо́бнии.</p>
<p>В се́ла Вы́шняя все́льшеся, преподо́бнии,/ посреде́ нас бы́сте неви́димо, милосе́рдуете,/ и́же посреде́ Боже́ственнаго хра́ма ва́шего пе́сни возсыла́ющих Вседержи́телю/ и блажа́щих приле́жно вас, всехва́льнии.</p>
<p>
<red>Богоро́дичен:</red> Мари́ю Пречи́стую и Всесвяту́ю восхва́лим,/ Тоя́ бо ра́ди благода́ть нам источа́ет Иже па́че ума́ даро́в,/ я́ко от пото́ка Боже́ственныя благода́ти,/ Ю́же благочести́вым по́мыслом ублажа́ем.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Прекра́сное ло́зие виногра́да Христо́ва яви́стеся, отцы́ преблаже́ннии,/ источа́юще нам вино исцеле́ний незави́стных,/ с ве́рою притека́ющим ко свято́му хра́му ва́шему и Христу́ вопию́щим:/ о́троцы, благослови́те, свяще́нницы, воспо́йте,/ лю́дие, превозноси́те Его́ во вся ве́ки.</p>
<p>Приле́жно пою́ще, мо́лим вас:/ моли́теся, преподо́бнии, побе́ды дарова́ти на враги́ стране́ на́шей,/ и це́рквам благоле́пие, и мир ми́рови, да ве́село пое́м Христу́:/ о́троцы, благослови́те, свяще́нницы, воспо́йте,/ лю́дие, превозноси́те Его́ во вся ве́ки.</p>
<p>Му́жествовав, победи́л еси́ страстна́я взыгра́ния вся,/ ум просвеще́н име́я, возмо́гл еси́,/ я́же ви́де отца́ творя́ща, сия́ де́тели испо́лнити:/ те́мже тя вси ублажа́ем, Ни́коне всеблаже́нне.</p>
<p>Храм ваш чудесы́ ва́шими всебоголе́пно, я́ко звезда́ми све́тлыми, украша́ется./ Те́мже и мы, согла́сно веселя́щеся, всегда́ блажи́м вас и честну́ю ва́шу па́мять пра́зднуем благоче́стно./ Се́ргие и Ни́коне, отцы́ Богому́дрии, искуше́ний бу́рю утоли́те/ и уны́ния о́блаки разжени́те.</p>
<p>О́тче преподо́бне и Богоно́сне Се́ргие и чу́дный Ни́коне,/ вои́стинну не да́ли есте́ му́жем кро́ве и льсти в расхище́ние своея́ оби́тели,/ в не́йже поны́не мо́лим вас:/ ненави́дящих и оклевета́ющих нас умири́те/ и грехо́вныя ско́рби и печа́ли отжени́те, да пое́м Христу́:/ о́троцы, благослови́те, свяще́нницы, воспо́йте,/ лю́дие, превозноси́те Его́ во вся ве́ки.</p>
<p>
<red>Богоро́дичен:</red> Неве́сто Бо́жия, Пренепоро́чная,/ к Тебе́ прибега́ющия плене́ния страсте́й исхити́/ и самовла́стную свобо́ду, Влады́чице, Правосла́вным Це́рквам пода́ждь, ве́рою пою́щим:/ свяще́нницы, по́йте, лю́дие, превозноси́те Го́спода во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с/ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Се, отве́рзеся вам, отцы́, Ца́рство Небе́сное,/ сконча́вше до́бре тече́ние, ви́десте я́же ви́дят А́нгели,/ и воздая́ние трудо́м подае́т вам по́чести Бог, почита́я вас./ Тем, отцы́ святи́и, ублажа́ем вас.</p>
<p>Взя́тся к высоте́ Небе́сней доброде́тельми, о́тче Богому́дре Се́ргие,/ и в весе́лии се́рдца предстои́ши Престо́лу Святы́я Тро́ицы,/ не забу́ди чад твои́х,/ соверше́нно здра́вие и ди́вну побе́ду на враги́ да́руй,/ да вси тя пе́сньми непреста́нно велича́ем.</p>
<p>Уста́вите свяще́нными свои́ми моли́твами воздвиза́емое смуще́ние и челове́к всех озлобле́ние,/ я́ко иму́ще дерзнове́ние ко Влады́це и Бо́гу на́шему,/ Се́ргие и Ни́коне досточу́днии.</p>
<p>Земля́ с Вы́шними весели́тся во све́тлый Боже́ственный пра́здник ваш, всеблаже́ннии,/ нас же изба́вите тьмы, и боле́зней, и вся́кия тесноты́,/ и е́же во а́де лю́таго, му́дрии, муче́ния.</p>
<p>Руко́ю мое́ю недосто́йною и любо́вию серде́чною приноси́мое к вам ма́лое сие́ моле́ние/ приими́те, Богому́дре Се́ргие и всеблаже́нне Ни́коне,/ душа́м на́шим спасе́ние и телесе́м здра́вие моли́твами ва́шими испроси́те/ и мир ми́рови дарова́ти,/ я́ко да мно́жае вас в пе́снех велича́ем.</p>
<p>
<red>Богоро́дичен:</red> Спасе́ния бу́ди ми столп, Чи́стая,/ бесо́вским возбраня́ющи полко́м,/ и напа́стей молву́ и бед отгоня́й, и страсте́й наше́ствие дале́че прогоня́й,/ и чи́сту пода́ждь свобо́ду, и Боже́ственным дарова́нием незави́стне да́руй.</p>
<p>
<red>Свети́лен:</red>
</p>
<p>Процве́л еси́, я́ко фи́никс, дави́дски, о́тче,/ и оби́тель яви́лся еси́ Ду́ха Всесвята́го,/ Иже сла́вна тя вселе́нней показа́,/ о нас непреста́нно Христа́ моли́,/ почита́ющих ве́рою пречестну́ю па́мять твою́,/ преподо́бне Се́ргие.</p>
<p>Сла́ва Отцу́ и Сы́ну и Свято́му Ду́ху:</p>
<p>Святы́ни храм был еси́, преподо́бне,/ по Боже́ственному прича́стию ра́йский граждани́н,/ в не́мже наслажда́ешися невозбра́нно дре́ва зна́ния и нетле́нныя сла́вы,/ па́мять твори́, Ни́коне преподо́бне,/ о и́же ве́рою хва́лящих тя, о́тче Богому́дре.</p>
<p>
<red>И ны́не, Богоро́дичен:</red>
</p>
<p>Ра́дуйся, ве́рных похвало́;/ ра́дуйся, преподо́бных утвержде́ние;/ ра́дуйся, правосла́вных сла́во;/ ра́дуйся, све́те су́щих во тьме;/ ра́дуйся, хра́ме пресвяты́й;/ ра́дуйся, Бо́жий раю́;/ ра́дуйся, кля́твы разреше́ние, Благослове́нная Мари́е.</p>
<p>
<red>На хвали́тех стихи́ры на 4, глас 4:</red>
</p>
<p>Егда́ Боже́ственное зва́ние на́йде на тя, пребога́те,/ тогда́ все плотско́е мудрова́ние ду́ху повину́л еси́,/ поще́ния страда́ньми утверди́вся,/ и, я́ко зла́то, в горни́ле искуше́но, сия́я, яви́лся еси́./ Прия́телище был еси́ Ду́ха Пресвята́го,/ собра́в мона́шествующих мно́жества/ и уче́нии твои́ми, я́ко не́коею небовосхо́дною ле́ствицею,/ на высоту́ доброде́телей возводя́./ Помина́й нас, Се́ргие, чту́щих па́мять твою́,/ спасти́ и просвети́ти ду́ши на́ша.</p>
<p>Богоно́се и преблаже́нне о́тче Се́ргие,/ ты проро́чески посте́лю слеза́ми измыва́л еси́:/ не дал еси́ сна твои́м очесе́м,/ ни ве́ждом дрема́ния,/ серде́чное жела́ние, е́же ко Христу́, явля́я,/ Его́же измла́да возлюби́в,/ вся́кия доброде́тели вид испра́вил еси́./ Те́мже тя ублажа́ем,/ Христа́ велича́юще, тя просла́вльшаго.</p>
<p>Вели́кая исправле́ния по́стнических по́двиг/ вели́каго отца́, вои́стинну чу́днаго Се́ргия,/ Ни́коне блаже́нне,/ привлеко́ша тя жела́нне по́стническому сосло́вию,/ и ди́вно доброде́телем его́ вообра́жся тому́ сожи́тием,/ и сострада́лец по́двигом до́блествен,/ я́ко учени́к того́ и́стинен,/ учи́тель же худо́жен того́ ча́дом./ И ны́не моли́ся, преподо́бне,/ поми́ловатися душа́м на́шим.</p>
<p>Дре́во доброве́твенно,/ се́нно и благопло́дно,/ на вода́х прекра́сно жи́зненных вои́стинну насажде́нное,/ пита́ющее приходя́щия и осеня́ющее опаля́емыя,/ ты еси́, о́тче преподо́бне,/ напая́емь уче́нии Се́ргия,/ и́миже пита́л еси́ твоя́ ученики́./ Те́мже мо́лим тя:/ осени́ лю́ди, заступа́я от язы́ческих наше́ствий,/ низлага́я их пре́жде воста́ния./ Нас же в ми́ре соблюди́,/ Ни́коне, твои́ми моли́твами.</p>
<p>
<red>Сла́ва, глас 2:</red>
</p>
<p>Преподо́бне о́тче,/ измла́да воздержа́нию прилежа́в, пости́вся,/ орга́н был еси́ Свята́го Ду́ха./ Тем и чуде́с дарова́ния прие́м,/ челове́ки научи́л еси́ преоби́дети маловре́менная./ Ны́не же неизрече́нным све́том све́тле сия́еши,/ просвети́ на́ша мы́сли хода́тайством твои́м,/ му́дре Се́ргие.</p>
<p>
<red>И ны́не, Богоро́дичен:</red>
</p>
<p>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>Славосло́вие вели́кое. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на святы́х, пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Апо́стол к Гала́том, зача́ло 213. Аллилу́ия, глас 6: Блаже́н муж, боя́йся Го́спода, в за́поведех Его́ восхо́щет зело́. Стих: Си́льно на земли́ бу́дет се́мя его́. Ева́нгелие от Луки́, зача́ло 24. Прича́стен: В па́мять ве́чную бу́дет пра́ведник:</p>
<p>
<red>Моли́тва ко Преподо́бному отцу́ на́шему Се́ргию, игу́мену Ра́донежскому и всея́ Росси́и чудотво́рцу </red>
<red>
<a type="note" xlink:href="#note34">34</a>
</red>
</p>
<p>О вели́кий засту́пниче ро́да христиа́нскаго, те́плый хода́таю ко Всеще́дрому Бо́гу о всех правосла́вных, неусы́пный сохра́нниче ро́да Росси́йскаго, ско́рый в беда́х всем к тебе́ с ве́рою и любо́вию притека́ющим помо́щниче, о́тче святы́й, от Отца́ Небе́снаго ча́дом твои́м да́нный, Богому́дрый наста́вниче и́ночествующих, прекра́сный о́бразе по́стников, све́тлое зерца́ло доброде́телей, сто́лпе целому́дрия непозы́блемый, свяще́нная главо́, Преподо́бне Се́ргие!</p>
<p>Се аз, многогре́шный, к тебе́, ско́рому помо́щнику, во умиле́нии се́рдца моего́ прибега́ю и во глубо́це души́ моея́ смире́нии ми́л ся тебе́ де́ю. Моли́ Всеми́лостиваго и Всеще́драго Человеколю́бца Бо́га о мне, гре́шнем, я́ко да по мно́гим Свои́м щедро́там очи́стит беззако́ния моя́ и от грех мои́х омы́ет мя, да не тех ра́ди скве́рны отве́ржен бу́ду пречи́стаго гра́да Небе́снаго. При́зри на ве́ру мою́, я́же к тебе́, и наста́ви мя на стезю́ за́поведей Бо́жиих, да поне́ отны́не ше́ствую путе́м жи́зни ве́чныя. Бу́ди мне, заблу́ждшему, вождь в Ца́рствие Небе́сное, бу́ди упра́витель корабля́ жи́зни моея́ ко ти́хому приста́нищу.</p>
<p>Ты, Богому́дре, о́тче, пре́жде не́же свет чу́вственный узре́л еси́, Истинный Свет — Бо́га, во Тро́ице Святе́й сла́вимаго, — просла́вил еси́, егда́ во чре́ве ма́тернем три́жды возгласи́.</p>
<p>Сотвори́ у́бо, да и аз, помраче́нный грехо́в тьмо́ю, Свет Невеще́ственный Трисия́тельнаго Еди́наго Божества́ вы́ну прославля́ю тро́ицею души́ моея́, треми́ ея́ си́лами: па́мятию, ра́зумом и во́лею. Ра́зум утверди́, е́же за́поведи Бо́жия разуме́ти. Па́мять укрепи́, е́же вся Его́ благодея́ния, нас де́ля<a type="note" xlink:href="#note35">35</a>
сотворе́нная, по <red>вся</red> дни живота́ на́шего, ве́чер и у́тро, воспомина́ти благоче́стно и благода́рствие приноси́ти. Во́лю наста́ви, е́же Бо́жию во́лю всегда́ соверша́ти и та вы́ну хоте́ти, я́же Его́ свято́му уго́дна суть хоте́нию.</p>
<p>Еще́, о наста́вниче мой предо́брый, усе́рдными молю́ твою́ благосты́ню слеза́ми, наста́ви ко славосло́вию Пребоже́ственныя Тро́ицы гре́шныя и окая́нныя жи́зни моея́ тро́йчество: помышле́ние, сло́во и де́ло. Умоли́ Бо́га, Отца́ Небе́снаго, я́ко да мене́, де́ло руку́ Свое́ю, обрати́т на де́лание повеле́ний Свои́х Боже́ственных. Упроси́ Единоро́днаго Сы́на Его́, Бо́га Сло́ва, да устне́ мой отве́рзет, е́же вы́ну сло́во сла́вы Его́ глаго́лати и николи́же гни́ла сло́ва от уст мои́х испуща́ти. Уми́лостиви в ви́де о́гненных язы́к я́вльшагося Всесвята́го и Животворя́щаго Ду́ха, я́ко да огне́м благода́ти Своея́ помышле́ния в се́рдцы мое́м, я́ко зла́то в горни́ле, очи́стит и сотвори́т мя досто́йно жили́ще пребыва́ния Своего́.</p>
<p>Увы́ мне! я́ко раб греха́ бех аз, досе́ле сластьми́ искуша́емь и де́моном прельща́емь, но отны́не ка́юся от всея́ души́ моея́ и пла́чуся дел мои́х го́рько, отвраща́юся от беззако́ний мои́х мно́жества, обраща́юся же всем се́рдцем мои́м ко Еди́ному Бо́гу моему́ и Творцу́, име́я предприя́тие во уме́ и́стинное Ему́ еди́ному вы́ну служи́ти. То́чию ты, ско́рый помо́щниче, о святы́й о́тче наш Се́ргие, помози́ мне, окая́нному, святы́м ти посо́бием и бу́ди спору́чник у Всеще́драго Бо́га о мое́м исправле́нии. Ей, о́тче святы́й, невозвра́тну и́мам во́лю и наме́рение, е́же нектому́ греху́ рабо́тати, и усе́рдно хощу́ Бо́жиих за́поведей неле́ностный де́латель бы́ти, но враг лука́вый бо́рет мя страстьми́ безпреста́нно, теле́сными и жите́йскими услажде́нии прельща́ет.</p>
<p>Ты, у́бо, кре́пкий де́монов си́лы победи́телю, в год борьбы́ моея́ помози́ ми, да не рече́т враг мой: укрепи́хся нань. Изнемога́юща мя укрепля́й, па́дающа поддержи́, па́дша воздви́гни и утверди́ но́зе мои́, е́же пра́во ходи́ти в пути́ во́ли Бо́жия, и во́ждствуй мя сам, я́ко до́брый па́стырь свое́ овча́, до после́дняго моего́ издыха́ния, пасы́й неоску́дно па́житьми благода́тей Бо́жиих. По разлуче́нии же души́ моея́ гре́шныя от скве́рнаго сего́ телесе́ исхода́тайствуй ми у Царя́ всех Бо́га в селе́ниих пра́ведных водворе́ние, да и аз, гре́шный, тобо́ю сподо́блен бу́ду пе́ти и воспева́ти со все́ми святы́ми Бо́га, в Тро́ице Святе́й сла́вимаго, Отца́ и Сы́на и Свята́го Ду́ха, в безконе́чныя ве́ки веко́в. Ами́нь.</p>
<p>
<red>Моли́тва ко Пресвяте́й Тро́ице от Преподо́бнаго отца́ на́шего Се́ргия, игу́мена Ра́донежскаго и всея́ Росси́и чудотво́рца</red>
<red>
<a type="note" xlink:href="#note36">36</a>
</red>
</p>
<p>Безнача́льный, Присносу́щий и Всемогу́щий Го́споди, Бо́же Отче Вседержи́телю, Бо́же Сы́не, Искупи́телю ми́ра, Бо́же Ду́ше Святы́й, Уте́шителю и Просвети́телю ро́да челове́ча! Еди́ный по Существу́, в Тро́ице же Святы́х Ипоста́сей пребыва́яй, И́стинный Бо́же, созда́вый челове́ка по о́бразу и по подо́бию Своему́ прича́стия ра́ди бла́гости Твоея́ Боже́ственныя и в населе́ние ме́ста на Небесе́х, из него́же изринове́ни бы́ша сопроти́вльшиися го́рдостию ду́хове; сла́вою Небе́сных дарова́ний украси́вый и че́стию облада́ния ми́ра почты́й его́ и па́дшаго не отри́нувый до конца́, но по Твои́м есте́ственным щедро́там<a type="note" xlink:href="#note37">37</a>
бла́гости и милосе́рдию взыска́вый и на пе́рвое досто́инство возведы́й.</p>
<p>Сам, Влады́ко Человеколю́бче, и ны́не яви́ Твое́ человеколю́бие непрело́жное, покажи́ благоутро́бие неизме́нное, никогда́ же оскудева́емое. Удиви́ ми́лость Твою́ непобеди́мую на избра́ннем Твое́м ста́де, утверди́ милосе́рдие Твое́ неизрече́нное на рабе́х Твои́х, ве́рою Тебе́ служа́щих. Сохрани́ Святу́ю Твою́, Собо́рную и Апо́стольскую Це́рковь во ве́ки непозы́блему, я́ко да и врата́ а́дова не одоле́ют ей. Спаси́ лю́ди Твоя́ Росси́йския и благослови́ достоя́ние Твое́. Соблюди́ страну́ на́шу на мно́га ле́та в благоде́нствии, утверди́ ю во век ве́ка до всеми́рнаго премене́ния. Спаси́, Царю́ Небе́сный, и́мже вручи́л еси́ па́ству слове́снаго ста́да Твоего́, Вели́каго Господи́на и Отца́ на́шего Святе́йшаго Патриа́рха (и́мя рек), Преосвяще́нныя митрополи́ты, архиепи́скопы и епи́скопы, преподо́бныя архимандри́ты и игу́мены, и весь чин свяще́ннический, диа́конский и и́ноческий, и весь приче́т церко́вный.</p>
<p>Снабдева́й, Всеми́лостивый Тво́рче, святу́ю оби́тель сию́ до кончи́ны веко́в, я́ко виногра́д Свой [ему́ же мно́ю, рабо́м Твои́м, изво́лил еси́ насажде́ну бы́ти].</p>
<p>Пода́ждь, Всеще́дре Го́споди, власте́м единомы́слие, благосове́тие, во́ем кре́пость непобеди́мую, всем же общеправосла́вным христиа́ном здра́вие, мир и благоле́пие, вся ну́ждная в изоби́лии, изря́днее же оставле́ние согреше́ний и вся, я́же суть на по́льзу спасе́ния. На зе́млю же достоя́ния Твоего́ низпосыла́й ро́су доброуго́дную, дождь благовре́менный, ве́тры здра́выя, оби́лие земли́ обетова́нныя, да та́ко лю́дие Твои́, иму́ще благоче́стие со дово́льством, благодаре́ние Тебе́, вся́ких благ Пода́телю, вы́ну возсыла́ют, сла́вят же и воспева́ют всехва́льное И́мя Твое́ зде непреста́нно, а пресе́льшеся во страну́ Небе́сную, на места́ оби́телей, Тобо́ю угото́ванных им, хва́лят Тебе́, Бо́га, в Тро́ице Еди́наго, и сла́вят с Небе́сными Си́лами и со всеми от ве́ка Тебе́ угоди́вшими в безконе́чныя ве́ки веко́в. Ами́нь.</p>
</section>
