<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я пра́ведныя де́вы Иулиани́и, княжны́ Ольша́нския</p>
</title>
<p>
<red>ВЕ́ЧЕР</red>
</p>
<p>Блаже́н муж: 1-й антифо́н. На Го́споди, воззва́х: стихи́ры, глас 4.</p>
<p>
<red>Подо́бен:</red> Я́ко до́бля:</p>
<p>Де́вства чистото́ю укра́шена,/ непоро́чно и пра́ведно тече́ние земно́е соверши́ла еси́,/ Иулиани́е достохва́льная,/ и Жениху́ Безсме́ртному сочета́лася еси́ кончи́ною блаже́нною,/ И́же и по сме́рти нетле́нием и чудесы́ све́тло тя просла́ви,/ неве́сту Свою́ возлю́бленную,/ и дарова́ нам в тебе́ моли́твенницу неусы́пну о душа́х на́ших.</p>
<p>Колесни́цею доброде́телей востекла́ еси́ в Го́рняя селе́ния,/ прекра́сная де́во Иулиани́е,/ нам же честны́я мо́щи твоя́,/ нетле́нием процве́тшия и чудеса́ точа́щия,/ я́ко насле́дие бога́тое, оста́вила еси́./ Те́мже, обре́тение их све́тло пра́зднующе, мо́лим тя:/ неве́сто Христова,/ моли́ся вы́ну ко Го́споду о душа́х на́ших.</p>
<p>Жениха́ Нетле́ннаго красо́тою уязви́вши се́рдце твое́,/ Того́ вседу́шно возлюби́ла еси́, де́во Иулиани́е,/ и, Тому́ непоре́чно де́вство твое́ сохра́нши,/ сподо́билася еси́ вни́ти в черто́г Его бра́чный,/ иде́же со святы́ми наслажда́ющися блаже́нства неконча́емаго,/ помяни́ в моли́твах твои́х ко Го́споду/ почита́ющих любо́вию святу́ю па́мять твою́/ и моли́ся о душа́х на́ших.</p>
<p>
<red>Сла́ва, глас 6:</red>
</p>
<p>Одесну́ю Спа́са Христа́ в ли́це святы́х дев предстоя́щи,/ де́во княжно́ Иулиани́е,/ наслажда́ешися созерца́нием пресве́тлаго Его́ лица́,/ отону́дуже и сама́, све́тлость немерца́ющую прие́мши,/ све́тиши благода́тно во мра́це страсте́й и скорбе́й су́щим/ и цельбы́ подае́ши неду́жным,/ с ве́рою притека́ющим к ра́це святы́х твои́х моще́й./ Те́мже моли́твами твои́ми/ сохраня́й нас от неду́гов душе́вных и теле́сных/ и исхода́тайствуй нам насле́дие Ца́рствия Небе́снаго.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. Чте́ния 3 преподо́бническая
<emphasis>(зри день 5-й).</emphasis></red>
</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Стра́сти вре́менныя обузда́ла еси́/ и плотоуго́дие отве́ргла еси́, Иулиани́е блаже́нная,/ в де́встве непоро́чнем пребы́вши от ю́ности твоея́,/ да благоуго́дна бу́деши Пресла́дкому Иису́су,/ И́же возлюби́ душе́вную твою́ красоту́/ и обручи́ тя в неве́сту Себе́ нетле́нную,/ к Нему́ же дерзнове́ние стяжа́вши,/ сохраня́й моли́твами твои́ми град и оби́тель,/ храня́щия честны́я твоя́ мо́щи,/ и моли́ся вы́ну о чту́щих святу́ю па́мять твою́.</p>
<p>
<red>Стих: </red>Ди́вен Бог во святы́х Свои́х,/ Бог Изра́илев.</p>
<p>Добро́та теле́сная и красота́ Боже́ственная души́ твоея́/ сопряго́шася чу́дно,/ прекра́сная де́во Иулиани́е,/ и соде́лаша, тя вои́стинну досто́йну Жениха́ Безсме́ртнаго,/ И́же избра́ тя, и возлюби́,/ и да́ры духо́вными зело́ обогати́,/ и́миже, я́ко ря́сны, укра́шена,/ вошла́ еси́ в неве́стник Его́ ра́йский/ и та́мо вене́ц Ца́рствия Небе́снаго получи́ла еси́ от руки́ Вседержи́теля,/ Ему́же предстоя́щи во сла́ве невече́рней,/ моли́ся вы́ну о чту́щих святу́ю па́мять твою́.</p>
<p>
<red>Стих: </red>В це́рквах благослови́те Бо́га,/ Го́спода от исто́чник Изра́илевых.</p>
<p>О́крест стоя́щи честны́я твоея́ ра́ки, де́ва блага́я, Иулиани́е присносла́вная,/ пе́сни хвале́бныя прино́сим ти по достоя́нию,/ я́ко моли́твеннице за нас у Престо́ла Го́спода сла́вы,/ да́ры целе́бныя неоску́дно подаю́щей с ве́рою к тебе́ притека́ющим,/ и́хже не лиши́ и нас, тре́бующих твоего́ заступле́ния,/ и моли́ся ко Го́споду о чту́щих святу́ю па́мять твою́.</p>
<p>
<red>Слава, глас 6:</red>
</p>
<p>Княже́ния высота́ и мирски́я уте́хи/ не отторго́ша се́рдца твоего́ от любве́ Христо́вы,/ Иулиани́е пра́ведная,/ те́мже с кня́жескою диади́мою/ вене́ц нетле́нен обруче́ния со Христо́м соедини́ла еси́/ и Красне́йшему па́че сыно́в челове́ческих/ уневе́стилася еси́ преподо́бием и чистото́ю,/ с Ни́мже соедини́вшися любо́вию кре́пкою,/ ны́не лику́еши све́тло в оби́телех ра́йских,/ я́ко де́ва и неве́ста Христо́ва прекра́сная.</p>
<p>
<red>И ны́не, Богородичен: </red>Творе́ц и Изба́витель мой, Пречи́стая:</p>
<p>
<red>Тропарь, глас 8:</red>
</p>
<p>Я́ко непоро́чная неве́ста Нетле́ннаго Жениха́ Христа́,/ пра́ведная де́во Иулиани́е,/ с све́тлою свеще́ю до́брых дел вошла́ еси́ в черто́г Его́ Небе́сный/ и та́мо со святы́ми блаже́нства ве́чнаго наслажда́ешися./ Те́мже моли́, Его́же возлюби́ла еси́/ и Ему́же де́вство твое́ обручи́ла еси́,/ спасти́ ду́ши на́ша.</p>
<p>
<red>Ин тропа́рь, глас 2:</red>
</p>
<p>Де́вства добро́тами преочище́на/ и целому́дрия цветы́ венча́вшися,/ Богоблаже́нная де́во Иулиани́е,/ яви́лася еси́ ми́ру в нетле́ннем телеси́ твое́м,/ исто́чник исцеле́ний и даро́в духо́вных подаю́щи всем к тебе́ притека́ющим,/ и ны́не, я́ко свеща́ те́плая, благода́ти еле́ем возжже́нная,/ предстоя́щи Престо́лу Го́спода и Жениха́ твоего́ Небе́снаго,/ Того́ моли́, де́во чи́стая,/ изба́вити нас от вся́каго зла,/ чту́щих па́мять твою́ ве́рою и любо́вию.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь: тропа́рь святы́я два́жды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Благоче́стно жизнь вре́менную сконча́вши,/ к безсме́ртней жи́зни кончи́ною блаже́нною прешла́ еси́, Иулиани́е всечестна́я,/ и, я́ко луна́ по́лная, сия́еши луча́ми Све́та невече́рняго,/ озаря́ющи нощь страсте́й и скорбе́й на́ших сия́нием мно́гих чуде́с,/ и́миже обогати́лася еси́ от Го́спода, тя венча́вшаго венце́м сла́вы нетле́нныя,/ Ему́же моли́ся о нас, соверша́ющих па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая Предста́тельнице и непобеди́мое упова́ние изве́стное и непосты́дное,/ стено́, и покро́ве, и приста́нище прибега́ющих к Тебе́, Присноде́во Чи́стая,/ Сы́на Твоего́ и Бо́га моли́ со А́нгелы и блаже́нною де́вою Иулиани́ею/ умире́ние да́ти ми́ру, и спасе́ние, и ве́лию ми́лость.</p>
<p>
<red>По 2-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Гроб твой исто́чник исцеле́ний показа́ся, Иулиани́е достохва́льная,/ его́же не потаи́ земля́, но издаде́ из недр свои́х во обогаще́ние на́ше,/ в не́мже зря́ще нетле́нием процве́тшия твоя́ мо́щи,/ ра́дуемся и благодари́м Го́спода, такова́го да́ра нас сподо́бльшаго,/ Его́же моли́ при́сно о спасе́нии душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Моли́твы Твои́х раб приими́, Богоро́дице,/ и изба́ви нас от вся́кия беды́,/ я́ко ро́ждшая Христа́ Спа́са, Изба́вителя душ на́ших.</p>
<p>
<red>Велича́ние:</red>
</p>
<p>Велича́ем тя,/ свята́я пра́ведная де́во Иулиани́е,/ и чтим святу́ю па́мять твою́,/ ты бо мо́лиши за нас/ Христа́ Бо́га на́шего.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Уневе́стивишся Го́сподеви боголе́пно,/ Тому́ Еди́ному де́вство твое́ непоро́чно сохрани́ла еси́, де́во Иулиани́е,/ и черто́г Его́ Боже́ственный в насле́дие ве́чное восприя́ла еси́,/ светоли́тия Небе́снаго све́тлою заре́ю просвеща́ема,/ отню́дуже све́тлость немерца́ющую прие́мши,/ озари́ и на́ша мра́чныя ду́ши луче́м Бо́жия благода́ти/ и моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Безпло́тных Твои́х, Христе́, и Предте́чи Твоего́,/ апо́стол, и проро́к, и му́ченик, и всех святы́х,/ и Богоро́дицы моли́твами, Неискусому́жныя и Благи́я Ма́тере Твоей, умоле́н быв,/ даждь нам во све́те Твое́м ходи́ти/ и сподо́би нас улучи́ти Ца́рствие Твое́ за милосе́рдие ми́лости Твоей.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Диве́н Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Вся́кое дыха́ние: Ева́нгелие от Матфе́я, зача́ло 104.</p>
<p>
<red>По 50-м псалме́ стихи́ра, глас 6:</red>
</p>
<p>Жития́, до́лу влеку́щаго, сла́дость/ и княже́ния сла́ву презре́ла еси́ любве́ ра́ди Христо́вы,/ Иулиани́е блаже́нная,/ и в ю́ностнем во́зрасте му́дрость духо́вную прояви́ла еси́,/ е́юже вся стре́лы искуше́ний вра́жиих неде́йственны соде́лала еси́,/ и я́ко победоно́сица вене́ц Небе́сныя сла́вы/ от десни́цы Всевы́шняго прии́ла еси́,/ Его́же моли́ сподо́бити и нас блаже́нства ве́чнаго.</p>
<p>
<red>Кано́н Богоро́дицы и святы́я, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Иису́се, Царю́ сил, Сло́ве Бо́жий Безсме́ртный,/ да́руй ми сло́во и смысл воспе́ти непоро́чную Твою́ неве́сту, пра́ведную де́ву Иулиани́ю,/ ю́же нетле́нием и чудесы́ све́тло просла́вил еси́.</p>
<p>Уязви́вшися жела́нием безсме́ртныя жи́зни/ и красото́ю Красне́йшаго па́че сыно́в челове́ческих плени́вши твое́ се́рдце,/ во сле́д Его́ потекла́ еси́ ве́рно, Иулиани́е Богому́драя.</p>
<p>Ря́сны чистоты́ боголе́пно украси́лася еси́/ и во оде́жду непоро́чнаго де́вства облекла́ся еси́, прекра́сная де́во./ Те́мже и возлюби́ Христо́с твою́ душе́вную добро́ту.</p>
<p>
<red>Богоро́дичен:</red> Укрепи́вшеся благода́тию Возсия́вшаго из ложе́сн Твои́х, Пренепоро́чная,/ дев ли́цы вослед Тебе́ к Нему́ приведо́шася, ра́дующеся и зову́ще:/ Ты еси́ де́вственных похвала́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Си́лою Бо́жиею укрепля́ема, Иулиани́е,/ во ю́ностнем во́зрасте страсте́й возста́ния побежда́ла еси́,/ еди́но тща́ние име́ющи, е́же еди́ному Христу́ ве́рно благоугожда́ти/ и Тому́ непоро́чно служи́ти преподо́бием и чистото́ю.</p>
<p>Яви́ся на тебе́ чу́до ве́лие Бо́жия бла́гости, де́во свята́я:/ ка́ко ты, млада́ отрокови́ца, дре́вняго велиа́ра ухищре́ния победи́ла еси́,/ в не́мощи бо твое́й си́ла Бо́жия сла́вно просла́вися.</p>
<p>Му́дрость неземну́ю от мла́дости возлюби́ла еси́, а́гнице непоро́чная, Иулиани́е,/ и, то́ю наставля́ема, княже́ния сла́ву, и бога́тство, и красоту́ нивочто́же вмени́ла еси́,/ да Христу́ уго́дна бу́деши.</p>
<p>
<red>Богоро́дичен:</red> Разуме́вше благове́рно, пропове́дуем Тебе́ и́стинную Бо́жию Ма́терь Всенепоро́чную:/ Тобо́ю бо с на́ми Зижди́тель совокупи́тися изво́ли.</p>
<p>
<red>Ин конда́к, глас 8:</red>
</p>
<p>Приво́дим Ти, о Всеще́дре, Иулиани́ю,/ присносветя́щую свещу́, еле́ем благода́ти обдержи́муто,/ немощны́м цельбу́./ Ея́же моли́твами от вся́каго зла свободи́ нас и спаси́ всех,/ и́же Тя с поклоне́нием велича́ют.</p>
<p>
<red>Седа́лен, глас 4:</red>
</p>
<p>Красото́ю де́вственною преукра́шена, неве́сто непоро́чная, свята́я де́во Иулиани́е,/ в черто́г Христо́в вошла́ еси́, ра́дующися,/ иде́же ли́цы А́нгельстии и святы́х собо́ри любо́вно тя срето́ша/ и Сам Царь сла́вы, возлю́бленный твой Жени́х,/ призре́ на тя ми́лостиво и увенча́ тя венце́м безсме́ртия./ Его́же моли́, всеблаже́нная,/ не лиши́ти и нас, земны́х и пе́рстных, насле́дия Небе́снаго.</p>
<p>
<red>Сла́ва, и ны́не, Богоро́дичен:</red>
</p>
<p>Чи́стая, Всенепоро́чная и Неискусобра́чная,/ еди́на безле́тнаго Сы́на и Сло́во Бо́жие в ле́те ро́ждшая,/ Того́ со святы́ми и честны́ми апо́столы, му́ченики, и проро́ки, и преподо́бными моли́/ дарова́ти нам очище́ние и ве́лию ми́лость.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в Сла́ве на Престо́ле Божества́/ во о́блаце ле́кце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Во гла́сех пе́ний а́нгельских вошла́ еси́ на брак А́гнчий, Иулиани́е, неве́сто Христо́ва,/ и зало́г обруче́ния со Христо́м, чуде́с благода́ть, восприя́ла еси́,/ е́юже врачу́еши неду́ги челове́ческия.</p>
<p>Чудесы́ Боже́ственными и нетле́нием де́вственнаго твоего́ телесе́ уверя́еши нас, уго́днице Бо́жия,/ я́ко благоуго́дно бысть Бо́гови житие́ твое́/ и я́ко мзду Небе́сную восприя́ла еси́ со святы́ми.</p>
<p>Да́ры Христу́ принесла́ еси́:/ де́вство непоро́чное, молчали́вая уста́ и кро́ткое се́рдце, Иулиани́е блаже́нная,/ и труды́ воздержа́ния Небе́сное Ца́рствие обрела́ еси́,/ в нем же ве́чнаго блаже́нства наслажда́ешися.</p>
<p>
<red>Богоро́дичен:</red> Сни́де во чре́во Твое́, Пренепоро́чная, Госпо́дь, я́ко дождь на руно́,/ я́коже ви́де проро́к Гедео́н дре́вле,/ Его́же во двою́ существу́ родила́ еси́ на спасе́ние нас, зову́щих:/ сла́ва, Христе́, си́ле Твое́й.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Я́ко сокро́вище многоце́нное, нетле́нием процве́тшия мо́щи твоя́/ в земли́ обрето́шася Про́мыслом Бо́жиим ди́вным, Иулиани́е, де́во свята́я:/ с све́тлым бо лице́м и у́тварьми деви́ческими/ прекра́сно во гро́бе почива́ла еси́, тле́нием невреди́ма.</p>
<p>Уме́рши те́лом, ду́хом жива́ еси́, княжно́ богоуго́дная,/ те́мже в виде́нии первосвяти́телю Це́ркве Ки́евския Петру́<a type="note" xlink:href="#note38">38</a>
яви́лася еси́,/ повелева́ющи, да моще́м твои́м по́честь подоба́ющая воздана́ бу́дет.</p>
<p>Проразуме́в твою́ сва́тость,/ Петр святи́тель в но́выя благоле́пныя ри́зы святы́я мо́щи твоя́ облече́, Иулиани́е пра́ведная,/ и в це́ркви вели́цей с че́стию их поста́ви,/ при́сно же па́мять пра́здновати тебе́ установи́,/ я́ко и́стинней уго́днице Бо́жией.</p>
<p>
<red>Богоро́дичен:</red> Воздви́гни мя, па́дшаго в ро́ве страсте́й,/ и упра́ви мя в приста́нище спасе́ния,/ Я́же Бо́га и Упра́вителя ро́ждшая, еди́на Всенепоро́чная,/ совокупи́вшаго благода́тию Го́рняя с до́льними, разстоя́щияся пе́рвее.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Безу́мнаго святота́тца, пе́рстень с руки́ твоея́ похи́тившаго,/ гро́зно наказа́ла еси́, уго́днице Бо́жия:/ и́же а́бие на пра́зе церко́внем го́рько ду́шу свою́ изве́рже/ и бысть та диа́волу в коры́сть.</p>
<p>Уве́рити хотя́щи благогове́йнаго игу́мена Феодо́сия,/ я́ко вои́стинну со святы́ми почива́еши в оби́телех ра́йских,/ в виде́нии предста́ла еси́ ему́ в ли́це святы́х дев, Иулиани́е блаже́нная,/ и того́ обличи́ла еси́, я́ко то́ю пренебрега́ше,/ я́же причте́на Бо́гом ко святы́м, Ему́ благоугоди́вшим де́вам.</p>
<p>Исцеле́ния неду́жным источа́ют святы́я твоя́ мо́щи, княжно́ Иулиани́е, и сих де́мони трепе́щут,/ и́бо ве́лия си́ла дана́ ти есть от Бо́га на ду́хи нечи́стыя,/ и́хже наси́лия свободи́ и нас твои́ми богоприя́тными моли́твами.</p>
<p>
<red>Богоро́дичен:</red> Глаго́л Твои́х сбытие́ зря́ще,/ велича́ем Тя, Богома́ти, возвели́чившую род наш,/ и́бо, ро́ждши Еди́наго от Тро́ицы, соде́лалася еси́ одушевле́нное носи́ло Божества́,/ те́мже ро́ди вси Тебе́ вои́стинну ны́не ублажа́ют.</p>
<p>
<red>Конда́к, глас 8:</red>
</p>
<p>Храм Бо́жий одушевле́нный,/ де́вственною чистото́ю благоукра́шенный,/ ве́мы тя, свята́я и пра́ведная де́во, княжно́ Иулиани́е,/ те́мже, с любо́вию пра́зднующе/ святы́х твои́х моще́й обре́тение, мо́лим тя,/ изве́стная жела́ний на́ших хода́таице:/ принеси́ за нас моли́твы твоя́ ко Го́споду/ и от вся́ких бед свобожда́й нас/ предста́тельством твои́м у Престо́ла Всевы́шняго, да зове́м ти:/ ра́дуйся, де́во свята́я Иулиани́е, неве́сто Христо́ва прекра́сная.</p>
<p>
<red>И́кос:</red>
</p>
<p>А́нгелов любе́зную возлюби́вши чистоту́, свята́я и пра́ведная де́во,/ непоро́чно соверши́ла еси́ житие́ твое́ земно́е, во пло́ти а́нгельския нра́вы стяжа́вши,/ те́мже ны́не со безпло́тными и все́ми святы́ми во оби́телех ра́йских водворя́ешися,/ от нас же, чту́щих тя, слы́шиши сия́ пе́сненныя хвалы́:/ ра́дуйся, роди́телей благове́рных дщи боголюбе́зная;/ ра́дуйся, диади́му кня́жескую с венце́м безсме́ртия чу́дно совокупи́вшая./ Ра́дуйся, обру́чника земна́го па́че Небе́снаго зна́ти не восхоте́вшая;/ ра́дуйся, де́вство твое́ Еди́ному Христу́ непоро́чно сохра́ншая./ Ра́дуйся, от ю́ности твоея́ Сладча́йшаго Иису́са от всея́ души́ возлюби́вшая;/ ра́дуйся, ве́рность Ему́ до конца́ жи́зни твоея́ соблю́дшая./ Ра́дуйся, нетле́нием и чудесы́ от Бо́га просла́вленная;/ ра́дуйся, исцеле́ния благода́тная оби́льно источа́ющая./ Ра́дуйся, свеще́, присносия́ющая и освеща́ющая Святу́ю Це́рковь./ Ра́дуйся, Ла́вры Пече́рския Бо́гом дарова́нное многоцеле́бное сокро́вище./ Ра́дуйся, теле́с на́ших немздоприи́мная целе́бнице;/ ра́дуйся, о душа́х на́ших усе́рдная к Бо́гу моли́твеннице./ Ра́дуйся, де́во свята́я Иулиани́е, неве́сто Христо́ва прекра́сная.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Горпо́дь и Бог, благослове́н еси́.</emphasis>
</p>
<p>А́ще и косну́ся тебе́ смерть естество́м зако́на, Иулиани́е Богому́драя,/ оба́че безсме́ртия зарю́ от гро́ба твоего́ испуща́еши,/ и́бо, в живоно́сную ме́ртвость о Христе́ обле́кшися,/ нетле́нием чудотво́рным прекра́сно процвела́ еси́.</p>
<p>Па́че ума́ и смы́сла естества́ зако́ны в тебе́ премени́шася, чу́дная де́во,/ и́бо, мно́га ле́та в не́дрех земли́ во гро́бе лежа́щи,/ нетле́нна и благоцвету́ща лице́м показа́лася еси́,/ я́ко усну́вшая о Го́споде сном пра́ведных.</p>
<p>Ви́дети жела́ющи добро́ту пресве́тлаго зра́ка Христо́ва,/ ты, чи́стая де́во, обру́чника земна́го отрекла́ся еси́,/ да Христу́ уневе́стишися во ве́ки,/ Ему́же, я́ко ве́но<a type="note" xlink:href="#note39">39</a>
драго́е, чистоту́ непоро́чную принесла́ еси́,/ те́мже и возлюби́ Той твою́ душе́вную красоту́.</p>
<p>
<red>Богоро́дичен:</red> Пощади́ мя, Христе́, егда́ хо́щеши ми́ру суди́ти со сла́вою,/ разори́ мглу страсте́й мои́х моли́твами ро́ждшия Тя Непоро́чныя Де́вы,/ с Не́ю же и Иулиани́ю пра́ведную приими́ моля́щуюся, я́ко Благ и Многоми́лостив.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Светоно́сная твоя́ па́мять, Иулиани́е блаже́нная, ра́достна ве́рным быва́ет,/ и́бо торжество́ Правосла́вия в ней прояви́ся:/ в не́дрех бо еди́ныя Правосла́вныя Це́ркве нетле́ние благода́тное процвета́ет,/ и́мже ты боголе́пно облекла́ся еси́, по́честь досто́йную восприи́мши.</p>
<p>Бога́тство неистощи́мое исцеле́ний подаде́ тебе́, отрокови́це, Христо́с/ и вме́сто княже́ния земна́го насле́дием Ца́рства Небе́снаго тя обогати́,/ я́ко возлю́бльшую Его́ от и́скренния души́;/ те́мже моли́ Его́ бла́гость, не лиши́ти и нас, омраче́нных, просвеще́ния свы́ше/ и ча́сти благи́я святы́х.</p>
<p>Иска́пают целе́бныя струи́ твоя́ святы́я мо́щи, княжно́ Богоуго́дная,/ и́миже ороша́еши ду́ши на́ша благода́тно/ и врачу́еши телеса́ на́ша от неду́гов многоразли́чных,/ я́ко прии́мшая от Го́спода бога́тыя да́ры исцеле́ний.</p>
<p>
<red>Богоро́дичен:</red> Прему́дрость Ипоста́сную, и Сло́во пресу́щественное, и Врача́ душ и теле́с ро́ждшая,/ гное́ния и ра́ны души́ моея́ исцели́, лю́тыя и многовре́менныя,/ и се́рдца моего́ уста́ви боле́знь, Де́во.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>Лику́ет свята́я Ла́вра Пече́рская,/ иму́щи драго́е сокро́вище — твоя́ чудотворя́щия мо́щи, Иулиани́е,/ от ни́хже, я́ко от неистощи́маго исто́чника, ве́рным то́чиши исцеле́ния,/ те́мже тя пе́сньми хвале́бными любо́вию ублажа́ем.</p>
<p>Яви́лася еси́ я́ко звезда́ светоза́рная,/ мы́сленное не́бо Ла́вры Пече́рския благода́тно озаря́ющая, пра́ведная де́во,/ и све́тиши всем, в преподо́бии жи́ти хотя́щим, жития́ твоего́ чистото́ю,/ е́же все посвяще́но бысть тобо́ю в любо́вь Христу́ Бо́гу.</p>
<p>Голуби́це непоро́чная,/ под кров Небе́снаго Орла́ прелете́ла еси́/ и до́брый поко́й у Него́ обрела́ еси́, Иулиани́е достохва́льная,/ к Нему́же и на́ша по́мыслы вознеси́ и научи́ нас подража́ти жития́ твоего́ чистоте́/ и те́плей любви́ твое́й ко Христу́ Бо́гу.</p>
<p>
<red>Богоро́дичен:</red> Благослове́н Плод благослове́ннаго чре́ва Твоего́, Чи́стая,/ Его́же благословя́т Небе́сныя си́лы и челове́честии собо́ри,/ изба́вльшаго нас от пе́рвыя кля́твы, Благослове́нная Де́во.</p>
<p>
<red>Свети́лен:</red>
</p>
<p>В черто́зе Небе́снем Христа́ Бо́га ви́дим тя, свята́я де́во,/ и, тоя́жде добро́ты наслади́тися жела́юще, мо́лим тя со умиле́нием мно́гим:/ возжзи́ уга́сший свети́льник наш от еле́я благи́х дел твои́х/ и помози́ нам с му́дрыми де́вами сре́сти Го́спода/ и улучи́ти благу́ю часть одесну́ю Его́ стоя́щих и сла́вящих Его́ во ве́ки.</p>
<p>
<red>Сла́ва, и ны́не, Богоро́дичен:</red>
</p>
<p>Черто́же Бо́жий одушевле́нный, Богороди́тельнице Пречи́стая,/ несмь досто́ин черто́га Сы́на Твоего́ и Бо́га,/ но к Тебе́ припа́даю, Всеблага́я,/ сотвори́ мя вни́ти в онь Твои́ми всеси́льными и благоприя́тными к Нему́ мольба́ми.</p>
<p>
<red>На хвали́тех стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Сокрове́нно бысть в Бо́зе житие́ твое́, Иулиани́е,/ и доброде́тели твоя́ утаи́шася от ве́дения челове́ча,/ оба́че Подвигополо́жник Христо́с,/ Ему́же во смире́нии, и молча́нии, и кро́тости се́рдца ве́рно служи́ла еси́,/ пред все́ми по сме́рти тя просла́ви нетле́нием ди́вным и мно́гими чудесы́:/ весть бо Госпо́дь прославля́ти я́вно та́йныя Своя́ рабы́,/ рабо́тающия Ему́ непоро́чно,/ Его́же моли́, уго́днице Бо́жия,/ дарова́ти душа́м на́шим/ оставле́ние грехо́в и ве́лию ми́лость.</p>
<p>Све́тлым лице́м нетле́ннаго твоего те́ла,/ егда́ то́е обре́тено бысть в не́дрех земли́,/ я́вственно показа́ла еси́, Иулиани́е,/ све́тлость немерца́ющую души́ твоея́:/ не дерзну́ бо тле́ние косну́тися тоя́,/ я́же соедини́ся со Христо́м сою́зом неразлу́чным во ве́ки./ Его́же моли́, пра́ведная де́во,/ дарова́ти душа́м на́шим/ оставле́ние грехо́в и ве́лию ми́лость.</p>
<p>Житие́ твое́ земно́е/ пра́ведно и непоро́чно соверши́ла еси́, княжно́ преподо́бная,/ в ми́ре преми́рно пожи́вши/ и в ю́ных ле́тех к соверше́нству духо́вному дости́гши,/ во е́же бы́ти тебе́ равноа́нгельней нра́вы./ Те́мже ны́не свята́я твоя́ душа́ со А́нгелы водворя́ется,/ де́вственное же твое́ те́ло нетле́нием почте́ся/ и чудесы́ от Го́спода просла́влено бысть,/ Его́же моли́, Иулиани́е блаже́нная,/ дарова́ти душа́м на́шим/ оставле́ние грехо́в и ве́лию ми́лость.</p>
<p>
<red>Сла́ва, глас 2:</red>
</p>
<p>Прииди́те, ве́рных собо́ри,/ прииди́те, де́вственных ликостоя́ния,/ де́ву пра́ведную пе́сньми хвале́бными почти́м, Иулиани́ю княжну́,/ я́же Христу́ в ю́ности благоугоди́/ и, я́ко еле́нь млады́й, на го́ру Небе́сную ско́ро востече́,/ де́вственных по́двигов прия́ти мздовоздая́ние/ от Пра́веднаго Мздовоздая́теля, всем воздаю́щаго по дело́м./ Те́мже, бра́тие, поревну́ем ея́ чистоте́/ и стя́жим любо́вь ея́ ко Христу́ Бо́гу,/ да ми́лостива обря́щем Его́ в День су́дный.</p>
<p>
<red>И ны́не, Богоро́дичен:</red>
</p>
<p>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>Славосло́вие вели́кое. Ектении́ и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 4: </red>Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Апо́стол к Гала́том, зача́ло 208. Аллилу́ия, глас 1: Терпя́, потерпе́х Го́спода, и внят ми, и услы́ша моли́тву мою́. Ева́нгелие от Матфе́я, зача́ло 104. Прича́стен: В па́мять ве́чную:</p>
</section>
