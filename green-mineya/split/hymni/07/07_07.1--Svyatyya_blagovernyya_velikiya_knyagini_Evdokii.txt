<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я благове́рныя вели́кия княги́ни Евдоки́и, во и́нокинях Евфроси́нии</p>
</title>
<p>
<red>НА МАЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры на 4, глас 8:</p>
<p>Воспои́м и возвели́чим ны́не па́мять преподо́бныя ма́тере на́шея Евфроси́нии,/ при́сно предста́тельствующия о нас ко Го́споду/ и избавля́ющия от вра́жиих нападе́ний/ с ве́рою к ней притека́ющия.</p>
<p>О ма́ти Евфроси́ние,/ не забу́ди ны, ча́да твоя́,/ во оби́тели твое́й живу́щия,/ и всех, с ве́рою припа́дающих к ра́це моще́й твои́х;/ помина́юще твоя́ по́двиги и труды́,/ тя про́сим, ма́ти Евфроси́ние:/ не преста́й о нас моли́ти Царя́ Христа́,/ да не отлучи́т ны избра́ннаго Своего́ ста́да.</p>
<p>Небрегла́ еси́, ма́ти преподо́бная, о теле́сней красоте́,/ те́ло твое́ изнури́вши посто́м и до́лгим стоя́нием на моли́тве,/ плотско́е мудрова́ние покори́ла еси́ ду́ху,/ и, от Бо́га да́ра исцеле́ний сподо́бльшися,/ слепо́му подала́ еси́ прозре́ние,/ и три́десять боля́щих исцели́ла еси́ еще́ в житии́ твое́м;/ ве́руем же, я́ко по преставле́нии сугу́бую и́маши благода́ть,/ моли́ся у́бо о нас ко Го́споду.</p>
<p>
<red>Сла́ва, глас 2:</red>
</p>
<p>И́маши, о ма́ти Евфроси́ние,/ ве́лие дерзнове́ние ко Христу́ Бо́гу,/ твоея́ ра́ди презе́льныя любве́ к Нему́./ Его́ бо ра́ди сла́ву ца́рства и кра́сная ми́ра/ и вся плотски́я уте́хи презре́ла еси́,/ еще́ в мирсте́м житий равноа́нгельно пожи́вши,/ и, да́ра чудотворе́ний сподо́бльшися,/ во и́ночестем чи́не ко Христу́ преста́вилася еси́,/ Его́же моли́ о чту́щих святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Непроходи́мая врата́, та́йно запеча́тствованная,/ Благослове́нная Богоро́дице Де́во,/ приими́ моле́ния на́ша/ и принеси́ Твоему́ Сы́ну и Бо́гу,/ да спасе́т Тобо́ю ду́ши на́ша.</p>
<p>
<red>На стихо́вне стихи́ры, глас 2:</red>
</p>
<p>Земну́ю сла́ву и ри́зы мя́гкия презре́ла еси́,/ о́строю власяни́цею оде́ялася еси́,/ теле́сныя боле́зни терпе́ла еси́ бу́дущаго ра́ди наслажде́ния,/ е́же ны́не получи́вши/ и Престо́лу Влады́ки всех предстоя́щи,/ помяни́ и нас, ма́ти преподо́бная.</p>
<p>
<red>Стих: </red>Воззва́ша пра́веднии,/ и Госпо́дь услы́ша их.</p>
<p>Волн мирска́го мяте́жа уклони́вшися/ и в приста́нище ти́хое дости́гши,/ в созда́нную тобо́ю оби́тель вше́дши/ и та́мо богоуго́дно пожи́вши,/ преста́вилася еси́ к ве́чным оби́телем./ Те́мже, ма́ти преподо́бная,/ Христа́ Бо́га моли́/ спасти́ся душа́м на́шим.</p>
<p>
<red>Стих: </red>Мно́ги ско́рби пра́ведным,/ и от всех их изба́вит я́ Госпо́дь.</p>
<p>Ны́не уже́ прия́ла еси́ вене́ц сла́вы от Царя́ Христа́,/ ра́дость и весе́лие несконча́емо/ и наслажда́ешися ве́чным поко́ем,/ моли́ся у́бо о нас, преподо́бная Евфроси́ние,/ Христу́ Бо́гу на́шему,/ да вся ны сопричте́т избра́нному Своему́ ста́ду/ по вели́цей Свое́й ми́лости.</p>
<p>
<red>Сла́ва, глас 8:</red>
</p>
<p>Прииди́те, вси празднолю́бцы и мона́шествующих жен сосло́вие,/ ве́рою соше́дшеся, торжеству́ем <red>Днесь</red>/ в па́мять благове́рныя княги́ни и на́шея ма́тере Евфроси́нии,/ пе́сньми возвели́чим <red>ю</red> и усе́рдно возопии́м ей, глаго́люще:/ ра́дуйся, мона́шествующих жен наста́внице/ и в ми́ре живу́щих ко спасе́нию путеводи́тельнице!/ Ты от челове́к бе́сы ско́ро отго́ниши/ и здра́вие подае́ши/ всем, к тебе́ с ве́рою прибега́ющим.</p>
<p>
<red>И ны́не, Богоро́дичен:</red>
</p>
<p>Аз, Де́во Свята́я Богоро́дице,/ к покро́ву Твоему́ прибега́ю:/ вем, я́ко обря́щу Тобо́ю спасе́ние,/ мо́жеши бо, Чи́стая, помощи́ мне.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 8, глас 8:</p>
<p>Ро́да свята́го Влади́мира о́трасль блага́я была́ еси́,/ о преподо́бная ма́ти Евфроси́ние,/ благи́ми нра́вы сла́ву княже́ния украси́вши:/ любо́вию к Бо́гу и моли́твою непреста́нною,/ поще́нием и благотворе́нием Бо́гу угоди́ла еси́,/ и еще́ в житии́ сем дар чудотворе́ний прия́ла еси́,/ и, земна́го ца́рства сла́ву оста́вльши/ и во оби́тель, тобо́ю созда́нную, всели́вшися,/ к Небе́сней сла́ве, ра́дующися, преста́вилася еси́./ Те́мже ны́не предстоя́щи Престо́лу Госпо́дню,/ помина́й нас, чту́щих святу́ю па́мять твою́.</p>
<p>От ю́ности и́го Христо́во на ра́мена твоя́ взе́мши,/ преподо́бная и прехва́льная княги́не Евфроси́ние,/ доброде́тельми ду́шу твою́ украси́ла еси́,/ оби́тели и хра́мы во сла́ву Бо́жию воздви́гла еси́,/ к ни́щим и убо́гим любо́вь милосе́рдую стяжа́ла еси́,/ в моли́твах и поще́ниих те́ло изнури́вши,/ стра́сти плотски́я вконе́ц искорени́ла еси́./ Те́мже ны́не в Небе́сней сла́ве прославля́ющися,/ помина́й нас, чту́щих святу́ю па́мять твою́.</p>
<p>В са́не кня́жестем преподо́бне пожила́ еси,/ прехва́льная ма́ти Евфроси́ние,/ сла́вою княже́ния, бога́тствы тле́нными/ и ми́ра уте́хами ника́коже прельща́ющися,/ но о́браз в себе́ всем лю́дем показу́ющи:/ моли́твы непреста́нныя, воздержа́ния и поще́ния/ и плотски́х страсте́й отсече́ния,/ к ни́щим благотворе́ния,/ в ско́рбех и вра́жиих обстоя́ниих несомне́ннаго на Бо́га упова́ния./ Те́мже ны́не предстоя́щи Престо́лу Госпо́дню,/ от прило́г вра́жиих спаса́й при́сно град сей, и оби́тель твою́,/ и всех, чту́щих пя́мять твою́.</p>
<p>
<red>И́ны стихи́ры, глас 2:</red>
</p>
<p>Егдя́ тя, блаже́нная княги́не Евфроси́ние,/ свободи́ Госпо́дь от уз супру́жества,/ вта́йне Бо́гу рабо́тающи,/ труды́ ко трудо́м приложи́ла еси́/ и, в кня́жестем черто́зе пребыва́ющи,/ ри́зы же све́тлыми облача́ющися,/ посто́м и бде́нии плоть твою́ та́ко изнури́ла еси́,/ я́ко псало́мски, ко́сти твоя́, я́ко суши́ло, сосхо́шася,/ и плоть твоя́ прильпе́ ко́сти твое́й,/ я́коже ужаса́тися ча́дом твои́м,/ твое́ уве́девшим по́стническое житие́.</p>
<p>Егда́ прибли́жися вре́мя твоего́ к Бо́гу отше́ствия,/ преподо́бная княги́не Евфроси́ние,/ яви́ся тебе́ Арха́нгел Михаи́л,/ Небе́снаго све́та осия́нием/ и благода́ти Бо́жия сугу́бым прича́стием/ ду́шу твою́ ко исхо́ду уготовля́я/ и те́мныя ду́хи от <red>Тебе</red>́ дале́че отгоня́я;/ его́же явле́ние а́ще и сотвори́ тя безгла́сну,/ но уве́дано бысть в разреше́нии язы́ка твоего́,/ да вси, чудеси́ удивля́ющеся,/ просла́вят твое́ на земли́ а́нгельское житие́.</p>
<p>В ми́ре по́стнически пожи́вши,/ во и́ночестем ли́це Бо́гу порабо́тати возжела́ла еси́./ Те́мже сла́вы княже́ния и ми́ра кра́сных отре́кшися,/ егда́ ра́достно в созда́нную тобо́ю оби́тель потекла́ еси́,/ слепо́му прозре́ние дарова́ла еси́/ и три́десять неду́жных исцели́ла еси́,/ не я́ко в доброде́телех новонача́льная и́ноческаго жития́ и́щущи,/ но я́ко же́ртву соверше́нную себе́ Бо́гу принося́щи;/ Ему́же по ма́ле ду́шу в ру́це преда́вши,/ те́ло твое́ многоцеле́бное оби́тели твое́й во утвержде́ние/ и всем, с ве́рою притека́ющим,/ во исцеле́ние оста́вила еси́.</p>
<p>
<red>Сла́ва, глас 5:</red>
</p>
<p>Ублажи́м ны́не преподо́бную Евфроси́нию,/ в ми́ре свя́то пожи́вшую/ и во и́ночестем чи́не к Бо́гу преста́вльшуюся,/ в са́не кня́жестем о́браз благоче́стия всем лю́дем в себе́ показа́вшую,/ в бога́тствах на ни́щия и убо́гия при́сно призира́вшую,/ в черто́зех кня́жеских и́ночески пожи́вшую,/ во оби́лии благ пост и бде́ние возлю́бльшую,/ све́тлыми ри́зами пло́ти изможде́ние сокрыва́вшую,/ арха́нгельскаго явле́ния сподо́бльшуюся,/ еще́ в житии́ сем дар чуде́с прии́мшую/ и доны́не исцеле́ния неоску́дно подаю́щую/ с ве́рою восхваля́ющим святу́ю па́мять ея́.</p>
<p>
<red>И ны́не, Богоро́дичен:</red> В Чермне́м мо́ри:</p>
<p>
<red>Вход. Проки́мен дне. И чте́ния.</red>
</p>
<p>При́тчей чте́ние (глава́ 31):</p>
<p>Жену́ до́блю кто обря́щет, дража́йши есть ка́мения многоце́ннаго такова́я./ Дерза́ет на ню се́рдце му́жа ея́:/ такова́я до́брых коры́стей не лиши́тся./ Де́лает бо му́жу своему́ блага́я во все житие́./ Обре́тши во́лну и лен, сотвори́ благопотре́бную рука́ма свои́ма./ Бысть, я́ко кора́бль, ку́плю де́ющий издале́ча:/ собира́ет себе́ бога́тство./ И востае́т из но́щи, и даде́ бра́шна до́му и дела́ рабы́ням./ Препоя́савши кре́пко чре́сла своя́,/ утверди́т мы́шцы своя́ на де́ло./ И вкуси́, я́ко добро́ есть де́лати,/ и не угаса́ет свети́льник ея́ всю нощь./ Ру́це свои́ отверза́ет убо́гому,/ длань же простре́ ни́щу./ Не пече́тся о су́щих в дому́ муж ея́,/ егда́ где заме́длит: вси бо у нея́ оде́яни суть,/ Уста́ своя́ отве́рзе внима́тельно и зако́нно и чин запове́да язы́ку своему́./ Кре́постию и ле́потою облече́ся/ и возвесели́ся во дни после́дния./ Те́сны стези́ до́му ея́, бра́шна же ле́ностнаго не яде́./ Уста́ своя́ отве́рзе му́дро и зако́нно,/ ми́лостыня же ея́ возста́ви ча́да ея́, и обогати́шася./ Мно́ги дще́ри стяжа́ша бога́тство, мно́ги сотвори́ша си́лу,/ ты же предуспе́ла и превознесла́ся еси́ над все́ми./ Ло́жнаго угожде́ния и су́етныя добро́ты же́нския несть в тебе́:/ жена́ бо разу́мная благослове́на есть./ Страх же Госпо́день сия́ да хва́лит.</p>
<p>Прему́дрости Соломо́новы чте́ние (главы́ 5 и 6):</p>
<p>Пра́ведницы во ве́ки живу́т, и в Го́споде мзда их/ и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни./ Зане́ десни́цею покры́ет я и мы́шцею защити́т их./ Прии́мет всеору́жие рве́ние свое́,/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие./ Поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды:/ вознегоду́ет на них вода́ морска́я, ре́ки же потопя́т я на́гло./ Сопроти́в ста́нет им дух си́лы/ и, я́ко ви́хор, разве́ет их, и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те, держа́щии мно́жества и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние (глава́ 3):</p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти/ и вмени́ся озлобле́ние исхо́д их,/ и е́же от нас ше́ствие сокруше́ние, они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На лити́и стихи́ры, глас 3:</red>
</p>
<p>Те́плыми твои́ми к Бо́гу моли́твами/ во всех ско́рбех и вра́жиих нахожде́ниих,/ лю́ди вся подвиза́ющи ко усе́рдному моле́нию,/ мно́гажды, преподо́бная, улучи́ла еси́ от бед свобожде́ние,/ от нахожде́ний вра́жиих спасе́ние/ и ва́рварскаго избежа́ла еси́ плене́ния;/ хра́мы и оби́тели мно́ги воздви́гла еси́,/ Еди́ному Бо́гу хвалу́ и благодаре́ние воздаю́щи,/ спаса́ющему лю́ди Своя́ от бед моли́твами твои́ми, преподо́бная.</p>
<p>О и́ночестем житии́ ревну́ющи,/ еще́ во сла́ве княже́ния су́щи,/ оби́тели и́ноческия созида́ла еси́, преподо́бная,/ спасе́ния и́щущим стезю́ к Небеси́ удо́бну указу́ющи;/ и, в ми́ре Бо́гу угоди́вши,/ я́ко и да́ра чуде́с от Него́ сподо́битися,/ во и́ночестем ли́це к Богу преста́витися возжела́ла еси́,/ и в созда́нней тобо́ю оби́тели о́браз свята́го жития́ показа́ла еси́./ Те́мже моли́ся, преподо́бная, ко Го́споду,/ спасти́ся ста́ду, тобо́ю собра́нному,/ и с тобо́ю ку́пно улучи́ти Небе́сная ра́йская селе́ния.</p>
<p>Мно́ги труды́ приложи́ла еси́, преподо́бная,/ ко устрое́нию сея́ оби́тели/ и, я́ко сокро́вище неиждива́емо,/ чудоде́йственныя мо́щи твоя́ в ней оста́вила еси́,/ к ни́мже припа́дающе, со умиле́нием взыва́ем ти:/ не отлуча́йся, преподо́бная ма́ти, от оби́тели твоея́,/ но при́сно посеща́й <red>ю</red> ду́хом твои́м,/ сохраня́ющи <red>ю</red> от вся́каго зла́го обстоя́ния,/ и твое́ свято́е житие́ почита́ющия/ и к тебе́ с ве́рою притека́ющия/ спаса́й при́сно моли́твами твои́ми.</p>
<p>
<red>Сла́ва, глас 6:</red>
</p>
<p>Соше́дшеся <red>Днесь</red> в па́мяти преподо́бния Евфроси́нии,/ со умиле́нием воззове́м к ней:/ о преподо́бная ма́ти Евфроси́ние,/ не преста́й моля́щися о нас ко Го́споду,/ град Москву́ сохраня́й при́сно от бед и губи́тельств,/ святу́ю твою́ оби́тель от вся́каго зла́го обстоя́ния невреди́му соблюди́,/ лик и́ноческий, тобо́ю собра́нный, в доброде́телех преспе́ющ покажи́/ и всем, чту́щим твою́ святу́ю па́мять,/ испроси́ у Го́спода мир и ве́лию ми́лость.</p>
<p>
<red>И ны́не, Богоро́дичен:</red>
</p>
<p>Упова́ние ми́ра, Блага́я Богоро́дице Де́во,/ Твое́ и еди́но держа́вное предста́тельство про́сим:/ умилосе́рдися на безпредста́тельственныя лю́ди,/ моли́ Ми́лостиваго Бо́га/ изба́витися душа́м на́шим от вса́каго преще́ния,/ Еди́на Благослове́нная.</p>
<p>
<red>На стихо́вне стихи́ры, глас 2:</red>
</p>
<p>До́бре земно́е житие́ соверши́ла еси́,/ преподо́бная ма́ти Евфроси́ние,/ к Бо́гу любо́вь ве́лию иму́щи,/ к моли́твам во дни и нощи́ прилежа́щи,/ посто́м и бде́нии пло́ти мудрова́ния смира́ющи,/ чистото́ю и целому́дрием ду́шу украша́ющи,/ ко всем кро́тость и смире́ние явла́ющи,/ ни́щим и убо́гим благотворе́ния источа́ющи,/ те́мже в Небе́сных оби́телех ны́не водворя́ешися,/ при́сно мола́щися о чту́щих тя.</p>
<p>
<red>Стих: </red>Воззва́ша пра́веднии,/ и Госпо́дь услы́ша их.</p>
<p>Ве́лию любо́вь к Бо́гу в се́рдце твое́м име́ла еси́, преподо́бная,/ те́мже ни сла́вы земна́го княже́ния,/ ни бога́тств земны́х оби́лие,/ ни жи́зни вре́менныя сла́дости/ ника́коже возмого́ша от любве́ Бо́жия тя отлучи́ти/ и от жесто́каго по́стническаго жития́ отврати́ти,/ но да́же до конца́ ве́ру и терпе́ние соблюла́ еси́./ Те́мже и Небе́сным венце́м увенча́вшися,/ в Небе́сных черто́зех водворя́ешися,/ при́сно моля́щися о чту́щих тя.</p>
<p>
<red>Стих: </red>Мно́ги ско́рби пра́ведным,/ и от всех их изба́вит я́ Госпо́дь.</p>
<p>Мно́ги ско́рби в житий твое́м претерпе́ла еси́,/ преподо́бная ма́ти Евфроси́ние:/ смертоно́сныя я́звы о́крест губи́тельство,/ мно́гажды враго́в безбо́жных нахожде́ния/ и гра́да ца́рствующаго разоре́ния и запале́ния,/ супру́жника в ю́ных ле́тех лише́ние,/ от клеветы́ и злоре́чия поноше́ния;/ но, во всем Бо́гу себе́ предаю́щи/ и те́плыя Тому́ моли́твы непреста́нно возсыла́ющи,/ а́ко адама́нт непоколеби́мый,/ во упова́нии на Бо́га пребыла́ еси́, преподо́бная.</p>
<p>
<red>Сла́ва, глас то́йже:</red>
</p>
<p>Вта́йне Бо́гу рабо́тати жела́ла еси́,/ преподо́бная ма́ти Евфроси́ние,/ твоя́ моли́твенная бде́ния но́щию/ от при́сных и чад твои́х утаева́ющи/ и по́стническое те́ла изможде́ние/ во мно́гих све́тлых ри́зах сокрыва́ющи./ Бог же, испыту́яй сердца́ и ве́дый та́йная,/ всем явле́но сотвори́ твое́ свято́е житие́,/ да́ра чуде́с еще́ в жи́зни тя сподо́бив/ и по преставле́нии твое́м при́сно и доны́не/ неоску́дно да́руя исцеле́ния всем,/ с ве́рою призыва́ющим тя,/ преподо́бная ма́ти Евфроси́ние.</p>
<p>
<red>И ны́не, Богоро́дичен:</red> О, чудесе́ но́ваго, всех дре́вних чуде́с:</p>
<p>
<red>По</red> Ны́не отпуща́еши: тропа́рь преподо́бныя, дважды и Богоро́дице, Де́во, ра́дуйся: единожды.</p>
<p>
<red>Тропа́рь святы́я, глас 8:</red>
</p>
<p>По земне́м вдовстве́ Небе́сному Жениху́ себе́ уневе́стивши/ и в кня́жестем черто́зе подви́жнически пожи́вши,/ по́слежде и черто́г, и чад твои́х/ Бо́га ра́ди оста́вила еси́, преподо́бная Евфроси́ние,/ и вше́дши во оби́тель, тобо́ю созда́нную,/ и во и́ночестем о́бразе мно́ги по́двиги показа́ла еси́,/ и свято́е твое́ житие́ по благода́ти Бо́жией блаже́нною кончи́ною увенча́ла еси́./ И ны́не предстоя́щи Христу́ Бо́гу,/ моли́ спасти́ся душа́м на́шим.</p>
<p>
<red>Ин тропа́рь, глас 5:</red>
</p>
<p>От ю́ности предызбра́нная Бо́гом уго́днице,/ оста́вльши све́тлый черто́г кня́жеский,/ уклони́лася еси́ во оби́тель, тобо́ю созда́нную,/ и, пучи́ну жите́йскаго мо́ря преплы́вши,/ ны́не со А́нгелы песносло́виши Христа́ Бо́га./ Ему́же непреста́нно моли́ся, преподо́бная,/ я́ко да сохраня́ет вы́ну оби́тель, тобо́ю созда́нную,/ и да́рует нам мир и ве́лию ми́лость.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь преподо́бныя, дважды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 5:</red>
</p>
<p>До́блественне Бо́гу рабо́тавши,/ злоко́зненнаго врага́ низложи́ла еси́/ и в терпе́нии мно́зе земно́е житие́ препроводи́ла еси́, преподо́бная Евфроси́ние,/ и ны́не ра́достно предстои́ши Престо́лу Госпо́дню, моля́щися о всех нас.</p>
<p>
<red>Сла́ва, и ны́не, Богоро́дичен:</red>
</p>
<p>Всенепоро́чная Ма́ти, возсия́й ми лучу́,/ и разжени́ мрак безме́рных мои́х грехо́в,/ и лука́выя по́мыслы отжени́, Де́во, от се́рдца моего́ оскверне́ннаго.</p>
<p>
<red>По 2-м стихосло́вии седа́лен, глас 4:</red>
</p>
<p>Плоть распя́ла еси́ со страстьми́ и похотьми́,/ и всем се́рдцем возлюби́ла еси́ Христа́ Бо́га,/ и все жела́ние к Нему́ устреми́ла еси́, преподо́бная Евфроси́ние./ Те́мже прия́ла еси́ неоску́дный дар исцеле́ний:/ от челове́к бо изгоня́еши бе́сы и здра́вие в боле́знех ско́ро подае́ши,/ водворя́ющися в Небе́сных селе́ниих.</p>
<p>
<red>Сла́ва, и ны́не, Богоро́дичен:</red>
</p>
<p>Тружда́ет мя бу́ря грехо́вная и возмуще́ние безме́стных помышле́ний:/ умилосе́рдися, Всенепоро́чная, и ру́ку по́мощи, я́ко Милосе́рдая, простри́ ми,/ да велича́ю Тя, спаса́емый.</p>
<p>
<red>Велича́ние:</red>
</p>
<p>Ублажа́ем тя,/ преподо́бная ма́ти Евфроси́ние,/ и чтим святу́ю па́мять твою́,/ ты бо мо́лиши за нас/ Христа́, Бо́га на́шего.</p>
<p>
<red>Псало́м избра́нный: </red>Терпя́, потерпе́х Го́спода:</p>
<p>
<red>По полиеле́и седа́лен, глас 2:</red>
</p>
<p>Тве́рдое изволе́ние Бо́гу усе́рдно служи́ти име́ла еси́, преподо́бная ма́ти./ Те́мже ни мирска́го жития́ широта́, ни ско́рби те́снаго пути́ подви́жническаго/ отню́д не возмого́ша от любве́ Бо́жия отлучи́ти тя,/ но, до́брым по́двигом подвиза́вшися на земли́, Небе́сную сла́ву улучи́ла еси́ на Небесе́х,/ иде́же при́сно веселя́щися, моли́ Бо́га о чту́щих тя.</p>
<p>
<red>Сла́ва, и ны́не, Богоро́дичен:</red>
</p>
<p>На Тя упова́ние, Богоро́дице, возложи́хом, ча́яния да не отпаде́м,/ спаси́ нас от бед, Помо́щнице недоуме́емым, и сопроти́вных сове́ты разори́:/ Ты бо еси́ на́ше спасе́ние, Благослове́нная.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Вся́кое дыха́ние: Ева́нгелие от Матфе́я, зача́ло 16, от полу́.</p>
<p>
<red>По 50-м псалме́ стихи́ра, глас 2:</red>Небрегла́ еси́, ма́ти преподо́бная:
<emphasis>(зри выше)</emphasis>
или́ стихи́ра, глас 6, зри Сла́вник на лити́и.</p>
<p>
<red>Кано́н Богоро́дицы со ирмосо́м на 6, глас 6: </red>Приими́, Де́во: зри в Окто́ихе на повече́рии в четверто́к. И кано́н преподо́бныя, глас то́йже, на 8.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль,/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis>
</p>
<p>Моего́ ра́зума омраче́ние твои́ми моли́твами отжени́, преподо́бная Евфроси́ние,/ да восхвалю́ сла́вную и светоно́сную твою́ па́мять,/ поя́ Боже́ственную песнь.</p>
<p>Я́ко река́ многово́дная, ты, сла́вная Евфроси́ние,/ благода́ти Боже́ственными струя́ми, напои́ла еси́ ве́рных со́нмы,/ вопию́щия Бо́гу песнь побе́дную.</p>
<p>Боже́ственными сия́ньми ду́шу твою́ озари́вши,/ сладостра́стие пло́ти попали́ла еси́ воздержа́нием кра́йним,/ воспева́ющи Христу́ Бо́гу песнь побе́дную.</p>
<p>
<red>Богоро́дичен:</red> Све́тлыми луча́ми Твоего́ Сы́на, Богоро́дице,/ просвети́ омраче́нную мою́ ду́шу,/ страсте́й смуще́ние отжени́, Твои́ми, Чи́стая, хода́тайствы.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Испо́лншися, му́драя ма́ти Евфроси́ние, Боже́ственнаго Ду́ха,/ дом яви́лася еси́ Его́/ и, чад твои́х по пло́ти оста́вльши и Бо́гу прилепи́вшися,/ Тому́ воспева́ла еси́:/ несть свят, па́че Тебе́, Го́споди.</p>
<p>От повеле́ния Боже́ственнаго я́влься тебе́, Архистрати́г Михаи́л/ осия́ тя луча́ми све́та Небе́снаго и удержа́ язы́к твой,/ да изве́стно сотвори́т всем явле́ние свое́ тебе́.</p>
<p>На го́ру высо́кую доброде́телей возжела́вши вни́ти, преподо́бная,/ по явле́нии тебе́ Архистрати́га оста́вила еси́ вре́менную княже́ния сла́ву/ и, в созда́нную тобо́ю оби́тель укло́ньшися, Христу́ Бо́гу воспе́ла еси́:/ Ты еси́ Сын Бо́жий, Изба́витель ми́ра.</p>
<p>
<red>Богоро́дичен:</red> Се ле́ствица, ю́же ви́де иногда́ Иа́ков утвержде́ну на земли́,/ на не́йже утвержда́шеся Бог,/ Светоно́сная Пречи́стая Богоро́дица, Присноде́вствующая.</p>
<p>
<red>Седа́лен, глас 3:</red>
</p>
<p>Яви́лася еси́, преподо́бная Евфроси́ние, во гра́де Москве́, я́ко со́лнце ино́е,/ озаря́ющи ве́рных луча́ми чуде́с твои́х/ и исцеле́ния подаю́щи всем, с ве́рою приходя́щим к тебе́ и вопию́щим ти:/ ра́дуйся, в ми́ре благоче́стно живу́щих похвало́ и мона́шествующих удобре́ние.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стыя Твой ру́це, Де́во Ма́ти, просте́рши,/ покры́й упова́ющия на Тя и к Сы́ну Твоему́ зову́щия:/ всем пода́ждь, Христе́, Твоя́ ми́лости.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p>Посто́м и моли́твою, преподо́бная Евфроси́ние, себе́ очи́стивши,/ вся све́та испо́лнилася еси́/ и дом Свята́го Ду́ха показа́лася еси́.</p>
<p>Бде́нии и поще́нием, бу́дущаго ра́ди воздая́ния,/ лю́те плоть твою́ умерщвля́ла еси́, блаже́нная Евфроси́ние,/ и ны́не чи́сте зри́ши Святу́ю Тро́ицу.</p>
<p>Облиста́ема сла́вою кра́сных жития́ твоего́ исправле́ний,/ яви́лася еси́, я́ко меч обою́ду о́стрый, ссека́ющий де́монская ухищре́ния,/ Боже́ственною си́лою укрепля́ема.</p>
<p>
<red>Богоро́дичен:</red> Свети́льник всесве́тлый, Боже́ственная трапе́за,/ Бо́жие селе́ние, киво́т и жезл процве́тший/ ми́ру Ты показа́лася еси́, Ма́ти Де́во.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Светопода́тельными благода́ти блиста́ньми,/ осиява́й вся ны, преподо́бная ма́ти,/ и тьму отжени́ искуше́ний и грехо́внаго омраче́ния.</p>
<p>Тебе́ вси засту́пницу и́мамы, преподо́бная ма́ти на́ша Евфроси́ние:/ не преста́й у́бо о нас моли́ти Го́спода,/ да не лише́ни бу́дем Черто́га Его́ Небе́снаго.</p>
<p>Я́ко звезда́ светоза́рная, показа́лася еси́, ма́ти Евфроси́ние,/ блужда́ющих во мра́це путеводя́щая,/ во искуше́ниих и вра́жиих наве́тех ско́рая и наде́жная помо́щница.</p>
<p>
<red>Богоро́дичен:</red> Добро́та Иа́ковля, ю́же возлюби́ Бог/ и в Ню́же всели́тися изво́ли Сло́во Бо́жие,/ земны́х сла́ва и гре́шных прибе́жище Ты еси́, Богоро́дице Чи́стая.</p>
<p>
<red>Песнь 6</red>
</p>
<p>
<red>Ирмо́с:</red> <emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis></p>
<p>Возсия́вши, я́ко со́лнце, богосия́нными луча́ми, преподо́бная Евфроси́ние,/ струи́ излива́еши исцеле́ний всем,/ похваля́ющим твоя́ по́стническия труды́ и ди́вныя по́двиги.</p>
<p>Ублажа́ем и чтим твою́ па́мять святу́ю и мо́лим тя при́сно:/ помяни́ и нас, ма́ти Евфроси́ние, у Престо́ла всех Царя́.</p>
<p>Егда́ то́кмо узре́ла еси́, преподо́бная Евфроси́ние, трети́цею/ напи́санный о́браз я́вльшагося тебе́ Архистрати́га,/ и а́бие разреши́шася у́зы язы́ка твоего́,/ и просла́вила еси́ Го́спода, творя́щаго ди́вная чудеса́.</p>
<p>
<red>Богоро́дичен:</red> Вся хоте́нием соста́вивый Бог и содержа́й вся́ческая словом,/ Твои́ма рука́ма держи́тся, Пречи́стая,/ И́же Боже́ственным Существо́м неопи́санный.</p>
<p>
<red>Конда́к, глас 2:</red>
</p>
<p>Вся кра́сная ми́ра сего́, я́ко су́етная, презре́вши/ и те́ло твое́ посто́м и бде́нием изнури́вши,/ непреста́нными моли́твами Бо́гу угоди́ла еси́,/ преподо́бная Евфроси́ние,/ и, дар исцеле́ний от Него́ прия́ти сподо́бльшися,/ слепо́му прозре́ние и мно́гим неду́жным исцеле́ние дарова́ла еси́./ Те́мже ра́достно взыва́ем, глаго́люще:/ сла́ва Бо́гу, прославля́ющему святы́я Своя́.</p>
<p>
<red>И́кос:</red>
</p>
<p>Прииди́те, по́стническое сосло́вие и чистоты́ усе́рднии храни́телие,/ пе́сньми духо́вными воспои́м преподо́бную Евфроси́нию,/ красоты́ ми́ра сего́ возненави́девшую, вре́менную княже́ния сла́ву оста́вльшую,/ во оби́тели, е́ю созда́нней, о́браз мона́шествующим показа́вшую,/ мно́гими бде́нии и посто́м те́ло свое́ удручи́вшую,/ и мно́гих ра́ди по́двигов еще́ в житии́ сем дар исцеле́ний от Бо́га прия́вшую,/ и по сме́рти исцеле́ния неоску́дно источа́ющую всем,/ с ве́рою приходя́щим к честне́й ра́це моще́й ея́./ Те́мже ра́достно взыва́ем, глаго́люще:/ сла́ва Бо́гу, прославля́ющему святы́я Своя́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Ева́нгельским словесе́м вне́млющи,/ крест свой на ра́мена твоя́ восприя́ла еси́/ и Христу́ после́довала еси́, преподо́бная Евфроси́ние, Тому́ непреста́нно взыва́ющи:/ благослове́н еси́, Бо́же оте́ц на́ших.</p>
<p>Добро́ты тле́ющия, Евфроси́ние, небрегла́ еси́, бу́дущаго ча́ющи воздая́ния,/ и прия́ла еси́ сла́ву нестаре́ющую Небе́снаго блаже́нства и весе́лия ве́чнаго.</p>
<p>То́ки чуде́с излива́еши, и подае́ши исцеле́ния теле́сных боле́зней,/ и ду́ши исполня́еши Боже́ственнаго весе́лия/ ве́рою почита́ющих святу́ю па́мять твою́.</p>
<p>
<red>Богоро́дичен:</red> Ве́лие соде́яся на Тебе́ та́инство, Де́во Ма́ти:/ Сын Бо́жий из Тебе́ воплоти́ся и Челове́к бысть./ Ему́же, веселя́щеся, пое́м:/ благослове́н еси́, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти./ Тя превозно́сим во вся ве́ки.</emphasis>
</p>
<p>В зако́не Бо́жием ча́сто поуча́ющися/ и в за́поведех Бо́жиих безпоро́чно ходя́щи,/ дом Ду́ха Свята́го была́ еси́, блаже́нная Евфроси́ние./ Те́мже по сме́рти твое́й не отлучи́ тебе́ Госпо́дь ли́ка преподо́бных, с ни́ми же ны́не Бо́гу пое́ши:/ Превозноси́мый во ве́ки Бо́же, благослове́н еси́.</p>
<p>Кро́тостию ко всем зе́млю кро́тких насле́довала еси́,/ нищелю́бием и ми́лостынями поми́лование от Бо́га улучи́ла еси́,/ чистото́ю се́рдца и целому́дрием Бо́га зре́ти сподо́билася еси́,/ Ему́же со все́ми святы́ми пое́ши:/ Превозноси́мый во ве́ки Бо́же, благослове́н еси́.</p>
<p>Ум твой к Бо́гу ча́сто возводя́щи и добро́ту ве́чнаго поко́я смотря́ющи,/ плотски́я стра́сти ду́ху покори́ла еси́/ и, и́ноческим о́бразом украси́вшися,/ ве́чное блаже́нство улучи́ла еси́, пою́щи Христа́ во ве́ки.</p>
<p>
<red>Богоро́дичен:</red> Бо́жия и несеко́мая гора́ яви́лася еси́, Де́во,/ от нея́же отсече́ся ка́мень краеуго́льный — Христо́с,/ И́же сокруши́ кре́пость и́дольскую и две́ри отве́рзе Ца́рствия Небе́снаго.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком нерозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis>
</p>
<p>Не терпя́ лука́вый враг твои́х всено́щных бде́ний и зе́льнаго воздержа́ния,/ сла́вы же земны́я и кра́сных ми́ра сего́ презре́ния,/ клевета́ми и злоре́чием возмути́ ду́шу чад твои́х со служи́тели их,/ ты же, преподо́бная, Бо́га ра́ди поноше́ния клеветы́ с терпе́нием ве́лиим понесла́ еси́,/ Бо́гу себе́ вруча́ющи.</p>
<p>Егда́ кра́йнее изможде́ние те́ла твоего́ обличи́ла еси́ пред ча́ды твои́ми,/ клеветы́ вся́чески клеветнико́м отмща́ти воспрети́ла еси́, Бо́гу себе́ предаю́щи,/ И́же и просла́ви тя чуде́с дарова́нии, блаже́нная Евфроси́ние.</p>
<p>Твои́х по́двигов прия́ла еси́ венцы́/ и ны́не с преподо́бных ли́ки на Небесе́х при́сно ра́дуешися,/ помина́й у́бо и нас, преподо́бная ма́ти Евфроси́ние,/ да моли́твами твои́ми сподо́бимся улучи́ти Небе́снаго Ца́рствия.</p>
<p>
<red>Богоро́дичен:</red> Посо́бствуеши ве́рным во бране́х, Пресвята́я Влады́чице,/ те́мже и стране́ на́шей на вся сопроти́вныя даждь побе́ды,/ да Тя вы́ну велича́ем.</p>
<p>
<red>Свети́лен:</red>
</p>
<p>Избе́гла еси́ ко́зней врага́ иско́ннаго,/ возгнуша́вшися всея́ его́ и ми́ра сего́ пре́лести,/ и прешла́ еси́ в Небе́сныя черто́ги,/ иде́же ны́не лику́еши со все́ми преподо́бными.</p>
<p>
<red>Сла́ва, и ны́не, Богоро́дичен:</red>
</p>
<p>Богоро́дице Де́во,/ неве́дущии Тя не и́мут ви́дети Све́та,/ ро́ждшагося из Тебе́, Пречи́стая.</p>
<p>
<red>На хвали́тех стихи́ры на 4, глас 2:</red>
</p>
<p>Разуме́ние доброразсу́дное име́ла еси́ в душе́ твое́й, преподо́бная,/ и смире́ние, и кро́тость,/ ве́ру, наде́жду и любо́вь, я́же к Бо́гу,/ и всено́щными моли́твами/ Ему́ послужи́ла еси́.</p>
<p>Сообра́вшеся <red>Днесь</red>, лю́дие христоимени́тии,/ возвели́чим Христа́ Бо́га на́шего,/ возвели́чившаго преподо́бныя Евфроси́нии свяще́нную па́мять,/ в не́йже, пра́зднующе, возопии́м к преподо́бней:/ помина́й нас, ве́рно почита́ющих тя.</p>
<p>
<red>Сла́ва, глас 8:</red>
</p>
<p>О, блаже́ннаго изволе́ния!/ Я́ко усе́рдно Бо́га возжела́вши,/ презре́ла еси́ мирски́й мяте́ж и земны́я сла́сти,/ в по́стничестве и труде́х пожи́вши,/ Го́споду угоди́ла еси́.</p>
<p>
<red>И ны́не, Богоро́дичен:</red>
</p>
<p>Арха́нгела Гаврии́ла глас восприи́мше, рцем:/ ра́дуйся, Ма́ти Бо́жия,/ Я́же Жизнода́вца Христа́ ми́ру ро́ждшая.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на преподо́бныя, пе́сни 3-я и 6-я. Проки́мен, глас 4: </red>Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Апо́стол к Гала́том, зача́ло 208. Аллилу́ия, глас 6: Воззва́ша пра́веднии, и Госпо́дь услы́ша их. Стих: Мно́ги ско́рби пра́ведным, и от всех их изба́вит я Госпо́дь. Ева́нгелие от Матфе́я, зача́ло 104. Прича́стен: В па́мять ве́чную:</p>
<p>
<red>Моли́тва</red>
</p>
<p>О преподо́бная княги́не Евфроси́ние, до́бляя в жена́х подви́жнице, прехва́льная уго́днице Христо́ва! Приими́ моле́ние о нас, недосто́йных, с ве́рою и любо́вию к тебе́ припа́дающих, и те́плым к Бо́гу хода́тайством испроси́ гра́ду Москве́ и лю́дем от бед и напа́стей сохране́ние, споспешеству́й, я́ко чадолюби́вая ма́ти, ча́дом, тобо́ю собра́нным, понести́ и́го Христо́во во благоду́шии и терпе́нии и до́бре подвиза́тися ко исправле́нию жития́ своего́, е́же ко спасе́нию; в ми́ре благоче́стно живу́щим испроси́ у Го́спода в ве́ре тве́рдость, во благоче́стии преспе́яние и всем, с ве́рою прибега́ющим к тебе́ и твоея́ прося́щим по́мощи и заступле́ния, подава́й всегда́ неду́гов исцеле́ние, в ско́рбех утеше́ние и во всем житии́ благопоспеше́ние, наипа́че же умоли́ Го́спода в ми́ре и покая́нии земно́е житие́ преити́ нам, мыта́рств го́рьких и мук ве́чных изба́витися и Ца́рство Небе́сное твои́м хода́тайством получи́ти, иде́же ты со все́ми святы́ми Го́споду предстои́ши, да всегда́ сла́вим Отца́ и Сы́на и Свята́го Ду́ха, ны́не и в безконе́чныя ве́ки веко́в. Ами́нь.</p>
</section>
