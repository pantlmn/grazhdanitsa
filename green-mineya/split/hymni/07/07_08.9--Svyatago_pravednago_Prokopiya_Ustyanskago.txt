<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го пра́веднаго Проко́пия Устья́нскаго</p>
</title>
<p>
<red>Тропа́рь, глас 1:</red>
</p>
<p>Боже́ственною благода́тию просвети́вся,/ и по сме́рти да́руеши исцеле́ния/ притека́ющим к тебе́, прему́дре Проко́пие,/ те́мже и мы ны́не чтим честны́х моще́й твои́х явле́ние,/ веселя́щее вку́пе ду́ши и телеса́./ Тем вси вопие́м:/ сла́ва Да́вшему ти кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>Кано́н, глас 5.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Спаси́телю Бо́гу,/ в мо́ри лю́ди немо́крыми нога́ми ната́вльшему/ и фарао́на со всево́инством пото́пльшему,/ Тому́ Еди́ному пои́м, я́ко просла́вися.</emphasis>
</p>
<p>Припе́в: Святы́й пра́ведный Проко́пие, моли́ Бо́га о нас.</p>
<p>А́гнче Бо́жий, Сло́ве, даждь ми сло́во, недосто́йному Твоему́ рабу́,/ да возмогу́ воспе́ти в па́мять явле́ния моще́й блаже́ннаго Проко́пия торжество́, взыва́я:/ Тому́ Еди́ному воспои́м, я́ко просла́вися.</p>
<p>Безве́стная и та́йная после́днему ро́ду явле́на бы́ша, честны́я мо́щи твоя́, прему́дре Проко́пие,/ к ни́мже прикаса́ющеся, освяще́ние прие́млем, Го́сподеви пою́ще:/ Того́ Еди́наго воспои́м, я́ко просла́вися.</p>
<p>Всесве́тлая твоя́ па́мять возсия́ ми́рови, я́ко со́лнце,/ просвеща́ющи ду́ши благоче́стно пою́щих тя,/ в не́йже моли́ся, блаже́нне,/ пода́ти очище́ние грехо́в Го́сподеви зову́щим:/ Того́ Еди́наго воспои́м, я́ко просла́вися.</p>
<p>
<red>Богоро́дичен:</red> Богороди́тельнице Чи́стая, Небе́сный вхо́де,/ горо́ несеко́мая, две́ре непроходи́мая,/ апо́столом сла́во, му́чеником весе́лие,/ преподо́бным красото́,/ приими́ моле́ние на́ше, е́же Ти прино́сим/ в па́мять блаже́ннаго Проко́пия, Го́сподеви пою́ще:/ Того́ Еди́наго воспои́м, я́ко просла́вися.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Водрузи́вый на ничесо́мже зе́млю повеле́нием Твои́м/ и пове́сивый неодержи́мо тяготе́ющую/ на недви́жимем, Христе́, ка́мени за́поведей Твои́х,/ Це́рковь Твою́ утверди́, Еди́не Бла́же и Человеколю́бче.</emphasis>
</p>
<p>День пра́зднственный <red>Днесь</red> пра́зднуют наро́ди,/ обрето́ша бо мо́щи блаже́ннаго Проко́пия, я́ко не́кое сокро́вище бога́тно,/ непреста́нно Христу́ зову́ще:/ Це́рковь Твою́ утверди́, Еди́не Бла́же и Человеколю́бче.</p>
<p>Естество́ тле́нное ни во что́же вмени́в,/ житие́ чи́стое на земли́ пожи́л еси́/ и сего́ ра́ди насле́довал еси́ Небе́сное селе́ние./ Моли́ и нам получи́ти та́мошнее блаже́нство, пра́зднующим твое́ явле́ние,/ да непреста́нно Христу́ зове́м:/ Це́рковь Твою́ утверди́, Еди́не Бла́же и Человеколю́бче.</p>
<p>Житие́ твое́, я́ко со́лнце, в сердца́ ве́рных возсия́, зарю́ чуде́с испуща́юще,/ те́мже и нас невече́рним Све́том озари́, всечестно́е твое́ явле́ние почита́ющих,/ да непреста́нно Христу́ зове́м:/ Це́рковь Твою́ утверди́, Еди́не Бла́же и Человеколю́бче.</p>
<p>
<red>Богоро́дичен:</red> Зело́ лю́те погружа́емую ду́шу мою́ в пучи́не жите́йских страсте́й/ и бу́рею одержи́мую безме́рных согреше́ний,/ спасе́ния ми простри́ ру́ку, Пречи́стая, и изведи́ из глубины́ зол мои́х,/ да, ра́дуяся, сла́влю Тя, Всенепоро́чную.</p>
<p>
<red>Седа́лен, глас 5:</red>
</p>
<p>Пресве́тлая и светоно́сная, о́тче Богому́дре Проко́пие,/ приспе́ твоя́ па́мять, созыва́ющи ве́рных мно́жество/ просла́вити и пе́ти твое́ честно́е явле́ние,/ про́сим от Христа́ прия́ти ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Яви́лася еси́ вы́шши Небе́сных сил,/ Влады́ку и Го́спода ро́ждши, Богоро́дице:/ зе́мных естество́ возвела́ еси́, Богоневе́стная./ Те́мже Тя вои́стинну, Богороди́тельнице,/ се́рдцем и душе́ю, ве́рнии, сла́вим.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Дела́ смотре́ния Твоего́, Го́споди,/ ужаси́ша проро́ка Авваку́ма,/ изше́л бо еси́ на спасе́ние люде́й Твои́х,/ спасти́ пома́занныя Твоя́ прише́л еси.</emphasis>
</p>
<p>Соедини́вся стези́ пра́вды,/ в Богоспаса́емый Боже́ственный град вшел еси́, Богоно́се преблаже́нне Проко́пие,/ спаси́тельным сия́нием обогати́вся.</p>
<p>Е́динообра́зный, преподо́бне Проко́пие, смысл богоно́сный ви́дев,/ Боже́ственными повестьми́ и Боже́ственною оде́ждею оде́ялся еси́.</p>
<p>Се́рдце твое́ скрижа́ль очище́ну Свята́го Ду́ха благода́ть обре́тши, о́тче Проко́пие,/ написа́ соверше́нно безстра́стие, ве́ру и любо́вь нелицеме́рну.</p>
<p>
<red>Богоро́дичен:</red> Седа́й на престо́ле превознесе́нне херуви́мстем,/ я́ко престо́л Тя име́я, Мари́е Богоневе́сто,/ на руку́ Твое́ю почи́ препросла́вленный Бог наш.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Окая́нную ду́шу мою́, нощеборю́щуюся со тьмо́ю страсте́й,/ предвари́в, уще́дри/ и возсия́й мы́сленное со́лнце днесве́тлыя звезды́ во мне,/ во е́же раздели́ти нощь от све́та.</emphasis>
</p>
<p>Любо́вию чту́ще твое́ явле́ние, приле́жно тя мо́лим, прему́дре Проко́пие,/ не преста́й моля́ся Христу́ Бо́гу,/ да прии́мем грехо́в просты́ню/ и да озари́т нас в нощи́ свет.</p>
<p>Мно́жество наро́да, соше́дшеся <red>Днесь</red> в твое́ явле́ние, блаже́нне Проко́пие,/ и прикаса́ющеся честны́м моще́м твои́м,/ от них исцеле́ния почерпа́ем, непреста́нно зову́ще:/ да озари́т нас в нощи́ свет.</p>
<p>Не то́кмо в житии́ сый, но и по сме́рти/ мно́га чудеса́ от честны́я ти ра́ки содева́ются прихода́щим с ве́рою, всеблаже́нне Проко́пие,/ неду́ги прогоня́еши и от бед избавля́еши си́лою Христо́вою./ К Нему́же непреста́нно зове́м:/ да озари́т нас в нощи́ свет.</p>
<p>
<red>Богоро́дичен:</red> Он, вселука́вый, по <red>вся</red> дни к го́ршим влече́т мя,/ и в ров поги́бели влага́ет, и во отча́яние мя влече́т;/ но того́ мя ловле́ния, Чи́стая, исхити́,/ и твори́ти во́лю Боже́ственную Сы́на Твоего́ и Бо́га на́шего наста́ви,/ и в час стра́шнаго прише́ствия Его́ изба́ви мя вся́каго осужде́ния.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Обы́де мя бе́здна,/ гроб мне кит бысть,/ аз же возопи́х к Тебе́, Человеколю́бцу,/ и спасе́ мя десни́ца Твоя́, Го́споди.</emphasis>
</p>
<p>Прииди́те, собери́теся, христоимени́тии лю́дие,/ све́тло пра́зднуем явле́ние моще́й блаже́ннаго Проко́пия,/ мо́лится бо Ко Влады́це и Бо́гу на́шему,/ да изба́вит нас от вся́каго озлобле́ния,/ к Нему́же, воспева́юще, глаго́лем:/ спасе́ нас десни́ца Твоя́, Го́споди.</p>
<p>Ра́ка моще́й твои́х, прему́дре Проко́пие, дража́йши сапфи́ра показа́ся,/ чудотвори́ва бо бе, исцеле́ния источа́ющи./ Тя ублажа́юще, ве́рнии, ра́достно от души́ Христу́ зове́м:/ спасе́ нас десни́ца Твоя́, Го́споди.</p>
<p>Све́тлыми сия́нии обрето́шася честны́я твоя́ мо́щи, Проко́пие пречу́дне,/ ны́не, а́ки заря́ пресве́тлая, просвеща́ют и освеща́ют чту́щих тя ве́рно/ и ра́достно от души́ Христу́ зову́щих:/ спасе́ нас десни́ца Твоя́, Го́споди.</p>
<p>
<red>Богоро́дичен:</red> Тебе́, Чи́стую Де́ву Нескве́рную,/ еди́ну и́мам сте́ну непреобори́му,/ прибе́жище, и покро́в кре́пок, и ору́жие спасе́ния,/ да мя не пре́зриши, окая́ннаго,/ наде́ждо ненаде́жным, скорбя́щим ра́досте и заступле́ние.</p>
<p>
<red>Конда́к, глас 8.</red>
</p>
<p>
<red>Подо́бен:</red> Взбра́нной:</p>
<p>Ве́рою и любо́вию/ твое́ честно́е явле́ние пра́зднующих, блаже́нне,/ сохрани́ и соблюди́ от вся́кия зло́бы и собла́зна змии́на,/ и́маши бо дерзнове́ние ко Влады́ке все́х, Христу́ Бо́гу./ Его́же моли́ спасти́ правосла́вныя лю́ди,/ моля́щия тя, да вси вопие́м ти:/ ра́дуйся, о́тче Проко́пие,/ всея́ Росси́йския земли́ удобре́ние.</p>
<p>
<red>И́кос:</red>
</p>
<p>А́нгел на земли́ житие́м показа́вся,/ А́нгелы удиви́л еси́, бе́сы же устраши́л еси́/ и челове́ки просвети́л еси́ заря́ми чуде́с твои́х, Богоно́се и преблаже́нне о́тче наш Проко́пие./ И ны́не нас вразуми́ воспева́ти песнь к твоему́ хвале́нию,/ ра́достным гла́сом си́це глаго́лющих:/ ра́дуйся, оста́вивый тле́нное мудрова́ние и прие́мый нетле́нный вене́ц;/ ра́дуйся, терпели́вый душе́ю, и́же злоко́зненнаго врага́ под нога́ма стерл еси́;/ ра́дуйся, ни́жнее мудрова́ние оста́вль и Вы́шняго Ца́рствия дости́г;/ ра́дуйся, цели́телю боле́зней и отгони́телю страсте́й;/ ра́дуйся, о́тче Проко́пие, всея́ Росси́йския земли́ удобре́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Огня́ гаси́лище</emphasis>—
<emphasis>отроко́в моли́твы,/ ороша́ющая пещь, пропове́дница чудесе́,/ не опаля́ющи, ниже́ сожига́ющи/ песносло́вцы Бо́га оте́ц на́ших.</emphasis></p>
<p>Уста́ви ны́нешнюю бу́рю, обдержа́щую нас, блаже́нне,/ и укроти́ моли́твами твои́ми,/ и ва́рварское нахожде́ние низложи́,/ и нас, раб твои́х, на супоста́ты укрепи́, да, ра́дующеся, пое́м:/ Бо́же, благослове́н еси́.</p>
<p>Фарисе́йски не лицеме́руем, но, со смире́нием и ра́достию прикаса́ющеся к честне́й ра́це твое́й, прему́дре Проко́пие,/ про́сим проще́ния грехо́в, Христу́ от души́ вопию́ще:/ Бо́же, благослове́н еси́.</p>
<p>Храни́тель бу́ди вели́кия Росси́и христолюби́вому наро́ду на́шему, Богому́дре Проко́пие,/ сохраня́яй от пога́ных наше́ствия и междоусо́бныя бра́ни, гла́да же и па́губы,/ да, моли́твами твои́ми изба́вльшеся, ра́достно от души́ Христу́ зове́м:/ Бо́же, благослове́н еси́.</p>
<p>
<red>Богоро́дичен:</red> Отча́явшимся еси́ ве́лие прибе́жище,/ обурева́емым ти́хое приста́нище еси́, Богоро́дице./ Те́мже и мы, припа́дающии, да не постыди́мся, Ма́ти Истиннаго Живота́, Тебе́ благодаря́ще и пою́ще:/ благослове́нна Ты в жена́х, Всенепоро́чная Влады́чице.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ороси́вшаго пещь и о́троки Сохра́ншаго посреде́ горя́щаго пла́мене,/ о́троцы, славосло́вите,/ свяще́нницы, благослови́те,/ лю́дие, превозноси́те во вся ве́ки.</emphasis>
</p>
<p>Моли́твенника тя те́пла стяжа́вше и ско́раго помо́щника,/ и я́ко сте́ну тве́рду, и забра́ло недви́жимо и необурева́емо,/ не забу́ди моли́твенник твои́х, избавля́й нас от вся́кия ну́жды и печа́ли,/ да, ра́дующеся, Христу́ зове́м:/ лю́дие, превозноси́те Его́ во ве́ки.</p>
<p>Чуде́с исто́чник ра́ка твоя́ яви́ся, Проко́пие преблаже́нне,/ от нея́же оби́льно вси притека́ющии прие́млют телесе́м здра́вие и душа́м спасе́ние твои́ми моли́твами,/ да, ра́дующеся, Христу́ зове́м:/ лю́дие, превозноси́те Его́ во ве́ки.</p>
<p>Ше́ствие твое́ до́бре сконча́л еси́, и мирски́й мяте́ж, а́ки безбу́рное приста́нище, преплыл еси́,/ и а́нгельски на земли́ пожи́л еси́, плоть твою́ ду́хови повину́л еси́./ И ны́не на Небесе́х предстоя́ всех Царю́ Христу́,/ помина́й чту́щих твое́ явле́ние, Ему́же зове́м:/ лю́дие, превозноси́те Его́ во ве́ки.</p>
<p>
<red>Богоро́дичен:</red> Ще́драго и Человеколюби́ваго Спа́са ро́ждши, Чи́стая,/ Того́ моли́ уще́дрити раба́ Твоего́, и к покая́ния пути́ наста́ви,/ лука́ваго собла́зны от се́рдца моего́ отжени́, и того́ изба́ви ловле́ния,/ и огня́ ве́чнаго исхити́,/ я́ко да непреста́нно пою́ Тя, Чи́стую, во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Иса́ие, лику́й,/ Де́ва име́ во чре́ве и роди́ Сы́на Емману́ила,/ Бо́га же и Челове́ка, Восто́к и́мя Ему́,/ Его́же велича́юще, Де́ву ублажа́ем.</emphasis>
</p>
<p>Исто́чник исцеле́ния испуща́ющи, врачева́ние же безме́здно,/ ковче́г свяще́ния твои́х моще́й ра́ка яви́ся,/ от нея́же почерпа́ем здра́вие присноживо́тное, притека́ющии ве́рно, блаже́нне Проко́пие,/ и тебе́ Дарова́вшаго в пе́снех велича́ем.</p>
<p>Возвели́чил еси́ на земли́ твоего́ Влады́ку,/ тем и в твое́ явле́ние глубину́ чуде́с показа́ и струю́ неоскудева́ему, ра́ку моще́й твои́х, Проко́пие прему́дре,/ слепы́м е́же ви́дети дарова́ся, прокаже́нным очище́ние,/ и одержи́мыя нечи́стыми ду́хи целому́дренны твори́ши./ Те́мже тя велича́ем.</p>
<p>Недосто́йною мое́ю руко́ю принесо́х ти таково́е сло́ва изви́тие, Богому́дре Проко́пие,/ не пре́зри, но приими́ сие́ с любо́вию и моли́ за мя Творца́ твоего́, Влады́ку и Го́спода/ та́мошняго мя изба́вити муче́ния и ми́лость обрести́ в день стра́шнаго испыта́ния.</p>
<p>
<red>Богоро́дичен:</red> Влады́чице ми́ра, Богоро́дице,/ во глубине́ зол поги́бели мене́ погруже́ннаго злоу́мно сластьми́ плотски́ми/ и пристра́стием вещьми́ жития́,/ изведи́, Пресвята́я Де́во, Твои́м милосе́рдием,/ и́бо не и́мам наде́жды,/ весь бо есмь, Чи́стая, во отча́янии, да Тя непреста́нно велича́ю.</p>
</section>
