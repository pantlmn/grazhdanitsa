<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х му́ченик Про́кла и Ила́рия и преподо́бнаго отца́ на́шего Михаи́ла Малеина́</p>
</title>
<p>
<red>ВЕ́ЧЕР</red>
</p>
<p>
<red>На </red>Го́споди, воззва́х: стихи́ры, глас 1.</p>
<p>
<red>Подо́бен:</red> Небе́сных чино́в:</p>
<p>Многови́дныя му́ки претерпе́вше,/ светови́дныя венцы́ прия́сте вку́пе,/ Ила́рие и Про́кле./ Те́мже ва́шу всепра́зднственную па́мять/ ве́рно сотворя́ем,/ моля́щеся приле́жно, е́же моли́ти о всех нас.</p>
<p>Растерза́ния пло́ти твоея́,/ Про́кле, претерпе́л еси́,/ ве́чную сла́ву прозря́, блаже́нне,/ и ра́йское пребыва́ние, и Свет невече́рний,/ в не́мже сый, моли́/ и нам просвети́тися, пою́щим тя.</p>
<p>Я́коже два свети́ла,/ мир просвеща́ете чуде́с луче́ю,/ страстоте́рпцы Госпо́дни, Ила́рие и Про́кле,/ омраче́ние страсте́й отгоня́ще./ Те́мже вас воспева́ем ра́достно,/ пра́зднующе па́мять ва́шу.</p>
<p>
<red>И́ны стихи́ры преподо́бнаго, глас 5.</red>
</p>
<p>
<red>Подо́бен:</red> Преподо́бне о́тче:</p>
<p>Преподо́бне о́тче,/ от ю́ности равноа́нгельное облобыза́л еси́ житие́/ и, ми́ра кра́сная, я́ко уме́ты, вмени́в/ и яко се́на, сла́вы вре́менныя,/ не су́щия, отбе́гл еси́,/ сла́вы Боже́ственныя не забыва́я./ Ея́же ны́не причаща́ешися,/ отве́ргся уз до́лу плотски́х,/ и предстоя́ Све́ту трисо́лнечному,/ и насыща́яся Христо́ва светоли́тия./ Того́ моли́, Тому́ моли́ся всегда́/ дарова́ти Це́ркви единомы́слие,/ мир и ве́лию ми́лость.</p>
<p>Преподо́бне о́тче,/ сия́ние умиле́ния, свети́льниче су́щим во тьме отча́яния,/ незаходи́мая денни́ца,/ покая́ния угль пречестны́я,/ доброде́телей Боже́ственный би́сер/ и ми́лостыня, све́щник вели́к моли́твам,/ си́рым предста́тель и вдови́цам,/ зако́нное пра́вило Це́ркве/ и де́тельный свети́льник воздержа́ния,/ Христа́ моли́, Христо́ви моли́ся всегда́/ дарова́ти Це́ркви единомы́слие,/ мир и ве́лию ми́лость.</p>
<p>Преподо́бне о́тче,/ освяти́лся еси́ пре́жде рожде́ния,/ я́коже Иереми́я свяще́ннейший:/ тебе́ бо ро́ждшей/ Госпо́дня Ма́ти прорече́ тя да́ти плод,/ и́же и дан бы́сть е́й от пеле́н,/ и провозвести́ я́ве./ И прия́т а́бие мы́слию пра́вою,/ жития́ мяте́ж бежа́ща тя, Богому́дре,/ и безмо́лвное житие́ возлюби́вша,/ е́же и проше́л еси́./ Я́ко песо́к, собо́ри единообра́зных/ насади́л еси́ при исхо́дищих вод Бо́жия Ду́ха.</p>
<p>
<red>Сла́ва, глас 6:</red>
</p>
<p>Преподо́бне о́тче Михаи́ле,/ во всю зе́млю изы́де веща́ние исправле́ний твои́х./ Тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен: </red>Кто Тебе́ не ублажи́т: А́ще не пра́зднуеши, Богоро́дичен или́ Кре́стобогородичен.</p>
<p>
<red>Подо́бен:</red> Тридне́вен:</p>
<p>На дре́ве Живо́т наш зря́щи Всенепоро́чная Богоро́дица ви́сящ,/ ма́терски рыда́ющи, вопия́ше:/ Сы́не Мой и Бо́же Мой,/ спаси́ любо́вию пою́щия Тя.</p>
<p>
<red>Вход. Проки́мен дне. И чте́ния преподо́бническая
<emphasis>(зри день 19-й).</emphasis></red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Моще́й твои́х ра́ка, Богому́дре преподо́бне,/ всех собира́ет/ и, бога́тно име́ющи исцеле́ние, всеблаже́нне,/ всем подае́т, ве́рою притека́ющим к тебе́./ Непреста́нно моли́ о нас, е́же спасти́ ду́ши на́ша.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Ра́йскую добро́ту бога́тно зри́ши/ и дово́льно пожина́еши нетле́ния кла́сы,/ и́же процвето́ша ми́рови духо́вне./ И́хже причаща́ющеся, тя почита́ем,/ тем и всечестну́ю па́мять твою́ пра́зднующе, мо́лим:/ сотвори́ мольбы́ о нас,/ и́же ве́рою тя сла́вящих всегда́.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Единожи́тельством сам украси́лся еси́,/ о Михаи́ле треблаже́нне,/ и яви́ся всем свети́льник Со́лнца,/ Божества́ Трисия́тельнаго,/ и просвеща́еши всех, блаже́нне,/ притека́ющих к тебе́ че́стне/ и пра́зднующих твою́ па́мять.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Михаи́ле:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен: </red>Безневе́стная Де́во:</p>
<p>
<red><red>Аще</red> не пра́зднуеши, Богоро́дичен или́ Крестобогоро́дичен:</red>
</p>
<p>Ю́ница Нескве́рная,/ Юнца́ ви́дящи, на дре́ве пригвожда́ема во́лею,/ рыда́ющи жа́лостне, —/ увы́ Мне, — вопия́ше, — люби́мейшее Ча́до!/ Что́ Ти сонм воздаде́ безблагода́тный евре́йский,/ хотя́ Мя обезча́дствовати от <red>Тебе</red>́, Вселюбе́зне?</p>
<p>
<red>Тропа́рь му́чеником о́бщий, глас 4:</red>
</p>
<p>Му́ченицы Твои́, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего,/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p>
<red>Тропа́рь преподо́бнаго, глас 8:</red>
</p>
<p>Крила́ми мы́сленными к Богове́дению возлете́в разу́мно,/ мяте́ж ми́ра оста́вил еси́, блаже́нне,/ презре́в пло́ти мудрова́ния,/ му́дрость Вы́шнюю взыска́л еси́, е́же жи́ти с Бо́гом,/ и всем о́браз дав собо́ю, глаго́ля:/ добро́ есть с Бо́гом жи́ти, Михаи́ле преподо́бне.</p>
<p>
<red>Ин тропа́рь преподо́бнаго, глас то́йже:</red>
</p>
<p>В тебе́, о́тче, изве́стно спасе́ся, е́же по о́бразу:/ прии́м бо крест, после́довал еси́ Христу́/ и, де́я, учи́л еси́ презира́ти у́бо плоть, прехо́дит бо,/ прилежа́ти же о души́, ве́щи безсме́ртней./ Те́мже и со А́нгелы сра́дуется, преподо́бне Михаи́ле, дух твой.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Многосве́тлая звезда́ и́нокующим показа́ся и степе́нь изве́стен,/ воздержа́ния же преде́л, пресве́тлое зерца́ло разсужде́ния, преподо́бне./ И́же па́мять твою́ ра́достно соверша́ющим,/ разреше́ние проси́ согреше́ний, преблаже́нне, Бо́гови предстоя́.</p>
<p>
<red>Сла́ва, и ны́не, Богоро́дичен:</red>
</p>
<p>Наста́ви ны на путь покая́ния, уклоня́ющияся при́сно ко злым безпу́тием/ и Преблага́го прогне́вающия Го́спода,/ Неискусобра́чная Благослове́нная Мари́е, Прибе́жище отча́янных челове́ков, Бо́жие обита́лище.</p>
<p>
<red>По 2-м стихосло́вии седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>По́стника Госпо́дня пе́сньми почти́м,/ я́ко умертви́вша вся прило́ги страсте́й воздержа́нием и тве́рдым терпе́нием вои́стинну,/ и посрами́вша зело́ противобо́рца врага́ и всю сего́ горды́ню,/ и ны́не моля́щася Го́сподеви поми́ловатися душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Ужа́сно чу́до зача́тия и несказа́нен о́браз Рождества́ в Тебе́ позна́ся, Чи́стая Присноде́во,/ ужаса́ет мой ум и удивля́ет по́мысл,/ сла́ва Твоя́, Богоро́дице, всем простре́ся во спасе́ние душ на́ших.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Виде́ние и дея́ние восприи́м, чу́вствия, преподо́бне, украша́я,/ житие́ напра́вил еси́ к Боже́ственным повеле́нием./ Мона́хом бо яви́лся еси́ свети́льник све́тел,/ наставля́я и просвеща́я нас к позна́нию./ Те́мже, восхваля́юще, велича́ем любо́вию исхо́дную па́мять твою́, Богоно́се Михаи́ле,/ сего́ ра́ди вопие́м ти:/ моли́ Христа́ Бо́га прегреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и ковче́г, всесвяту́ю го́ру, све́тлый о́блак воспои́м,/ неопали́мую купину́, слове́сный рай, Е́вино свобожде́ние,/ вселе́нныя всея́ вели́кий сосу́д,/ я́ко спасе́ние в Ней соде́лася ми́ру и оставле́ние дре́вних согреше́ний./ Те́мже и вопие́м Ей:/ моли́ Христа́ Бо́га прегреше́ний оставле́ние дарова́ти/ благоче́стно покланя́ющимся пресвято́му рождеству́ Твоему́.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче,/ до́бру обре́те ле́ствицу,/ е́юже взы́де на высоту́,/ я́коже обре́те Илия́ колесни́цу о́гненную,/ но о́наго у́бо вы́шний путь ины́м не оста́ся,/ ты же и по сме́рти и́маши па́ству твою́,/ небе́сный челове́че, земны́й а́нгеле,/ свети́льниче неугаси́мый вселе́нней,/ Михаи́ле Боже́ственне преподо́бне,/ моли́ спасти́ся душа́м на́шим.</p>
<p>
<red>А́ще не пра́зднуеши, еди́н кано́н Окто́иха и святы́х два кано́на.</red>
</p>
<p>
<red>Кано́н му́чеников, глас 4. Творе́ние Ио́сифово.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
</p>
<p>Соедини́вшеся с Бо́гом и Боже́ственными заря́ми освеща́еми при́сно, до́блии страда́льцы,/ ду́шу мою́ просвети́те, пою́щу светоно́сное и честно́е ва́ше страда́ние/ умиле́нием се́рдца, блаже́ннии.</p>
<p>Воспери́ вас Небе́сное жела́ние,/ те́мже вся кра́сная жития́, страда́льцы, вмени́сте уме́ты,/ манове́ньми к Бо́гу обожи́вшеся и всю безбо́жную кре́пость смири́вше.</p>
<p>Огне́м Богонача́льныя вже́гшеся Тро́ицы,/ злоче́стия разжже́ния угаси́сте, му́дрии, кро́вными тече́нии./ Те́мже исцеле́ний чи́стыми одожде́нии страсте́й на́ших скве́рну отмы́йте.</p>
<p>Безпеча́льную жизнь, Небе́сную сла́ву, ра́йское наслажде́ние,/ свет мы́сленный, кра́сное ра́дование, му́ченицы, взыску́юще,/ лю́тая претерпе́сте треволне́ния до́блественным умо́м.</p>
<p>Небе́снии ли́цы ва́шему терпе́нию удиви́шася, му́дрии:/ бие́ния бо пло́ти, и многоплете́нныя му́ки, му́ченицы,/ доблему́дренно претерпе́сте, ра́дующеся/ и врага́ зло́бу сокрушивше.</p>
<p>
<red>Богоро́дичен:</red> Яд уше́с прама́тере Е́вы/ Гаврии́л, Тебе́ провозглаша́я, ра́дуйся,/ вои́стинну оттрясе́, Влады́чице:/ еди́на бо Ты Посека́теля зло́бы зми́евы/ па́че ума́ же и сло́ва родила́ еси́.</p>
<p>
<red>Ин кано́н преподо́бнаго, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
</p>
<p>Светолу́чными мо́лниями Ду́ха освеща́емь и Того́ дохнове́нием испо́лнен,/ я́коже орга́н, преблаже́нне, оглаша́емь, души́ моея́ мрак отжени́/ и пода́ждь ми сло́во по достоя́нию пе́ти тя.</p>
<p>Роди́телей любве́ предпоче́л еси́ Соде́телеву,/ и теку́щаго жития́ — житие́ равноа́нгельно,/ и мирски́я красоты́ — нетле́нное вои́стинну украше́ние всех Царя́,/ и́миже наслажда́ешися, ра́дуяся.</p>
<p>Восто́ка трисо́лнечнаго был еси́ заря́ всесве́тлая,/ трисия́нным све́том жития́ твоего́ земли́ все лице́ осия́ бога́тно/ и греха́ тьму, о́тче, разоря́я словесы́ твои́ми.</p>
<p>
<red>Богоро́дичен:</red> Клещя́, ю́же ви́де Иса́ия Ду́хом, угль нося́щая, Ты издале́ча яви́лася еси́,/ угль Божествя́ — Христа́ во чре́ве носи́вши, Пресвята́я неопа́льно/ и на объя́тиих поноси́вши ма́нием вся Нося́щаго.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́,/ несть бо свят, па́че Тебе́, Человеколю́бче.</emphasis>
</p>
<p>Прему́дростию слове́с Боже́ственных нему́дрыя обличи́л еси́/ и терза́ния плотска́я кре́постию ду́ха претерпе́л еси́,/ Про́кле всеблаже́нне, му́чениче Богодохнове́нне.</p>
<p>Распя́ту тебе́ бы́вшу, неми́лостивно повеле́ дра́ти тя безу́мный,/ к Бо́гу душе́вныя о́чи простира́юща и терпе́нием ти удобря́ема.</p>
<p>Сокруше́ние удо́в му́жески претерпе́л еси́, прему́дре,/ кро́вию же разжже́ние безбо́жия погаси́л еси́, Про́кле,/ укрепля́емь Боже́ственною благода́тию.</p>
<p>
<red>Богоро́дичен:</red> Разреши́, Де́во, соу́з зол мои́х,/ сосвяза́ющи мя любви́ из Тебе́ рожде́ннаго Сло́ва, Всенепоро́чная,/ и спаси́ мя, Влады́чице, моли́твами Твои́ми.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят,/ па́че Тебе́, еди́не Человеколю́бче.</emphasis>
</p>
<p>Возненави́дев от души́ сласте́й го́ресть и до́льния возгнуша́вся сла́вы,/ мирска́го са́на во́лею по́яс отве́рг,/ су́щих на земли́ царе́й предпоче́т всех Царя́.</p>
<p>От пеле́н освяще́н, от ложе́сн избра́н яви́лся еси́:/ честне́й бо ма́тери твое́й Ро́ждшая Христа́ обеща́ да́ти тя/ и, я́ко освяще́н дар, тя а́бие прии́т.</p>
<p>Ми́ром ты мы́сленным ду́шу и ум очи́стив/ и те́ло а́лчбою истни́в, всели́л еси́ Христа́,/ глаго́люща Сего́ име́я в себе́, и ходя́ща, и мир благоуха́юща.</p>
<p>
<red>Богоро́дичен:</red> Во утро́бе Твое́й, Чи́стая, Отцу́ сопресто́льное Сло́во все́лься,/ от чи́стых Твои́х крове́й вопло́щся и ро́ждься,/ тварь очи́стив идолонеи́стовства кропле́нием Своей кро́ве.</p>
<p>
<red>Конда́к му́чеников, глас 4.</red>
</p>
<p>
<red>Подо́бен:</red> Вознесы́йся:</p>
<p>Я́ко денни́ца звезда́, возсии́/ му́чеников Про́кла и Ила́рия честно́е страда́ние,/ предозари́ющи нас чуде́с светлостьми́./ Те́мже пра́зднуем па́мять ва́шу:/ Христа́ Бога́ моли́те, да спасе́т ду́ши на́ша.</p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Ила́рия, ве́рнии, и сла́внаго Про́кла, страда́вшия тве́рдо/ и врага́ низложи́вшия, согла́сно почти́м, Христа́ велича́юще:/ си́и бо чудесы́ страсте́й мглу отго́нят, просвеща́юще ве́рою к ним притека́ющия.</p>
<p>
<red>Сла́ва, преподо́бнаго, глас 8.</red>
</p>
<p>
<red>Подо́бен:</red> Прему́дрости:</p>
<p>Христо́в а́гнец слове́сный, упасы́й на зла́це доброде́телей преподо́бно о́вцы Госпо́дня,/ удивли́емь есть от А́нгел, му́жеством посрами́в де́моны,/ в челове́цех поживе́, я́ко безпло́тен./ Те́мже и Тро́ице предста́ досто́йно, упра́вити ста́до моли́твами не престае́т./ К нему́же возопие́м:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́м безчи́сленных согреше́ний мои́х,/ и я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоей бла́гости./ Те́мже, Пречи́стая, И́же из Тебе́ воплоще́нному безсе́менно/ моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи Его́ при́сно согреше́ний оставле́ние дарова́ти воспева́ющим досто́йно сла́ву Твою́.</p>
<p>
<red>А́ще не пра́зднуеши, Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>После́дова твои́м словесе́м ве́щи тве́рдостное,/ и́бо кровоя́дец возбраня́ше ити́ к пре́дним,/ до́ндеже Христа́, всех еди́наго Го́спода, испове́дал еси́, Про́кле, Бо́га пресу́щна.</p>
<p>Непобеди́мым дерзнове́нием и до́блим умо́м, страстоте́рпче Про́кле,/ стал еси́ пред суди́щем, воплоще́ние велегла́сно пропове́дуя/ излия́вшаго Себе́ да́же до ра́бияго о́браза, Изба́вителя на́шего.</p>
<p>Безсту́дно у́бо гони́тель мудреце́м пока́зоваше мук ви́ды и ну́жднейшую смерть,/ непобеди́мыя же ви́дя, дивля́шеся/ и, побежде́ние зря свое́, не домышля́шеся.</p>
<p>
<red>Богоро́дичен:</red> Сокруше́нное преступле́нием рук Твои́х творе́ние ущедря́я, Сло́ве,/ в ложесна́ Неискусобра́чныя все́лься,/ и во двою́ существу́ прише́л еси́,/ нетле́ния обновля́я пути́ ве́дущим Тя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Струя́ жи́зни твою́ мысль напои́ Боже́ственнаго Ду́ха де́йством,/ отню́дуже го́ресть сласте́й отри́нувши, Боже́ственныя сла́дости напо́лнися./ Е́юже сы́тости непреста́нныя прие́млющи, пое́т:/ си́ле Твое́й сла́ва, Человеколю́бче.</p>
<p>Огнь искуше́ний и страсте́й пещь слеза́ми твои́х, о́тче, тече́ний/ и духо́вною бога́тною угаси́л еси́ росо́ю, соблю́дся неопале́н,/ опаля́емь бо любо́вию всех Царя́, ве́щная увяди́л еси́ жела́ния.</p>
<p>Ум возне́с к житию́ Небе́сному,/ плотско́е, о́тче, облегчи́л еси́, отягча́вшее ве́щи страсте́й,/ те́мже Тро́ице неукло́нно послужи́л еси́./ Моисе́я же нрав и Илиино́ житие́ подража́я, ви́дел еси́ Го́спода.</p>
<p>
<red>Богоро́дичен:</red> Вся добра́ Ты еси́, Чи́стая, бли́жняя моя́,/ Сын Твой, Влады́чице, зове́т Тебе́, святе́йшу А́нгельскаго естества́ обре́т Тя,/ и багряни́цу те́ла истка́ неизрече́нно от чи́стых Твои́х крове́й,/ и сла́вит Того́ сла́вящия.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Ты, Го́споди, кре́пость му́чеников/ и утвержде́ние, Ты, Свя́те, святы́х,/ непоколеби́мая стено́ стра́ждущих усе́рдно.</p>
<p>Жела́нием Боже́ственным ду́шу опаля́я,/ терпе́л еси́, свеща́ми опаля́емь,/ Про́кле преблаже́нне досточу́дне.</p>
<p>Огня́ то́чию ужаса́юся ве́чнаго,/ взыва́л еси́, опаля́емь, му́чениче Про́кле,/ повеле́нии мучи́теля и во́лею умерщвля́емь.</p>
<p>
<red>Богоро́дичен:</red> Кто мо́жет сказа́ти Твое́ та́инство, о Влады́чице Богоро́дице!/ Зижди́теля бо всех несказа́нно воплоти́ла еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Дрема́ние уны́ния о́чи се́рдца твоего́ не покры́,/ но ума́ твоего́ и жела́ния Боже́ственнаго жа́лом уязвля́емь, всено́щным стоя́нием/ и в моли́тве терпе́л еси́, пло́ти не покрыва́я бро́ви.</p>
<p>Смиреному́дрие сожи́тельно име́я от ю́ности,/ виде́нии Боже́ственными и поуче́нии ум просвеща́я, льсти́ваго по́мыслом не укра́лся еси́,/ но смире́нно име́л еси́ мудрова́ние.</p>
<p>
<red>Богоро́дичен:</red> Я́ко красну́ добро́тою, доброде́телей обре́т Тя пала́ту, кра́сное Сло́во/ в Твоя́ нетле́нная ложесна́ всели́ся/ и из Тебе́ роди́тися неизме́нно благоизво́ли, ве́рных украша́я ли́ца.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой, Многоми́лостиве.</emphasis>
</p>
<p>Ни огнь, ниже́ ра́ны, ни зве́рие,/ ниже́ сме́ртное искуше́ние, до́блии,/ вас разлучи́ти Бо́жия чи́стыя и непоро́чныя любве́ возмого́ша.</p>
<p>Зако́ном хва́льным не порабо́тает му́ченик вои́стинну до кро́ве му́жество,/ еди́н сих сла́вяй Госпо́дь велича́ет я́ко уго́дники.</p>
<p>Благопла́вно пучи́ну преше́дше лю́тых мук,/ устреми́стеся к Боже́ственному приста́нищу,/ е́же о Христе́, страстоте́рпцы му́ченицы, присносу́щнаго наслажде́ния.</p>
<p>
<red>Богоро́дичен:</red> Се, Де́ва, — Иса́ия вопия́ше дре́вле, —/ Сове́та А́нгела Вели́каго ражда́ет,/ Емману́ила, Бо́га и Го́спода, и Спа́са душ на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Умертви́в сла́сти, оживи́лся еси́ ду́хом,/ и, связа́в кре́пкаго, сосу́ды расхи́тил еси́ его́,/ и благопотре́бным доброде́телем прия́телища разшири́л еси́ уче́нии твои́ми.</p>
<p>Малосло́вие ле́ностное ума́ отгна́в,/ хлеб живо́тный, и е́же ко изоби́лию, руко́ю и язы́ком твои́м раздава́я, о́тче,/ сугу́б хотя́щим был еси́.</p>
<p>И́же тала́нт от Бо́жия уче́ния обре́т,/ я́ко сый Боже́ственным спе́хом возрасти́в без ме́ры,/ глас Влады́ки твоего́ слы́шиши ра́достен, к лу́чшим зову́щ тя.</p>
<p>
<red>Богоро́дичен:</red> Зако́нных кроме́ в Тебе́ Вы́шний вочелове́чися,/ и, плоть непрело́жно я́влься, с челове́ки поживе́,/ и к Небе́сней возвы́ситися стези́ хотя́щим показа́.</p>
<p>
<red>Конда́к, глас 2.</red>
</p>
<p>
<red>Подо́бен:</red> Тве́рдыя:</p>
<p>Плотску́ю тяготу́ утончи́л еси́ де́лы,/ душе́вную же бы́стрость впери́л еси́ просвеще́нием, Михаи́ле,/ и яви́лся еси́ Тро́ице жили́ще,/ Ю́же зря, блаже́нне, я́сно,/ моли́ непреста́нно о всех нас.</p>
<p>
<red>И́кос:</red>
</p>
<p>Моли́тв неподви́жимый столп,/ соверше́ние любве́ го́рняго благоу́мия, умиле́ния бе́здна,/ не в тре́тию часть взят был еси́ высоты́,/ но иде́же незаходи́мое Божество́ я́сно зрят Херуви́ми,/ и, си́ми виде́нии сия́я, покланя́ешися,/ и сла́ву пребоже́ственную прие́млеши, отону́ду обожа́емь./ Тем пе́ти тя досто́йно не возмога́ем/ и про́сим проще́ния, взыва́юще ку́пно:/ моли́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Авраа́мстии иногда́ в Вавило́не о́троцы/ пе́щный пла́мень попра́ша</emphasis>,/
<emphasis>пе́сньми взыва́юще:/ оте́ц на́ших Бо́же, благослове́н еси́.</emphasis></p>
<p>Телеса́ ра́нам преда́вше, любо́вию вопло́щшагося Сло́ва, му́ченицы,/ от Сего́ вене́ц пра́вды прия́сте в ле́поту.</p>
<p>Све́том Боже́ственным ум просве́щше,/ ве́рою муче́ния тьму претеко́сте, вопию́ще, прехва́льнии:/ оте́ц на́ших Бо́же, благослове́н еси́.</p>
<p>Тече́нием твои́х усте́н медото́чных слове́с, преблаже́нне Про́кле,/ я́ко Боже́ственным исцеле́нием напоя́еши пою́щия:/ оте́ц на́ших Бо́же, благослове́н еси́.</p>
<p>Си́лою Боже́ственною ум укре́пль,/ мук го́рькия ви́ды претерпе́л еси́, зовы́й, Ила́рие:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Я́ко вы́шши всех тва́рей, ражда́еши всех Зижди́теля,/ пребы́вши Де́вою, Нескве́рная, Благослове́нная,/ еди́на при́сно Препросла́вленная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Се́мя прие́м в се́рдцы за́поведей Бо́жиих/ па́че стори́ц, и ты́сяща плод прине́сл еси́ клас Боже́ственный — мона́хов, вопию́щих:/ благослове́н Бог оте́ц на́ших.</p>
<p>Ду́ха сосу́д Пресвята́го яви́шася устне́ твои́/ и я́коже наводне́нии язы́к честна́я уче́ния, Тро́ице согла́сно зову́щим:/ благослове́н Бог оте́ц на́ших.</p>
<p>
<red>Богоро́дичен:</red> Без се́мене всели́ся во чре́во Твое́ созда́вый мя,/ и из Тебе́ плотоно́сец Бог и Челове́к про́йде,/ не во две раздели́ся ипоста́си, ни смеше́ния подъя́т,/ отце́в Бог благослове́нный.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́, благослови́те, по́йте Го́спода.</emphasis>
</p>
<p>По мно́гих му́ках стреля́нию свире́пый враг тя предае́т,/ от ни́хже ссеца́емь, всехва́льный Про́кле,/ ра́дуяся, в ру́це Бо́жии пре́дал еси́ дух твой.</p>
<p>Уязви́ся честно́е те́ло твое́ непреста́нными стреля́нии, свя́те,/ и неисце́льно уязви́ враги́ безпло́тныя, не пою́щия:/ благослови́те, вся дела́ Госпо́дня, Го́спода.</p>
<p>Просвеща́емь заре́ю благода́ти, я́коже ка́мень, на земли́ валя́емь,/ сокруши́л еси́, Ила́рие, утвержде́ние пре́лести, поя́ в кре́пости:/ благослови́те, вся дела́ Госпо́дня, Го́спода.</p>
<p>Ка́пли крове́й твои́х, поте́кше, нече́стия огнь угаси́ша,/ ве́рныя же напои́ша, пою́щия непреста́нно:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Вопло́щся от чи́стых крове́й Твои́х, Бог, сотвори́вый и созда́вый мя,/ Богороди́тельнице Влады́чице, обнови́ мир, вопию́щий:/ благослови́те, вся дела́ Госпо́дня, Го́спода.</p>
<p>
<red>Ин</red>
</p>
<p>
<red>Ирмо́с: </red>
<emphasis>Седмери́цею пещь/ халде́йский мучи́тель/ богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>И́же пренепости́жную Госпо́дню красоту́ ели́ко жела́ние бя́ше, во пло́ти зря ума́ све́тлостию,/ ны́не персть оста́вль и к Небеси́ до конца́ пресели́вся,/ пред лице́м предстои́ши Тро́ицы, зовы́й:/ лю́дие, превозноси́те Го́спода во вся ве́ки.</p>
<p>Многоце́нный тебе́ вене́ц, по́двиг сконча́вшу, и́же на де́моны, Влады́ка подаде́,/ зла́та светле́йши и би́сера красне́йши, ца́рства и безсме́ртия, о о́тче,/ сия́я па́че со́лнца, зове́ши:/ лю́дие, превозноси́те Го́спода во вся ве́ки.</p>
<p>О, сла́дкаго язы́ка твоего́, и́мже прему́дро улови́л еси́ поглоще́нныя враго́м льсти́вым!/ И ко измене́нию Боже́ственному премени́л еси́,/ водрузи́в единообра́зно се́ни, я́ко песо́к, и зовя́ непреста́нно:/ свяще́нницы, благослови́те, лю́дие, превозноси́те Го́спода во вся ве́ки.</p>
<p>
<red>Богоро́дичен:</red> Умерщвле́нныя жа́лом всепа́губным змии́ным,/ еди́на, Живода́вца Бо́га ро́ждшая, Де́во, оживи́ла еси́./ Его́же приле́жно моли́ воста́ния страсте́й утиши́ти, любо́вию пою́щих:/ свяще́нницы, благослови́те, лю́дие, превозноси́те Его́ во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние процвела́ еси́./ Тем Тя вси велича́ем.</emphasis>
</p>
<p>Се светоза́рная, и свяще́нная, и благонаро́читая му́ченик па́мять возсия́,/ всю зе́млю просвеща́ющи, мрак зло́бы отъе́млющи,/ и о́блак душа́м отгоня́ющи, и исцеле́ний благода́ть точа́щи.</p>
<p>Я́коже два сосца́ духо́вна, пролива́юща исцеле́ний млеко́, му́ченицы,/ вся́ка напитава́ете сердца́, го́ресть неду́гов отгоня́ще и стра́сти лю́тыя исцеля́юще./ Те́мже досто́йно блажи́ми есте́.</p>
<p>Ка́плями крове́й свяще́нных омочи́вше багряни́цу, пресла́внии,/ и сию́ красно́ нося́ще, со Христо́м ца́рствуете всегда́,/ еди́нем Царе́м и Бо́гом на́шим, о ми́ре моля́щеся.</p>
<p>Земля́ благослови́ся ва́шими кровьми́ и моще́й положе́нием,/ перворо́дных Це́рковь Ду́хом боже́ственне светле́ется,/ в не́йже с му́ченики, я́ко му́ченицы, о ми́ре моли́теся.</p>
<p>
<red>Богоро́дичен:</red> Све́та жили́ще, Чи́стая, Твое́, Пречи́стая, бысть чре́во, Влады́чице,/ Тебе́ ра́ди Я́вльшагося в ве́щи зри́ме теле́сней и вся су́щия во тьме Просве́щша./ Те́мже Тя ве́рою ублажа́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти</emphasis>,/
<emphasis>от деви́ческаго чре́ва быв Челове́к.</emphasis>
/
<emphasis>Те́мже Пречи́стую Богоро́дицу, ве́рнии, велича́ем.</emphasis></p>
<p><red>Днесь</red> вся земля́ прии́де, пропове́дающи Христо́во Боже́ственное и́мя,/ пресла́вную и Боже́ственную па́мять твою́ торжеству́я:/ ты бо онебеси́л еси́ ю монахообра́зными уче́ньми/ и уясни́л еси́ а́нгельским ревну́ющия чино́м.</p>
<p>Свети́ша мо́лнии твои́х чуде́с вся концы́,/ моля́щим бо ся ве́рою ра́ка твоя́ источа́ет исцеле́ния./ И тебе́ у́бо и́мать не́бо, земля́ же земну́ю сень те́ла,/ ю́же пре́жде гро́ба истни́вшуюся воздержа́нием твои́м.</p>
<p>Зе́млен ум не мо́жет свет он разуме́ти,/ пресве́тлый и пренеизглаго́ланный Тро́ический,/ его́же ны́не прия́л еси́, и́мже и обожа́емь я́ве./ Помина́ющих тя, преблаже́нне, помяни́, Тро́ице Святе́й предстоя́.</p>
<p>
<red>Богоро́дичен:</red> Яви́хомся жи́зни Боже́ственныя отпаде́ни дре́ва ра́ди разу́мнаго;/ Ты же родила́ еси́ жи́зни дре́во, Христа́ Бо́га,/ И́же от а́довых те́мных жили́щ изведе́/ и к неотъе́млемей введе́ жи́зни пою́щия Тя.</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>А́нгельскаго жития́ жела́я, удали́л еси́ себе́ всех кра́сных жития́,/ всели́лся еси́ во дво́рех за́поведей Госпо́дних/ и со А́нгелы ра́дуешися.</p>
<p>
<red>Сла́ва, и ны́не, Богоро́дичен:</red>
</p>
<p>Я́же от Бо́га ми́рови пода́нным благи́м Ты вина́ еси́, Богоро́дице,/ но и ны́не ми́лостивна сотвори́ о о́бщем спасе́нии благопреме́ннаго Бо́га.</p>
<p>
<red>На хвали́тех стихи́ры, глас 4:</red>
</p>
<p>Воздержа́нием мудрова́ния пло́ти умертви́л еси́/ и ду́шу оживи́л еси́ пусты́нным селе́нием/ и доброде́телей соверше́нием./ Тем и яви́ся соверше́н вои́стинну,/ я́ко бо сон вмени́ся тебе́ смерть,/ и, к Бо́гу предста́в, в ру́це ду́шу пре́дал еси́ Тому́,/ Михаи́ле о́тче всесла́вне.</p>
<p>Стра́сти успи́л еси́ жела́ний свои́х, преподо́бне,/ бде́нием всено́щным,/ я́ко име́я послуша́ние и смире́ние,/ на основа́нии Боже́ственных Писа́ний,/ и се́рдце чи́сто, и ум непрело́жен./ Тем бысть и прия́телище Ду́ха Свята́го,/ луча́ми чуде́с просвеща́я концы́.</p>
<p>Ду́ха сия́ние я́ве насле́довал еси́,/ лука́выя же ду́хи отгна́л еси́/ и священному́дрием ду́шу насели́л еси́,/ и́мже спаса́ются мно́зи наставля́еми/ и почита́ют ве́рою твою́ па́мять тве́рдо,/ по́двиги же и чудеса́ пресла́вная,/ Михаи́ле, отце́м похвало́.</p>
<p>
<red>Сла́ва, глас 5:</red>
</p>
<p>Преподо́бне о́тче,/ не дал еси́ сна твои́ма очи́ма,/ ни ве́ждома твои́ма дрема́ния,/ до́ндеже ду́шу и те́ло от страсте́й свободи́л еси́/ и себе́ угото́вал еси́ Ду́ху жили́ще,/ прише́д бо Христо́с со Отце́м,/ оби́тель в тебе́ сотвори́./ Единосу́щныя Тро́ицы уго́дник быв,/ вели́кий пропове́дниче, о́тче наш,/ моли́ о душа́х на́ших.</p>
<p>
<red>И ны́не, Богоро́дичен.</red>
</p>
<p>
<red><red>Аще</red> не пра́зднуеши, Крестобогоро́дичен.</red>
</p>
<p>
<red>Подо́бен:</red> Ра́дуйся:</p>
<p>А́гнца Своего́ А́гница иногда́ зря́щи, к заколе́нию тща́щася,/ усе́рдно после́доваше, сия́ вопию́щи Ему́:/ ка́мо и́деши, Ча́до Мое́ Сладча́йшее, Христе́?/ чесо́ ра́ди ско́рое тече́ние сие́, Долготерпели́ве, тече́ши неле́ностно?/ Иису́се Вожделе́ннейший, Безгре́шне, Многоми́лостиве Го́споди,/ даждь Ми сло́во, Рабе́ Твое́й,/ Сы́не Мой Вселюбе́знейший,/ не пре́зри, Ще́дре, молча́,/ Тя стра́нно Ро́ждшую, Бо́же Всеще́дре,/ да́руяй ми́рови ве́лию ми́лость.</p>
<p>
<red>На стихо́вне во Окто́ихе.</red>
</p>
<p>
<red>Сла́ва, глас 6: </red>Преподо́бне о́тче,/ до́бру обре́те ле́ствицу:
<emphasis>пи́сана по 50-м псалме́.</emphasis></p>
</section>
