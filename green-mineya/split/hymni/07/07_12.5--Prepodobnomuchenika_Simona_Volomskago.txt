<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобному́ченика Си́мона Во́ломскаго</p>
</title>
<p>
<red>НА ВЕЧЕ́РНИ</red>
</p>
<p>
<red>На Го́споди, воззва́х: </red>стихи́ры, глас 1.</p>
<p>
<red>Подо́бен:</red> Всехва́льнии му́ченицы:</p>
<p>О́тче преподо́бне Си́моне,/ твоя́ кра́сная па́мять/ по́стников собра́ние весели́т до́бре,/ твое́ же житие́ и чуде́с благода́ть/ к похвале́нию созыва́ет чту́щия тя./ Христа́ моли́ дарова́ти душа́м на́шим/ мир и ве́лию ми́лость.</p>
<p>Отче преподо́бне Си́моне,/ твоего́ уста́ва по́стнаго/ проти́внии убоя́шася/ и про́кляти бы́ша твои́ми моли́твами непреста́нными, всехва́льне,/ Христа́ бо соде́тельствующа стяжа́в,/ Его́же моли́ дарова́ти душа́м на́шим/ мир и ве́лию ми́лость.</p>
<p>О́тче преподо́бне Си́моне,/ Христа́ возлюби́в,/ вся́ко Того́ Боже́ственным стопа́м после́довал еси́,/ крест взем, плоть умертви́в,/ живе́ши, Богоно́се, ду́хом,/ и ны́не моли́ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 5:</red>
</p>
<p>Преподо́бне о́тче,/ не дал е́си сна очи́ма твои́ма,/ ни ве́ждома твои́ма дрема́ния,/ до́ндеже ду́шу и те́ло от страсте́й свободи́л еси́/ и себе́ угото́вал еси́ Ду́ха жили́ще,/ прише́д бо, Христо́с со Отце́м/ оби́тель в тебе́ сотвори́./ Единосу́щныя Тро́ицы благода́ть прии́м,/ великопропове́дниче преподо́бне,/ моли́ся о душа́х на́ших.</p>
<p>
<red>И ны́не, Богоро́дичен.</red>
</p>
<p>
<red>Вход. Проки́мен дне. И чте́ния преподо́бническая
<emphasis>(зри день 19-й).</emphasis></red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен: </red>Всехва́льнии му́ченицы:</p>
<p>Прехва́льне Си́моне,/ твое́ житие́ возложи́л еси́/ доброде́телей попече́ние,/ песносло́вием бо ве́рнии/ ве́рою Христа́ похваля́ют,/ твои́ми покаря́ющеся уче́нии,/ и́мже утверди́тися в ми́ре,/ предстоя́, умоли́ Боже́ственнаго Ду́ха.</p>
<p>
<red>Стих:</red> Честна́ пред Го́сподем/ смерть преподо́бных Его.</p>
<p>Богодухнове́нне му́чениче Си́моне,/ твое́ житие́ у́бо ра́вно А́нгелом/ земны́м объяви́ся,/ Небе́сным же я́ко благово́нная же́ртва/ и до́брое кади́ло/ твое́ испове́дание принесе́ся./ И ны́не моли́ся/ дарова́ти душа́м на́шим/ мир и ве́лию ми́лость.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Дарова́нии Ду́ха/ Боже́ственными сия́нии просве́щся,/ приснопа́мятне Си́моне,/ свети́льник показа́ся конце́м,/ боле́зней, зол и страсте́й тьму отгоня́я моли́твами,/ избавля́я неду́г, и скорбе́й, и бед/ и́же ве́рою соверша́ющих при́сно честну́ю па́мять твою́.</p>
<p>
<red>Сла́ва, глас 2:</red>
</p>
<p>Пусты́ня, я́же пре́жде бесо́вская жили́ща иму́щи,/ ны́не же, Си́моне, ученико́в твои́х мно́жеством украша́ется,/ иде́же и храм прече́стен в сла́ву Воздви́жения Животворя́щаго Креста́ воздви́гл еси́,/ разли́чными добро́тами укра́шен,/ те́мже в нем <red>Днесь</red> соше́дшеся/ и честны́й гроб твой обстоя́ще любе́зно,/ мо́лимся, покланя́ющеся и глаго́люще:/ Церква́м единомы́слие да́руй,/ правосла́вному во́инству на враги́ спосо́бствуй моли́твами твои́ми/ и нам испроси́ мир и душа́м на́шим ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>Тропа́рь, глас 4:</red>
</p>
<p>От ю́ности твоея́ впери́в ум твой к Бо́гу, блаже́нне Си́моне,/ ми́ра же отве́ргся, всели́лся еси́ в пусты́ню непроходи́мую,/ и та́мо, от Го́спода укрепля́емь,/ в моли́твах и поще́ниих до́блественне пожи́л еси́,/ и жизнь твою́ страда́льчески убие́нием от сыно́в противле́ния сконча́л еси́./ Сего́ ра́ди со преподо́бными и му́ченики венча́лся еси́,/ с ни́ми же и ны́не предстои́ши Престо́лу Пресвяты́я Тро́ицы./ Сию́ моли́, мо́лим тя, оставле́ние пода́ти согреше́ний на́ших/ и дарова́ти нам ве́лию ми́лость.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь: тропа́рь свята́го, два́жды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен: </red>Вознесы́йся:</p>
<p>Земны́х и тле́ющих наслажде́ния небре́гл еси́/ и в пусты́ни житие́ возлюби́л еси́,/ ми́ра красоты́ и пи́щи вре́менныя возненави́дел еси́/ и отсю́ду сподо́бился еси́ му́ченическому сочета́тися ли́ку./ С ни́миже моли́ спасти́ рабы́ твоя́.</p>
<p>
<red>Сла́ва, и ны́не, Богоро́дичен:</red>
</p>
<p>На Престо́ле херуви́мстем седи́й/ и в не́дрех О́тчих водворя́яйся,/ я́ко на престо́ле святе́м седи́т Свое́м, Влады́чице, в не́дрех Твои́х./ Вопло́щся бо Бог и́стинно воцари́ся над все́ми язы́ки,/ и разу́мно ны́не пое́м Ему́./ Его́же умоли́ спасти́ся рабо́м Твои́м.</p>
<p>
<red>По 2-м стихосло́вии седа́лен, глас 8.</red>
</p>
<p>
<red>Подо́бен: </red>Прему́дрости:</p>
<p>Иоа́нновы нра́вы Крести́теля и Илии́ Фесви́тянина доброде́тели посто́м подража́я,/ безпло́тно пожи́л еси́, со А́нгелы сла́вя Святу́ю Тро́ицу Боже́ственную/ и бесо́вская нахожде́ния побежда́я му́жеством./ Тем и страда́нием кре́пко подвиза́вся,/ Христо́ву Боже́ственному воплоще́нию кла́няяся с Божество́м, Си́моне блаже́нне,/ Его́же моли́ грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, безсе́менно ро́ждшую Бо́га пло́тию,/ вси ублажа́ем, ро́ди челове́честии,/ О́гнь бо всели́ся в Тя Божества́,/ и, я́ко Младе́нца, дои́ши Зижди́теля и Го́спода./ Тем, а́нгельский собо́р и челове́ческий род, досто́йно сла́вим всесвято́е рождество́ Твое́ и согла́сно вопие́м Ти:/ моли́ Христа́ Бо́га прегреше́ний оставле́ние дарова́ти/ досто́йно пою́щим сла́ву Твою́.</p>
<p>
<red>Велича́ние:</red>
</p>
<p>Ублажа́ем тя,/ преподобному́чениче Си́моне,/ и чтим святу́ю па́мять твою́,/ наста́вниче мона́хов/ и собесе́дниче А́нгелов.</p>
<p>
<red>Псало́м избра́нный: </red>Терпя́, потерпе́х Го́спода: По полиеле́и седа́лен, глас 8.</p>
<p>
<red>Подо́бен:</red> Прему́дрости:</p>
<p>В пусты́ню, блаже́нне, всели́вся/ и в ней пречестны́й храм Честна́го и Животворя́щаго Креста́ воздви́г,/ мно́жество и́ночествующих та́мо собра́л еси́./ Благослови́ с тобо́ю рабо́тающия,/ и́хже сохраня́й от вся́каго вре́да лука́ваго,/ да всегда́ благода́рственно вопие́м ти, преблаже́нне Си́моне:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>О Тебе́ ра́дуется, Благода́тная, вся́кая тварь,/ а́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвало́, из Нея́же Бог воплоти́ся и Младе́нец бысть, пре́жде век Сый Бог наш./ Ложесна́ бо Твоя́ престо́л сотвори́/ и чре́во Твое́ простра́ннее небе́с соде́ла./ О Тебе́ ра́дуется, Благода́тная, вся́кая тварь, сла́ва Тебе́.</p>
<p>
<red>Степе́нна, 1-й антнфо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6:</red>
</p>
<p>Мир возненави́дев,/ Христа́ возлюби́л еси́/ и, То́му после́довав, власяни́цу тя́жку на те́ле свое́м носи́л еси́,/ посто́м и бде́нием себе́ удручи́в,/ я́ко безпло́тен на земли́ пожи́л еси́/ и, ду́шу пресве́тлу Бо́гови предста́вив,/ дарова́ний чуде́с сподо́бися./ Тем мо́лимся, о́тче преподо́бне Си́моне:/ моли́ Христа́ Бо́га/ спасти́ся душа́м на́шим.</p>
<p>
<red>Кано́н преподобному́ченику Си́мону, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца, спасе́,/ песнь Бо́гови воспева́юща.</emphasis>
</p>
<p>Сло́во ми даждь, Сло́ве Бо́жий, Светода́вче Христе́,/ воспе́ти све́тлое и светоно́сное житие́ Твоего́ уго́дника, преподо́бнаго Си́мона./ Моли́твами его́ разори́ мрак се́рдца моего́/ и Твои́м све́том ду́шу озари́, молю́ся.</p>
<p>Влады́чнему любостра́нству, преподо́бне, подо́бяся,/ сего́ ра́ди и сам стра́нствовати изво́лил еси́,/ те́мже и Всеви́дящее О́ко, ви́дев твое́ благо́е изволе́ние,/ да́ром чуде́с обогати́ тя, Си́моне преподобнопа́мятне.</p>
<p>Трисо́лнечным сия́нием озаря́емь, Богому́дре,/ зло́е бесо́в шата́ние и вра́жия преще́ния, блаже́нне,/ ра́нами боле́зней, я́ко паучи́ну, разори́л еси́,/ Бо́жиим Ду́хом разжига́емь, Си́моне блаже́нне.</p>
<p>
<red>Богоро́дичен:</red> Я́ко Бо́жия Ма́ти, дерзнове́ние иму́щи к ро́ждшемуся из Тебе́ Единоро́дному Сло́ву,/ Отцу́ собезнача́льну и сра́слену Ду́ху Свято́му,/ моля́щи не преста́й от бед спасти́ся, Всенепоро́чная,/ и́же Тя, Богоро́дицу, сла́вящим.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Кто изрещи́ мо́жет на земли́ твоя́ боле́зни, о́тче, и по́двиги,/ и́хже ра́ди досто́йную мзду насле́дова от Бо́га/ и был еси́ прия́телище Боже́ственному Ду́ху,/ преподо́бен и и́стинен, преди́вен и непоро́чен.</p>
<p>Укрепи́л еси́ ум ра́зумом Боже́ственным, о́тче Си́моне,/ прему́дростию духо́вною и сло́вом украси́лся еси́,/ тем привлече́ мно́гих ду́ши во спасе́ние,/ яви́в и́ноком изве́стное жития́ прописа́ние.</p>
<p>Зло́бы нача́льник, враг, хотя́ тебе́ па́кость сотвори́ти, преподо́бне Си́моне,/ лука́вых челове́ков на тя вооружа́ет,/ тебе́ прирази́вся, постыде́ся,/ Христу́ бо тя соблюда́ющу.</p>
<p>
<red>Богоро́дичен:</red> Херуви́мов и Серафи́мов превы́шши явилася еси́, Богоро́дице,/ Ты бо еди́на прия́ла еси́ Невмести́маго Бо́га во чре́ве Твое́м, Нескве́рная./ Те́мже Тя вси, ве́рнии, пе́сньми, Чи́стая, ублажа́ем.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Христо́вою любо́вию связа́в свою́ ду́шу,/ поще́ния страда́нием утверди́вся,/ зла́та светле́йше благоче́стием облиста́ и чи́стое прия́телище бысть Ду́хови,/ лука́вых духо́в тьму разгна́л еси́./ Тем, собра́в и́ночествующих мно́жества,/ па́стырь им бысть и свети́льник све́тел, Си́моне преподо́бне./ Моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Всенепоро́чная Неве́ста Творца́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́нию мя су́ща скве́рно жили́ще и де́монов игра́лище в ра́зуме бы́вша,/ потщи́ся от сих злоде́йствия мя изба́вити, све́тло жили́ще доброде́тельми соде́лавши,/ Светода́тельная и Нетле́нная, разжени́ о́блак страсте́й и Вы́шняго прича́стия сподо́би/ и све́та невече́рняго моли́твами Твои́ми.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в</emphasis>./
<emphasis>Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis></p>
<p>Све́тлое твое́ житие́ я́ко пра́вило изве́стно вся́кия доброде́тели, о́тче, показа́ся,/ в моли́твах бо, и поще́ниих, и бде́ниих же и мольба́х пребыва́л еси,/ и́же ко Христу́ Человеколю́бцу.</p>
<p>Сна свои́ма очи́ма не дал еси́, блаже́нне Си́моне,/ ни ве́ждома дрема́ния,/ до́ндеже сподо́бися преди́вных селе́ний,/ и́же угото́ва Бог, преподо́бне, лю́бящим Его́.</p>
<p>Стеня́, и пля́ча, и се́туя умиле́нием,/ слезя́ми кропя́ зе́млю при́сно,/ о́тче Богому́дре, соверша́ше путь свой,/ до́ндеже обре́те Боже́ственное во гра́де Бо́жии жили́ще/ и со все́ми святы́ми, преподо́бне, всели́ся.</p>
<p>
<red>Богоро́дичен:</red> Бо́га, И́же из Тебе́ воплоще́ннаго непрело́жно, моли́,/ пребы́вша естество́м ра́вна Отцу́ и Тебе́, Ро́ждшей,/ проще́ние согреше́нием и душа́м спасе́ние пою́щим Тя ве́рою дарова́ти.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри</emphasis>́
<emphasis>нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ мои́ напра́ви, молю́ся.</emphasis></p>
<p>Погаси́в стра́сти росо́ю по́двиг твои́х, о́тче блаже́нне,/ бога́тно возже́гл еси́ огне́м любве́ и ве́ры воздержа́ния свети́льник/ и просвеще́ние безстра́стия и дне сын яви́лся еси́.</p>
<p>Исцеле́ний тебе́ благода́ть Христо́с в неду́зех разли́чных дарова́/ и на ду́хи нечи́стыя власть, му́дре,/ естество́ бо, о́тче, победи́л еси́,/ и́же па́че естества́ дарова́ний сподо́бися Ду́ха.</p>
<p>Ра́йскую добро́ту жела́я, преподо́бне Си́моне,/ и тоя́ ра́ди в слеза́х, и воздыха́ниих, и бде́ниих, и моли́твах свою́ жизнь проводи́л еси́./ Сего́ ра́ди и по сме́рти от Христа́ чудесы́ просла́вися.</p>
<p>
<red>Богоро́дичен:</red> Тя сте́ну иму́ще и заступле́нием Твои́м соблюда́еми,/ Твое́ю Боже́ственною сла́вою хва́лящеся, Тя ублажа́ем,/ Ты бо, Пречи́стая, душа́м на́шим источа́еши весе́лие и ра́дование.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния мои́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Главы́ враго́в мы́сленных сокруши́ти мо́лимся/ и ви́димыя под но́зе покори́ти правосла́вному во́инству на́шему;/ моли́ся, преподобному́чениче, о чту́щих любо́вию святу́ю пя́мять твою́.</p>
<p>Жития́ твоего́ исправле́ния и веща́ния, о́тче,/ всю обтеко́ша отню́д вселе́нную,/ и в пресла́вную высоту́ дости́гл еси́, Бо́гу тя просла́вльшу/ и сла́вна всем сотво́ршу.</p>
<p>Ни́щим строи́тель и вдови́цам предста́тель,/ промы́сленник сирота́м, печа́льным уте́ха,/ па́дшим исправле́ние, оби́димым засту́пник скор был еси́,/ своему́, о́тче, подо́бяся учи́телю.</p>
<p>
<red>Богоро́дичен:</red> Возвы́сила еси́ вои́стинну па́дшее челове́ческое существо́,/ И́же О́бразом Боже́ственным и Отца́ Ра́венством,/ ви́димым Сы́ном неизме́нным, Богома́ти,/ без се́мене во чре́ве поноси́вши.</p>
<p>
<red>Конда́к, глас 8:</red>
</p>
<p>Возложи́в себе́ Бо́гу, па́че всех возлю́бленному,/ от ю́ности, преподобному́чениче, Тому́ от всея́ души́ любо́вию после́довал еси́,/ ми́ра же тле́нная ни во что же вмени́в,/ и в непроходи́мую пусты́ню всели́лся еси́,/ и в ней до́бре проти́ву неви́димаго врага́ подвиза́вся,/ и, я́ко светоза́рное со́лнце, во вся концы́ возсия́л еси́,/ и от челове́ков ненави́стных ну́ждную смерть, и мечно́е посече́ние,/ и ножи́ разбоде́ние, и о́гненное опале́ние прия́л еси́,/ и, ра́дуяся, прише́л еси́ к Небе́сным черто́гом./ И ны́не со Безпло́тными ли́ки Влады́чнему Престо́лу предстоя́,/ помина́й нас, чту́щих па́мять твою́, да зове́м ти:/ ра́дуйся, Си́моне преподо́бне, пусты́нный жи́телю.</p>
<p>
<red>И́кос:</red>
</p>
<p>Зва́нию Го́спода своего́ после́довал еси́ приле́жно, блаже́нне,/ вся, я́же в ми́ре кра́сная, Его́ ра́ди преоби́дев,/ те́мже вопие́м ти:/ ра́дуйся, я́ко Христа́ измла́да возлюби́вый/ и си́лою Его́ претерпе́вый пусты́нное озлобле́ние усе́рдно./ Ра́дуйся, я́ко Вы́шняго по́мощию бесо́вскую пре́лесть попра́л еси́;/ ра́дуйся, я́ко прече́стен храм Воздви́жения Честна́го Креста́ воздви́гл еси́./ Ра́дуйся, я́ко в нем тобо́ю Бог прославля́ется;/ ра́дуйся, я́ко собра́л еси́ ученико́в мно́жество./ Ра́дуйся, я́ко с те́ми приле́жно Го́сподеви рабо́тал еси́;/ ра́дуйся, я́ко удиви́ А́нгелы житие́м свои́м./ Ра́дуйся, я́ко тобо́ю челове́цы по́льзовашася;/ ра́дуйся, Правосла́вныя Руси́ похвало́./ Ра́дуйся, христолюби́вому во́инству утвержде́ние;/ ра́дуйся, я́ко моли́твами твои́ми сопроти́внии побежда́ются./ Ра́дуйся, Си́моне преподо́бне, пусты́ный жи́телю.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Истощи́ лу́ки стрел враг вселука́вый,/ устраши́ти тя не возмо́же,/ си́лою бо Вы́шняго укрепля́емь и Того́ по́мощию вооружа́емь, преподо́бне, поя́ше:/ благослове́н еси́, Бо́же оте́ц на́ших.</p>
<p>Бу́дущия жи́зни взыска́в, сла́ву маловре́менную небре́гл еси́/ и, в пусты́ню всели́вся, блаже́нне,/ со зве́ри жи́ти изво́лил еси́, поя́:/ благослове́н еси́, Бо́же оте́ц на́ших.</p>
<p>Враг, прирази́вся тебе́, преподо́бне, разбо́йники на тя посыла́ет,/ постыде́вся же Боже́ственнаго хра́ма непоколеби́ма,/ утвержде́н бо бе на ка́мени.</p>
<p>
<red>Богоро́дичен:</red> Го́ру Тя проро́к Дании́л Боже́ственным Ду́хом нарече́, Де́во,/ из нея́же ка́мень, Христо́с, без руку́ отсече́ся/ и сокруше́ние соде́я истука́нных пре́лести.</p>
<p>
<red>Песнь 8</red>
</p>
<p>
<red>Ирмо́с:</red>С
<emphasis>едмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си</emphasis>
́
<emphasis>лою же лу́чшею спасе́ны сии́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Царе́ви всех и Бо́гу со святы́ми предстоя́, Си́моне,/ моли́ся стране́ на́шей побе́ды на ва́рвары дарова́ти/ и грехо́в оставле́ние твою́ па́мять почита́ющим и пою́щим вы́ну:/ свяще́нницы, воспо́йте, лю́дие, превозноси́те во вся ве́ки.</p>
<p>Госпо́дним за́поведем изве́стен храни́тель был еси́,/ раздробля́я а́лчущим хлеб свой, преподо́бне./ Та́ющую гла́дом доброде́телей ду́шу мою́ насы́ти, блаже́нне, пою́ща любо́вию:/ свяще́нницы, воспо́йте, лю́дие, превозноси́те во вся ве́ки.</p>
<p>Разбо́йник иногда́ наше́ствие, к пусты́ни твое́й устреми́вшихся,/ Боже́ственною си́лою устраши́л еси́,/ и ны́не на нас мы́сленных враго́в устремле́ния моли́твами свои́ми разори́, пою́щих:/ свяще́нницы, воспо́йте, лю́дие, превозноси́те во вся ве́ки.</p>
<p>
<red>Богоро́дичен:</red> К Богоро́дице все свое́ упова́ние име́л еси́, Си́моне,/ и Той призыва́нием вра́жия се́ти вся прете́рл еси́ и лю́тых воста́ние низложи́./ С Не́ю же, преподо́бне, моли́ся/ о и́же любо́вию честну́ю твою́ па́мять чту́щих и вопию́щих:/ свяще́нницы, воспо́йте, лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с,/ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Бе́гая сла́вы от челове́к, в пусты́ню всели́лся еси́,/ вся, и́же в ми́ре кра́сная, во уме́ты вмени́в, да Христа́ еди́наго приобря́щеши./ Его́же ра́ди пусты́нная озлобле́ния претерпе́,/ да тле́нными нетле́нная измени́ши, Си́моне преподо́бне.</p>
<p>От ме́ста отогня́ти тя враг покуша́ется:/ челове́ки на убие́ние твое́ поощря́ет, Си́моне преподо́бне,/ и́хже до́бре уче́нием твои́м наказа́л еси́/ и, я́коже свои́, при́сно тех возлюби́л еси́.</p>
<p>Не забу́ди посеще́ния чад свои́х, Си́моне преподо́бне,/ и́же к ра́це моще́й твои́х притека́ющих и любо́вию па́мять твою́ торжеству́ющих,/ от всех искуше́ний вра́жиих изба́витися всех Влады́це моли́ся, блаже́нне.</p>
<p>
<red>Богоро́дичен:</red> Зачала́ еси́, Де́во, без се́мене/ И́же вся́ческая созда́вшаго, Сло́во Бо́жие, кроме́ хоте́ния и пло́ти,/ и без истле́ния родила́ еси́, кроме́ боле́зней ма́терних./ Тем Тя, Богоро́дице, язы́ком и се́рдцем испове́дающе, велича́ем.</p>
<p>
<red>Свети́лен:</red>
</p>
<p>Вся су́етная ми́ра сего́ оста́вль,/ Христа́ приобре́л еси́/ и, трудополо́жно пожи́в, смерть ну́ждную восприи́л еси́./ Тем па́мять твою́, Си́моне блаже́нне, почита́ем.</p>
<p>
<red>Сла́ва, и ны́не, Богоро́дичен:</red>
</p>
<p>Бо́га нам, Пречи́стая, родила́ еси́,/ и вси, прароди́тельныя кля́твы изба́вльшеся,/ воспева́ем Тя, Препе́тая.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ В после́дних ро́дех/ просия́ в доброде́телех посты́ и моли́твами,/ и труды́ теле́сными, и ины́ми мно́гими страда́нии,/ во все вре́мя своего́ жития́/ ум вперя́я к Бо́гу,/ подвиза́яся неосла́бно, о́тче Си́моне.</p>
<p>Ве́рою соше́дшеся,/ вси я́ко по́стника Христо́ва тя почита́ем, Си́моне,/ ра́дуяся бо, ше́ствовал еси́ в пусты́ни непроходи́мей, му́дре,/ наста́вник был еси́ че́стен./ Те́мже тебе́ мы ве́рою взыва́ем:/ о всебла́женне, по́стником похвало́,/ о нас моли́ся ко Го́споду/ поми́ловатися душа́м на́шим.</p>
<p>Преподо́бне о́тче Си́моне,/ бу́дущия ра́ди жи́зни/ в лес те́мный всели́ся,/ ника́коже боя́ся неви́димых враго́в,/ а́ще и, мно́ги ско́рби творя́ще, приидо́ша к тебе́,/ ты же моли́твами свои́ми сих без ве́сти творя́ше,/ о терпели́вый душе́ю, пусты́нный жи́телю,/ тем тя ве́рою вси почита́ем и ублажа́ем.</p>
<p>
<red>Сла́ва, глас 2:</red>
</p>
<p>Прииди́те, пе́сньми венча́ем страда́льца Христо́ва,/ я́ко крин се́льный и рая́ Боже́ственнаго благора́сленный цвет,/ правосла́вных овча́, чистоты́ добро́та,/ ве́ры утвержде́ние, сла́ва воздержа́ния/ яви́ся я́вственно ми́рови./ Те́мже вене́ц прия́т Ца́рствия непреме́нен.</p>
<p>
<red>И ны́не, Богоро́дичен, глас то́йже: </red>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Апо́стол к Ри́мляном, зача́ло 99. Ева́нгелие от Луки́, зача́ло 64. Прича́стен: </red>Ра́дуйтеся, пра́веднии:</p>
<p>
<red><strong>Преподобномученик Симон Воломский (в миру Симеон Михайло́вич)</strong></red>, родился в 1586 году в семье крестьянина монастырской Волоколамской вотчины. В 1607 году, в Смутное время, его отец, разорившись, отправился на север, а преподобный Симеон пошел в Москву. Там он нашел приют у одного портного и научился портняжному ремеслу.</p>
</section>
