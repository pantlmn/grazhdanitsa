<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Собо́р свята́го Арха́нгела Гаврии́ла и преподо́бнаго отца́ на́шего Стефа́на Савваи́та</p>
</title>
<p>
<red>ВЕ́ЧЕР</red>
</p>
<p>
<red>На </red>Го́споди, воззва́х: стихи́ры Арха́нгела, глас 4.</p>
<p>
<red>Подо́бен:</red> Дал еси́ зна́мение:</p>
<p>Ум предве́чный,/ свет соста́вивый вторы́й,/ Гаврии́ла тебе́, прича́стиями Боже́ственными/ просвеща́ющаго всю вселе́нную/ и ю́же от ве́ка открыва́ющаго нам/ Боже́ственную и вели́кую вои́стинну та́йну,/ во утро́бе воплоща́емаго деви́честей/ су́ща Безтеле́снаго и бы́вша Челове́ка,/ во е́же спасти́ челове́ка.</p>
<p>Престо́лу предстоя́ Трисо́лнечнаго Божества́/ и бога́тно просиява́я Боже́ственными светлостьми́,/ испуща́емыми непреста́нно отту́ду,/ су́щия на земли́, ра́достно лику́ющия и восхваля́ющия тя,/ страсте́й мглы изба́ви и просвеще́нием уясни́,/ Гаврии́ле Архистрати́же,/ моли́твенниче о душа́х на́ших.</p>
<p>Низложи́ шата́ния ага́рянская,/ на ста́до твое́ ча́сто находя́щая,/ уста́ви раздо́ры Це́ркве,/ укроти́ бу́рю безме́рных искуше́ний,/ изба́ви бед и обстоя́ний любо́вию чту́щия тя/ и под кров твой прибега́ющия,/ Гаврии́ле Архистрати́же,/ моли́твенниче о душа́х на́ших.</p>
<p>
<red>И́ны стихи́ры преподо́бнаго, глас 8.</red>
</p>
<p>
<red>Подо́бен:</red> О, преславнаго чудесе́:</p>
<p>О́тче Богоно́се Стефа́не,/ Боже́ственною му́дростию ум укре́пль све́тло,/ я́рость у́бо му́жеством,/ целому́дрием же жела́ние,/ пра́вдою же всю си́лу душе́вную/ упра́вил еси́ любому́дренно,/ колесни́цу красну́ доброде́телей соста́вил еси́,/ на ню́же всед, ра́дуяся,/ возше́л еси́ к высоте́, сла́вне.</p>
<p>О́тче Богогла́се Стефа́не,/ богосло́вием ум просвети́л еси́, преподо́бне,/ я́коже копие́, нося́ я́рость,/ просте́рту на ху́льныя, блаже́нне, еретики́,/ жела́нием пи́щи го́рния,/ ея́же сподо́бился еси́ причасти́тися, чу́дне,/ предстоя́ престо́лу всех Царя́ и Вседержи́теля.</p>
<p>О́тче Богоглаго́ливый Стефа́не,/ воздержа́нием ум огради́в всю́ду,/ к Первовино́вному востещи́ сотвори́л еси́,/ и ути́шил еси́ мирски́й мяте́ж/ и, молву́ оттря́с,/ ума́ чистото́ю удержа́н был еси́, прему́дре,/ жела́нием вои́стинну кра́йним,/ Богому́дре преподо́бне.</p>
<p>
<red>Сла́ва, глас 6. Византи́ево:</red>
</p>
<p>Сра́дуйтеся с на́ми, вся А́нгельская чинонача́лия:/ предста́тель бо ваш и наш засту́пник,/ вели́кий Архистрати́г, в дне́шний день/ в честне́м его́ хра́ме/ пресла́вно явля́яся, освяща́ет./ Те́мже, по до́лгу воспева́юще, тому́ возопии́м:/ покры́й нас кро́вом крилу́ твое́ю,/ вели́кий Гаврии́ле Арха́нгеле.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен: </red>Тридне́вен:</p>
<p>Всечи́стая я́ко ви́де Тебе́, на Кресте́ пове́шена,/ пла́чущи, вопия́ше ма́терски:/ Сы́не Мой и Бо́же Мой,/ сладча́йшее Мое́ Ча́до,/ ка́ко терпи́ши страсть поно́сную?</p>
<p>
<red>На стихо́вне Окто́иха.</red>
</p>
<p>
<red>Сла́ва, и ны́не, глас 8. Иоа́нна мона́ха:</red></p>
<p>Я́ко чинонача́льник, и побо́рник,/ и А́нгелов пе́рвый вождь, Архистрати́же,/ вся́кия ну́жды и ско́рби,/ неду́г и лю́тых согреше́ний свободи́/ ве́рно пою́щих и моля́щих тя, сла́вне,/ я́ве я́ко невеще́ствен Невеще́ственнаго зря/ и непристу́пным све́том Влады́чния сла́вы осиява́емь./ Той бо человеколю́бче плоть нас ра́ди от Де́вы прия́т,/ спасти́ восхоте́в челове́чество.</p>
<p>
<red>Тропа́рь, глас 4:</red>
</p>
<p>Небе́сных во́инств Архистрати́же,/ мо́лим тя при́сно мы, недосто́йнии,/ да твои́ми моли́твами огради́ши нас/ кро́вом крилу́ невеще́ственныя твоея́ сла́вы,/ сохраня́я нас, припа́дающих приле́жно и вопию́щих:/ от бед изба́ви нас,/ я́ко чинонача́льник Вы́шних сил.</p>
<p>
<red>НА У́ТРЕНИ</red>
</p>
<p>
<red>Еди́н кано́н Окто́иха со ирмосо́м на 4 и Арха́нгела на 6. Творе́ние Ио́сифово, его́же краегране́сие: </red>Я́ко всече́стна Гаврии́ла хвалю́. Глас 4.</p>
<p>
<red>Песнь 1</red>
</p>
<p>
<red>Ирмо́с:</red> <emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Я́ко све́та су́ща, к све́ту кра́йнему невеще́ственными причаще́нии,/ Боже́ственнаго и невеще́ственнаго, молю́ тя, Арха́нгеле Госпо́день:/ ум мой просвети́ моли́твами твои́ми, я́ко да воспева́ю тя.</p>
<p>Соста́вим <red>Днесь</red> лик Боже́ственный, веселя́щеся,/ пе́рваго почита́юще Безпло́тных умо́в, неизрече́нную ра́дость возвести́вшаго,/ в мир прише́дшую за бла́гость.</p>
<p>Предста́теля тя вели́ка, и к Бо́гу засту́пника,/ и сте́ну, и утвержде́ние, Гаврии́ле, иму́ще,/ лю́бящии тя, избавля́емся от бед и вре́да змии́на, восхваля́ющии тя.</p>
<p>
<red>Богоро́дичен:</red> Чи́сту Тя Всенепоро́чную Гаврии́л я́ко узре́,/ ра́дуйся, — Тебе́, Влады́чице, све́тло возопи́, — Неискусобра́чная,/ челове́ков спасе́ние, А́нгелов похвала́ и честносло́вие.</p>
<p>
<red>Ин кано́н преподо́бнаго на 4, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть:/ препросла́вленный Госпо́дь сла́вно бо просла́вися.</emphasis>
</p>
<p>Тебе́ твоего́, преблаже́нне, уче́ния долг принося́ще,/ воздая́ния простира́ем, вене́ц похва́л плету́ще,/ ты же ми́лостив яви́ся, пребога́те, твои́ми мольба́ми благода́ть ми пода́ждь духо́вную.</p>
<p>Всегуби́тельное стремле́ние страсте́й, о́тче, увяди́л еси́, слове́сным объя́т богому́дрием,/ благопребы́тен бо был еси́, благогла́сен, кро́ток же и смире́н,/ сло́вом же прему́дрости, Стефа́не, и ра́зума венча́емь.</p>
<p>Свяще́нно украси́л еси́ себе́, о́тче, ра́зумом/ и де́тельным де́йством благода́ти, Богоглаго́ливе Стефа́не,/ жела́я венца́ сла́вы Христо́вы,/ и твоея́ наде́жди изря́дно, преблаже́нне, не погреши́л еси́.</p>
<p>Целому́дрие удержа́л еси́ я́ве, кра́йнюю же кро́тость и высо́кое, Богоно́се, смире́ние,/ и́миже возвыша́емь, трудо́в твои́х де́йством и виде́нием, ра́дуяся, прине́слся еси́,/ вене́ц неувяда́емый прие́мь.</p>
<p>
<red>Богоро́дичен:</red> Тва́рей яви́лася еси́, Чи́стая, всех ви́димых и неви́димых превы́шши, Всенепоро́чная:/ Зижди́теля бо родила́ еси́, я́коже изво́ли воплоти́тися во утро́бе Твое́й,/ Его́же со дерзнове́нием моли́ спасти́ пою́щия Тя.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Прича́стием Све́та невеще́ственнаго, я́ко невеще́ствен вои́стинну, Гаврии́ле,/ невеще́ственно просвеща́емь, свет ви́ден был еси́ вторы́й,/ веще́ственныя всегда́ челове́ки просвеща́я, пою́щия тя.</p>
<p>Вели́каго благозва́ния сподо́бился еси́,/ вели́кое та́инство нам откры́в, вели́кий А́нгелов,/ и́мже взя́ти бы́хом от земли́ к велича́йшей высоте́,/ вельми́ чту́щии тя.</p>
<p>Яви́ся всем с Небесе́, любо́вию и́щущим тя при́сно,/ и уста́ви бу́рю, на ны дви́жимую, напа́стей же и скорбе́й,/ о Гаврии́ле Архистрати́же!</p>
<p>
<red>Богоро́дичен:</red> Сказу́я е́же дре́вле сокрове́нное та́инство, Отрокови́це,/ Тебе́ иногда́ Гаврии́л взыва́ше:/ ра́дуйся, Бо́жия пала́то, в ню́же всели́вся, вся челове́ки обожи́л есть,/ я́ко Милосе́рд.</p>
<p>
<red>Ин</red>
</p>
<p>
<red>Ирмо́с:</red>
<emphasis>Процвела́ есть пусты́ня, я́ко крин, Го́споди,/ язы́ческая неплодя́щая, Це́рковь/ прише́ствием Твои́м,/ в не́йже утверди́ся мое́ се́рдце.</emphasis>
</p>
<p>Просия́ житие́ твое́, Богоно́се Стефа́не, всесве́тло, я́ко со́лнце, в ми́ре/ и просвети́ к тебе́ ве́рою и любо́вию приходя́щия.</p>
<p>Просвеща́ются концы́ уче́нии твои́ми, преподо́бне:/ я́коже бо свети́льник, просия́л еси́, Богоно́се, Це́ркви Христо́ве,/ в не́йже утверди́ся мое́ се́рдце.</p>
<p>Непорабоще́нну соблю́л еси́ ду́шу твою́ страстьми́/ и сластьми́ теле́сными, Богоно́се Стефа́не че́стне./ Те́мже ны́не по достоя́нию восхваля́ем тя.</p>
<p>
<red>Богоро́дичен:</red> Яви́лася еси́ чистото́ю, я́ко крин, Влады́чице,/ посреде́ те́рния просия́вши луча́ми де́вства Твоего́, Богоро́дице Пречи́стая.</p>
<p>
<red>Конда́к, глас 2:</red>
</p>
<p>На Небесе́х зря Бо́жию сла́ву и на земли́ с высоты́ подая́ благода́ть,/ нача́льниче А́нгелов, му́дре Гаврии́ле, Бо́жия сла́вы служи́телю/ и ми́ра Боже́ственный побо́рниче,/ спаса́й, соблюда́й вопию́щия ти:/ сам бу́ди помо́щник, и никто́же на ны.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Вознесы́йся:</p>
<p>Безпло́тных служи́телей ты пе́рвенствуяй,/ первове́чное повеле́нное стра́шное та́инство тебе́ еди́ному, Гаврии́ле сла́вне, вверя́ется,/ Рождество́ неизрече́нное Святы́я Де́вы:/ ра́дуйся, — провозглаша́я Ей, — Обра́дованная./ Те́мже тя должно, ве́рнии, с весе́лием при́сно ублажа́ем.</p>
<p>
<red>Сла́ва, преподо́бнаго, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Исправле́ние жития́ твоего́ всех просвеща́ет, стопы́,/ Стефа́не о́тче, вои́стинну, ве́рою подо́бящихся тебе́./ Те́мже любо́вию тя блажа́щия всегда́ спаса́й моли́твами твои́ми от вся́кия тесноты́,/ Христа́ Блага́го моля́, преподо́бне блаже́нне досточу́дне.</p>
<p>
<red>И ны́не, Богоро́дичен:</red>
</p>
<p>Я́ко невозде́ланная, Де́во, лоза́, краснейший Грозд прозябла́ еси́,/ источа́ющ нам вино́ спасе́ния, всех веселя́щее ду́ши же и телеса́./ Те́мже, я́ко вину́ Тя до́брых блажа́ще при́сно, со А́нгелом вопие́м Ти:/ ра́дуйся, Благода́тная.</p>
<p>
<red>Крестобогоро́дичен:</red>
</p>
<p>Неискусобра́чная Чи́стая и Ма́ти Твоя́, Христе́,/ ви́дящи Тя, ме́ртва ви́сяща на Кресте́, ма́терски пла́чущи, глаго́лаше:/ что Тебе́ воздаде́ евре́йский беззако́нный собо́р и неблагода́рный,/ и́же мно́гих и вели́ких Твои́х, Сы́не Мой, даро́в наслади́выйся?/ Пою́ Твое́ Боже́ственное снизхожде́ние.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий Сове́т,/ е́же от Де́вы, воплоще́ния/ Тебе́, Вы́шняго,/ проро́к Авваку́м усмотря́я, зовя́ше:/ сла́ва си́ле Твое́й, Го́споди.</emphasis>
</p>
<p>Стоя́л еси́ прича́стием Богонача́льным, дре́вле, Гаврии́ле досточу́дне,/ просвеща́я проро́ка Дании́ла/ и изложи́в явле́ние недове́домых ду́хом.</p>
<p>Усты́ бре́нными тя ра́достно, о́гненное естество́ су́ща, восхваля́ем:/ изми́ нас огня́ всегда́ паля́щаго,/ Боже́ственными, Гаврии́ле, хода́тайствы твои́ми.</p>
<p>Па́че со́лнца в Боже́ственную оде́жду, сла́вою непристу́пною блиста́ющуся, одева́емь,/ Архистрати́же служи́телей,/ Царю́ предстои́ши Небе́сному, веселя́ся.</p>
<p>
<red>Богоро́дичен:</red> Всю Тя, Ду́хом Гаврии́л преочище́ну, Всенепоро́чная, разуме́в,/ вопие́т Тебе́ я́вственно:/ ра́дуйся, кля́твы избавле́ние и пра́отцев воззва́ние.</p>
<p>
<red>Ин</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Ты, Стефа́не, мона́шествующих был еси́ вене́ц,/ я́ко ка́мением многоце́нным, доброде́тельми обложе́н,/ яви́лся бо еси́, блаже́нне, богора́дованно вои́стинну украше́ние.</p>
<p>Боже́ственную, Богоно́се, прему́дрость поче́л еси́,/ те́мже дарова́ний тя сия́ венцы́ уясни́,/ сла́ву ве́чную тебе́ хода́тайствовавши, о́тче всече́стне.</p>
<p>Све́тлостию нра́вов твои́х и о́бразы бла́гости, преподо́бне Стефа́не,/ подо́бне пожи́л еси́,/ те́мже присту́пен всем был еси́, всеблаже́нне пречу́дне.</p>
<p>
<red>Богоро́дичен:</red> Умерщвле́ния плод мне Е́ва принесе́,/ Жизнь же ро́ждшая Ипоста́сную, Пречи́стая, а́бие испра́вила еси́./ Те́мже зову́ Ти: ра́дуйся, Присноде́во.</p>
<p>
<red>Песнь 5</red>
</p>
<p>
<red>Ирмо́с:</red>У
<emphasis>жасо́шася вся́ческая/ о Боже́ственней</emphasis>
<emphasis>сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Ума́ прича́стием пе́рваго просвеща́емь, вторы́й ви́ден был еси́ свет,/ зовы́й со безчи́сленными А́нгел чи́нми:/ Свят Оте́ц Вседе́тель, Сын Собезнача́лен и Дух Сопресто́лен.</p>
<p>Вид твой о́гнен, добро́та пречу́дна, вся́ку мысль удивля́я,/ ве́лия сла́ва, Гаврии́ле, вели́кий Боже́ственных Безпло́тных нача́льниче,/ всех удобре́ние, ве́рно воспева́ющих тя.</p>
<p>Боже́ственный я́ко ви́де тя, во вре́мя кажде́ния дре́вле стоя́ща, Заха́рия быва́ет нем:/ не ве́рова бо твоему́ возвеще́нию стра́шному,/ его́же возгласи́л еси́, Гаврии́ле Архистрати́же.</p>
<p>Богородичен: Храм свяще́ния су́щи, Пренепоро́чная,/ гла́сом Гаврии́ла Арха́нгела, во святы́х почива́ющаго, родила́ еси́ Пресвята́го Бо́га,/ вся освяща́ющаго и лю́тых изыма́ющаго.</p>
<p>
<red>Ин</red>
</p>
<p>
<red>Ирмо́с:</red>
<emphasis>Хода́таи́ Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/ приведе́ние и́мамы.</emphasis>
</p>
<p>Стремле́ние страсте́й безстра́стия жела́нием угаси́л еси́, Богоно́се Стефа́не,/ и виде́нии и дея́нии просвети́л еси́, о́тче, душе́вное устрое́ние.</p>
<p>Умо́м чи́стым писа́нии бесе́довал еси́ духо́вными, Богоглаго́ливе Стефа́не,/ и виде́ния и дея́ния собра́л еси́ бога́тство боже́ственно,/ о́тче преподо́бне.</p>
<p>Прему́дрости глубину́ испыта́в, Стефа́не,/ дости́гл еси́ обрести́, ели́ко благопотре́бно,/ и би́сер многоце́нный боле́зньми стяжа́л еси́, преблаже́нне, ра́зума.</p>
<p>
<red>Богоро́дичен:</red> Се во чре́ве, Богоро́дице Пречи́стая, Христа́ Бо́га па́че сло́ва име́ла еси́,/ я́коже Иса́ия провозгласи́,/ вы́ше естества́ Сего́, Богороди́тельнице, родила́ еси́.</p>
<p>
<red>Песнь 6</red>
</p>
<p>
<red>Ирмо́с:</red> <emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми вослле́щим,/ от Нея́ ро́ждшагося Бо́га сла́вим.</emphasis></p>
<p>Земни́и язы́цы почести́ тя, ума́ светоза́рнаго и Небе́снаго, не возмо́гут,/ пресве́тло просвеща́ема па́че ума́ и сло́ва Боже́ственными светлостьми́.</p>
<p>Заря́ со́лнца многосве́тлая, о́гненных слуг нача́льниче,/ светоно́сными твои́ми ко Влады́це мольба́ми/ пою́щия тя тьмы страсте́й исхи́ти.</p>
<p>Сове́ты язы́ков разори́, ве́ру правосла́вную утверди́,/ уста́ви раздира́ния церко́вная, Арха́нгеле,/ ко всех Творцу́ твои́ми моли́твами.</p>
<p>
<red>Богоро́дичен:</red> Глаго́лов Боже́ственных послушли́ва, Чи́стая, Гаврии́ловых была́ еси́/ и пребезнача́льнаго Сло́ва пло́тию родила́ еси́,/ безслове́сия мир изба́вльшаго.</p>
<p>
<red>Ин</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Вселе́нней свети́ло пресве́тлое, о́тче, яви́лся еси́,/ слове́с све́тлостию просвеща́я, Стефа́не,/ ве́рою и любо́вию к тебе́ притека́ющия.</p>
<p>Блаже́нно житие́ проше́л еси́, успи́в у́бо чу́вства,/ вне быв мирска́го мяте́жа,/ и Бо́гу прибли́жился еси́, Стефа́не.</p>
<p>Я́ко добр, я́ко красе́н вене́ц,/ и́мже ны́не венча́лся еси́, прему́дре Стефа́не, доброде́тельми венча́емь,/ и над страстьми́ ца́рствовал еси́, преизря́дне.</p>
<p>
<red>Богоро́дичен:</red> Вы́ше естества́, Де́во, родила́ еси́ и ве́чнуеши Де́вою,/ я́вльши и́стиннаго Божества́, Сы́на и Бо́га Твоего́, о́бразы.</p>
<p>
<red>Конда́к, глас 2.</red>
</p>
<p>
<red>Подо́бен:</red> Тве́рдыя:</p>
<p>Архистрати́же Бо́жий, служи́телю Боже́ственныя сла́вы,/ А́нгелов нача́льниче и челове́ков наста́вниче,/ поле́зное нам проси́ и ве́лию ми́лость,/ я́ко Безпло́тных Архистрати́г.</p>
<p>
<red>И́кос:</red>
</p>
<p>Рекл еси́, Человеколю́бче, в писа́ниих Твои́х,/ мно́жеству ра́доватися А́нгел на Небеси́ о челове́це еди́ном ка́ющемся, Безсме́ртне./ Те́мже мы, и́же в беззако́нниих, Безгре́шне еди́не Сердцеве́дче,/ Тя моли́ти всегда́ дерза́ем, я́ко Благоутро́бнаго,/ уще́дрити и низпосла́ти недосто́йным умиле́ние, Влады́ко, подая́й нам проще́ние:/ о всех бо нас мо́лится Тебе́ Безпло́тных Архистрати́г.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог благослове́н еси́.</emphasis>
</p>
<p>Иоа́нново рождество́, сла́вне, возвести́л еси́ Заха́рии,/ иногда́ внутрь Боже́ственнаго хра́ма предстоя́щу и пою́щу Изба́вителю и Бо́гу:/ препе́тый отце́в Госпо́дь и Бог, благослове́н еси́.</p>
<p>Пресла́вное хра́ма твоего́ благоле́пие пресве́тло, Гаврии́ле, освяща́ет ду́ши ве́рных/ и повелева́ет велегла́сно вопи́ти:/ препе́тый отце́в Госпо́дь и Бог, благослове́н еси́.</p>
<p>Просвеща́емь прича́стием, Архистрати́же, пе́рваго Све́та та́йно,/ вторы́й свет вои́стинну ви́ден был еси́,/ пою́щия просвеща́еши всегда́:/ препе́тый отце́в Госпо́дь и Бог, благослове́н еси́.</p>
<p>
<red>Богоро́дичен:</red> По́слан бысть Гаврии́л Архистрати́г,/ ра́дость возвеща́я Тебе́, Де́во Ма́ти Чи́стая,/ Ея́же ра́ди печа́ль преста́, и кля́тва вои́стинну непло́дна бысть,/ и благослове́ние процвете́ ве́рным во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть./ Христо́с же простре́ богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Благово́нствуют, преподо́бне, твои́х уче́ний словеса́, благода́тию Ду́ха сия́юще:/ Божество́ бо еди́но честву́я в Трех Ли́цах,/ Сло́ва же воплоще́ние поя́, благово́нствуеши нас, пребога́те.</p>
<p>Ума́ чистото́ю и ра́зума, Богому́дре, све́тлостию житие́ преше́л еси́,/ чистото́ю же телесе́ и де́вства сия́нием/ изря́дно возложе́ние я́влься Всеви́дцу и Вседержи́телю.</p>
<p>Сло́во твое́ со́лию растворе́но,/ житие́ твое́, благода́тию, преблаже́нне, сия́я, яви́ся, пречу́дне,/ те́мже в Вы́шния оби́тели всели́лся еси́, ра́дуяся,/ Христу́ со дерзнове́нием ны́не предстоя́.</p>
<p>
<red>Богоро́дичен:</red> Управля́ющи, Пречи́стая, мое́ житие́,/ к Твоему́ всети́хому приста́нищу напра́ви,/ Бо́га ро́ждшая, благи́х Исто́чника,/ всем подаю́щаго ве́рным изоби́лие бла́гости.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Священносло́вии свяще́нными тя лю́дие свяще́ннии пою́т, веселя́щеся:/ ты бо всевино́вное Сло́во воплоща́емо,/ е́же по нам, Арха́нгеле, и е́же от нас, провозглаша́еши Де́ве, па́че ума́ же и сло́ва./ Те́мже тя почита́ем во вся ве́ки.</p>
<p>Уму́ вели́кому же и пе́рвому невеще́ственно, Арха́нгеле, соединя́яся,/ усты́ о́гненными твои́ми пое́ши пе́ние стра́шное, е́же пою́т вси а́нгельстии ли́цы:/ Го́спода по́йте, дела́, и превозноси́те Его́ во вся ве́ки.</p>
<p>Благоле́пием я́ве испещре́н Боже́ственным, прохо́диши Небе́сная, та́же и земна́я,/ сорерша́я свяще́нная хоте́ния Христа́, всех Бо́га,/ А́нгелов нача́льниче Гаврии́ле, красота́ ве́рою при́сно тя хва́лящих.</p>
<p>Пло́тию по ипоста́си Сло́во челове́ком примеси́тися хотя́,/ име́ тя предтеку́ща и проуготовля́юща свяще́нную пала́ту, о свяще́нный Гаврии́ле!/ Го́спода по́йте, — вопию́ща, — и превозноси́те Его́ во вся ве́ки.</p>
<p>
<red>Богоро́дичен:</red> Яко престо́л красе́н Царе́в, я́ко всех тва́рей преиму́щую,/ я́ко Пресу́щнаго еди́ну осуществова́вшую, челове́ки обожи́вшаго/ соедине́нием лу́чшим рождества́ неизрече́ннаго и стра́ннаго,/ благослове́нную воспое́м Де́ву.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пещь иногда́ о́гненная в Вавило́не де́йства разделя́ше/ Бо́жиим веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
</p>
<p>Вене́ц благоле́пен Христо́с Жизнода́вец на верх твой положи́, тезоимени́те Стефа́не,/ и́бо дея́ньми просия́л еси́ и виде́нии, яви́лся еси́, зовы́й:/ благослови́те, вся дела́ Госпо́дня, Го́спода.</p>
<p>Все преше́д чу́вство, преблаже́нне, уму́ пе́рвому прибли́жился еси́ души́ чистото́ю,/ жития́ же све́тлостию вене́ц но́сиши, Стефа́не, зовы́й:/ благослови́те, вся дела́ Госпо́дня, Го́спода.</p>
<p>Жела́нием зе́льным, преблаже́нне,/ изсле́дил еси́ Богоно́снаго Са́ввы, Стефа́не, житие́ Боже́ственное,/ жи́зни же све́тлостию поревнова́л еси́, прехва́льне,/ быв у́бо учени́к сего́ вои́стинну изря́ден.</p>
<p>
<red>Богоро́дичен:</red> Ум безстра́стный во утро́бе Твое́й соединя́ется челове́ческому уму́, Пречи́стая,/ пло́ти же дебельство́м под ле́том быв, лет Превы́шший./ Тем Тя, Богоро́дице, ве́рою и любо́вию сла́вим.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>Предстои́ши стра́шно, Престо́лу благода́ти служа́,/ и облиста́емь светоли́тии, е́же па́че ума́, и свяще́нно обожа́емь,/ и свет зри́мь, и просвеща́яй ве́рою чту́щия тя,/ свяще́нне Гаврии́ле Архистрати́же.</p>
<p>Я́коже не́бо, зри́шися, звезда́ми укра́шено, Боже́ственными светлостьми́,/ и, я́коже воево́да, рука́ми держи́ши скиптр пресве́тлый,/ и прехо́диши всю зе́млю, во́лю Влады́чню всегда́ соверша́я/ и лю́тых ве́рныя изыма́я.</p>
<p>Ути́ши лю́тую ва́рварскую бу́рю, воздви́жемую всегда́ на рабы́ твоя́,/ церко́вныя уста́ви раздо́ры, пою́щим тя пода́ждь прегреше́ний избавле́ние,/ во́инству же да́руй победи́тельная, Гаврии́ле,/ те́плым предста́тельством твои́м.</p>
<p>Предо́брая дво́ице и пресла́вная, Михаи́ле и Гаврии́ле,/ престо́лу предстоя́ще Боже́ственныя сла́вы,/ всем проси́те грехо́в проще́ния и злых премене́ния,/ я́ко предста́телие и я́ко бла́гости Влады́чней во всем подо́бящеся.</p>
<p>
<red>Богоро́дичен:</red> Свет благода́ти Рождество́м Твои́м возсия, и просвети́ всю подсо́лнечную,/ и предста́теля тьмы погуби́, Богороди́тельнице Пречи́стая,/ А́нгелов похвало́ и челове́ков всех спасе́ние,/ непреста́нными гла́сы в осхваля́ющих Тя.</p>
<p>
<red>Ин</red>
</p>
<p>
<red>Ирмо́с: </red>
<emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Пречестны́й Стефа́не, ны́не чи́сто услажда́яся/ и пи́щу прие́мля па́че у́мныя, иде́же святы́х собо́ри о Бо́зе лику́ют, блаже́нне,/ тя ны́не чту́щия, хода́тайствуя, к себе́ привлецы́.</p>
<p>Пре́йде, ра́дуяся, к жела́нию кра́йнему, ко еди́ному су́щему я́ве блаже́нству,/ к пребо́льшей добро́те, к жи́зни, вои́стинну нестаре́емей,/ к Све́ту невече́рнему, Богоно́се о́тче Стефа́не.</p>
<p>Я́ко со́лнце, просия́л еси́ в мона́шеских собо́рех, от мя́гких ногте́й освяще́н,/ я́коже зарю́, испуща́я доброде́тели твоего́ жития́,/ пресла́дкий Стефа́не, Богоно́се о́тче преподо́бне.</p>
<p>
<red>Богоро́дичен:</red> Разуме́вше издале́ча прозорли́выма очи́ма, пророцы Тя я́ве провозвести́ша,/ хотя́щую Ма́терь бы́ти Вседе́теля и всех Влады́ки,/ те́мже Тя, Всепе́тая, Богоро́дицу испове́дуем.</p>
<p>
<red>Свети́лен.</red>
</p>
<p>
<red>Подо́бен:</red> Посети́л ны:</p>
<p>Архистрати́же Бо́жий, в кро́ве крилу́ твое́ю ополчи́вся,/ огради́ мя, прибега́ющаго к тебе́, и во исхо́де изба́ви мя го́рьких истяза́телей,/ и спаси́ мя мольба́ми твои́ми.</p>
<p>
<red>Богоро́дичен:</red>
</p>
<p>Бог нам, Чи́стая, прибе́жище, и си́лу, и по́мощь Тя подаде́/ в ско́рбех на́ших и во обстоя́ниих,/ всех у́бо нас изба́ви от бед на́ших.</p>
<p>
<red>На стихо́вне Окто́иха. Сла́ва, глас 5:</red>
</p>
<p>Иде́же осеня́ет благода́ть твоя́, Арха́нгеле,/ отту́ду диа́воля прого́нится си́ла:/ не терпи́т бо све́та твоего́ ви́дети спады́й денни́ца<a type="note" xlink:href="#note57">57</a>./ Тем мо́лим тя:/ о́гненныя его́ стре́лы,/ я́же на ны дви́жимыя,/ угаси́ хода́тайством твои́м,/ избавля́я нас от собла́зн его́,/ достохва́льный Гаврии́ле Архистрати́же.</p>
<p>
<red>И ны́не, Богоро́дичен или́ Крестобогоро́дичен:</red>
</p>
<p>Зря́щи дре́вле А́гнца и Сы́на Своего́/ Де́ва Ма́ти и Всеблаже́нная Отрокови́ца,/ на Крест воздви́жена, вопия́ше, слезя́щи:/ увы́ Мне, Сы́не Мой,/ ка́ко умира́еши,/ Бог естество́м сый Безсме́ртен?</p>
<p>
<red>НА ЛИТУРГИ́И</red>
</p>
<p>
<red>Блаже́нны Окто́иха, на 4. И Арха́нгела Песнь 3-я, на 4. Проки́мен, глас 4: </red>Творя́й А́нгелы Своя́ ду́хи: Стих: Благослови́, душе́ моя́, Го́спода: Апо́стол к Евре́ем, зача́ло 315. Аллилу́ия, глас 5: Хвали́те Го́спода, вси А́нгели Его́. Стих: Я́ко Той рече́, и бы́ша: Ева́нгелие от Луки́, зача́ло 51. Прича́стен: Творя́й А́нгелы Своя́ ду́хи:</p>
<p><red><strong>Собор святого Арха́нгела Гавриила</strong></red>, благовестника нашего спасения, празднуется Церковью дважды: 26 марта, на другой день после Благовещения Пресвятой Богородицы, и тринадцатого июля, по всей вероятности — в память освящения храма во имя Архангела Гавриила в Константинополе в IX веке. Кроме того, соборная память святого Архангела Гавриила совершается 8 ноября, в праздник Архангела Михаила и прочих Небесных Сил Бесплотных.</p>
</section>
