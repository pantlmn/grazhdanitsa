<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Собо́р преподо́бных оте́ц оби́тели Хиланда́рския, и́же во Святе́й Горе́ Афо́нстей просия́вших</p>
</title>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Господи, воззва́х: стихи́ры на 8, глас 4:</p>
<p>Прииди́те, ве́рных сосло́вие,/ прииди́те, лик соста́вим/ и благодаре́ние Бо́гу принесе́м,/ дарова́вшему нам кре́пкия засту́пники и предста́тели,/ о́трасли крестоно́снаго ро́да се́рбскаго,/ воспи́танники же святы́я оби́тели Хиланда́рския,/ и воскли́кнем с любо́вию:/ о отцы́ треблаже́ннии,/ моли́теся непреста́нно о нас Христу́ Бо́гу,/ да спасе́т ду́ши на́ша.</p>
<p>Просия́вше житие́м свои́м, я́ко зве́зды многосве́тлыя,/ духо́вными блиста́ньми просвеща́ете/ всю благочести́вую страну́ Се́рбскую,/ благове́рия догма́ты утвержда́юще,/ е́реси же тьму отгоня́юще,/ моли́теся непреста́нно о всех,/ ве́рою творя́щих всечестну́ю па́мять ва́шу.</p>
<p>Богонача́льными светлостьми́ благода́тию облиста́еми,/ засту́пницы ро́ду се́рбскому яви́стеся,/ душе́вное смуще́ние отстраня́юще/ и печа́ли бу́рю разоря́юще,/ те́мже мо́лим вас:/ моли́твами ва́шими к Бо́гу/ в земли́ на́шей вкорени́те мир и безмяте́жие,/ в нас же саме́х любо́вь и единомы́слие,/ вы бо есте́ на́ше огражде́ние,/ сего́ ра́ди прославля́ем вас.</p>
<p>На зла́це благоче́стия/ Христо́во ста́до слове́сных ове́ц до́бре упасли́ есте́,/ уча́ще их блюсти́ вся, ели́ка запове́дал есть Христо́с Бог,/ житие́м же ва́шим подтвержда́юще вся, ели́ка глаго́лете,/ те́мже показа́стеся и́стинное жили́ще Ду́ха Пресвята́го,/ испо́лненное дарова́ний Бо́жиих,/ и́же тре́бующим раздава́сте ще́дро;/ сего́ ра́ди мо́лим вас:/ моли́теся Христу́ Бо́гу/ дарова́ти грехо́в оставле́ние/ всем, чту́щим любо́вию святу́ю па́мять ва́шу.</p>
<p>
<red>И́ны стихи́ры, глас 1:</red>
</p>
<p>Достохва́льнии отцы́, и́стиннии предста́телие ро́да се́рбскаго,/ вси почита́ем вас,/ не то́кмо я́ко священносло́вящих свяще́нное Писа́ние,/ но и уста́ми и житие́м ва́шим пропове́дающих сло́во благоче́стия,/ ва́ми бо научи́хомся стра́нным и неизрече́нным./ И ны́не моли́теся, изба́витися нам от вся́ких грехопаде́ний,/ да, прии́мше грехо́в проще́ние,/ насле́дницы бу́дем жи́зни ве́чныя.</p>
<p>Всечестне́йшии отцы́, возвести́телие пути́ спаси́тельнаго,/ орга́ны Ду́ха Свята́го бы́сте,/ восперя́ющии ду́ши наро́да се́рбскаго к Бо́гу,/ я́ко Богому́дрии вожди́,/ научи́сте его́ Небе́сная му́дрствовати,/ сего́ ра́ди возлюби́ вас Христо́с Бог,/ я́ко ве́рныя рачи́тели Своя́,/ и венцы́ нетле́нными увязе́,/ и в Ца́рство Небе́сное всели́.</p>
<p>Приснопа́мятнии отцы́,/ я́ко Спа́сова духодви́жимая ли́ра на земли́ показа́стеся,/ доброгла́сную песнь пою́ще,/ тем бо повину́сте всю страну́ Се́рбскую/ Небе́снаго Царя́ чести́,/ Ему́ покланя́тися и славосло́вити,/ я́ко Бо́га, во ве́ки.</p>
<p>Преблаже́ннии отцы́,/ Со́лнца Пра́вды су́ще служи́телие,/ всесве́тлая свети́ла яви́стеся ро́ду се́рбскому,/ просвеща́юще земны́й мир,/ мрак же пре́лести отгоня́юще,/ те́мже вопие́м:/ благослове́нная и всечестна́я шестьнадеся́тице,/ моли́те Христа́ Бо́га/ спасти́ и просвети́ти ду́ши на́ша.</p>
<p>
<red>Сла́ва, глас 8:</red>
</p>
<p>Прииди́те, вси празднолю́бцы,/ прииди́те, лик соста́вим/ и псало́мски воскли́кнем, восхваля́юще Богому́дрыя отцы́:/ Симео́на, Са́вву, Арсе́ния и Са́вву втора́го,/ с ни́ми же Иоанни́кия, Евста́фия, Са́вву тре́тияго,/ Никоди́ма, Дании́ла и Ефре́ма,/ и́же вси просия́ша в Се́рбстей стране́,/ к сим и Киприа́на Ки́евскаго,/ Некта́рия Би́тольскаго и Васи́лия Остро́жскаго,/ ку́пно же Дамаски́на Га́бровскаго со Ону́фрием/ и Рафаи́ла Бана́тскаго./ О всечестне́йшии отцы́,/ воспева́ем ваш собо́р и во умиле́нии се́рдца мо́лимся:/ Христа́ Бо́га моли́те/ грехо́в оставле́ние дарова́ти/ всем, любо́вию пра́зднующим достохва́льную па́мять ва́шу.</p>
<p>
<red>И ны́не, Богоро́дичен: </red>Царь Небе́сный:</p>
<p>
<red>Вход. Проки́мен дне и чте́ния:</red>
</p>
<p>
<red>1-е: </red>Уста́ пра́веднаго ка́плют прему́дрость:
<emphasis>(зри день 19-й).</emphasis></p>
<p>
<red>2-е: </red>Пра́ведницы во ве́ки живу́т:
<emphasis>(зри день 19-й).</emphasis></p>
<p>
<red>3-е: </red>Пра́ведных ду́ши в руце́ Бо́жией:
<emphasis>(зри</emphasis>
<emphasis>день 19-й).</emphasis></p>
<p>
<red>На стихо́вне стихи́ры, глас 3:</red>
</p>
<p>Мно́гия печа́ли и беды́ погубля́ют ду́ши на́ша,/ те́мже прибега́ем к вам:/ изба́вите нас/ и от печа́ли на весе́лие преложи́те.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Не пре́зрите тре́бующия ва́шея по́мощи,/ о учи́телие Правосла́вия,/ но всем подава́йте утеше́ние,/ и́же ублажа́ют вас.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Весе́лия живо́т наш испо́лните,/ отцы́ святи́и,/ разруша́юще мглу прегреше́ний на́ших/ и очища́юще ду́ши на́ша/ ва́шими к Бо́гу моли́твами.</p>
<p>
<red>Сла́ва, глас 5:</red>
</p>
<p>Востру́бим трубо́ю пе́сней,/ воскли́кнем пра́зднственная и воспле́щем рука́ми вси/ в настоя́щее торжество́ Богоблаже́нных оте́ц на́ших,/ воспева́юще моли́твенники на́ша неусы́пныя/ и кре́пкия храни́тели оби́тели Хиланда́рстей./ К сим бо прибега́юще, ми́лость прие́млем,/ бед избавля́емся/ и вси спаса́емся.</p>
<p>
<red>И ны́не, Богоро́дичен, глас то́йже:</red>
</p>
<p>Бла́жим Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу/ и прибе́жище душ на́ших.</p>
<p>
<red>Тропа́рь, глас 4:</red>
</p>
<p>Отцы́ на́ши Богоблаже́ннии,/ Афо́нстии подви́жницы,/ Хиланда́рстии свети́льницы,/ непоколеби́мии столпи́ Правосла́вия,/ и́стиннии наста́вницы ева́нгельских преда́ний,/ Влады́ку всех, Христа́, моли́те/ мир вселе́нней дарова́ти/ и душа́м на́шим ве́лию ми́лость.</p>
<p>
<red>Сла́ва, и ны́не, Богоро́дичен: </red>Е́же от ве́ка утае́ное:</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь отце́в, дважды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 5:</red>
</p>
<p>Та́инственными вода́ми Ду́ха пома́зани,/ процвели́ есте́ в Хиланда́рстей оби́тели в ве́ре благопло́дием доброде́телей./ Те́мже и к Небе́сным оби́телем востекли́ есте́,/ в ни́хже ны́не наслажда́етеся добро́ты неизрече́нныя.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Душе́вныя на́ша не́мощи исцели́, о Пречи́стая,/ и стра́сти теле́сныя погаси́,/ заря́ми Твоего́ све́та мрак неве́дения отгоня́ющи/ и спаса́ющи всех, и́же благове́рно Богоро́дицу Тя испове́дающих.</p>
<p>
<red>По 2-м стихосло́вии седа́лен, глас 2:</red>
</p>
<p>Собо́р Хиланда́рских святы́х воспое́м, глаго́люще:/ вы до́бре Бо́гу угоди́сте,/ лю́ди же к богоразу́мию наста́висте,/ сего́ ра́ди нетле́нием и чудесы́ от Него́ просла́вистеся,/ я́ко и́стиннии уго́дницы Бо́жии.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Тя велича́ем, Богома́ти Чи́стая,/ на объя́тиих Свои́х носи́вшую Непристу́пнаго Бо́га,/ на Небесе́х сла́вимаго от вся́кия си́лы/ и Тобо́ю да́рующаго нам спасе́ние ве́чное.</p>
<p>
<red>Велича́ние:</red>
</p>
<p>Велича́ем вас,/ святи́телие Христо́вы,/ и чтим всечестны́й собо́р ваш,/ вы бо мо́лите за нас/ Христа́ Бо́га на́шего.</p>
<p>
<red>Псало́м избра́нный святи́телем.</red>
</p>
<p>
<red>По полиеле́и седа́лен, глас 3:</red>
</p>
<p>Боже́ственней сла́ве прича́стницы,/ свети́льницы Це́ркве разу́мнии,/ просвети́те всех све́том Правосла́вия/ и моли́теся непреста́нно ко Го́споду дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>После́дующе, Де́во, богодухнове́нным глаго́лом Твои́м,/ блажи́м Тя, вси ро́ди,/ я́ко Роди́тельницу Бо́га блаже́ннаго.</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 11.</p>
<p>
<red>По 50-м псалме́ стихи́ра, глас 6:</red>
</p>
<p>Два или́ три со́бранныя во и́мя Его́/ Христо́с почеству́я,/ прису́тствует посреде́ их,/ оби́тель же Хиланда́рская представля́ет <red>Днесь</red>/ не два и три то́кмо,/ но собо́р шестьна́десятих святы́х свои́х,/ со́бранных и просия́вших зде во и́мя Его́.</p>
<p>
<red>Кано́н Богоро́дицы, со ирмосо́м на 6, глас 4: </red>Несть Тебе́ подо́бен:
<emphasis>(зри день 12-й).</emphasis>
И святы́х на 8, его́же краегране́сие: А́нгелы наро́да се́рбскаго пою́. В Богоро́дичнах же и в седа́льнах: Про́та Ми́рко. Глас 1.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Вознесу́ Тя, Бо́же, Спа́се мой,/ я́ко воскре́сл еси́ от ме́ртвых,/ попра́в смерть.</emphasis>
</p>
<p>А́нгели земни́и и челове́цы Небе́снии,/ облагода́тельствуйте ум мой,/ во е́же досто́йно пе́ти по́двиги ва́ша.</p>
<p>Ны́не се́рбская страна́ вся ра́дуется,/ прославля́ющи вас вку́пе шестьна́десять засту́пников свои́х/ пред Престо́лом Вы́шняго.</p>
<p>Гро́здие вы есте́ виногра́да Христо́ва,/ иска́пающии нам вино́ жи́зни и спасе́ния.</p>
<p>
<red>Богоро́дичен:</red> Пою́т Тя и превозно́сят вся дела́ Госпо́дня,/ и́стинную Ма́терь Бо́га на́шего,/ ра́дуйся, со Гаврии́лом принося́ще Ти, Всенепоро́чная Влады́чице.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́й сло́вом Твои́м вселе́нную,/ я́же не подви́жится,/ утверди́ и на́шу мысль в страх Твой, Влады́ко Го́споди.</emphasis>
</p>
<p>Его́же возлюби́сте па́че всех,/ Его́же ра́ди подвиза́стеся на земли́,/ моли́те, да и нас, ве́рных рабо́в Его́,/ объе́млет любо́вию Свое́ю.</p>
<p>Луча́ми Небе́сными ум свой озари́вше,/ житие́м свои́м Вседержи́телю и Творцу́ всех послужи́ли есте́,/ И́же и всели́ вас в Ца́рство Свое́ Небе́сное.</p>
<p>И́стинно Христу́ после́довасте, избра́ннии Бо́жии,/ Симео́не мироточи́вый и Са́вво первопресто́льне,/ приводя́ще Ему́ весь боголюби́вый род се́рбский,/ я́ко вожди́ Богому́дрии.</p>
<p>
<red>Богоро́дичен:</red> Родила́ еси́ Еди́наго от Тро́ицы, Богома́ти́ Чи́стая,/ и млеко́м пита́ла еси́ Пита́ющаго и Укрепля́ющаго вся́ческая.</p>
<p>
<red>Седа́лен, глас 2:</red>
</p>
<p>Отцы́ всечестни́и и Богому́дрии,/ в терпе́нии и в безстра́стии пожи́сте,/ ева́нгельская повеле́ния житие́м свои́м изъясня́юще,/ яви́стеся я́ко непоколеби́мии столпи́ Це́ркве/ и некра́домое бога́тство благоче́стия,/ те́мже ра́йския сла́дости ны́не наслажда́етеся.</p>
<p>
<red>Сла́ва, и ны́не, Богоро́дичен, глас то́йже:</red>
</p>
<p>Твоя́ вели́чия А́нгели пою́т, Пресвята́я Де́во Богоро́дице,/ с ни́миже и проро́цы со апо́столы, святи́телие с му́ченик ли́ки/ и преподо́бных все мно́жество,/ те́мже и мы с ни́ми покланя́емся Тебе́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Разуме́х, Всеси́льне,/ Твое́ смотре́ние/ и со стра́хом просла́вих Тя, Спа́се.</emphasis>
</p>
<p>Насле́довав оте́ческую му́дрость и доброде́тель, я́ко сын возлю́бленный, святи́телю о́тче Арсе́ние,/ прее́мник был еси́ Боже́ственнаго престо́ла Са́ввы пе́рваго,/ его́же стопа́м после́довал еси́.</p>
<p>Арсе́нию Богому́дрому на престо́ле насле́дник быв, святи́телю о́тче Са́вво вторы́й,/ Са́вве же пе́рвому во всем подража́л еси́,/ и ны́не вку́пе с ни́ми не преста́й моли́ти за весь правосла́вный род се́рбский.</p>
<p>Ра́дуйся, вели́кая и сла́вная Патриархи́е Се́рбская,/ све́тло торжеству́ющи па́мять пе́рваго Патриа́рха се́рбскаго Иоанни́кия,/ сиро́т и вдов предста́теля, скорбя́щих уте́шителя/ и всем те́пла пред Бо́гом засту́пника.</p>
<p>
<red>Богоро́дичен:</red> А́нгельстии чи́ни и земны́х собо́ри совокупля́ются/ воспева́ти Миронача́льника и Спа́са всех Христа́,/ Его́же Ты родила́ еси́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>От но́щи неве́дения просвеще́й концы́,/ просвети́ мя у́тром/ человеколю́бия Твоего́, Го́споди.</emphasis>
</p>
<p>О́тче Евста́фие, иера́рше Госпо́день,/ и́же сама́го себе́ я́ко непоро́чну же́ртву прине́сл еси́ Христу́,/ моли́ Его́ дарова́ти душа́м на́шим мир и ве́лию ми́лость.</p>
<p>До́брый па́стырь был еси́, я́ко прее́мник Са́ввы тре́тияго,/ преподо́бне о́тче Никоди́ме,/ Ду́ха Свята́го трео́стрым мече́м вооруже́нный,/ яви́лся еси́ я́ко секи́ра,/ посека́ющая вся еретико́в стремле́ния.</p>
<p>Архиере́ев похвалу́, свяще́нников сла́ву,/ мона́шествующих пра́вило и Це́ркве утвержде́ние, пое́м тя, иера́рше Дании́ле,/ и хва́лим, я́ко те́пла моли́твенника к Бо́гу/ и предста́теля на́шего и храни́теля.</p>
<p>
<red>Богоро́дичен:</red> Ма́ти Де́во Всенепоро́чная,/ Ты была́ еси́ святы́х святе́йши,/ я́ко Бо́га несказа́нно родила́ еси́,/ Его́же воспева́юще, непреста́нно Тя велича́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Со Ио́ною вопие́м Ти, Го́споди,/ со гла́сом хвале́ния моля́щеся:/ возведи́ от тли живо́т наш.</emphasis>
</p>
<p>Све́том Трисия́ннаго Божества́ озаря́емь, святи́телю о́тче Ефре́ме,/ вслед Христа́ поте́кл еси́/ и, крест Его́ на ра́мо взем,/ Того́ взыска́л еси́,/ Его́же моли́ о всех нас.</p>
<p>Еди́наго Человеколю́бца име́я в себе́ руководи́теля, преблаже́нне о́тче Киприа́не,/ Ему́же и служи́л еси́, моли́ Его́/ спасти́ и просвети́ти весь род наш.</p>
<p>Ра́дуйся, преподо́бне о́тче Некта́рие,/ Би́тольская похвало́, горы́ Афо́нския чи́стое прозябе́ние,/ и́же ю́ность твою́ воздержа́нием увяди́л еси́,/ стра́сти же теле́сныя ду́ху повину́л еси́,/ сего́ ра́ди Христо́с Бог чудесы́ тя венча́ет пресла́вно.</p>
<p>
<red>Богоро́дичен:</red> Изба́вльшаго нас дре́вния кля́твы/ и благослове́ние нам дарова́вшаго/ родила́ еси́ неизрече́нно, Богома́ти Всепе́тая,/ Его́же моли́ о спасе́нии душ на́ших.</p>
<p>
<red>Конда́к, глас 4:</red>
</p>
<p>Благоче́стно на земли́ пожи́сте,/ ева́нгельския и́стины на Афо́не напои́вшеся,/ кре́постию Ду́ха Свята́го просия́сте/ и ны́не на Небесе́х весели́теся,/ те́мже мо́лим вас мы, недосто́йнии:/ моли́твами ва́шими святы́ми/ изба́вите нас от всех бед и печа́ли.</p>
<p>
<red>И́кос:</red>
</p>
<p>Крест свой на ра́мо взе́мше,/ вседу́шно Христу́ после́довасте,/ любо́вию же Его́ связу́еми,/ а́ще и от мно́гих стран пришли́ есте́,/ я́коже единокро́внии дави́дски вопия́сте:/ се, что добро́, или́ что красно́, но е́же жи́ти бра́тии вку́пе,/ сего́ ра́ди мо́лим вас мы, недосто́йнии:/ моли́твами ва́шими святы́ми изба́вите нас от всех бед и печа́ли.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Вся дела́ Твоя́ и́стинна/ и пра́ви путие́ Твои́,/ Бо́же оте́ц на́ших.</emphasis>
</p>
<p>Благово́ние источа́ет гроб твой, о́тче Васи́лие,/ иде́же лежи́т честно́е те́ло твое́,/ Остро́г же явля́ется я́коже рай Бо́жий,/ исцеля́еши неду́ги всех, и́же с ве́рою и упова́нием притека́ют к ра́це моще́й твои́х и ве́рно взыва́ют:/ благослове́н Бог оте́ц на́шнх.</p>
<p>Смотря́я бу́дущую жизнь, о́тче Дамаски́не блаже́нне,/ и́стинно ми́ру умертви́лся еси́,/ те́мже и теле́сныя я́звы за Христа́ претерпе́л еси́, услажда́яся,/ Его́же ра́ди и пострада́л еси́, пове́шен быв,/ но получи́л еси́ живо́т во ве́ки,/ ны́не же, Христу́ предстоя́, вопие́ши:/ благослове́н Бог оте́ц на́ших.</p>
<p>Крест Христо́в на ра́мена взем, преподо́бне о́тче Рафаи́ле,/ земна́я вся оста́вил еси́,/ стра́сти же теле́сныя умертви́в, Христу́ после́довал еси́,/ Его́же моли́, да спасе́т ду́ши всех воспева́ющих:/ благослове́н Бог оте́ц на́ших.</p>
<p>
<red>Богоро́дичен:</red> Разуме́ти та́йну стра́шнаго рождества́ Твоего́/ ника́коже мо́жет ум челове́ческий, но ниже́ а́нгельский,/ я́ко Ты Бо́га воплоще́ннаго родила́ еси́ па́че естества́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Царя́ сла́вы и Победи́теля сме́рти,/ Иису́са Назоре́я,/ Того́ превозноси́те во вся ве́ки.</emphasis>
</p>
<p>Афо́нския горы́ о́трасль, мо́лим тя, о́тче Ону́фрие,/ душе́вное смуще́ние разори́ти,/ мир же и единомы́слие утверди́ти в нас, е́же вопи́ти непреста́нно:/ Христа́ превозно́сим во вся ве́ки.</p>
<p>Го́спода сла́вы моли́те, святи́и,/ я́ко предста́телие на́ши и моли́твенницы,/ да от бед и скорбе́й изба́вит пою́щия:/ Христа́ превозно́сим во вся ве́ки.</p>
<p>О Го́споди Ще́дрый и Ми́лостивый,/ не отврати́ от нас лица́ Твоего́,/ но услы́ши ны, вопию́щих:/ Христа́ превозно́сим во вся ве́ки.</p>
<p>
<red>Богоро́дичен:</red> Ки́ими Тя пе́сньми досто́йно ублажи́м, Богоро́дице,/ я́ко Херуви́м святе́йшую и Серафи́м сла́внейшую, Христа́ ро́ждшую,/ пребезнача́льно от Отца́ возсия́вшаго?</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Тебе́, Небе́с вы́шшую/ и на земли́ Не́бо и Престо́л бы́вшую, Ма́терь Бо́жию,/ вси ро́ди, велича́ем.</emphasis>
</p>
<p>Предста́телие ро́да на́шего, и́стиннии уго́дницы Христо́вы,/ сердца́ на́ша ра́дости испо́лните/ ва́шими к Бо́гу моли́твами.</p>
<p>Отцы́ на́ши преблаже́ннии,/ помина́йте всегда́ ублажа́ющих вас на земли́/ и моли́те Бо́га о всех нас.</p>
<p>Ю́же сла́ву улучи́сте на Небеси́, Богоблаже́ннии отцы́ преподо́бнии,/ моли́те Бо́га, о е́же и нам приобрести́ ю́.</p>
<p>
<red>Богоро́дичен:</red> Отрокови́це Всенепоро́чная,/ Ты зако́ны естества́ еди́на обнови́ла еси́,/ ро́ждши Безсме́ртнаго Бо́га,/ в ме́ртвенную плоть оде́явшася,/ да ме́ртвыя оживи́т бла́гостию.</p>
<p>
<red>Свети́лен:</red>
</p>
<p>Светоза́рнии свети́льницы неугаси́мии,/ све́тлостию жития́ ва́шего всю се́рбскую страну́ просвети́ли есте́,/ доброде́тели дея́нию вся науча́юще,/ те́мже ны́не моли́теся Христу́,/ о е́же в ми́ре сохрани́ти оби́тель на́шу и все оте́чество.</p>
<p>
<red>Сла́ва, и ны́не, Богоро́дичен:</red>
</p>
<p>О Пречи́стая Де́во,/ ве́мы Тя вси Предста́тельницу,/ из Тебе́ нам Христо́с возсия́ и небе́с Тя простра́ннейшу показа́,/ Того́ бо неискусому́жно родила́ еси́,/ воплоще́нна за милосе́рдие неисповеди́мое.</p>
<p>
<red>На хвали́тех стихи́ры на 4, глас 1:</red>
</p>
<p><red>Днесь</red> пра́зднует оби́тель Хиланда́рская,/ торжеству́ет же и вся Свята́я Гора́ Афо́нская,/ шестьна́десятих святы́х свои́х па́мять пра́зднующе,/ и́же де́лы и словесы́ на земли́ Бо́га просла́виша,/ прии́дем и мы, бра́тие,/ воспои́м и наслади́мся.</p>
<p>Ра́дуется <red>Днесь</red> мно́жество ве́рных,/ воспева́юще па́мять ва́шу,/ вы бо, и́го Христо́во на ра́мена взе́мше,/ вся́кое вра́жие наи́тие до́блественне попра́ли есте́,/ Афо́нския пусты́ни гра́ды показа́ли есте́,/ те́мже вас почита́ем и мо́лим:/ Христа́ непреста́нно моли́те,/ о е́же спасти́ся всем нам.</p>
<p>Веселя́щеся, стезю́ жи́зни соверши́ли есте́,/ зако́ну Бо́жию себе́ покори́вше,/ спасе́ние заблужда́емым яви́ли есте́,/ я́ко со́лнце, от пусты́ни Афо́нския возсия́вше,/ и ны́не на Небесе́х водворя́етеся/ со все́ми святы́ми, ра́дующеся.</p>
<p>Сла́ву удобоувяда́емую, су́щую на земли́, и честь,/ отцы́ святи́и, отри́нули есте́,/ но Христо́с вам возме́здие дарова́,/ неувяда́емую сла́ву, и жизнь присносу́щную,/ и насле́дие нетле́нное,/ и всели́ вас в Небе́сная селе́ния.</p>
<p>
<red>Сла́ва, глас 6</red>:</p>
<p>Шестьна́десятице богоизбра́нная,/ свеще́ шестьнадесятосве́тлая,/ Боже́ственными свои́ми сия́нии/ озаря́ете исполне́ние оби́тели Хиланда́рския,/ ли́че святоизбра́нный,/ моли́те Христа́ Бо́га,/ о е́же спасти́ся всем нам.</p>
<p>
<red>И ны́не, Богоро́дичен, глас то́йже:</red>
</p>
<p>Никто́же, притека́яй к Тебе́,/ посра́млен от <red>Тебе</red>́ исхо́дит, Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>
<red>Славосло́вие вели́кое. Тропа́рь святы́х. </red>Сла́ва, и ны́не, тропа́рь ико́ны Пресвяты́я Влады́чицы на́шея Богоро́дицы, Троеру́чицы: Яко звезда́:
<emphasis>(зри день 12-й).</emphasis>
Ектении́ и отпу́ст.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на святы́х, пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Апо́стол к Гала́том, зача́ло 213. Аллилу́ия, глас 6: Блаже́н муж, боя́йся Го́спода, в за́поведех Его́ восхо́щет зело́. Стих: Си́льно на земли́ бу́дет се́мя его́. Ева́нгелие от Матфе́я, зача́ло 43. Прича́стен: В па́мять ве́чную:</p>
</section>
