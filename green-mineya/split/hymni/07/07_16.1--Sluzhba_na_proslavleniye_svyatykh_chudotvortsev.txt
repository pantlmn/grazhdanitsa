<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Слу́жба на прославле́ние святы́х чудотво́рцев Росси́йских, просла́вленных святи́телем Мака́рием, Митрополи́том Моско́вским и всея́ Руси́ </p>
</title>
<p>
<red>Творе́ние смире́ннаго чернеца́ Григо́рия, оби́тели вели́каго Евфи́мия Су́ждальскаго</red>
</p>
<p>
<red>НА МА́ЛОЙ ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры, глас 1.</p>
<p>
<red>Подо́бен: </red>О, ди́вное чу́до:</p>
<p>О, ди́вное чу́до:/ велича́вый ра́зум погубля́ется <red>Днесь</red>/ и рыда́ют вся́ческая лука́вая во́инства,/ ви́дяще ветвь су́щую,/ всеси́льною Боже́ственною благода́тию пресажда́ему,/ све́тло венча́ема от Бо́га вели́каго Васи́лия,/ на́шего нача́льника Креще́ния,/ и́мже све́тло просвети́ лю́ди Своя́/ во всех конце́х страны́ Твоея́ Росси́йския, Бо́же.</p>
<p>Ди́вная пучи́на ты бысть, Васи́лие,/ возрасти́вый нам ве́тви Богонасажде́нныя/ и цве́ты благоуха́нныя нам источи́вый,/ Бори́са чу́днаго и Гле́ба, ревни́теля благоче́стию,/ ка́плющих всем ве́рным оби́льно чудеса́./ С ни́миже предстоя́ Христу́, моли́ся/ во́инству на́шему пода́ти побе́ды на неве́рныя,/ и умири́ти весь мир,/ и спасти́ ду́ши на́ша.</p>
<p>О, ди́вное чу́до:/ посети́л ны еси́, Го́споди, от восто́к свы́ше,/ вели́кия ра́ди ми́лости,/ просвети́ лю́ди Своя́ ба́нею благоче́стия, святы́м Креще́нием,/ и дарова́ нам наста́вников и укрепи́телей ве́ры, преподо́бных оте́ц./ И́хже, соше́дшеся, согла́сно ублажи́м:/ Анто́ния, верх Росси́йския земли́, мона́хом первонача́льника,/ и Диони́сия, доброде́телем наста́вника,/ и́хже моли́твами от тьмы к све́ту приближа́емся.</p>
<p>
<red>Сла́ва, глас 8</red>:</p>
<p>Прииди́те, стеце́мся, вси празднолю́бцы,/ к честне́й па́мяти отца́ Ру́сскаго/ и наста́вника на́шего Влади́мира./ Сей бо, от язы́к рожде́йся,/ возлюби́в возлю́бльшаго и́ Христа́,/ к Нему́
<emphasis>же</emphasis>
и взы́де, ра́дуяся,/ с прама́терию блаже́нною Ольгою,/ вся лю́ди научи́ ве́ровати/ и покланя́тися в Тро́ице Еди́ному Бо́гу,/ и́долы же сокруши́в, попра́/ и израсти́ нам своя́ честны́я ле́торасли,/ Рома́на и Дави́да./ Тем и мы, свя́то ны́не, ве́рнии, чту́ще,/ пе́сньми па́мять их пра́зднуем:/ моли́теся ко Го́споду/ мир ми́рови испроси́ти/ и душа́м на́шим ве́лию ми́лость.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 6</red>:</p>
<p>Преподо́бне о́тче Анто́ние,/ возсия́л еси́, я́ко со́лнце,/ и озари́л еси́ Росси́йския земли́ концы́,/ земна́я и мимотеку́щая а́ки уме́ты вмени́в,/ и Христа́ еди́наго приобре́л еси́,/ и в Ки́еве пеще́ру, Бо́гом дарова́нную,/ ты а́ки град соде́лал еси́,/ и собра́л еси́ и́нок мно́жество,/ с ни́ми же моли́ся Го́сподеви/ спасти́ся душа́м на́шим.</p>
<p>
<red>Стих:</red> Блаже́ни вси, боя́щиися Го́спода,/ ходя́щии в путе́х Его́.</p>
<p>Преподо́бне о́тче Феодо́сие,/ земны́х маловре́менных жития́ избе́гл еси́,/ и́ноческое житие́ па́че возлюби́л еси́,/ А́нгелом собесе́дниче,/ бесо́в полки́ погуби́л еси́./ Мы бо пра́вый путь ше́ствовати тобо́ю позна́хом/ и тя на по́мощь призыва́ем,/ прося́ще тобо́ю мир прия́ти/ и ве́лию ми́лость.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Преподо́бнии отцы́ и цве́ти духо́внии,/ Ру́сския земли́ похвало́ и утвержде́ние/ и всем благоути́шное приста́нище,/ Росси́йская земля́, пропове́дающи вас, хва́лится:/ име́ю бо, рече́, в себе́ неистощи́мое сокро́вище,/ а́ще бо и теле́сный язы́к умолче́,/ но чудеса́ свиде́тельствуют/ просла́вльшаго вас Го́спода,/ Ему́же моли́теся/ дарова́ти душа́м на́шим ве́лию ми́лость.</p>
<p>
<red>Сла́ва, глас 2</red>:</p>
<p>Та́йныя <red>Днесь</red> Ду́ха трубы́,/ Богоно́сныя отцы́ восхва́лим:/ Влади́мира преблаже́ннаго,/ ликовству́юще, ку́пно сла́вим Анто́ния, Феодо́сия и Диони́сия,/ наста́вники и́ноком,/ с ни́миже блажи́м Се́ргия, Варлаа́ма и Кири́лла,/ Евфи́мия и Дими́трия,/ Авраа́мия, Пафну́тия и Мака́рия/ и вся про́чия ру́сския свети́льники./ <red>Днесь</red> торжество́ ва́ше све́тло пра́зднуем, преподо́бнии отцы́,/ моли́теся о нас ко Го́споду,/ спасти́ ду́ши на́ша.</p>
<p>
<red>И ны́не, Богоро́дичен.</red>
</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры, глас 6. Самогла́сны:</p>
<p>Святи́телю, о́тче блаже́нный Пе́тре,/ многосве́тлый свети́льниче Росси́йския земли́,/ чудесы́ повсю́ду, я́ко второ́е со́лнце, сия́я,/ всех нас помина́й, соверша́ющих па́мять твою́ свяще́нную,/ мы бо вои́стинну ча́да твоя́/ и твою́ па́мять све́тло пра́зднуем./ О́тче преблаже́нный Пе́тре,/ моли́ Христа́ Бо́га/ спасти́ся душа́м на́шим.</p>
<p>Святи́телю о́тче Алекси́е,/ апо́столом насле́дниче,/ ты Ру́сскую зе́млю всю уче́ньми свои́ми просвети́л еси́/ и, прии́м дар чуде́с от Бо́га,/ неве́рнаго царя́ цари́цу,/ прише́д во Орду́, исцели́л еси́./ Не забу́ди о́тчины твоея́, Ру́сския земли́,/ но всех помина́й, предстоя́ во сла́ве всех Бо́га,/ да спасе́т тебе́ ра́ди ду́ши на́ша.</p>
<p>Святи́телей па́мять/ ве́лие есть торжество́ ва́ше, отцы́ преблаже́ннии,/ и, о том хва́лящеся, глаго́лем:/ не забу́дите оте́чества ва́шего, Ру́сския земли́,/ но всех нас помина́йте,/ соверша́ющих па́мять ва́шу,/ вси святи́и отцы́,/ моли́теся о нас ко Го́споду.</p>
<p>
<red>И́ны стихи́ры, глас 5.</red>
</p>
<p>
<red>Подо́бен:</red> Преподо́бне о́тче:</p>
<p>Преподо́бне о́тче,/ ду́шу твою́ с те́лом очи́стил еси́/ и Свято́му Ду́ху прекра́сная оби́тель яви́ся,/ И́же сла́вна тя конце́м соде́я, преблаже́нне Се́ргие./ В чудесе́х тя вели́каго свети́льника,/ просвети́вшаго во мра́це су́щая,/ и наста́вника и́ноком,/ соше́дшеся, велему́дренно ублажа́ем.</p>
<p>Преподо́бне о́тче, сла́вне Евфи́мие,/ по́стником ты бысть похвала́,/ ми́ра красоты́ отню́дь возненави́дев,/ от ю́ности Бо́га возлюби́л еси́/ и те́сным путе́м ше́ствовал еси́./ Су́ждальский све́тлый свети́льниче/ и всея́ Росси́и те́плый засту́пниче,/ моли́ся о нас ко Го́споду,/ поми́ловати ду́ши на́ша.</p>
<p>Преподо́бнии отцы́,/ пое́м и воспева́ем торжество́ ва́ше,/ во псалме́х и пе́снех све́тло почита́ем па́мять ва́шу,/ препре́ли бо есте́<a type="note" xlink:href="#note71">71</a>
челове́ки небрещи́ сла́дких,/ ны́не же Боже́ственнаго Све́та чистото́ю облиста́емии,/ просвети́те на́ша помышле́ния,/ отцы́ преблаже́ннии.</p>
<p>
<red>Сла́ва, глас 8:</red>
</p>
<p><red>Днесь</red> благода́ть Свята́го Ду́ха/ просвети́ и освяти́ зе́млю Ру́сскую,/ грехо́м обветша́вшу:/ Го́споди, Дух Твой посла́л еси́/ в крепкоразу́мную ду́шу благове́рнаго кня́зя Влади́мира,/ позна́ти Тебе́, Еди́наго от Тро́ицы/ и в Тро́ице Христа́ Бо́га./ Сей же Твои́м Креще́нием просвети́/ Богоизбра́нныя своя́, от <red>Тебе</red>́ поруче́нныя ему́ лю́ди,/ и приведе́ я́ к Тебе́,/ ве́рою вопию́щия:/ ускори́, Ще́дрый,/ потщи́ся спасти́ от прегреше́ний ми́ра.</p>
<p>
<red>И ны́не, Богоро́дичен: </red>Царь Небе́сный:</p>
<p>
<red>Вход. Проки́мен дне. И чте́ния 3.</red>
</p>
<p>Проро́чества Иса́иина чте́ние (глава́ 43):</p>
<p>Та́ко глаго́лет Госпо́дь:/ вси язы́цы собра́шася вку́пе, и соберу́тся кня́зи от них./ Кто возвести́т сия́ в них?/ Или́, я́же от нача́ла, кто слы́шана сотвори́т вам?/ Да приведу́т свиде́тели своя́, и оправдя́тся,/ и да услы́шат, и да реку́т и́стину./ Бу́дите Ми свиде́тели,/ и Аз Свиде́тель, глаго́лет</p>
<p>Госпо́дь Бог,/ и о́трок, его́же избра́х./ Да позна́ете и ве́руете Ми/ и разуме́ете, я́ко Аз есмь,/ пре́жде Мене́ не бысть ин бог, и по Мне не бу́дет./ Аз есмь Бог,/ и несть, ра́зве Мене́, спаса́яй./ Аз возвести́х и спасо́х,/ уничижи́х и не бе в вас чу́ждий./ Вы Мне свиде́тели, и Аз Госпо́дь Бог,/ и еще́ от нача́ла Аз есмь,/ и несть от рук Мои́х избавля́яй./ Сотворю́, и кто отврати́т то?/ Си́це глаго́лет Госпо́дь Бог,/ избавля́яй вас Святы́й Изра́илев.</p>
<p>Прему́дрости Соломо́новы чте́ние (глава́ 3):</p>
<p>Пра́ведных ду́ша в руце́ Бо́жией, и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их./ И е́же от нас ше́ствие — сокруше́ние,/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я́ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я́./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань, разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние (главы́ 5 и 6):</p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия и вене́ц добро́ты от руки́ Госпо́дни,/ зане́ десни́цею покры́ет я́ и мы́шцею защити́т их./ Прии́мет всеору́жие — рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие./ Поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости испо́лнь паду́т гра́ды./ Вознегоду́ет на них вода́ морска́я,/ ре́ки же потопя́т я́ на́гло./ Сопроти́в стя́нет им дух си́лы/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните, судии́ конце́в земли́./ Внуши́те, держа́щии мно́жества/ и гордя́щиися о наро́дех язы́к./ Я́ко дана́ есть от Го́спода держа́ва вам/ и си́ла от Вы́шняго.</p>
<p>
<red>На лити́и стихи́ры, глас 1</red>:</p>
<p>Прииди́те, сни́дитеся, лю́дие ру́сстии,/ к честне́й па́мяти Влади́мира преблаже́ннаго,/ уго́дника Христо́ва пресла́внаго,/ прииди́те и приими́те благода́ть,/ и спасе́ние, и живо́т, и ве́лию ми́лость.</p>
<p>
<red>Глас 5: </red>Ра́дуйся, страно́ Росси́йская ве́рная,/ я́же пре́жде бе неве́рна,/ па́че же ны́не ве́рою утверди́ся./ Ра́дуйся, кня́же благове́рный Васи́лие пребога́тый,/ ра́дуйся, О́льго избра́нная:/ вы бо есте́ пе́рвии ко Влады́це всех на́ши хода́таи,/ и нача́льницы Правосла́вия,/ и наста́вницы во и́стинней ве́ре./ Ра́дуйтеся, вся́ко ме́сто, и страно́, и гра́де,/ и́же гра́жданы воспита́вшии Небе́снаго Ца́рства/ и сих в воздержа́нии и боле́зни возрасти́вшии,/ соверше́нны му́жи Го́сподеви показа́вше./ Си́и святи́и свети́ла душа́м на́шим яви́шася,/ я́ко чуде́с заре́ю, и де́лы, и зна́меньми/ просия́ша мы́сленно во вся концы́./ Ны́не Христу́, вси святи́и отцы́, моли́теся/ спасти́ ду́ши на́ша.</p>
<p>Пречестна́я версто́, Бо́гом возлю́бленная,/ му́ченицы преслову́щии, Бори́се и Гле́бе,/ те́плии засту́пницы Росси́йския земли́/ и всем страна́м утвержде́ние,/ Христу́ моли́теся дарова́ти душа́м на́шим/ ве́лию ми́лость.</p>
<p>Прииди́те, вси ве́рнии,/ преподо́бных оте́ц лик воспои́м:/ Анто́ния верхо́внаго,/ Пече́рская свети́ла Феодо́сия и Диони́сия,/ ку́пно же и коего́ждо их всех./ И сих, я́коже в рай други́я пи́щи,/ житие́ мы́сленно преходя́ще,/ красно́ к ним возопии́м:/ Богоно́снии отцы́ преблаже́ннии,/ Христу́ моли́теся спасти́ся душа́м на́шим.</p>
<p>Кто изрече́т от земноро́дных/ чу́дная ва́ша жития́, преподо́бнии отцы́?/ Кий же язы́к изглаго́лет/ свяще́нныя о Ду́се по́двиги и по́ты ва́ша,/ страда́ния, доброде́телей по́чести,/ изможде́ния телеси́, боре́ния страсте́й/ во бде́ниих, и моли́твах, и слеза́х?/ Вы в ми́ре вои́стинну яви́стеся я́коже А́нгели,/ та́ко же и бесо́в си́лу до конца́ погуби́сте,/ сотвори́вше чу́дная и ди́вная зна́мения./ Те́мже моли́теся, преблаже́ннии, о нас ко Го́споду,/ улучи́ти нам неизглаго́ланную ра́дость/ и ве́лию ми́лость.</p>
<p>
<red>Сла́ва, глас 6</red>:</p>
<p>Е́же по о́бразу соблю́дше невреди́мо,/ ум влады́ку на стра́сти па́губныя по́стнически поста́вивше,/ во е́же по подо́бию, я́ко мо́щно, возшли́ есте́./ Му́жески бо естество́ пону́дивше,/ потща́лися есте́ ху́ждшее поксори́ти лу́чшему/ и плоть порабо́тити ду́ху./ Те́мже мона́шествующих яви́лися есте́ наста́вницы,/ жи́тели пусты́ннии,/ благотеку́щих обучи́тели,/ пра́вила доброде́тели изве́стнейшая./ И ны́не на Небесе́х, зерца́лом разре́шшимся, отцы́ Богому́дрии,/ чи́сте зри́те Святу́ю Тро́ицу,/ моля́щеся несре́дственне/ о и́же ве́рою и любо́вию чту́щих вас.</p>
<p>
<red>И ны́не, Богоро́дичен: </red>Творе́ц и Изба́витель:</p>
<p>
<red>На стихо́вне стихи́ры, глас 2</red>:</p>
<p>Свети́ла ру́сская, му́ченики прехва́льныя,/ святи́тели и просвети́тели и ве́ры утвержде́ние,/ преподо́бныя гра́жданы пусты́нныя/ и наста́вники благоче́стию,/ и́хже, соше́дшеся, согла́сно ублажи́м:/ преподо́бнии и пра́веднии и вси святи́и,/ моли́те Христа́ Бо́га/ дарова́ти нам ве́лию ми́лость.</p>
<p>
<red>Стих:</red> Блаже́ни вси, боя́щиися Го́спода,/ ходя́щии в путе́х Его́.</p>
<p>Вси помо́лимся Христу́,/ и́же творя́щии па́мять <red>Днесь</red>/ отцу́ на́шему Влади́миру,/ нача́льнику просвеще́ния Ру́сския земли́ на́шея./ И с ним вку́пе воспои́м согла́сно/ Боже́ственныя отцы́ на́ша,/ и́же посто́м просия́вшия./ К ни́мже возопии́м, глаго́люще:/ отцы́ вси святи́и,/ моли́теся о нас ко Го́споду,/ дарова́ти нам ве́лию ми́лость.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Вси пе́сньми духо́вными возопие́м:/ ра́дуйся и весели́ся, гра́де Су́ждале,/ и́же израсти́ нам плод дре́ва ра́йскаго,/ Евфроси́нию благове́рную, по́стником кре́пкое утвержде́ние./ Вку́пе блажи́м с не́ю О́льгу пребога́тую/ и Февро́нию Му́ромскую, пресве́тлую свети́льницу./ Преподо́бныя всеблаже́нныя ма́тери,/ моли́теся о нас ко Го́споду,/ дарова́ти нам ве́лию ми́лость.</p>
<p>
<red>Сла́ва, глас 6</red>:</p>
<p>Оте́ческий соста́в, празднолю́бцы, прииди́те, пе́сньми восхва́лим:/ святи́телей Пе́тра, и Алекси́я, и Ио́ну, и Лео́нтия./ С ни́ми же ку́пно преподо́бных Се́ргия и Варлаа́ма блажи́м,/ Кири́лла и Евфи́мия,/ Авраа́мия, Дими́трия, Пафну́тия, Мака́рия,/ и́же Христа́ ра́ди юро́дивых Макси́ма и Васи́лия,/ Иси́дора, Нико́лу и Иоа́нна,/ вку́пе О́льгу и Евфроси́нию,/ и́же в посте́ просия́вшия./ Вси святи́и и преподо́бнии,/ моли́теся о нас ко Го́споду,/ спасти́ и просвети́ти ду́ши на́ша.</p>
<p>
<red>И ны́не, Богоро́дичен: </red>Творе́ц и Изба́витель:</p>
<p>
<red>Тропа́рь, глас 3:</red>
</p>
<p>Пречестна́я версто́, Бо́гом возлю́бленная,/ отцы́ преблаже́ннии, правосла́вию наста́вницы,/ в Небе́сныя оби́тели, я́ко на колесни́це, доброде́тельми взыдо́сте,/ те́плии засту́пницы Ру́сския земли́/ и всем ве́рным стено́ и утвержде́ние,/ Христу́ моли́теся/ дарова́ти нам ве́лию ми́лость.</p>
<p>
<red>НА У́ТРЕНИ</red>
</p>
<p>
<red>По 1</red>-м стихосло́вии седа́лен, глас 8.</p>
<p>
<red>Подо́бен:</red> Повеле́нное:</p>
<p>Оте́ческими мо́лниями озари́вшеся, я́ко в рай красе́н входя́ще,/ пи́щи поте́ка наслади́мся/ и, сих до́блести чу́дно смотря́юще, поревну́ем доброде́телем их, Спа́су взыва́юще:/ моли́твами их, Бо́же, Ца́рствию Твоему́ прича́стники нас сотвори́.</p>
<p>
<red>Сла́ва, и ны́не, Богоро́дичен:</red>
</p>
<p>Повеле́нное та́йно прии́м в ра́зуме,/ в кро́ве Ио́сифове тща́нием предста́ Безпло́тный, глаго́ля Неискусобра́чней:/ Преклони́вый схожде́нием Небеса́ вмеща́ется неизме́нно Весь в Тя,/ Его́же и ви́дя, в ложесна́х Твои́х прие́мша ра́бий зрак, ужаса́юся взыва́ти Ти:/ ра́дуйся, Неве́сто Неневе́стная.</p>
<p>
<red>По 2</red>-м стихосло́вии седа́лен, глас 8:</p>
<p>Я́ко в рай, доброде́телей цве́ты взира́юще, богоно́сных по́стник обходя́ще,/ вони́ исполня́емся мироуха́нныя,/ святи́и бо, страда́ньми наостри́вшеся, искуше́ни, те́ло воздержа́нием раболе́пно покори́ша ду́ху,/ а́нгельски на земли́ пожи́вше житие́, те́мже сла́вы сподо́бишася.</p>
<p>
<red>Сла́ва, и ны́не, Богоро́дичен:</red>
</p>
<p>Непостижи́маго Бо́га Сло́ва, неизрече́нно из Тебе́, Богоро́дице, вопло́щшася па́че ума́,/ моли́ со преподо́бными мир вселе́нней чист дарова́ти и согреше́ний проще́ние/ и Ца́рствия Небе́снаго кра́йнею бла́гостию сподо́бити рабы́ Своя́.</p>
<p>
<red>Велича́ние:</red>
</p>
<p>Велича́ем вас,/ святи́и вси ру́сстии чудотво́рцы,/ и чтим святу́ю па́мять ва́шу,/ вы бо мо́лите за нас/ Христа́ Бо́га на́шего.</p>
<p>
<red>По полиеле́и седа́лен, глас 6</red>:</p>
<p>В па́мяти преподо́бных Твои́х, Го́споди, вся тварь пра́зднует:/ Небеса́ ра́дуются со А́нгелы и земля́ весели́тся с челове́ки./ Тех моли́твами поми́луй нас.</p>
<p>
<red>Сла́ва, и ны́не, Богоро́дичен:</red>
</p>
<p>Даждь нам по́мощь от печа́ли и спаси́ нас,/ рожде́йся от Де́вы Человеколю́бче.</p>
<p>
<red>Степе́нна, 1</red>-й антифо́н 4-го гла́са. Проки́мен, глас 4: Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 11.</p>
<p>
<red>По 50-м псалме́ стихи́ра, глас 8</red>:</p>
<p>Незаходи́мое Со́лнце пра́ведное, Христе́ Бо́же,/ моли́твами святы́х Твои́х/ пра́зднующия их светоно́сное торжество́/ све́том Твои́м просвети́/ и Ца́рствия Твоего́ прича́стники сотвори́.</p>
<p>
<red>Кано́н, глас 8</red>.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще,/ пои́м Тебе́, Еди́ному Влады́це.</emphasis>
</p>
<p>
<red>Припе́в:</red> Вси святи́и чудотво́рцы Росси́йстии, моли́те Бо́га о нас.</p>
<p>Вси пе́сньми духо́вными/ и́же посто́м просия́вшия Боже́ственныя отцы́ воспои́м согла́сно,/ и́хже изнесе́<a type="note" xlink:href="#note72">72</a>
Росси́йская земля́, вся́ко ме́сто, град и страна́.</p>
<p>Ра́дуйся и красу́йся ду́хом, равноапо́стольне кня́же Влади́мире,/ изря́дно ве́тви богоса́дныя ко Христу́ принесы́й,/ благоизря́дный плод, Бори́са сла́внаго и Гле́ба благочести́ваго./ С ни́миже, предстоя́, у Престо́ла Христо́ва, моли́ся о нас.</p>
<p><red>Днесь</red> А́нгели ра́дуются на Небесе́х,/ во све́тлую память твою́ святу́ю, Влади́мире:/ спасл бо еси́ всех от вся́каго лука́вствия/ и жертв бесо́вских лю́ди и град изба́ви.</p>
<p>Ра́дуйся, мона́хов пе́рвый наста́вниче, Анто́ние прекра́снейший, Ки́евская сла́во./ Ра́дуйся, держа́во безмо́лвию, Феодо́сие а́нгеле./ Диони́сий духоно́сный с Ни́коном сла́вным/ пе́сньми да почту́тся.</p>
<p>Житие́м богодухнове́нным вои́стинну рай яви́стеся Христо́ве Це́ркви, блаже́ннии отцы́,/ вси по и́мени, о нас ко Го́споду моли́тву сотвори́те.</p>
<p>
<red>Тро́ичен:</red>Тро́ице Неразде́льная, Еди́нице Вседе́тельная,/ О́тче и Сы́не и Святы́й Ду́ше,/ Ты Бог мой, и Госпо́дь, и Свет,/ Тебе́ воспева́ю и Тебе́ кла́няюся.</p>
<p>
<red>Богоро́дичен:</red> Ра́дуйся, пресвяты́й хра́ме, руно́ Богоно́сное,/ запечатле́нный исто́чниче, безсме́ртия струе́./ Ста́до Твое́, Владычице, сохрани́ от всех борю́щих невое́вано.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:/ несть пра́веден, па́че Тебе́, Го́споди.</emphasis>
</p>
<p>В други́й рай входя́ще, доброде́телей чу́дных оте́ц,/ сих вкуси́м присноживо́тнаго дарова́ния,/ одушевле́нныя пи́щи, восхваля́юще их.</p>
<p>Благоуха́ния ны́не исполня́емся,/ я́ко в рай други́й теку́ще богонасажде́нный доброде́телей,/ я́же в воздержа́ниих и слеза́х процвето́ша святи́и чудотво́рцы Росси́йстии,/ разли́чныя плоды́ принося́ще жития́,/ те́мже Бо́гу присво́ишася.</p>
<p>Пе́сньми свяще́нными восхва́лим вели́каго Се́ргия,/ и́же в Ра́донежстей пусты́ни све́тло пости́вшагося,/ свети́льника многосве́тлаго всей вселе́нней,/ его́же моли́твами вси спаса́емся.</p>
<p>Варлаа́м, Новугра́ду сла́ва и похвала́, <red>Днесь</red> да похва́лится,/ и́же в чудесе́х мно́гих, де́лом же и сло́вом, показа́ нам чуде́с све́тлость,/ нача́льник мона́хов и утвержде́ние ве́ры.</p>
<p>Да почте́н бу́дет Евфи́мий, све́тлая звезда́,/ Су́ждальский свети́льник, и́же де́лы и чудесы́ облиста́вый до конца́,/ уго́дник Христо́в, свети́ло неугаси́мое,/ прибега́ющим покро́в и заступле́ние.</p>
<p>Вели́кий Кири́лл Белоезе́рский пти́чие житие́ поживе́, я́ко А́нгел,/ и, а́ки дре́внии отцы́, Са́вва Освяще́нный, житие́м яви́ся свети́льник пусты́нный/ и утвержде́ние и́ноков и учи́тель изя́щный.</p>
<p>
<red>Тро́ичен:</red>Триеди́наго Естества́ пою́ Ли́ца соста́вна,/ нерожде́нна Отца́, Сы́на рожде́нна и Ду́ха Свята́го Безнача́льна,/ Ца́рство и Божество́ Еди́но.</p>
<p>
<red>Богоро́дичен:</red> Чи́стая — Отроча́ ражда́еши, Де́ва — млеко́м дои́ши./ Ка́ко вку́пе обоя́ де́йствуеши, ро́ждши?/ Бог есть Соде́явый, не изыщи́ мене́, е́же ка́ко.</p>
<p>
<red>Седа́лен, глас 8</red>.</p>
<p>
<red>Подо́бен:</red> Прему́дрости:</p>
<p>Анто́ниеву кро́тость, и чистоту́ Феодо́сия вели́каго, и чу́днаго Диони́сия по́двиги,/ Се́ргия, сла́внаго в по́стницех, и Евфи́мия, кро́ткаго в разсужде́ниих,/ и про́чих Боже́ственных оте́ц чудеса́, ве́рнии, просла́вим./ И почти́м вку́пе Евфроси́нию Су́ждальскую, жены́ Богому́дрыя воспои́м и согла́сно вопие́м:/ вси святи́и, моли́те Христа́ Бо́га грехо́в оставле́ние дарова́ти/ чту́щим любо́вию святу́ю па́мять ва́шу.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и ковче́г, всесвяту́ю го́ру, све́тлый о́блак воспои́м,/ неопали́мую купину́, слове́сный рай, Е́вино свобожде́ние,/ вселе́нныя всея́ вели́кое сокро́вище,/ я́ко спасе́ние в нем соде́лася ми́ру и оставле́ние дре́вних согреше́ний./ Те́мже и вопие́м Ей:/ моли́ Христа́ Бо́га прегреше́ний оставле́ние дарова́ти/ благоче́стно покланя́ющимся пресвято́му рождеству́ Твоему́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Из горы́ приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися богови́дно усмотри́/ и со стра</emphasis>́
<emphasis>хом славосло́вяше си́лу Твою́.</emphasis></p>
<p>Еде́мскаго рая́, прииди́те, ви́дим цве́ты присноживо́тныя,/ богора́сленная зда́ния, отце́в тща́ния,/ и́мже де́латель Госпо́дь.</p>
<p>Све́тло да похва́лится Дими́трий, Волого́дская сла́ва, отце́в нача́льник,/ Диони́сий, Глуши́цкая похвала́,/ прибега́ющим покро́в и заступле́ние.</p>
<p>Звезда́м заря́, послуша́ния жизнь лу́чших показа́:/ я́ко два свети́ла, сия́юща нам, Фео́дор и Па́вел Богому́дрии, Росто́вская похвала́,/ житие́м чи́стым Бо́гу присво́ишася.</p>
<p>Ни́кона пою́, ученика́ вели́каго Се́ргия,/ и Са́вву воспева́ю, и́же во Андро́никове пости́вшагося./ Изря́дно с ни́ми да почте́тся пресла́вный Авраа́мий Смоле́нский.</p>
<p>В пе́снех да похва́лится Зоси́ма,/ пости́выйся в Солове́цстем о́строве изря́дно./ С ним да почте́тся Савва́тий, си́лою Христо́вою ору́жия бесо́в сте́рший.</p>
<p>Све́тло да похва́лится свети́лом свети́льник, Косма́ Влади́мирский, и́же на Я́хроме;/ достодо́лжно да почте́тся Мака́рий Каля́зинский;/ Пафну́тий Бо́ровский, Алекса́ндр Ошеве́нский с ни́ми да пою́тся гла́сы.</p>
<p>
<red>Тро́ичен: </red>Умови́дно несеко́мо Существо́ единора́сленное в Тро́ицу простира́юще,/ Еди́наго Бо́га испове́даем над все́ми/ и Соста́вы Три пропове́даем.</p>
<p>
<red>Богоро́дичен:</red> Ра́дуйся, Бо́жие простра́нное вмести́лище,/ ра́дуйся, ковче́же Но́ваго Заве́та./ Ра́дуйся, ру́чко, из нея́же Ма́нна Небе́сная да́стся всем челове́ком.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Страсте́й мя мглы,/ я́ко от глубо́кия но́щи, избавля́яй,/ у́треневати сподо́би дух мой, молю́ся,/ во све́те дне повеле́ний Твои́х, Христе́.</emphasis></p>
<p>Чу́дни вси честни́и отцы́,/ и́хже Боже́ственная страда́ния, и́хже чудеса́, и́хже исцеле́ния./ Кто па́че сих показа́ зна́мением кре́пость?</p>
<p>Не́бо четвертосве́тлое яви́ся на земли́ дво́ица сия́:/ Ники́та Переясла́вский тезоимени́тый, и́же на столпе́,/ честь доброде́телем Авраа́мий Росто́вский.</p>
<p>Фео́дор преподо́бный, князь Яросла́вский,/ с сыно́ма свои́ма доброде́тельми блиста́яся, просвеща́ет нас./ Мака́рия же У́нженскаго кто досто́йно просла́вит от земны́х?</p>
<p>Посреди́ звезд а́ки со́лнце,/ и́мже бе нача́льник, Анто́ний облиста́ и Ефре́м чу́дный./ С ни́миже озаря́ет нас и Са́вва Ви́шерский со Алекса́ндром Сви́рским.</p>
<p>Всечестно́е сокро́вище Боже́ственных даро́в и дом прему́дрости,/ Михаи́л Кло́пский и Нико́ла блаже́нный, юро́дивый,/ да похва́лятся а́нгельски.</p>
<p>Всечестны́й Па́вел Обно́рский вку́пе со Стефа́ном Ма́хрищским,/ Макси́м же юро́дивый и Васи́лий Блаже́нный Моско́вский, Иси́дор Росто́вский юро́дивый/ равноа́нгельски да похва́лятся.</p>
<p>Хвалю́ Мефо́диева блага́я дела́./ Высото́ю жития́ небе́снаго бысть Алекса́ндр Не́вский дом прему́дрости и гора́ разу́мная./ С ни́мже да восхва́лится Петр Му́ромский, свети́льник Боже́ственный.</p>
<p>
<red>Тро́ичен: </red>Соста́вы Треми́, а́ще естество́м Еди́но, Божество́ есть,/ в Него́же крести́хомся и Еди́ному слу́жим:/ Оте́ц бо Безнача́льный, и Сло́во, и Дух Единосу́щный.</p>
<p>
<red>Богоро́дичен:</red> Ра́дуйся, ми́ру сла́во, Богоро́дице Мари́е Всепе́тая,/ ра́дуйся, глави́зно Боже́ственнаго соедине́ния/ Сы́на Бо́жия к челове́ком, Чи́стая.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Содержи́ма мя, приими́, Человеколю́бче, грехи мно́гими,/ и припа́дающа щедро́там Твои́м,/ я́ко проро́ка, Го́споди, и спаси́ мя.</emphasis>
</p>
<p>Прииди́те, вни́дем в клеть душе́вную, Го́споду моли́твы воздаю́ще и вопию́ще:/ О́тче, И́же еси́ на Небесе́х, до́лги на́ша осла́би и оста́ви/ святы́х Твои́х моли́твами, Еди́н бо еси́ Милосе́рд.</p>
<p>Увы́ мне, кто бу́ду и что соде́ю, грехи́ содева́я/ и Влады́ки не устраша́яся, несмы́сленный!/ Сего́ ра́ди пре́жде Суда́ вопию́ Ти, Милосе́рде Го́споди:/ святы́х Твои́х моли́твами спаси́ мя.</p>
<p>Свято́е и сла́вное оте́ц мно́жество помя́нутое,/ изба́вите от бед и́же ве́рою творя́щих па́мять ва́шу.</p>
<p>
<red>Тро́ичен: </red> Тя, Тро́ице Пребезнача́льная и Боже́ственная Еди́нице,/ Свет и Све́ты пою́, Живо́т и Животы́,/ и Ум, и Сло́во, Дух же Святы́й,/ Свята́го Еди́наго Бо́га.</p>
<p>
<red>Богоро́дичен:</red> Из ко́рене Иессе́я прорасте́ Цвет жи́зни,/ взыгра́й, пра́деде,/ от Чи́стыя Отрокови́цы Христо́с Бог, спаса́яй мир.</p>
<p>
<red>Конда́к, глас 8</red>.</p>
<p>
<red>Подо́бен:</red> Я́ко нача́тки:</p>
<p>Я́ко благоче́стия пропове́дники/ и нече́стия обузда́тели, Го́споди,/ Богоно́сных собо́р уясни́л еси́,/ Ру́сскую зе́млю озаря́я тех моли́твами, в ми́ре соверше́нне./ И Тебе́ сла́вящия и велича́ющия сохрани́,/ пою́щия Ти: аллилу́ия.</p>
<p>
<red>И́кос:</red>
</p>
<p>На кра́сная воззре́в по́мыслом, ви́дя быва́емая,/ изме́рив тех боле́зни, жизнь челове́ком окаля́х./ Вас же еди́ных ублажи́м, и́же до́брою че́стию избра́вших,/ е́же жела́ти Христа́, и пребыва́ти с Ним,/ и пе́ти при́сно со проро́ком Дави́дом: аллилу́ия.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>На по́ле Деи́ре/ иногда́ мучи́тель пещь поста́ви на муче́ние Богоно́сных,/ в не́йже три о́троки песносло́вяху Еди́наго Бо́га,/ тро́ично воспева́ху, глаго́люще:/ отце́в Бо́же, благослове́н еси́.</emphasis>
</p>
<p>Прииди́те, принесе́м песнь по до́лгу жена́м, преподо́бно пожи́вшим и равноа́нгельно,/ и́хже моли́твами, воззове́м,/ Бо́же, спаси́ всех нас.</p>
<p>Дверь све́та всем яви́ся, всенепоро́чная О́льго, су́щим во тьме хода́таица спасе́нию,/ укрепи́ вся позна́ти Бо́га и́стиннаго,/ и Богоизбра́нных сла́ву притяжа́ла еси́.</p>
<p>Страстоно́сице Евфроси́ние, звезда́ яви́ся Су́ждалю/ и, а́ки со́лнце, доброде́тельми облиста́ющи Росси́йския земли́ концы́, пребога́тая.</p>
<p>Словесы́ Бо́жиими воспита́на, Богому́драя Евфроси́ние По́лоцкая,/ жела́ющи спасе́нное сло́во, свяще́нных книг науче́ния мзду прия́ла еси́,/ Богоизбра́нных сла́вою обогати́вшися.</p>
<p>Воздержа́ния о́браз, целому́дрия душе́вный вид ве́рным яви́ся,/ хва́лящим твою́ па́мять свяще́нную, Февро́ние.</p>
<p>
<red>Тро́ичен:</red> Тро́йчески Еди́ницу воспои́м,/ соедине́нну Естество́м, Соста́вы разделя́ющуся,/ Та есть Госпо́дь Бог Оте́ц.</p>
<p>
<red>Богоро́дичен:</red> Ра́дуйся, Мари́е Богоро́дице Де́во./ Ра́дуйся, престо́ле Госпо́день./ Ра́дуйся, ле́ствице, я́же челове́ческий род горе́ возве́дши от земли́ ко Христу́ Бо́гу.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Победи́тели мучи́теля и пла́мене/ благода́тию Твое́ю бы́вше,/ за́поведем Твои́м зело́ прилежа́ще,/ о́троцы вопия́ху:/ благослови́те, вся дела́ Госпо́дня, Го́спода.</emphasis>
</p>
<p>Па́стыри и му́дрыя учи́тели, святи́тели Христо́вы Це́ркве со преподо́бными/ вси возвели́чим, взыва́юще:/ Го́спода по́йте и превозноси́те Его́ во ве́ки.</p>
<p>Вели́кий во святы́х Петр, Моско́вский и всея́ Росси́и чудотво́рец,/ да почте́н бу́дет, я́ко небе́сный таи́нник./ Алекси́й пребога́тый, а́ки гора́, яви́ся ве́ры тве́рдость.</p>
<p>Ио́на, и Киприя́н, и Макси́м Влади́мирский,/ Богоно́сцы вои́стинну, а́ки апо́столи, свяще́нницы Госпо́дни,/ да воспою́тся с Фо́тием и Фили́ппом, Боже́ственнии свети́льницы.</p>
<p>Лео́нтий, ве́ры ка́мень и основа́ние, победи́ вся́ку лесть и спасе́ челове́ки,/ Богоблаже́нный святи́тель, пропове́дник Христо́в и гра́ду Росто́ву учи́тель.</p>
<p>Иса́ия Боже́ственкый, Иа́ков Боже́ственный же и Богоно́сный Игна́тий,/ Боже́ственнии свети́льницы, да пою́тся,/ святи́тели Росто́ву и учи́тели.</p>
<p>Иоа́нну и Фео́дору сла́ва, Су́ждальским свети́льником./ С ни́ми же да пою́тся Ники́та, Иоа́нн и Евфи́мий Брада́тый,/ Новгоро́дстии Боже́ственнии свети́льницы живо́тнии.</p>
<p>
<red>Тро́ичен:</red>Еди́ницу Существо́м, пою́ Тя,/ Тро́ицы Ли́ца чту,/ О́тче, и Сы́не, и Ду́ше Пресвяты́й,/ и Безнача́льную Держа́ву Твоего́ Ца́рствия сла́влю во ве́ки.</p>
<p>
<red>Богоро́дичен:</red> Ты гора́ Бо́жия яви́ся, Богоро́дице,/ в ню́же Христо́с всели́ся и Боже́ственный храм соде́ла пою́щим:/ Го́спода по́йте и превозноси́те Его́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Проявле́нное на горе́ закононоло́жнику во огни́ и купине́/ Рождество́ Присноде́вы/ в на́ше, ве́рных, спасе́ние/ пе́сньми немо́лчными велича́ем.</emphasis>
</p>
<p>От врага́ братоуби́йцы убие́ние прия́вшии, святи́и му́ченицы Бори́се и Гле́бе,/ све́том Боже́ственных страда́ний свети́ла яви́стеся,/ и на́ши просвети́те чу́вства.</p>
<p>Прехва́льный му́чениче кня́же Михаи́ле с до́блим боля́рином Фео́дором,/ от нечести́ваго пострада́вше, му́ченическими кровьми́ венча́стеся,/ свети́ла яви́стеся Черни́гову.</p>
<p>Укрепи́вшеся си́лою Бо́жиею, му́чеником сла́во, Мерку́рие и Авраа́мие,/ стяжа́сте Христа́, кре́пкаго Побо́рника на мучи́теля,/ я́ко непобеди́мии.</p>
<p>Преподо́бнии отцы́, святи́тели Госпо́дни, и святи́и му́ченицы,/ и жены́ преподо́бныя, и вси пра́ведницы неимено́ваннии,/ моли́те спасти́ся душа́м на́шим.</p>
<p>
<red>Тро́ичен: </red>Тро́ице Свята́я, Неразде́льная Существо́м,/ Единоца́рственная над все́ми, Единонача́льная,/ О́тче, и Сы́не, и Святы́й Ду́ше,/ при́сно рабы́ Своя́ спаса́й.</p>
<p>
<red>Богоро́дичен:</red> Ра́дуйся, пала́то всех Царя́,/ ра́дуйся, я́ко Ца́рствие Небе́сное Тобо́ю отве́рзеся су́щим на земли́, Ма́ти Де́во,/ и е́же со А́нгелы селе́ние.</p>
<p>
<red>Свети́лен:</red>
</p>
<p>В пе́снех восхва́лим и́же посто́м просия́вшия/ преподо́бныя учи́тели и таи́нники Боже́ственнаго Сло́ва с жена́ми святы́ми,/ Христа́ просла́вим, И́же сих возлюби́вшаго и помо́щники нам да́вща во вре́мя ско́рби.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственное очисти́лище, ковче́г всезлаты́й,/ Богоро́дицу Мари́ю, прииди́те, ве́рнии, соше́дшеся, ублажи́м./ Припаде́м, воспла́чемся, приле́жно возопие́м:/ Богоро́дице Всепе́тая, преподо́бных моли́твами помози́ рабо́м Свои́м.</p>
<p>
<red>На хвали́тех стихи́ры, глас 8</red>.</p>
<p>
<red>Подо́бен:</red> О, пресла́внаго чудесе́:</p>
<p>Земля́ весели́тся, и не́бо ра́дуется,/ отцы́ преподо́бнии,/ по́двигом и трудо́м ва́шим,/ душе́вному благомо́щию и уму́ непобеди́мому,/ естества́ бо зако́ном не победи́стеся./ О собо́ре святы́й и Боже́ственный по́лче,/ Росси́йскому оте́честву утвержде́ние/ вы есте́ вои́стинну.</p>
<p>Бо́дрии свети́льницы яви́стеся,/ не усну́сте бо когда́ мно́гими прило́ги бесо́вскими,/ похоте́нием ва́шим испо́лнени./ Но а́ки безпло́тнии на земли́ яви́стеся,/ о Боже́ственное во́инство и по́лче всепреподо́бный,/ доброде́тельми победи́вше/ ду́хи лука́выя тве́рдо.</p>
<p>Вся стра́сти умертви́вше/ безстра́стием души́, и ума́ чистото́ю, и обы́чаем про́стым,/ по́двиг проидо́сте,/ посто́м бо и бде́нием ва́шим/ Христу́ сокро́вище и сосу́ди яви́стеся./ О зва́ние свято́е, отцы́ Боже́ственнии,/ ны́не Христу́ моли́теся вси/ спасти́ся нам.</p>
<p>
<red>Сла́ва, глас 8</red>:</p>
<p>И́нок мно́жества,/ наста́вники вас чтим, отцы́ всечестни́и,/ ва́ми бо стезю́ вои́стинну пра́вую ходи́ти позна́хом, блаже́ннии,/ о Христе́ укре́пльшеся, вра́жию низложи́сте си́лу,/ Госпо́дни уго́дницы, А́нгелом собесе́дницы, святы́м сожи́телие,/ с ни́ми же моли́теся о нас Го́сподеви,/ поми́ловатися душа́м на́шим.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 7: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Апо́стол и Ева́нгелие Неде́ли Всех святы́х. Прича́стен: Ра́дуйтеся, пра́веднии:</p>
</section>
