<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Афинноге́на и десяти́ учени́к его́</p>
</title>
<p>
<red>НА ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры, глас 8.</p>
<p>
<red>Подо́бен:</red> О, пресла́внаго чудесе́:</p>
<p>Афиноге́н сла́вный,/ свяще́нства све́тлым обложе́н одея́нием,/ обагре́нии кро́вными чисте́йшее показа́,/ с ни́мже вшед в це́рковь святу́ю,/ Всеви́дцу явля́яся,/ и служа́ Ему́ с Невеще́ственными чи́ны,/ и прича́стием Боже́ственным просвеща́емый,/ его́же ублажа́ем.</p>
<p>Афиноге́н прему́дрый/ лик приведе́ Христу́ страда́льцев ве́рою,/ тве́рдо пострада́вших и тече́ние сконча́вших,/ с ни́миже победи́в многоко́зненнаго,/ ли́ки му́ченическими восприе́млется,/ прича́стием обожа́емь,/ и мо́лит всегда́ о нас,/ свяще́нную его́ па́мять соверша́ющих при́сно.</p>
<p>Десяти́ца учени́к Богоизбра́нная,/ по́стными по́двиги/ страсте́й взыгра́ния низложи́вши,/ пострада́ и зми́я умертви́,/ Афиноге́на, наста́вника свяще́нна,/ Боже́ственною си́лою приобре́тши./ Сих мольба́ми спаси́ нас, Благоутро́бне,/ всегда́ на Тя упова́ющия, Преблага́го.</p>
<p>
<red>Сла́ва, и ны́не, Богоро́дичен, глас и подо́бен то́йже:</red>
</p>
<p>Спаси́ мя, Влады́чице Пречи́стая,/ Я́же Спа́са Христа́ неизрече́нно ро́ждшая,/ Тя бо еди́ну стяжа́х Предста́тельницу,/ и необори́мую сте́ну, и покро́в, и ра́дование,/ и души́ моеи́ Боже́ственное утеше́ние./ Ты у́бо мя изба́ви неусыпа́ющаго че́рвия/ и огня́ ве́чнующаго, Ма́ти Христа́ Бо́га.</p>
<p>
<red>Крестобогоро́дичен. Подо́бен то́йже:</red>
</p>
<p>Что́ зри́мое виде́ние,/ е́же Мои́ма очи́ма ви́дится, о Влады́ко?/ Содержа́й всю тварь, на Дре́во воздви́жен быв,/ и умира́еши, всем дая́й жизнь, —/ Богоро́дица, пла́чущися, глаго́лаше,/ егда́ узре́ на Кресте́ возноси́ма/ из Нея́ неизрече́нно возсия́вшаго Бо́га и Челове́ка.</p>
<p>
<red>Тропа́рь, глас 8</red>:</p>
<p>Свяще́нный Бо́гу Афиноге́н, в же́ртве служи́тель,/ свяще́нное учени́к свои́х принесе́ Христу́ заколе́ние,/ па́стырь со слове́сными о́вцами и́де в Небе́сную огра́ду,/ победи́в свере́пеющия неве́рием язы́ки./ Му́ченик Твои́х моли́твами, Христе́ Бо́же,/ спаси́ ста́до Твое́ от волко́в, губя́щих е́.</p>
<p>
<red>НА У́ТРЕНИ</red>
</p>
<p>
<red>Кано́н, его́же краегране́сие: </red>Твои́х страда́льцев пою́, Христе́, сла́ву. Ио́сиф, глас 8.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Свои́ сквозе́ Чермно́е мо́ре,/ я́ко Еди́н сла́вно просла́вися</emphasis>.</p>
<p>С чи́нми Небе́сными ны́не лику́я, достосла́вне святи́телю и му́чениче,/ пою́щия тя ве́рою спаса́й.</p>
<p>Зако́ны Влады́чними собо́р наставля́емь честны́й Христо́вых страда́лец,/ беззако́нных сове́ты разори́сте.</p>
<p>Я́коже непоро́чно заколе́ние, весь соже́гся, Богоблаже́нне,/ огне́м мук приве́лся еси́ к Бо́гу ве́ры ра́ди.</p>
<p>
<red>Богоро́дичен:</red> Плоть бы́вшаго от Твои́х крове́й, Неискусобра́чная,/ Преве́чное Сло́во па́че ума́ же и сло́ва родила́ еси́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утверди́ наш ум и сердца́,/ Небеси́ сло́вом утвержде́й,/ во е́же пе́ти и сла́вити Тя/ во спасе́ние душ на́ших.</emphasis>
</p>
<p>Разори́в вра́жия лю́тая кова́рства к Бо́гу неразори́мою любо́вию,/ Афиноге́н, му́ченик и святи́тель, со ученики́ сла́вы сподо́бися.</p>
<p>Притупи́ша врагу́ стре́лы и жа́ла терпели́вным противле́нием Боже́ственнии/ и озаря́ют всех мы́сли светолу́чными свои́ми сия́нии.</p>
<p>Просте́р, тве́рдым реме́нем безу́мный стру́жает неща́дно, ураня́я непреста́нно,/ но не поколеба́ сих по́мысла, е́же па́че сло́ва тве́рдость.</p>
<p>
<red>Богоро́дичен:</red> Херуви́мов и Серафи́мов превы́шши яви́лася еси́, Богоро́дице:/ Ты бо еди́на прия́ла еси́ Невмести́маго Бо́га в Твое́м чре́ве, Нескве́рная./ Те́мже Тя, ве́рнии вси, пе́сньми, Чи́стая, ублажа́ем.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Воздержа́нием пе́рвее предочи́стив ду́шу,/ страда́нием второ́е и соверше́нным умо́м Бо́гу угоди́л еси́, святи́тель и му́ченик быв, Богоно́се./ Собо́р же приве́л еси́ учени́к Влады́це,/ с ни́миже о нас моли́ся приле́жно, сла́вне.</p>
<p>
<red>Сла́ва, и ны́не, Богоро́дичен:</red>
</p>
<p>Чи́стая, Всенепоро́чная и Неискусому́жная,/ Я́же еди́на Безле́тнаго Сы́на и Сло́ва Бо́жия в ле́то ро́ждши,/ Сего́ со святы́ми и честны́ми патриа́рхи и му́ченики, и проро́ки, и преподо́бными моли́/ дарова́ти нам очище́ние и ве́лию ми́лость.</p>
<p>
<red>Крестобогоро́дичен:</red>
</p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́,/ Его́же, Благослове́нная, моля́щи не преста́й проще́ние прегреше́ний нам дарова́ти.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Ума́ вся́каго превы́шши Боже́ственными мечта́еми восхожде́нии,/ плотски́х не убоя́шася го́рьких ран, Богому́дрии.</p>
<p>Христопропове́дник Богоприя́тен и священному́ченик непоро́чен быв,/ сподо́бися Афиноге́н Боже́ственныя благода́ти.</p>
<p>Вети́йствующе му́ченицы воплоще́ние Сло́ва,/ претерпе́сте ра́ны и смерть, к безсме́ртию преше́дше.</p>
<p>
<red>Богоро́дичен:</red> Равноси́льна, сопресто́льна Роди́телю,/ Пресу́щнаго воплоти́ла еси́, Пренепоро́чная,/ земны́м за милосе́рдие приобщи́вшагося.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
</p>
<p>Загради́в безстра́стием мудрова́ние пло́ти твоей,/ страсть изобрази́л еси́ Безстра́стнаго, досточу́дне.</p>
<p>Боже́ственными предповеле́нии/ приведе́ Влады́це ученико́в лик Афиноге́н сла́вный.</p>
<p>Све́тлу сотвори́ па́мять твою́, му́чениче, Светода́вец,/ исполня́я проше́ния твоя́ к тем, и́же ве́рою тебе́ притека́ющим.</p>
<p>
<red>Богоро́дичен:</red> Ма́терь и Де́ву ве́дуще Тя, Пресвята́я,/ согла́сно почита́ем и благоче́стно ублажа́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния мои́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Благозва́ние му́ченическое Афиноге́н получи́,/ и с ним ученико́в лик венча́ся,/ пости́вся пе́рвее и де́монския побе́ждь ко́зни.</p>
<p>Све́тлу содева́ет твою́ честну́ю па́мять Влады́ка Христо́с,/ исполня́я твоя́ я́же к Нему́ моле́ния, блаже́нне:/ се бо еле́нь свое́ тебе́ исча́дие приво́дит Боже́ственным манове́нием.</p>
<p>Рай мы́сленный яви́лся еси́, достосла́вне, и́же дре́во жи́зни посреди́ име́я,/ и Боже́ственных цвето́в благово́нием вся благоуха́еши я́сне.</p>
<p>
<red>Богоро́дичен:</red> Я́ко мы́сленный ковче́г, Законода́вца носи́ла еси́,/ я́ко све́щник светоза́рен, Свет породила́ еси́,/ я́ко ко́рень ненапое́н, жи́зни грозд, Богоро́дице, прозябла́ еси́.</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:</p>
<p>Влады́чню рече́нию после́довав, я́ко па́стырь изря́дный/ ду́шу твою́ положи́л еси́ за Христо́вы о́вцы, священному́чениче Афиноге́не,/ сего́ ра́ди восхваля́ем тя/ и с тобо́ю десяти́ну учени́к твои́х,/ и́же пострада́ша, стра́хом Бо́жиим и твои́м уче́нием наставля́еми./ Тем угоди́вших Влады́ка венча́ вас живонача́льною десни́цею,/ Его́же о всех нас моли́те.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Халде́йская пещь, огне́м распала́емая,/ ороша́шеся Ду́хом, Бо́жиим предстоя́нием,/ о́троцы поя́ху:/ благослове́н еси́, Бо́же оте́ц на́ших.</emphasis>
</p>
<p>То́ками крове́й твои́х пре́лести угаси́в пла́мень,/ огне́м по́двиг твои́х попали́л еси́ вещь зло́бы, блаже́нне,/ благослове́н, — вопия́, — Бог оте́ц на́ших.</p>
<p>Пло́ти взыгра́ния воздержа́ния боле́зньми/ и пре́лести служе́ния кро́вными ту́чами потре́бльше, му́ченицы,/ я́ко во́ини Христо́вы, да восхва́лятся.</p>
<p>Глав отсече́нием беззако́нных повеле́нием,/ и пло́ти строга́нием, и многообра́зными му́ками,/ я́ко столпи́ непрекло́нни, не поколеба́стеся, преподобному́ченицы.</p>
<p>
<red>Богоро́дичен:</red> Изба́вльшеся, Пренепоро́чная, Тебе́ ра́ди пе́рваго прароди́тельнаго паде́ния,/ ра́дуйся, Тебе́ вопие́м и ве́рою сла́вим Тобо́ю нас от тли Изба́вльшаго.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Богоглаго́ливии о́троцы, в пещи́/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis>
</p>
<p>Взира́я к Боже́ственным светозаре́нием,/ и́дольския ле́сти Афиноге́н разори́ глубо́кую тьму,/ и свет был есть.</p>
<p>А́нгельский лик и му́ченик, святи́телей и преподо́бных/ в па́мяти веселя́тся честны́х страстоте́рпец, сла́вяще Го́спода.</p>
<p>Приче́лся еси́ му́ченическим стадо́м со ученики́ десятьми́,/ на муче́ние иды́й, святи́телю,/ с ни́миже тя ве́рно ублажа́ем.</p>
<p>
<red>Богоро́дичен:</red> Его́же породила́ еси́ Сло́ва па́че сло́ва, Богороди́тельнице Мари́е,/ о нас моли́, ве́рно Тя пою́щих и ублажа́ющих, Пречи́стая.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Проявле́нное на горе́ законополо́жнику во огни́ и купине́/ Рождество́ Присноде́вы/ в на́ше, ве́рных, спасе́ние/ пе́сньми немо́лчными велича́ем.</emphasis>
</p>
<p>Се светоза́рный день <red>Днесь</red> му́ченик, облиста́ющ благода́тию/ и Боже́ственными светлостьми́ озара́ющ ве́рных сердца́,/ прииди́те, просвеще́ние почерпе́м.</p>
<p>Я́гоже приноше́ния чи́стая/ и непоро́нии а́гнцы, приведо́стеся, му́ченицы, нас ра́ди Закла́вшемуся,/ от Него́ венцы́ побе́ды, я́ко от Подвигополо́жника, прие́мше.</p>
<p>Ка́плют сла́дость твоя́, страда́льче, боле́зни и го́ресть вся́ку страсте́й отго́нят,/ ве́рою хра́му твоему́ притека́ющим и па́мять твою́ пра́зднующим спаси́тельную.</p>
<p>
<red>Богоро́дичен:</red> Но́сиши на руку́ Бо́га, нося́щаго вся́ческая,/ пита́еши Пита́теля, Чи́стая, нам уподо́бльшася,/ Его́же моли́ лю́дем Твои́м дарова́ти всех лю́тых избавле́ние.</p>
</section>
