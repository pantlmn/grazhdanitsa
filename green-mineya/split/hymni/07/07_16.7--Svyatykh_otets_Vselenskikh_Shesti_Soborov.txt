<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х оте́ц Вселе́нских Шести́ Собо́ров</p>
</title>
<p>
<red>В неделю ближаишую к 16 июля</red>
</p>
<p>
<red>Ве́стно бу́ди, я́ко в сий 16-й день, а́ще случи́тся неде́ля, слу́жба пое́тся святы́х оте́ц в сию́ неде́лю; а́ще же в сре́ду или́ вто́рннк, пое́тся слу́жба их в мимоше́дшую неде́лю; а́ще же в четверто́к, пое́тся слу́жба их в прииду́щую неде́лю. Па́мять соверша́ем святы́х Вселе́нских Шести́ Собо́ров; прилучи́вшагося же свята́го пое́м на повече́рии.</red>
</p>
<p>
<red>В суббо́ту на ма́лой вече́рни стихи́ры воскре́сны и Богоро́дице, по обы́чаю.</red>
</p>
<p>
<red>По обы́чном псалме́ пое́м: </red>Блаже́н муж: кафи́зму всю. На Го́споди, воззва́х: стихи́ры воскре́сны 4 и отце́в 6, глас 6.</p>
<p>Из чре́ва роди́лся еси́ пре́жде денни́цы,/ от Отца́ безма́терен пре́жде век;/ а́ще и А́рий тварь Тя, а не Бо́га сла́вит,/ де́рзостию смеша́я Тя, Зижди́теля, тва́рем безу́мно,/ вещество́ огня́ ве́чнаго себе́ сокро́вщуствуяй./ Но Собо́р, и́же в Нике́и,/ Сы́на Бо́жия Тя пропове́да, Го́споди,/ Отцу́ и Ду́ху сопресто́льна.</p>
<p>Раздра́нную Христо́ву ри́зу/ и растерза́нную пе́сиими че́люстьми/ му́дре сши́сте, честни́и отцы́,/ зре́ти наготу́ Сего́ ника́коже терпя́ще,/ я́коже Сим и Иа́феф оте́ческую дре́вле,/ посрами́сте несмы́сленнаго/ и того́ единомы́сленники,/ А́рия, гне́ву тезоимени́таго.</p>
<p>Македо́няны, и несториа́ны,/ и евтихи́аны, и диоско́ряны,/ аполлинариа́ны же, и савеллиа́ны, и севи́ряны,/ во́лки тя́жкия, прише́дшия в ко́жах о́вчиих,/ дале́че от ста́да Спа́сова/ я́коже и́стиннии па́стырие отгна́сте,/ на́ги от кож о́вчиих треокая́нныя поста́вльше изря́дне./ Те́мже вы ублажа́ем.</p>
<p>Та́йныя <red>Днесь</red> Ду́ха трубы́,/ Богоно́сныя отцы́, восхва́лим,/ воспе́вшия посреде́ Це́ркве/ песнь сли́чную Богосло́вия,/ Тро́ицу Еди́ну непреме́нную,/ Существо́ же и Божество́,/ низложи́тели.</p>
<p>
<red>На Вели́цей Вече́рни</red>
</p>
<p>
<red>Сла́ва, глас 6</red>. Самогла́сен:</p>
<p>Та́йныя <red>Днесь</red> Ду́ха трубы́,/ Богоно́сныя отцы́, восхва́лим,/ воспе́вшия посреде́ Це́ркве/ песнь сли́чную Богосло́вия,/ Тро́ицу Еди́ну непреме́нную,/ Существо́ же и Божество́,/ низложи́тели А́риевы/ и правосла́вных побо́рники,/ моля́щияся всегда́ Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен пе́рвый, гла́са. Вход. Проки́мен дне. Чте́ния три.</red>
</p>
<p>Бытия́ чте́ние (глава́ 14):</p>
<p>Слы́шав Авра́м, я́ко плене́н бысть Лот, брата́нич его́,/ сочте́ свои́х си домоча́дец, три́ста и осмьна́десять,/ и погна́ во след их да́же до Да́на,/ и нападе́ на ня но́щию, сам и о́троцы его́ с ним,/ и порази́ их, и гони́ их до Хова́ла,/ е́же есть ошу́юю Дама́ска./ И возврати́ вся́каго коня́ Содо́мскаго, и Ло́та брата́нича своего́ возврати́,/ и вся име́ния его́, и жены́, и лю́ди./ Изы́де же царь Содо́мский во сре́тение ему́,/ повнегда́ возврати́тися ему́ от се́ча Ходологомо́рскаго,/ и с царьми́, иже с ним, во удо́ль Са́вин:/ сие́ же бя́ше по́ле царе́во./ И Мелхиседе́к, царь Сали́мский, изнесе́ хле́бы и вино́,/ бя́ше же свяще́нник Бо́га Вы́шняго./ И благослови́ Авра́ма, и рече́:/ благослове́н Авра́м Бо́гом Вы́шним,/ Иже созда́ не́бо и зе́млю,/ и благослове́н Бог Вы́шний,/ Иже предаде́ враги́ твоя́ под ру́ки тебе́.</p>
<p>Втора́го зако́на чте́ние (глава́ 1):</p>
<p>Во днех о́нех рече́ Моисе́й к сыно́м Изра́илевым:/ ви́дите, преда́х пред лице́м ва́шим зе́млю,/ вше́дше, насле́дуйте зе́млю, ю́же кля́тся Госпо́дь отце́м ва́шим,/ Авраа́му, и Исаа́ку, и Иа́кову, да́ти им и се́мени их по них./ И реко́х к вам во вре́мя оно, глаго́ля:/ не возмогу́ еди́н води́ти вас./ Госпо́дь Бог наш умно́жил вы есть,/ и се есте́ <red>Днесь</red>, я́ко зве́зды небе́сныя мно́жеством,/ Госпо́дь Бог оте́ц на́ших да приложи́т вам, я́ко да бу́дете ты́сящами сугу́бо,/ и да благослови́т вас, я́коже глаго́ла вам./ И взях от вас му́жи му́дры, и све́домы, и смы́сленны,/ и поста́вих их владе́ти над ва́ми,/ тысященача́льники, и стонача́льники, и пятдесятонача́льники, и десятонача́льники,/ и письмовводи́тели судия́м ва́шим,/ и запове́дах судия́м ва́шим во вре́мя о́но, глаго́ля:/ разслу́шайте посреде́ бра́тий ва́ших и суди́те пра́ведно посреде́ му́жа,/ и посреде́ бра́та его́, и посреде́ прише́льца его́./ Да не позна́ете лица́ в суде́,/ ма́лому и вели́кому су́диши,/ и не устыди́шися лица́ челове́ческа,/ я́ко суд Бо́жий есть.</p>
<p>Втора́го зако́на чте́ние (глава́ 10):</p>
<p>Во днех о́нех рече́ Моисе́й к сыно́м Изра́илевым:/ се Го́спода Бо́га твоего́ не́бо и не́бо небесе́,/ земля́ и вся, ели́ка суть на ней./ Оба́че отцы́ ва́ша произво́ли Госпо́дь люби́ти я/ и избра́ се́мя их по них, вас, па́че всех язы́к, в день сей./ И обре́жите жестосе́рдие ва́ше/ и вы́я ва́ша не ожесточи́те ктому́./ И́бо Госпо́дь Бог наш, Сей Бог бого́в и Госпо́дь господе́й,/ Бог вели́кий, и кре́пкий, и стра́шный,/ И́же не диви́тся лицу́, ниже́ взе́млет дар./ Творя́й суд прише́льцу, и сироте́, и вдове́,/ и лю́бит прише́льца, да́ти ему́ хлеб и ри́зу./ И возлюби́те прише́льца, прише́льцы бо бе́сте в земли́ еги́петстей./ Го́спода Бо́га твоего́ да убои́шися, и Тому́ еди́ному послу́жиши,/ и к Нему́ прилепи́шися, и и́менем Его́ клене́шися./ Той хвала́ твоя́, и Той Бог твой,/ И́же сотвори́ тебе́ вели́кая и сла́вная сия́,/ я́же ви́деста о́чи твои́.</p>
<p>
<red>На лити́и стихи́ра хра́ма. Сла́ва, глас 3:</red>
</p>
<p>Апо́стольских преда́ний/ изве́стнии храни́телие бы́сте, святи́и отцы́,/ Святы́я бо Тро́ицы единосу́щное правосла́вно пропове́давше,/ А́риево хуле́ние собо́рне низложи́сте,/ с ни́мже и Македо́ния духобо́рца обличи́вше,/ осуди́сте Несто́рия,/ Евти́хия и Диоско́ра,/ Саве́ллия же и Севи́ра безгла́внаго./ И́хже пре́лести испроси́те изба́витися нам/ и нескве́рну на́шему житию́/ в ве́ре сохрани́тися, мо́лимся.</p>
<p>
<red>И ны́не, Богоро́дичен:</red> Без се́мене от Боже́ственнаго:</p>
<p>
<red>На стихо́вне Окто́иха. Сла́ва, глас 4:</red>
</p>
<p>Моле́бную па́мять <red>Днесь</red> Богоно́сных отце́в,/ от всея́ вселе́нныя собра́вшихся/ во све́тлем гра́де Нике́йстем,/ правосла́вных собра́ния,/ благоче́ствующе ве́рно, пра́зднуем./ Си́и бо лю́таго А́рия безбо́жное веле́ние благочестному́дренне низложи́ша,/ и от Собо́рныя Це́ркве собо́рне того́ изгна́ша,/ и я́сно Сы́на Бо́жия Единосу́щна и Соприсносу́щна,/ пре́жде век Су́ща,/ всех научи́ша испове́дати во изображе́нии ве́ры,/ изве́стно и благоче́стно сие́ изложи́вше./ Те́мже и мы, Боже́ственным их повеле́нием после́дствующе,/ изве́стно ве́рующе, слу́жим/ со Отце́м Сы́ну и Ду́ху Всесвято́му во Еди́ном Божестве́,/ Тро́ице Единосу́щней.</p>
<p>
<red>И ны́не, Богоро́дичен:</red> При́зри на моле́ния:</p>
<p>
<red>На благослове́нии хле́бов тропа́рь: </red>Богоро́дице Де́во: два́жды.</p>
<p>
<red>И отце́в, глас 8</red>:</p>
<p>Препросла́влен еси́, Христе́ Бо́же наш,/ свети́ла на земли́ отцы́ на́ша основа́вый/ и те́ми ко и́стинней ве́ре вся ны наста́вивый,/ Многоблагоутро́бне, сла́ва Тебе́.
<emphasis>(Еди́ножды).</emphasis></p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь воскре́сцый, два́жды. Сла́ва, отце́в. И ны́не, Богоро́дичен: И́же нас ра́ди рожде́йся: По кафи́змах седа́льны Окто́иха.</p>
<p>
<red>Кано́н воскре́сный со ирмосо́м на 4, и Богоро́дицы на 2, и отце́в на 8</red>. Творе́ние свяще́ннаго и вселе́нскаго Патриа́рха кир Ге́рмана, глас 6.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по́ бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis>
</p>
<p>И́же от Нике́и, я́коже от не́коего небесе́,/ всю́ду возгреме́вше Сло́во Жива́го Отца́ и Сего́ показа́вше враги́, гро́мом избие́ны,/ свяще́нными словесы́ да почту́тся.</p>
<p>Духобо́рцев дух лука́вый Святы́м Ду́хом Христо́с от Своея́ Це́ркве дале́че отгна́,/ вторы́м де́йством Собо́ра совокупи́в.</p>
<p>Христобо́рца пре́лесть изгна́ Несто́рия Кири́лл, Собо́ра нача́льник,/ и́же я́сно Де́ву Мари́ю испове́да, Бо́гу Ма́терь Чи́стую.</p>
<p>
<red>Богоро́дичен:</red> Несозда́нныя Тро́ицы Еди́наго Христа́ во двою́ естеству́ и хоте́нию, Чи́стая, ражда́еши,/ соедине́ние челове́ком и А́нгелом Тебе́ ра́ди соде́лавшаго.</p>
<p>
<red>Други́й кано́н святы́х отце́в, глас 8</red>.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
</p>
<p>Оте́ц благочести́вое собра́ние, сте́кшееся иногда́ на Евти́ха,/ вои́стинну Спа́са пропове́да в неразде́льных естества́х сугу́бых,/ Боже́ственнаго отца́ Кири́лла уче́нием ше́ствующее я́ве и пребыва́ющее.</p>
<p>Число́ шестьсо́т тридеся́тое благочести́вейших муже́й,/ Евти́хову пре́лесть и Севи́рову е́ресь низло́жше,/ достиго́ша воспе́ти си́це:/ Христа́ во двою́ существу́ пропове́дуем,/ ше́ствующе рече́нием Кири́лла блаже́ннаго.</p>
<p>И́же не пропове́дует во двою́ естеству́ и де́йствиих Христа́, Сло́во Отчее,/ прии́мет ана́фему,/ четве́ртый бо Собо́р святы́х оте́ц единому́дренно си́це пропове́да./ Вси у́бо их да ублажи́м.</p>
<p>
<red>Богоро́дичен:</red> Пресла́вная о Тебе́ возглаго́лашася в ро́дех родо́в,/ Я́же Бо́га Сло́ва во чре́ве вмести́вшая, чиста́ же пребы́вши, Богоро́дице Мари́е,/ тем Тя вси почита́ем, по Бо́зе Предста́тельницу на́шу.</p>
<p>
<red>Катава́сия: </red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Тва́ри служи́тель я́влься А́рий безу́мный,/ и Македо́ний па́ки ме́рзок я́влься,/ в гее́нне о́гненней ра́вно му́чатся со е́ллины.</p>
<p>Седмию́ Собо́ры свяще́нными святы́х оте́ц/ честну́ю Це́рковь уясни́л еси́, Христе́,/ я́коже седми́х свети́льник све́том пре́лести тьму прогна́в дале́че.</p>
<p>Ста́до Твое́, Сло́ве, погубля́ет многообра́зная кра́ста ерети́к,/ па́стырие же Твои́х слове́сных ове́ц уче́нием сие́ премени́ша.</p>
<p>
<red>Богоро́дичен:</red> Еди́наго родила́ еси́, Пречи́стая,/ от Несозда́нныя Тро́ицы во двою́ существу́ и хоте́нию,/ Его́же о́бразу честно́му покланя́емся, благода́ти исполня́еми.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́,/ Еди́не Человеколю́бче.</emphasis>
</p>
<p>И́же Севи́ра безсту́дно прекло́ншеся словесе́м, я́да смертото́чнаго испо́лненным,/ посрами́теся при́сно, отлуча́ющеся вси Це́ркве,/ я́коже во́лцы и пси хи́щнии.</p>
<p>Лико́вственницы и ве́рнии, Вседе́теля и Спа́са/ во двою́ неразде́льных существа́х и хоте́ниих сугу́бых и де́йствиих почита́ем,/ те́мже Севи́ра пре́лести вконе́ц отвраща́емся.</p>
<p>Прииди́те, Севи́ра и Иа́кова неблагополу́чных пре́лесть,/ с си́ми Феодо́сия, Диоско́ра отме́щем я́ве,/ четве́ртый же Собо́р благочести́вых оте́ц воспое́м пе́сньми Боже́ственными.</p>
<p>
<red>Богоро́дичен:</red> Херуви́м и Серафи́м яви́лася еси́ вы́шши, Богоро́дице:/ Ты бо еди́на прия́ла еси́ Невмести́маго Бо́га во Твое́м чре́ве, Нескве́рная./ Те́мже Тя, вси ве́рнии, пе́сньми, Чи́стая, ублажа́ем.</p>
<p>
<red>Конда́к и и́кос воскре́сный, та́же седа́лен отце́в, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Свети́льницы пресве́тлии и́стины Христо́вы ми́ру яви́стеся на земли́,/ вои́стинну блаже́ннейшии, отцы́ Боговеща́ннии,/ изсуши́вше е́реси ху́льных языковре́дий/ и угаси́вше пламенови́дная злосла́вных смуще́ния:/ те́мже, я́ко святи́телие Христо́вы, моли́теся спасти́ся нам.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во Препросла́вленная, я́коже прорекла́ еси́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя́ си́ла,/ Бог и Госпо́дь, честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи</emphasis>.</p>
<p>Врази́ Твои́ возшуме́ша, и ненави́дящии Тя главу́ воздвиго́ша, Спа́се, вма́ле,/ но а́бие падо́ша, не терпя́ще гла́са труб духо́вных.</p>
<p>Со́лнца Со́лнцы сугу́бо озари́ша,/ Сын и Дух от Отца́, несозда́ни, Собезнача́льни:/ Обои́м Оте́ц Еди́н вино́вен ве́руется.</p>
<p>Седмь у́бо духо́в, и́же почи́ша на Христе́, Иса́ия сие́ рече́,/ на седми́х же Собо́рех почи́ Христо́с со Отце́м и Боже́ственным Ду́хом.</p>
<p>
<red>Богоро́дичен:</red> Бо́га родила́ еси́, плоть носи́вшаго,/ от чи́стых Твои́х крове́й, Отрокови́це Чи́стая,/ Его́же, сугу́ба естество́м, во Ипоста́си же еди́ней, отцы́ пропове́даша.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Рцы нам, безу́мный Севи́ре и су́етный:/ еди́но естество́ сло́жно безнача́льно, свет Сло́во О́тчее и Сы́на?/ А́ще бо си́це рече́ши, и друго́е естество́ знамена́л еси́:/ плоть бо и Сло́во, не еди́но существо́, но сугу́бо су́щее, окая́нне.</p>
<p>Еди́но ре́кши естество́ Сло́ва, наведе́ вопло́щшееся естество́ челове́чества,/ кроме́ измене́ния вся́чески и смеше́ния,/ александри́ом учи́тель же и председа́тель,/ я́сно два естества́ и хоте́ния науча́я правосла́вно му́дрствовати хотя́щих.</p>
<p>Два естества́ Христо́ва вси пропове́даем неслия́нно,/ вся́кое нече́стие Евти́хия, ве́рнии, а́бие и Диоско́ра безу́мнаго попира́юще,/ после́дуем преде́лу святы́х оте́ц и Кири́лла Боже́ственнаго рече́нием.</p>
<p>
<red>Богоро́дичен:</red> Херуви́мское носи́ло Ты, Богома́ти Чи́стая,/ Ты вмести́лище, Ты и прия́телище Сло́ва О́тча и Бо́га,/ от пречи́стых ложе́сн в плоть обле́кшагося./ Те́мже, во двою́ существу́ из Тебе́ Вопло́щшемуся покланя́ющеся, непреста́нно сла́вим.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиииаго Бо́га,/ от мра́ка грехо́внаго взыва́юща.</emphasis>
</p>
<p>Боже́ственный виногра́д Христо́в, и́же от Еги́пта пренесе́н,/ те́мнаго отча́янна губи́теля зве́рие пе́рвее пояда́ху,/ пра́щею же святы́х оте́ц дале́че отгна́шася.</p>
<p>Боже́ственным сия́нием трисия́нным ум просве́щше,/ честни́и отцы́ Еди́наго пропове́даша Честны́я Тро́ицы Христа́ Го́спода,/ сугу́ба естествы́ и хоте́нии.</p>
<p>Тро́ичен: В ве́щных, я́коже в серафи́мских, му́дрыми отцы́, о Тро́ице,/ Це́рковь онебеси́ся, Трисвяту́ю песнь при́сно Тебе́ пою́щи,/ собира́ет Тро́ическое Твое́ Еди́но Божество́.</p>
<p>
<red>Богоро́дичен:</red> Ма́ти и раба́ Твоего́ Сы́на была́ еси́, Чи́стая,/ и́бо И́же из Тебе́ пре́жде Тебе́ бя́ше, я́ко Соде́тель Твой,/ Его́же во двою́ существу́ познава́ем и соединя́ем Сло́вом Ипоста́сным.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Свете Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>О Севи́ре! Есте́ств Христо́вых не слива́й лю́те, законопресту́пне,/ и́бо жри́телие и преблаже́ннии учи́телие вси,/ во двою́ существу́ и во Еди́ном Христо́вом Лице́ провозвести́вше, всем изложи́ша.</p>
<p>Прия́т естество́ челове́ческое я́ве Безнача́льный, Отчее Сло́во,/ я́ко Человеколю́бец, хотя́ уще́дрити нас, поги́бших./ Те́мже Того́ пропове́дую во двою́ существу́ и хоте́нию.</p>
<p>Низложи́в Севи́ра четве́ртый Собо́р и Диоско́ра, Христа́ ху́лящия,/ извеща́я сви́ток Лео́нта, первоседа́льника Ри́мскаго, зело́ до́бре,/ сугу́ба естества́ Спа́сова несеко́мо явля́я.</p>
<p>
<red>Богоро́дичен:</red> Ма́тернее дерзнове́ние, е́же к Сы́ну Твоему́ иму́щи, Всечи́стая,/ сро́днаго промышле́ния, е́же о нас, не пре́зри, мо́лимся,/ я́ко Тебе́ и еди́ну, христиа́не, ко Влады́це очище́ние ми́лостивно предлага́ем.</p>
<p>
<red>Песнь 6</red>
</p>
<p>Ирмо́с:
<emphasis>Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой, Многоми́лостиве.</emphasis></p>
<p>Бог бого́в Госпо́дь, — Дави́д, пре́жде воспе́в, глаго́ла/ и призва́ от восто́к, от коне́ц всея́ земли́, да́же до за́пад их,/ Вселе́нския Собо́ры оте́ц назна́менуя.</p>
<p>Седмь столпо́в утверди́ прему́дрость Бо́жия,/ Твою́ Це́рковь, Влады́ко, седмочи́сленными Собо́ры свяще́нных оте́ц/ неукло́нну соблюда́ему от вся́ких ересе́й.</p>
<p>Стыд лица́ да покры́ет Евти́хия и Диоско́ра, слия́ние буесло́вивших естества́ Христо́ва:/ не в привиде́нии бо, но во обоже́нии естество́ земноро́дных прия́т.</p>
<p>
<red>Богоро́дичен:</red> Да во́змется Несто́рий во евре́йския те́мныя собо́ры,/ и язы́к же отсече́тся ху́льный:/ Бо́га бо роди́ Де́ва Мари́я, Плотоно́сца нам.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Два посла́ния Кири́лла, я́же ко Си́нгелу по́сланная иногда́,/ восто́ку преоблада́ющу, облича́ют Севи́рову всю пре́лесть,/ благоче́стно Христа́ пропове́дующая.</p>
<p>Кири́лл Христа́ пропове́дует во двою́ естеству́ и де́йствиих сугу́бых,/ Севи́ра несмы́сленнаго е́ресь отсеца́я./ Те́мже вси во уче́ниих того́ пребу́дем.</p>
<p>
<red>Богоро́дичен:</red> Де́ву Тя и Чи́стую Пресла́вную, Богороди́тельнице Мари́е,/ благочести́вии, вои́стинну пропове́дуем,/ загражда́юще безсту́дная уста́ Несто́рия и Диоско́ра зломы́слие.</p>
<p>
<red>Конда́к, глас 8</red>.</p>
<p>
<red>Подо́бен:</red> Я́ко нача́тки:</p>
<p>Апо́стол пропове́дание и оте́ц догма́ты/ Це́ркве еди́ну ве́ру запечатле́ша,/ я́же и ри́зу нося́щи и́стины, истка́нну от е́же свы́ше Богосло́вия,/ исправля́ет и сла́вит благоче́стия вели́кое та́инство.</p>
<p>
<red>И́кос:</red>
</p>
<p>Высо́ким пропове́данием Бо́жию Це́рковь услы́шим, вопию́щу:/ жа́ждай, да гряде́т ко мне и пие́т ча́шу, ю́же держу́,/ ча́ша есть прему́дрости./ Сие́ питие́ и́стины сло́вом почерпо́х, во́ду пролива́ющую не прекосло́вия,/ но испове́дания, ю́же пия́, ны́нешний Изра́иль Бо́га зрит, веща́юща:/ ви́дите, ви́дите, я́ко Сам Аз есмь и не пременя́юся:/ Аз Бог пе́рвый, Аз же и по сих, и ра́зве Мене́, несть ино́го отню́д./ Отсю́ду причаща́ющиися насы́тятся/ и восхва́лят благоче́стия вели́кое та́инство.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:/ благослове́н еси́, Бо́же оте́ц на́ших.</emphasis>
</p>
<p>Вавило́нскаго у́бо зми́я разрази́ Дании́л пе́рвее,/ моли́твами же оте́ц прося́деся лю́тый еги́петский змий,/ я́ве А́рий, пояда́ющий Христо́во ста́до.</p>
<p>Непроще́ным нече́стием негодова́ волк Македо́ний,/ прирази́вся Ду́ху, обожа́ющему челове́ки/ и вся ба́нею Креще́ния на пе́рвую добро́ту вообража́ющу ве́рныя.</p>
<p>Диоско́р, и Евти́х, и Севи́р Левиафа́м,/ трие́, слива́ющии и смеша́ющии Христо́ва существа́ смеше́нием у́мным,/ к Тро́ице Честне́й прирази́шася де́рзостию.</p>
<p>
<red>Богоро́дичен:</red> Плотска́го Твоего́ зра́ка о́браз, Влады́ко, че́стно облобыза́ем,/ и Ма́тере Твоея́, и святы́х всех,/ по́честь ве́дяще пра́вым по́мыслом преходи́ти до́бре к первообра́зному.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́./ Сего́ ра́ди о́троцы в пещи́, ра́дованною ного́ю,/ я́ко во цве́тннце, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Во двою́ у́бо естеству́ и де́йствиях испове́дающе Христа́,/ несли́тне, непрело́жне, пре́лесть Севи́ра побежда́ем,/ те́мже, пло́ти прия́тием страсть претерпе́вшему, вопие́м Ему́:/ благослове́н Бог оте́ц на́ших.</p>
<p>Еди́наго разуме́ем, И́же на дре́ве и в не́дрех Оте́ческих,/ я́ко Бо́га в Вы́шних и во гро́бе, я́ко совокупле́нна пло́тию./ Ему́же пое́м, согла́сно взыва́юще:/ благослове́н еси́, Бо́же оте́ц на́ших.</p>
<p>А́риево истоща́ние, пресече́ние же, Бо́га умаля́ющаго, ве́рнии,/ соединомы́слие а́бие Саве́ллиево,/ Тро́ическия враги́ возненави́девше, Тро́ице возопие́м:/ благослове́н Бог оте́ц на́ших.</p>
<p>
<red>Тро́ичен: </red>Всех у́бо Госпо́дь, Еди́наго же то́чию Единоро́днаго Сы́на,/ правосла́вно Отца́ богосло́вяще, Тя возвеща́ем,/ и Еди́н ве́дяще Твой исходя́щий Дух, прав, сра́слен и Соприсносу́щен.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твориши, Христе́, то́кмо е́же хоте́ти./ Тя превозно́сим во вся ве́ки.</emphasis>
</p>
<p>Я́коже еди́наго ко́рене о́трасли Богоса́дны, Сын и Дух возсия́вше:/ и́бо Оте́ц Единовино́вен есть, Безле́тный, Безле́тным Ли́цам Единоче́стен.</p>
<p>Из чре́ва невеще́ственна безле́тно возсия́л еси́,/ Единосу́щное Сло́во Отцу́ и Ду́ху,/ но нас ра́ди в ле́тнюю всели́ся веще́ственную утро́бу еди́ныя Богоро́дицы.</p>
<p>Разжже́нныя стре́лы огне́м духо́вным/ в студе́ная сердца́ враго́в вонзо́шася еретико́в и на смерть удави́ша их/ совокупле́нии оте́ц седмочи́сленных и Боже́ственных.</p>
<p>
<red>Богоро́дичен:</red> Не ли́цы Еди́наго Христа́ сла́вим, не смеше́нием существа́ Сего́ соединя́ем:/ Еди́н бо Сый и То́йже Лице́м, раздвоя́ется естествы́,/ Де́во, Твой Сы́на и Соде́тель.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седмери́цею пещь/ халде́нский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Избави́телю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Да постыдя́тся ли́ца, и да заградя́тся уста́,/ не пропове́дающих во двою́ естеству́/ несеко́мо, непрело́жно же и несли́тно, Еди́наго Сы́на:/ благочести́вии бо мы прославля́ем,/ и́нако у́бо и и́нако, де́йствовати же и хоте́ти Христу́,/ не у́бо ли́цы, но во двои́х естества́х.</p>
<p>И́же Иа́кова иму́щии Кенто́на назва́ние, того́жде и́мя себе́ напису́ющии, отвеща́йте нам:/ а́ще в назва́нии его́ вы в купе́ли крести́стеся дре́вле?/ Те́мже сих ра́ди благода́ти Христа́ отступи́сте вои́стинну,/ во́лею со лжи́вым сим безсту́дствующе.</p>
<p>В Халкидо́не Собо́р четве́ртый Диоско́ра, Евти́ха же и Севи́ра лю́тых низложи́/ и до конца́ отсече́ терно́вную их пре́лесть,/ слия́тельную суще́ств Спа́совых, от Це́ркве Христа́ и Влады́ки;/ с не́юже правосла́вящии, возненави́дим сих.</p>
<p>
<red>Тро́ичен:</red> Трисве́тлую Божества́ еди́нственную сия́ющую зарю́ от Еди́наго Триипоста́снаго Естества́:/ Роди́теля Безнача́льна, сра́слена же Сло́ва О́тча и сца́рствующий Единосу́щный Дух,/ де́ти, благослови́те, свяще́нницы, воспо́йте,/ лю́дие, превозноси́те Его́ во вся ве́ки.</p>
<p>
<red>Богоро́дичен:</red> Богороди́тельнице Пречи́стая, души́ моея́ я́звы и грехо́вныя собла́зны очи́сти,/ исто́чником омыва́ющи из ребр Сы́на Твоего́ и и́же из них исте́кшими струя́ми,/ к Тебе́ бо взыва́ю, и к Тебе́ прибега́ю, и Тебе́ призыва́ю, Богоблагода́тную.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и Тя ублажа́ем.</emphasis>
</p>
<p>Не подоба́ет приложи́ти или́ оста́вити что Свяще́ннаго Преда́ния правосла́вныя на́шея ве́ры:/ в не́йже бо ве́рно крести́хомся,/ а и́же приложи́тели сея́ ве́ры впра́вду пре́дани бу́дут преще́нию прокля́тия.</p>
<p>Ра́достию се́рдца вси взыгра́им, свяще́нныя Собо́ры оте́ц совоку́пльше:/ тех бо ра́ди свет ви́дехом правосла́вия./ Свети́льницы бо яви́шася, вся наставля́юще к пра́вым уче́ния обре́тением.</p>
<p>Душа́м испро́сим очище́ние и благоче́стно житие́ препроводи́ти потщи́мся,/ я́ко да прича́стницы бу́дем святы́м отце́м,/ и́же скры́ша пра́вых уче́ний бога́тство нам, ча́дом их.</p>
<p>
<red>Богоро́дичен:</red> Бог от боку́ Твое́ю возсия́, Ма́ти Бо́жия, и челове́ческий род обожи́,/ и сла́вы Своея́ сподо́би, и насле́дники вся показа́,/ и́же Тя Богоро́дицу вои́стинну при́сно пропове́дающия.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Преше́д Севи́р Христо́ву благосла́вную Це́рковь льсти́вый,/ и отмще́ние сове́том оте́ц благочести́вых хуле́ния ра́ди и хитростносло́вия своего́ прия́т пра́ведно,/ и отрева́ется учи́телей сосло́вия, осужде́нный.</p>
<p>Естества́ Христо́ва что́ слива́еши и смеше́ние вво́диши и сли́тие,/ Кре́стную страсть и погребе́ние прилага́яй безстра́стному Божеству́/ Единоро́днаго Сло́ва Бо́жия, о окая́нне Севи́ре?/ Те́мже вели́каго твоего́ хуле́ния гнуша́емся.</p>
<p>
<red>Богоро́дичен:</red> Бро́ви и де́рзость вку́пе вражде́бных рожде́йся от Де́вы низложи́/ и сове́ты злосло́вящих Соде́теля,/ ве́рных же Собо́р утверди́ непоколе́блем, я́ко Бог,/ рог вознесы́й и ве́рою укрепи́вый, да Тя вси велича́ем.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Оте́ц Боже́ственных <red>Днесь</red> пя́мять пра́зднующе, моле́ньми тех мо́лим, Всеще́дре:/ вся́каго вре́да ересе́й изба́ви люди Твоя́, Го́споди,/ и вся сподо́би Отца́, Сло́во сла́вити и Всесвята́го Ду́ха.</p>
<p>
<red>Богоро́дичен. Подо́бен:</red>
</p>
<p>Ра́дуйся, Бо́жия пала́то./ Ра́дуйся, горо́ присе́нная./ Ра́дуйся, Неопали́мая купино́./ Ра́дуйся, престо́ле сла́вы./ Ра́дуйся, Боже́ственная трапе́зо./ Ра́дуйся, ру́чко всезла́тая./ Ра́дуйся, свети́льниче всесве́тлый./ Ра́дуйся, ле́гкий о́блаче, Де́во Ма́ти Мари́е.</p>
<p>
<red>На хвали́тех стихи́ры воскре́сны 4 и отце́в 4, глас 6</red>.</p>
<p>
<red>Подо́бен:</red> Все отло́жше:</p>
<p>Все собра́вше душе́вное худо́жество,/ и Боже́ственным Ду́хом сразсмотри́вше,/ Небе́сный и честны́й Симво́л ве́ры/ честни́и отцы́ богопи́санне начерта́ша,/ в не́мже я́вственнейше/ Ро́ждшему Собезнача́льнаго Сло́ва науча́ют/ и всеи́стинно Единосу́щнаго,/ апо́стольским после́дующе я́ве уче́нием,/ благосла́внии и пребога́тии,/ вои́стинну и Богому́дрии.</p>
<p>
<red>Стих:</red> Благослове́н еси́, Го́споди, Бо́же оте́ц на́ших,/ и хва́льно и просла́влено И́мя Твое́ во ве́ки.</p>
<p>Все прие́мше, у́мное сия́ние Свята́го Ду́ха,/ преесте́ственное благосло́вие/ кра́ткими глаго́лы и мно́гим ра́зумом/ богодухнове́нно провеща́ша,/ я́ко Христо́вы пропове́дницы,/ Ева́нгельских предста́телие уче́ний, блаже́ннии,/ и благочести́вых преда́ний,/ свы́ше прие́мше сих открове́ние я́ве/ и просве́щшеся, изложи́ша ве́ру Богонауче́нную.</p>
<p>
<red>Стих:</red> Собери́те Ему́/ преподо́бныя Его́.</p>
<p>Все собра́вше па́стырское иску́сство/ и я́рость подви́гше ны́не пра́веднейшую,/ отмсти́тельне тя́жкия отгна́ша и па́губныя во́лки,/ пра́щею Ду́ха изве́ргше от церко́внаго исполне́ния,/ па́дшия я́ко к сме́рти/ и я́ко неисце́льно неду́говавшия,/ Боже́ственнии па́стырие,/ я́ко раби́ и́стиннейшии Христо́вы,/ и Боже́ственнаго пропове́дания таи́нницы свяще́ннейшии.</p>
<p>
<red>Сла́ва, глас 8</red>. Гео́ргия Никомиди́йскаго:</p>
<p>Святы́х отце́в лик,/ от коне́ц вселе́нныя сте́кшийся,/ Отца́, и Сы́на, и Ду́ха Свята́го/ Еди́но Существо́ научи́ша и естество́/ и та́йну Богосло́вия я́сно преда́ша Це́ркви./ И́хже похваля́юще, ве́рою ублажи́м, глаго́люще:/ о Боже́ственный по́лче,/ Богоглаго́ливии ору́жницы ополче́ния Госпо́дня,/ зве́зды многосве́тлыя мы́сленныя тве́рди,/ таи́нственнаго Сио́на необори́мии столпи́,/ миродохнове́ннии цве́ти ра́йстии,/ всезлата́я уста́ Сло́ва,/ нике́йская похвало́, вселе́нныя украше́ние,/ приле́жно моли́теся о душа́х на́ших.</p>
<p>
<red>И ны́не: </red>Преблагослове́нна еси́, Богоро́дице Де́во: Славосло́вие вели́кое.</p>
<p>
<red>По трисвято́м тропа́рь воскре́сный то́чию: Ектении́. И отпу́ст. И оглаше́ние Студи́тово. И исхожде́ние в притво́р. </red>Сла́ва, и ны́не, стихи́ра Ева́нгельская. И час 1-й. И коне́чный отпу́ст. На часе́х тропа́рь воскре́сный: Сла́ва, отце́в: И ны́не, Богоро́дичен часо́в. По Отче наш: конда́к воскре́сный.</p>
<p>
<red>НА ЛИТУРГИ́И</red>
</p>
<p>
<red>Блаже́нны Окто́иха на 6 и отце́в песнь 3-я, на 4. По входе тропа́рь воскре́сный и отце́в. Та́же конда́к воскре́сный: </red>Сла́ва, отце́в. И ны́не, хра́ма Богоро́дицы, или́ Предстательство христиа́н: Проки́мен гла́са. И отце́в песнь глас 4: Благослове́н еси́, Го́споди Бо́же оте́ц на́ших,/ и хва́льно и просла́влено И́мя Твое́ во ве́ки. Апо́стол дне. И отце́в, ко Евре́ем, зача́ло 334. Аллилу́ия, гла́са. И отце́в, глас 1: Бог бого́в Госпо́дь глаго́ла: Стих: Собери́те Ему́ преподо́бныя Его́. Ева́нгелие дне. И отце́в, от Иоа́нна, зача́ло 56. Прича́стен: Хвали́те Го́спода с Небе́с: И отце́в: Ра́дуйтеся, пра́веднии, о Го́споде:</p>
</section>
