<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Ирина́рха, игу́мена Солове́цкаго</p>
</title>
<p>
<red>НА МАЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры на 4, глас 4:</p>
<p>Па́мять равноа́нгельнаго твоего́ жития́,/ преподо́бне Ирина́рше,/ <red>Днесь</red> созыва́ет мона́шествующих лик/ воспе́ти по достоя́нию по́двиги твоя́,/ и́миже на высоту́ доброде́телей возше́л еси́/ и был еси́ нача́льник мона́хов,/ моли́ Христа́ Бо́га спасти́ся душа́м на́шим.</p>
<p>В честне́й па́мяти твое́й/ ликовству́ет ве́рных собра́ние,/ име́юще тя хода́тая к Бо́гу непосты́днаго,/ подаю́щаго благода́ть приходя́щим с ве́рою/ к ра́це моще́й твои́х,/ о́тче Ирина́рше, моли́твенниче о душа́х на́ших.</p>
<p>Све́тло возсия́ нам па́мять твоя́, блаже́нне Ирина́рше,/ све́тлостию жития́ твоего́ озаря́ющи нас;/ сию́ у́бо пра́зднующии/ и к ра́це моще́й твои́х притека́ющии,/ ра́дости исполня́емся,/ просвеще́ние прие́млюще душа́м на́шим.</p>
<p>О́крест честны́я твоея́ ра́ки стоя́ще,/ пе́сньми хвале́бными воспева́ем/ блаже́нное успе́ние твое́, о́тче Ирина́рше,/ ты же, ны́не в Небе́сных селе́ниих водворя́яся,/ моли́ся непреста́нно о душа́х на́ших.</p>
<p>
<red>Сла́ва, глас 6</red>:</p>
<p>Чу́вственныя стра́сти укроти́в воздержа́ния брозда́ми/ и ничто́же плотско́е па́че душе́вныя добро́ты вожделе́в,/ а́ки безпло́тен, пожи́л еси́ на земли́, Богому́дре Ирина́рше,/ те́мже и насле́дие прия́л еси́ со святы́ми,/ с ни́миже дерзнове́ние име́я ко Го́споду,/ моли́ся о чту́щих честну́ю па́мять твою́.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы,/ поми́ловати ду́ши на́ша.</p>
<p>
<red>На стихо́вне стихи́ры, глас 2</red>:</p>
<p>Жили́ще Свята́го Ду́ха был еси́, преподо́бне,/ от Него́же прия́л еси́ благода́ть моли́тися за ны,/ с ве́рою к тебе́ прибега́ющия.</p>
<p>
<red>Стих:</red> Честна́ пред Го́сподем/ смерть преподо́бная Его́.</p>
<p>О́браз доброде́телей был еси́ всем во оби́тели твое́й/ и по кончи́не явля́еши свя́тость жития́ твоего́,/ Ирина́рше преподо́бне.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Богоуго́дно пожи́в на земли́,/ ли́ку преподо́бных сочета́лся еси́ на Небесе́х,/ блаже́нне Ирина́рше, мона́хов нача́льниче.</p>
<p>
<red>Сла́ва, глас то́йже:</red>
</p>
<p>Прииди́те, ублажи́м преподо́бнаго отца́ на́шего Ирина́рха,/ пусты́ннаго граждани́на и доброде́телей подви́жника,/ мона́шескаго жития́ наста́вника,/ и́же, мно́га ле́та в по́стничестве подвиза́вся/ и па́стырь быв слове́сному ста́ду,/ мзду пра́ведную прие́млет на Небеси́ от Христа́ Бо́га/ и мо́лится о душа́х на́ших.</p>
<p>
<red>И ны́не, Богоро́дичен:</red>
</p>
<p>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>Тропа́рь пи́сан на вели́цей вече́рни. Сла́ва, и ны́не, Богоро́дичен.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 8, глас 2:</p>
<p>Вся кра́сная ми́ра сего́ оста́вив/ и крест свой на ра́мо взем,/ Христо́ви после́довал еси́ невозвра́тным по́мыслом,/ и те́сный по́стничества путь проше́л еси́, ра́дуяся,/ и а́нгельским лико́м прича́стник показа́лся еси́,/ Богому́дре Ирина́рше преподо́бне,/ с ни́миже моли́ся о чту́щих честну́ю па́мять твою́.</p>
<p>Егда́ Боже́ственное раче́ние на́йде на тя, Ирина́рше прему́дре,/ тогда́ оте́чество твое́ оста́вль,/ в пусты́нный морски́й о́стров отше́л еси́/ и, та́мо ли́ку и́ноков совокупи́вся,/ с ни́ми усе́рдно порабо́тал еси́ Христу́,/ побе́ду на стра́сти дарова́вшему тебе́ и насле́дие со святы́ми,/ с ни́миже моли́ся о чту́щих честну́ю па́мять твою́.</p>
<p>Пло́ти умерщвле́нием/ и неосла́бным со враги́ безпло́тными боре́нием/ да́ры духо́вныя стяжа́л еси́, о́тче преподо́бне Ирина́рше,/ те́мже по́честь Вы́шняго зва́ния прия́л еси́,/ нача́льник мона́хов быв,/ и по сме́рти сла́вен показа́лся еси́,/ чуде́сно в мо́ри пла́вающим явля́яся/ и от поги́бели тех избавля́я./ Сего́ ра́ди почита́ем святу́ю па́мять твою́.</p>
<p>
<red>Сла́ва, глас 6</red>:</p>
<p>Е́же по о́бразу соблю́д невреди́мо,/ ум влады́ку на стра́сти па́губныя по́стнически поста́вив,/ и на подо́бие, я́коже мо́щно, возше́л еси́:/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху./ Те́мже мона́шествующих яви́лся еси́ вождь,/ жи́тель пусты́нный, благотеку́щих обучи́тель,/ пра́вило доброде́тели изве́стнейшее,/ и ны́не на Небесе́х, о́тче наш Ирина́рше,/ чи́сте зри́ши Святу́ю Тро́ицу,/ моля́ся о и́же ве́рою и любо́вию чту́щих тя.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. И чте́ния 3 преподо́бническая
<emphasis>(зри день 19-й).</emphasis></red>
</p>
<p>
<red>На лити́и стихи́ры, глас 1</red>:</p>
<p>Небе́снаго граждани́на и во пло́ти А́нгела,/ о́браз доброде́телей, по́стников похвалу́,/ Ирина́рха Богоно́снаго почти́м:/ и́же, сосу́д избра́нный Бо́гу быв,/ благода́ти Свята́го Ду́ха испо́лнен,/ при́сно мо́лится о душа́х на́ших.</p>
<p>Похва́льное твое́ житие́ в пе́снех воспева́юще <red>Днесь</red>,/ честну́ю па́мять твою́ све́тло торжеству́ющии,/ приснопа́мятне Ирина́рше,/ моли́твами твои́ми благода́ть прие́млем/ во спасе́ние душ на́ших.</p>
<p>Светоно́сный твой, Богому́дре Ирина́рше, приспе́ пра́здник,/ созыва́яй мона́хов собо́р,/ я́ко да воспою́т честно́е твое́ успе́ние,/ прося́ще от Христа́ хода́тайством твои́м/ ми́ра и ве́лия ми́лости душа́м на́шим.</p>
<p>
<red>Сла́ва, глас 8</red>:</p>
<p>О преподо́бне о́тче Ирина́рше!/ Ты в житии́ твое́м благоугоди́л еси́ Христу́,/ ходя́ стезя́ми, вводя́щими в живо́т,/ и вруче́нное ти от Него́ ста́до слове́сных ове́ц/ упа́сл еси́ в преподо́бии и пра́вде,/ те́мже мзду блага́го и ве́рнаго раба́/ прия́л еси́ от Го́спода своего́,/ Ему́же моли́ся о нас, ча́дех твои́х,/ благоче́стне па́мять твою́ пра́зднующих,/ изба́витися нам от наве́т вра́жиих,/ я́ко да, до́бре сконча́вше жи́тельство на земли́,/ сонасле́дницы бу́дем с тобо́ю Ца́рствия Небе́снаго.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 2</red>:</p>
<p>Прииди́те <red>Днесь</red>, ли́цы мона́шестии,/ притеце́м ко гро́бу преподо́бнаго Ирина́рха,/ благоче́стия ревни́теля,/ мона́шескаго жития́ учи́теля,/ и доброде́телем его́ поревну́им,/ да благоуго́дни Го́сподеви яви́мся, и ми́лость прии́мем,/ и благода́ть обря́щем во благовре́менную по́мощь.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Воспои́м <red>Днесь</red>, о празднолю́бцы,/ блаже́нное успе́ние преподо́бнаго отца́ на́шего,/ труды́ и по́двиги того́ в пе́снех восхваля́юще/ и житию́ его́ поуча́ющеся,/ я́ко да моли́твами его́ досто́йни яви́мся, и ми́лость прии́мем,/ и благода́ть обря́щем во благовре́менную по́мощь.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Мо́щи твоя́, преподо́бне Ирина́рше,/ а́ще и в не́дрех земли́ сокрыва́ются,/ но и́мя твое́, на Небесе́х напи́санное,/ в чуде́сных явле́ниих сам ве́рным возвеща́еши,/ сего́ ра́ди па́мять твою́ почита́ем,/ я́ко Бо́жия уго́дника и всем святы́м соприча́стника.</p>
<p>
<red>Сла́ва, глас 8</red>:</p>
<p>Мона́хов мно́жества,/ наста́вника тя почита́ем, о́тче наш Ирина́рше:/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче и преподо́бному Елеаза́ру соприча́стниче,/ с ни́ми же моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>Тропа́рь, глас 4:</red>
</p>
<p>По́стническое по Бо́зе житие́ возлюби́в,/ вся плотска́я мудрова́ния ду́ху покори́л еси́/ и воздержа́нием стра́сти умертви́л еси́,/ во труде́х, и бде́ниих, и моли́твах о́браз быв доброде́тели,/ тем мона́шескаго жития́ наста́вник показа́лся еси́,/ о́тче преподо́бне Ирина́рше./ Моли́ Христа́ Бо́га спасти́ся душа́м на́шим.</p>
<p>
<red>Ин тропа́рь, глас 8</red>:</p>
<p>Бо́дростию ума́ жизнь твою́ управля́я,/ прилежа́нием Бо́га взыску́я,/ отону́дуже и ста́ду мона́хов предста́тель показа́лся еси́,/ и, благода́ть прие́м цели́ти ду́ши и телеса́/ приходя́щим с ве́рою к честно́му гро́бу твоему́,/ Ирина́рше, о́тче наш,/ моли́ Христа́ Бо́га спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь свята́го, дважды. Сла́ва, и ны́не, Богоро́дичен.</p>
<p>
<red>По 1</red>-м стихосло́вии седа́лен, глас 4:</p>
<p>От ю́ности мона́шеское житие́ возлюби́в, су́етнаго ми́ра удали́лся еси́/ и, во оби́тель преподо́бных оте́ц Зоси́мы и Савва́тия прише́д,/ тех житию́ подража́тель был еси́, о́тче преподо́бне Ирина́рше;/ ны́не с ни́ми предстоя́ Престо́лу Христа́ Бо́га,/ моли́ся о воспева́ющих по́двиги твоя́ и святу́ю па́мять твою́ пра́зднующих.</p>
<p>
<red>Сла́ва, и ны́не, Богоро́дичен:</red>
</p>
<p>Моли́твы Твои́х раб приими́, Богоро́дице,/ и изба́ви нас от вся́кия беды́,/ я́ко ро́ждшая Христа́ Спа́са, Изба́вителя душ на́ших.</p>
<p>
<red>По 2</red>-м стихосло́вии седа́лен, глас 1:</p>
<p>Безмо́лвия люби́теля и пустынножи́тия на А́нзерстем о́строве устрои́теля,/ преподо́бнаго Елеаза́ра духо́вный друг и собесе́дник был еси́, о́тче Ирина́рше,/ ему́же и сонасле́дник Небе́сныя сла́вы яви́лся еси́/ и сомоли́твенник о нас, во оби́телех ва́ших жи́тельствутощих,/ и всех, с любо́вию па́мять ва́шу соверша́ющих.</p>
<p>
<red>Сла́ва, и ны́не, Богоро́дичен:</red>
</p>
<p>Изба́ви нас от нужд на́ших, Ма́ти Христа́ Бо́га,/ ро́ждшая всех Творца́, да вси зове́м Ти:/ ра́дуйся, Предста́тельнице душ на́ших.</p>
<p>
<red>По полиеле́и седа́лен, глас 3:</red>
</p>
<p>Жела́нием безмо́лвия объя́т быв, блаже́нне,/ напосле́док дний получи́л еси́ жела́емое/ и во уедине́нии сконча́л еси́ житие́ твое́;/ час же кончи́ны твоея́ прови́дев,/ сотаи́нник твой преподо́бный Елеаза́р возвести́ ученико́м свои́м о твое́м преставле́нии,/ и вси ублажи́ша исхо́д твой,/ его́же и мы благоче́стно воспева́ем, Ирина́рше, о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>Нечи́стых помышле́ний мои́х обурева́ния,/ и безпло́тных враго́в обстоя́ния, и е́же от них озлобле́ния/ избавле́ние ми да́руй, Всенепоро́чная.</p>
<p>
<red>Та́же степе́нна, 1</red>-й антифо́н 4-го гла́са. Проки́мен, глас 4: Честна́ пред Го́сподем смерть преподо́бных Его́. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6</red>:</p>
<p>Кро́тостию и незло́бием,/ милосе́рдием и долготерпе́нием/ стра́сти душе́вныя потреби́л еси́,/ посто́м же и моли́твою плотска́я похоте́ния умертви́в,/ бе́сы посрами́л еси́,/ А́нгелы же возвесели́л еси́/ и был еси́ мона́хов начало во́ждь,/ о́тче преподо́бне Ирина́рше,/ темже и́ноческое сосло́вие тобо́ю хва́лится.</p>
<p>
<red>Кано́н Богоро́дицы со ирмосо́м на 6</red>и преподо́бнаго на 8, глас 4.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Отве́рзи, Го́споди, уста́ моя́ на похвалу́ уго́дника Твоего́, преподо́бнаго Ирина́рха,/ его́же благоволи́л еси́ поста́вити нача́льника мона́хом во оби́тели Солове́цстей,/ пасти́ ста́до Твое́ во сла́ву и́мене Твоего́ свята́го.</p>
<p>Испо́лнен любве́ Боже́ственныя был еси́, преподо́бне, па́че всех,/ сего́ ра́ди па́стырь поста́влен был еси́ Христо́ву ста́ду,/ е́же упа́сл еси́ му́дре на па́жити животворя́щих Госпо́дних за́поведей.</p>
<p>Тяготу́ нача́льства восприе́м,/ сло́вом и де́лом поуча́л еси́ бра́тию твою́, о́тче, указу́я пути́ спаси́тельныя,/ и́миже сам ше́ствовал еси́ от земны́х к Небе́сным.</p>
<p>
<red>Богоро́дичен:</red> Без се́мене О́тчею во́лею от Боже́ственнаго Ду́ха/ заче́нши во чре́ве Твое́м, Пречи́стая,/ родила́ еси́ Сы́на и Бо́га,/ те́мже Тя я́ко Де́ву и Ма́терь, ве́рнии, велича́ем.</p>
<p>
<red>Катава́сия: </red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Возмуще́ния мо́ря жите́йскаго избега́я,/ в пусты́ню всели́лся еси́, блаже́нне Ирина́рше,/ и в ней ти́хое приста́нище, ра́дуяся, обре́л еси́.</p>
<p>Свобо́ден быв жите́йских попече́ний,/ день и нощь в зако́не Госпо́дни поуча́лся еси́, Богому́дре,/ плоть твою́ ду́хови покоря́я и проти́ву страсте́й воздержа́нием подвиза́яся.</p>
<p>Моли́твою непреста́нною, я́ко копие́м, низложи́л еси́ враги́ неви́димыя/ и, я́ко победи́тель, венча́лся еси́ от Бо́га,/ на такову́ю брань тя укрепи́вшаго, пресла́вне Ирина́рше.</p>
<p>
<red>Богоро́дичен:</red> Ве́дуще Тя и́стинную Бо́жию Ма́терь,/ Всенепоро́чная Де́во, благоче́стно пропове́даем,/ я́ко Тобо́ю Зижди́тель нас, земноро́дных, с Небе́сными си́лами совокупи́.</p>
<p>
<red>Седа́лен, глас 6</red>:</p>
<p>Благи́ми нра́вы украша́яся,/ я́ко А́нгел пребыва́л еси́ на земли́, о́тче преподо́бне,/ Го́рняя вы́ну му́дрствуяй, до́лу же влеку́щая презира́яй;/ те́мже путеводи́тель ко спасе́нию мно́гим был еси́/ и по сме́рти прия́л еси́ благода́ть от Бо́га/ в мо́ри бе́дствующим помога́ти и погиба́ющия спаса́ти./ Приле́жно моли́ся о нас, обурева́емых грехи́ мно́гими,/ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Милосе́рдия две́ри отве́рзи нам, Благослове́нная Богоро́дице,/ наде́ющиися на Тя, да не поги́бнем,/ но да изба́вимся Тобо́ю от бед:/ Ты бо еси́ спасе́ние ро́да христиа́нскаго.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Оте́чество твое́, я́коже дре́вле Авраа́м пра́отец, оста́вил еси́/ и, земно́е стра́нствие сконча́в,/ во обетова́нную зе́млю Го́рняго Иерусали́ма ра́достно вшел еси́, Ирина́рше преподо́бне.</p>
<p>Послуша́ния до́брый рачи́тель был еси́, блаже́нне,/ со вся́ким смире́нием и терпе́нием тружда́яся с бра́тиею/ и сих доброде́телей о́браз всем быва́я,/ те́мже мона́шествующих вождь яви́лся еси́.</p>
<p>Чистоты́ ра́ди жития́ твоего́ прича́стник Боже́ственныя благода́ти был еси́,/ и, то́ю просвеща́емь, вся мы́сленныя прило́ги бесо́в от души́ твоея́ отгна́л еси́,/ и вене́ц сла́вы прия́л еси́ от Бо́га.</p>
<p>
<red>Богоро́дичен:</red> В прегреше́ния безчи́сленная впадо́х, окая́нный,/ искуша́емь от враг неви́димых, к Тебе́ взыва́ю, Богома́ти:/ по́мощи ми ру́ку простри́/ и от наси́лия бесо́вскаго изба́ви ду́шу мою́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Вся стра́сти душе́вныя и теле́сныя по́стническими по́двиги потреби́в,/ безстра́стия дости́гл еси́, преподо́бне,/ и равноа́нгельное житие́ показа́л еси́.</p>
<p>Те́ло твое́ посто́м, и бде́нием, и труды́ удруча́я,/ ду́шу твою́ очи́стил еси́ от вся́кия скве́рны/ и сосу́д избра́нный Ду́ха Пресвята́го яви́лся еси́, Ирина́рше Богоприя́тне.</p>
<p>Еди́ному Бо́гу ве́доми по́двизи и труди́ твои́ и вну́тренняя боре́ния,/ я́же подъя́л еси́ спасе́ния ра́ди души́ твоея́,/ те́мже Ве́дый та́йная воздаде́ тебе́ я́ве.</p>
<p>
<red>Богоро́дичен:</red> Иму́ще Тя сте́ну необори́мую и град прибе́жища, Всепе́тая Богоро́дице,/ и Твои́м заступле́нием при́сно спаса́еми,/ по до́лгу Тя вси благоче́стно велича́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Дар прозре́ния яви́л еси́, преподо́бне о́тче,/ прорица́я о сконча́нии живота́ твоего́, и о прее́мнице твое́м,/ и о иму́щих бы́ти нестрое́ниих во оби́тели по кончи́не твое́й.</p>
<p>А́ще и чрез все вре́мя жития́ твоего́ в па́мяти сме́ртней поуча́лся еси́, блаже́нне,/ но на конце́ дний твои́х в безмо́лвие отше́л еси́,/ да та́мо наипа́че о сме́ртнем часе́ помышля́еши.</p>
<p>Кончи́ною благо́ю сконча́л еси́ вре́менное житие́ твое́/ и на ве́чный поко́й ра́достно преше́л еси́,/ иде́же с ли́ки святы́х прославля́ешися/ и мо́лишися о нас, Ирина́рше приснопа́мятне.</p>
<p>
<red>Богоро́дичен:</red> Ра́дуйся, Пречи́стая Де́во;/ ра́дуйся, ми́ру утвержде́ние;/ ра́дуйся, я́ко родила́ еси́ Сы́на, всех Бо́га./ Того́ моли́, Богороди́тельнице, спасти́ся душа́м на́шим.</p>
<p>
<red>Конда́к, глас 8</red>:</p>
<p>Чистото́ю душе́вною Боже́ственныя благода́ти да́ры стяжа́в,/ блаже́нную жизнь соверши́л еси́,/ и путь ко спасе́нию всем указа́л еси́,/ и богому́дрый нача́льник мона́хов яви́лся еси́./ Те́мже име́я дерзнове́ние ко Святе́й Тро́ице,/ помина́й нас, чту́щих па́мять твою́, да зове́м ти:/ ра́дуйся, преподо́бне Ирина́рше, мона́шествующих похвало́.</p>
<p>
<red>И́кос:</red>
</p>
<p>Да ликовству́ет <red>Днесь</red> благочести́вых собра́ние в свяще́нней па́мяти преподо́бнаго отца́ на́шего Ирина́рха,/ честно́е успе́ние его́ в пе́снех воспева́юще и взыва́юще ему́ такова́я:/ ра́дуйся, и́ноческих по́двигов ревни́телю;/ ра́дуйся, безмо́лвнаго жития́ люби́телю./ Ра́дуйся, посто́м и моли́твою всю си́лу вра́жию низложи́вый;/ ра́дуйся, равноа́нгельно на земли́ пожи́вый./ Ра́дуйся, бе́дственно пла́вающим в мо́ри явля́яся, и́мя твое́ извести́вый;/ ра́дуйся, труд их оби́льною лови́твою удовли́вый./ Ра́дуйся, пусты́ни Солове́цкия Небе́сное насажде́ние;/ ра́дуйся, преподо́бне Ирина́рше, мона́шествующих похвало́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Си́лою Христо́вою вооружи́вся, преподо́бне,/ стра́шен яви́лся еси́ бесо́м и над страстьми́ воцари́лся еси́./ Те́мже Ца́рствия Христо́ва насле́дник яви́лся еси́, вопия́:/ Бо́же, благослове́н еси́.</p>
<p>Вои́стинну, я́ко сна упокое́ние смерть твоя́ бысть, Богоблаже́нне,/ е́юже разреши́лся еси́ соу́зов плотски́х/ и преше́л еси́ к нетле́нней и присносу́щней жи́зни, ра́достно поя́:/ Бо́же, благослове́н еси́.</p>
<p>Со́бранное тобо́ю слове́сное ста́до весели́тся <red>Днесь</red> в ле́тней па́мяти твое́й,/ предстоя́ще честны́м моще́м твои́м, о́тче Ирина́рше, и пою́ще песнь:/ Бо́же, благослове́н еси́.</p>
<p>
<red>Богоро́дичен:</red> Пла́менем любве́ Боже́ственныя согре́й, Пречи́стая, хла́дное се́рдце мое́,/ я́ко да ро́ждшемуся от <red>Тебе</red>́ Спа́су душ на́ших досто́йно воспева́ю:/ Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>По́двигом до́брым подвиза́лся еси́ на земли́,/ сего́ ра́ди сла́вою венча́лся еси́ на Небеси́,/ ли́ку преподо́бных сочета́вся, блаже́нне Ирина́рше, моли́твенниче о душа́х на́ших.</p>
<p>Даде́ся тебе́ благода́ть моли́тися за ны, преподо́бне,/ те́мже святу́ю па́мять твою́ пра́зднующе и к ра́це моще́й твои́х припа́дающе,/ грехо́в разреше́ние моли́твами твои́ми прие́млем.</p>
<p>В со́нных виде́ниих явля́яся скорбя́щим о разлуче́нии твое́м ученико́м твои́м,/ утеша́л еси́ их, глаго́ля,/ я́ко обре́л еси́ благода́ть у Бо́га и в жи́зни блаже́нней пребыва́еши.</p>
<p>
<red>Богоро́дичен:</red> А́нгелов Святе́йшая яви́лася еси́, Влады́чице,/ я́ко на Него́же ти́и зре́ти не мо́гут,/ Ты Сего́ родила́ еси́ и я́ко Младе́нца на руку́ Твое́ю носи́ла еси́./ Его́же моли́ о нас, чту́щих Тя, я́ко Ма́терь Бо́га на́шего.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная, Богоро́дице,/ Чи́стая Присноде́во.</emphasis>
</p>
<p>Бу́ри ве́тряней со сне́гом в ле́те бы́ти предсказа́л еси́,/ в наказа́ние Бо́жие за грехи́ бра́тии,/ запове́дая игу́мену моле́бная пе́ния соверша́ти/ и со кресты́ хожде́ние во избавле́ние от бе́дствия такова́го.</p>
<p>Егда́ воспе́ша бра́тия надгро́бное пе́ние на ме́сте погребе́ния твоего́,/ а́бие сту́день в теплоту́ преложи́ся и дождь оби́лен излия́ся,/ моли́твами твои́ми, преподо́бне.</p>
<p>Та́ко по кончи́не твое́й чудотве́рец показа́лся еси́, о́тче Ирина́рше,/ и яви́л еси́, я́ко ве́лие дерзнове́ние и́маши у Бо́га моли́тися за ны,/ чту́щия досто́йно святу́ю па́мять твою́.</p>
<p>
<red>Богоро́дичен:</red> Моли́твами уго́дника Твоего́/ поми́луй нас, недосто́йных раб Твои́х, о Госпоже́ Богоро́дице,/ и от всех злых свободи́, и Ца́рствия Небе́снаго сподо́би,/ да вку́пе со преподо́бным Ирина́рхом во ве́ки Тя велича́ем.</p>
<p>
<red>Свети́лен:</red>
</p>
<p>Столп доброде́телей яви́лся еси́, о́тче Богому́дре Ирина́рше,/ и оби́тели преподо́бных Зоси́мы и Савва́тия сла́ва и украше́ние;/ те́мже с ни́ми ку́пно предстоя́ Святе́й Тро́ице,/ помина́й нас, чад твои́х, почита́ющих честну́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Тя Предста́тельницу вси иму́ще, гре́шнии, о Пресвята́я Де́во,/ мо́лим Ти ся, ма́терними Твои́ми моли́твами/ благопремени́тельна сотвори́ти нам Сы́на Твоего́/ в день пра́веднаго воздая́ния кому́ждо по дело́м Его́.</p>
<p>
<red>На хвали́тех стихи́ры на 4, глас 8</red>.</p>
<p>О́тче преподо́бне Ирина́рше,/ ты, мирска́я пристра́стия оста́вив,/ вся́ку доброде́тель и́ноческаго зва́ния испра́вити потща́лся еси́,/ те́мже нача́льник мона́хов был еси́/ и благода́ти Свята́го Ду́ха испо́лнен яви́лся еси́./ Моли́ Христа́ Бо́га о нас, досто́йно почита́ющих тя/ и ку́пно со все́ми просла́вленными и непросла́вленными преподо́бными отцы́/ па́мять твою́ пра́зднующих.</p>
<p>О́тче Богому́дре Ирина́рше,/ вои́стинну пресла́вно твое́ житие́,/ я́ко по́стничеством Бо́гови благоугоди́л еси́,/ от Него́же возме́здие по достоя́нию прия́л еси́/ и с ли́ки преподо́бных ублажа́ешися,/ с ни́миже предстоя́ Го́сподеви,/ помина́й нас, к ра́це моще́й твои́х припа́дающих/ и в пе́снех по́двиги твоя́ и честно́е успе́ние <red>Днесь</red> воспева́ющих.</p>
<p>Отче Богоблаже́нне Ирина́рше,/ ты в житии́ мно́ги ско́рби претерпе́л еси́,/ и́миже в Ца́рствие Небе́сное воше́л еси́/ и насле́дие прия́л еси́ со святы́ми,/ те́мже по преставле́нии твое́м чудоде́йствуеши,/ в мо́ри пла́вающия от бед избавля́я./ И нас, лю́те обурева́емых жите́йскими страстьми́,/ ко приста́нищу безстра́стия напра́ви предста́тельством твои́м.</p>
<p>
<red>Сла́ва, глас то́йже:</red>
</p>
<p><red>Днесь</red> слове́сными венцы́ увенча́им Ирина́рха приснопа́мятнаго,/ по́стническаго жития́ до́браго подви́жника,/ и́же, во пло́ти сый, враги́ безпло́тныя низложи́/ и всех доброде́телей о́бразы показа́;/ вси у́бо после́дуим стопа́м его́,/ я́ко да, благоче́стно пожи́вше на земли́,/ моли́твами его́ сподо́бимся в Небе́снем Ца́рствии/ ку́пно с ним сла́вити Го́спода во ве́ки.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое. Ектении́. И отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на свята́го, пе́сни 3-я и 6-я на 8. Проки́мен, глас 7: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Апо́стол к Гала́том, зача́ло 213. Аллилу́ия, глас 6: Блаже́н муж, боя́йся Го́спода,/ в за́поведех Его́ восхо́щет зело́. Стих: Си́льно на земли́ бу́дет се́мя его́. Ева́нгелие от Луки́, зача́ло 24. Прича́стен: В па́мять ве́чную бу́дет пра́ведник:</p>
<p>
<red>Моли́тва</red>
</p>
<p>О преподо́бне о́тче Ирина́рше, уго́дниче Бо́жий и моли́твенниче о душа́х на́ших! Услы́ши нас, ны́не моля́щихся тебе́, я́ко иму́щему дерзнове́ние ко Го́споду, да пода́ст нам вся, я́же на по́льзу в сем житии́ на́шем и во уготовле́ние к ве́чному животу́. Бу́ди нам наста́вник в духо́внем жи́тельстве, ути́шитель бу́ри страсте́й, помо́щник в ско́рбех и засту́пник от враг неви́димых, борю́щих ны, да и мы, богоуго́дно преше́дше по́прище сея́ жи́зни, бу́дем насле́дницы Ца́рствия Небе́снаго и сподо́бимся вку́пе с тобо́ю сла́вити Отца́, и Сы́на, и Свята́го Ду́ха во ве́ки веко́в. Ами́нь.</p>
</section>
