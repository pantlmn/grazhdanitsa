<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Прославле́ние преподо́бнаго и Богоно́снаго отца́ на́шего Серафи́ма, Саро́вскаго и всея́ Росси́и чудотво́рца</p>
</title>
<p>
<red>В сей день соединя́ем Слу́жбы Пресвяте́й Богоро́дице</red>
<emphasis/>
<red>ра́ди ико́ны Ея́, имену́емыя «Умиле́ние» или́ «Ра́дость всех ра́достей»,
<emphasis>(зри ниже)</emphasis>
и преподо́бному Серафи́му <emphasis>(зри ниже). Уста́в зри ниже.</emphasis></red>
</p>
<p>
<strong>
<red>Слу́жба Пресвяте́й Богоро́дице, ра́ди ико́ны Ея́, имену́емыя «Умиле́ние» или́ «Ра́дость всех ра́достей»</red>
</strong>
</p>
<p>
<red>НА МАЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры, глас 2:</p>
<p>Злата́я кади́льнице,/ ру́чко и же́зле,/ и свети́льниче светоза́рный,/ сви́тче Боже́ственный,/ в не́мже пе́рстом Бо́жиим написа́ся Сло́во,/ спаси́ нас, Тебе́ велича́ющих.</p>
<p>Да́руй нам по́мощь, Богоро́дице,/ на Тя наде́ющимся,/ ве́рных прибе́жище,/ изба́ви от бед рабы́ Твоя́, Де́во.</p>
<p>Ра́достно, Чи́стая,/ ны́не наста́вшее хвале́ние приноша́ю:/ ра́дуйся, и ти́хим гла́сом уми́льно вопию́ Ти:/ ра́дуйся, всех ра́достей Ра́досте.</p>
<p>Ра́дости вся испо́лнила еси́,/ Вы́шния и ни́жния Ты совокупи́ла еси́, Богоро́дице,/ те́мже ра́достно и согла́сно ны́не/ Не́бо и земля́ зове́т Ти:/ ра́дуйся, всех ра́достей Ра́досте.</p>
<p>
<red>Сла́ва, и ны́не, глас 3:</red>
</p>
<p>Зла́та вся́каго блиста́ема/ и у́тра со́лнечнаго светле́йши,/ жили́ще Христо́во,/ ра́дуйся, всех ра́достей Ра́досте;/ ра́дуйся, Деви́це;/ ра́дуйся, Неве́сто Неневе́стная.</p>
<p>
<red>На стихо́вне стихи́ры, глас 3:</red>
</p>
<p>Лику́ют вси челове́цы и А́нгели,/ всегда́ согла́сно вопию́ще на Небеси́ и на земли́:/ ра́дуйся, всех ра́достей Ра́досте;/ ра́дуйся, умиле́ния и ра́дости вся́ческая испо́лнила еси́.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.</p>
<p>Благосты́ни бе́здна и щедро́там еси́,/ ра́дуйся, Умиле́ние, Деви́це;/ ра́дуйся, всем ра́дость творя́щи ве́рным,/ о, ра́дуйся, су́щим в беда́х и скорбя́щим/ Пребы́страя Засту́пнице.</p>
<p>
<red>Стих:</red> Слы́ши, Дщи, и виждь,/ и приклони́ у́хо Твое́.</p>
<p>Иде́же прославля́ется свято́е и́мя Обра́дованныя Богоро́дицы,/ та́мо вся́ческих благи́х исто́чницы пролива́ются:/ прииди́те в чистоте́, челове́цы,/ се бо явле́ние Боже́ственныя Де́вы ико́ны Умиле́ния/ сказу́ет Цари́цы прише́ствие/ во спасе́ние всех ве́рных.</p>
<p>
<red>Сла́ва, и ны́не, глас то́йже:</red>
</p>
<p>Арха́нгельскую песнь, е́же ра́дуйся, Тебе́ зове́м, Богоневе́сто,/ Госпо́дь с Тобо́ю,/ ра́дуйся, ра́досте А́нгелов и всех челове́ков,/ сла́вящих Тя вои́стинну весе́лие;/ спаси́ ду́ши пою́щих Тя,/ Богоро́дице Чи́стая, Умиле́ние.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 8, глас 5:</p>
<p>Ра́дуйся, Богома́ти Пречи́стая;/ ра́дуйся, ве́рных наде́ждо;/ ра́дуйся, оби́тель на́шу избавля́ющая вся́ких скорбе́й;/ ра́дуйся, покрыва́ющая рабы́ Твоя́;/ ра́дуйся, Неве́сто Неневе́стная,/ ра́дуйся, всех ра́достей Ра́досте.</p>
<p>Всем се́рдцем прославля́ем и почита́ем/ и́мя Твое́ и ме́сто оби́тели Твоея́/ и святу́ю ико́ну Твою́,/ ра́достно пое́м Тебе́:/ ра́дуйся, Неве́сто Неневе́стная,/ не оста́ви нас, си́рых и беззащи́тных,/ во обстоя́ниих лю́тых,/ изба́ви нас ве́чнаго муче́ния/ и сподо́би Ца́рствия Сы́на Твоего́ и Бо́га на́шего,/ всех ра́достей Ра́досте.</p>
<p>Ты А́нгелов ра́дость, Влады́чице Всепе́тая,/ Ты еси́ Предста́тельница на́ша,/ к Тебе́ прибега́ем во вся́кой ну́жди и ско́рби,/ покры́й оби́тель Твою́ и спаси́ рабы́ Твоя́, пою́щия Ти:/ ра́дуйся, всех ра́достей Ра́досте.</p>
<p>Вси чи́стою со́вестию Богоро́дице припаде́м,/ вопию́ще Ей непреста́нно:/ ра́дуйся, всех ра́достей Ра́досте,/ ра́дуйся, Засту́пнице де́вствующих,/ спаси́ оби́тель, Тебе́ посвяще́нную,/ покры́й от бед и ну́жды вся́кия,/ Тебе́ бо вси стяжа́хом Ма́терь/ и утвержде́ние и о́браз де́вства,/ под кро́вом Твои́м сохраня́еми,/ ра́достно зову́ще Ти:/ ра́дуйся, Де́во,/ ра́дуйся, всех ра́достей Ра́досте.</p>
<p>Ра́дуйся, Непосты́дная Предста́тельнице;/ ра́дуйся, Преблага́я Богоро́дице;/ , ра́дуйся, Засту́пнице обурева́емым;/ ра́дуйся, Я́же всем помога́ющая, су́щим в ну́ждах,/ Ты у́бо сохрани́ и мене́, Де́во,/ всех ра́достей Ра́досте.</p>
<p>
<red>Глас 2: </red>Вельми́ добро́тою украси́ Тя Бог,/ я́ко челове́ком Свет даде́ на руку́ Твое́ю,/ Ты же, в сия́нии Его́ су́щи,/ упова́ние христиа́ном,/ Помо́щница им в ну́ждах и ско́рбех,/ всех ра́достей Ра́досте и приста́нище тружда́ющимся,/ моли́ изба́витися оби́тели от напа́стей,/ любо́вию пою́щим Тя/ и моля́щимся всечестно́му о́бразу Твоему́, Умиле́ние.</p>
<p>Еди́на еси́ всех Предста́тельница христиа́н,/ Богома́ти Пречи́стая,/ услы́ши на́ше моле́ние,/ воззри́ на ны, Всепе́тая,/ спаси́ град весь и оби́тель Твою́/ и озари́ ста́до Твое́/ благода́тию Твоего́ заступле́ния, Умиле́ние.</p>
<p>Да лику́ет све́тло избра́нная Тобо́ю оби́тель,/ иму́щи чудотво́рную ико́ну Умиле́ния Бо́жия Ма́тере,/ Ю́же ублажа́ем Боже́ственными пе́сньми:/ ра́дуйся, ве́рных спасе́ние;/ ра́дуйся, всех ра́достей Ра́досте;/ ра́дуйся, Неве́сто Неневе́стная.</p>
<p>
<red>Сла́ва, и ны́не, глас 8:</red>
</p>
<p>Богоро́дицу Мари́ю вси воспои́м:/ ра́дуйся, Ма́ти Бо́жия;/ ра́дуйся, ле́ствице одушевле́нная;/ ра́дуйся, купино́ неопали́мая;/ ра́дуйся, ста́мно всезлата́я;/ ра́дуйся, цве́те ве́ры;/ ра́дуйся, же́зле прозябы́й;/ ра́дуйся, злата́я кади́льнице;/ ра́дуйся, горо́ Бо́жия присе́нная<a type="note" xlink:href="#note73">73</a>, Де́во;/ ра́дуйся, разреше́ние кля́твы пе́рвыя Е́вы;/ ра́дуйся, Престо́ле Госпо́день;/ ра́дуйся, многомоли́твенная красото́;/ ра́дуйся, Влады́чице, всех ра́достей Ра́досте.</p>
<p>
<red>Вход. Проки́мен дне. И чтения 3 Богоро́дичная
<emphasis>(зри день12-й).</emphasis></red>
</p>
<p>
<red>На лити́и стихи́ры, глас 3:</red>
</p>
<p>Прииди́те, вси концы́ земли́,/ честно́му о́бразу Бо́жия Ма́тере, Умиле́нию, поклони́мся:/ Та бо непреста́нно мо́лится о нас/ и Тоя́ святы́м о́бразом на́ше ме́сто оживле́но бысть,/ мы же, псалмы́ и пе́сньми духо́вными пою́ще Ей,/ со все́ми святы́ми пра́зднуем све́тло.</p>
<p>
<red>Сла́ва, и ны́не, глас 8:</red>
</p>
<p>О, пресла́внаго чудесе́:/ во всех страна́х Тебе́ ра́ди/ прославля́емо ме́сто свято́е сие́, Богоневе́сто,/ я́ко и́мать в себе́ чудотво́рную Твою́ ико́ну,/ от нея́же неизрече́нныя цельбы́ прие́млюще,/ благода́рственно вопие́м Тебе́ и уми́льно мо́лим Тя:/ Пресвята́я Де́во, спаси́ ду́ши на́ша,/ всех ра́достей Ра́досте.</p>
<p>
<red>На стихо́вне стихи́ры, глас 8:</red>
</p>
<p>В пра́здник вели́кий Богоро́дицы собра́вшеся,/ в торжестве́ духо́внем веселя́щеся,/ пред чудотво́рною Ея́ ико́ною Умиле́ния воспои́м Преблагослове́нней:/ ра́дуйся, неувяда́емый цве́те чистоты́;/ ра́дуйся, огражде́ние Тобо́ю избра́нныя оби́тели,/ е́йже благоволи́ла еси́ причте́нной бы́ти ко жре́бием Твои́м на земли́;/ ра́дуйся, похвало́ де́вствующих;/ ра́дуйся, всех ра́достей Ра́досте.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.</p>
<p>Ра́дуйся, Яже Ра́дость ро́ждшая, Пречи́стая,/ су́щим на земли́ вои́стинну;/ ра́дуйся, спаси́тельное приста́нище и покро́ве притека́ющих к Тебе́;/ ра́дуйся, ле́ствице чи́стая, возвы́сившая па́дших;/ ра́дуйся, всечестно́е Умиле́ние,/ Богоро́дице, упова́ние душа́м на́шим.</p>
<p>
<red>Стих:</red> Слы́ши, Дщи, и виждь,/ и приклони́ у́хо Твое́.</p>
<p>Се покрови́тельствуемая Тобо́ю, Де́во,/ избра́нная оби́тель Твоя́/ ра́достно взыва́ет Тебе́:/ прииди́ к нам, Богоневе́сто, неви́димо ста́ни с на́ми,/ вложи́ пе́ние во уста́ на́ша/ и о́ным предначни́ торжество́ ра́достно пою́щих Ти:/ ра́дуйся, всех ра́достей Ра́досте.</p>
<p>
<red>Сла́ва, и ны́не, глас 4:</red>
</p>
<p>Ра́дуйся, Све́та о́блаче;/ ра́дуйся, све́щниче све́тлый;/ ра́дуйся, ру́чко, в не́йже Ма́нна;/ ра́дуйся, же́зле Ааро́нов;/ ра́дуйся, купино́ неопали́мая;/ ра́дуйся, черто́же; ра́дуйся, Престо́ле;/ ра́дуйся, горо́ свята́я;/ ра́дуйся, прибе́жище; ра́дуйся, Боже́ственная трапе́зо;/ ра́дуйся, две́ре та́йная;/ ра́дуйся, всех ра́достей Ра́досте.</p>
<p>
<red>Тропа́рь, глас 4:</red>
</p>
<p>К Богоро́дице со умиле́нием припаде́м,/ вси, грехми́ обремене́ннии,/ чудотво́рную Ея́ ико́ну Умиле́ния облобыза́юще/ и вопию́ще со слеза́ми:/ Влады́чице, приими́ моле́ние недосто́йных раб Твои́х/ и пода́ждь нам, прося́щим,/ ве́лию Твою́ ми́лость.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь Богоро́дице, трижды.</p>
<p>
<red>По 1</red>-м стихосло́вии седа́лен, глас 5:</p>
<p>Пречи́стая Де́во Богоро́дице,/ поми́луй нас, прибега́ющих с ве́рою к Тебе́, Милосе́рдой,/ и прося́щих те́плаго заступле́ния Твоего́./ Мо́жеши бо, я́ко Блага́я, всех спасти́/ и я́ко Ма́ти Бо́га Вы́шняго Ма́терними Твои́ми моли́твами/ всегда́ избавля́еши чту́щих Тя от всех бед, Умиле́ние.</p>
<p>
<red>Сла́ва, и ны́не, то́йже.</red>
</p>
<p>
<red>По 2</red>-м стихосло́вии седа́лен, глас 1:</p>
<p>Ма́терь Тя Бо́жию мо́лим вси вои́стинну/ и к щедро́там Твои́м вопие́м, любо́вию прибега́юще к Твое́й ико́не:/ Тя бо и́мамы, гре́шнии, Засту́пницу, Умиле́ние,/ и Тебе́ стяжа́хом в напа́стех спасе́ние, Еди́ну Пречи́стую.</p>
<p>
<red>Сла́ва, и ны́не, то́йже.</red>
</p>
<p>
<red>По полиеле́и седа́лен, глас 1:</red>
</p>
<p>Стена́ необори́мая нам, христиа́ном, еси́, Богоро́дице Де́во:/ к Тебе́ бо прибега́юще, невреди́мы пребыва́ем/ и, па́ки согреша́юще, и́мамы Тя Моли́твенницу, Умиле́ние;/ тем, благодаря́ще, вопие́м Ти:/ ра́дуйся, всех ра́достей Ра́досте.</p>
<p>
<red>Сла́ва, и ны́не, то́йже.</red>
</p>
<p>
<red>Та́же степе́нна, 1</red>-й антифо́н 4-го гла́са. Проки́мен, глас 4: Помяну́ и́мя Твое́/ во вся́ком ро́де и ро́де. Стих: Отры́гну се́рдце мое́ сло́во бла́го, глаго́лю аз дела́ моя́ Царе́ви. Вся́кое дыха́ние: Ева́нгелие от Луки́, зача́ло 4.</p>
<p>
<red>По 50-м псалме́ стихи́ра, глас 6</red>:</p>
<p>Не вве́ри мя челове́ческому предста́тельству,/ Пресвята́я Влады́чице,/ но приими́ моле́ние раба́ Твоего́,/ скорбь бо обдержи́т мя,/ терпе́ти не могу́ де́монскаго стреля́ния,/ покро́ва не и́мам,/ ниже́ где прибе́гну, окая́нный,/ всегда́ побежда́емь,/ и утеше́ния не и́мам, ра́зве Тебе́, Влады́чице ми́ра,/ упова́ние и предста́тельство ве́рных,/ не пре́зри моле́ние мое́,/ поле́зно сотвори́.</p>
<p>
<red>Кано́н, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Умили́ся, уми́лостивися, умилосе́рдися, Влады́чице,/ на мя, гре́шнаго и недосто́йнаго раба́ Твоего́,/ дерза́ющаго воспе́ти Твоя́ чудеса́.</p>
<p>Ма́ти Бо́жия Пречи́стая,/ не отри́ни мене́, окая́ннаго и нечи́стаго,/ дерза́ющаго пе́ти Твоя́ чудеса́, Умиле́ние.</p>
<p>Ина́го прибе́жища и те́плаго предста́тельства/ к Сы́ну Твоему́ и Бо́гу на́шему не и́мам, Всепе́тая,/ те́мже сподо́би мя, многогре́шнаго, восхвали́ти Твоя́ чудеса́.</p>
<p>Ле́ностию одержи́мь и страстьми́ обурева́емь есмь аз,/ неключи́мый раб Твой, Влады́чице,/ недоуме́ю по достоя́нию восхвали́ти и просла́вити Твоя́ чудеса́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стиый Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Еди́н аз, окая́нный, житие́м согреши́х па́че всех челове́к, Пречи́стая,/ но, на щедро́ты Твоя́ упова́я, зову́:/ душе́внаго мя умиле́ния сподо́би.</p>
<p>Никто́же, прибега́яй с ве́рою под Боже́ственный Покро́в Твой, Влады́чице,/ тощь от <red>Тебе</red>́ исхо́дит,/ те́мже и аз, многогре́шный, дерза́я, зову́:/ Боже́ственнаго мя умиле́ния сподо́би.</p>
<p>Иа́ков, ле́ствицу роже́ственную ви́дев, рече́:/ степе́нь Бо́жия сия́, Яже еси́ Ты, Препе́тая;/ те́мже молю́ Тя:/ блага́го восхожде́ния к доброде́тели и мене́, лю́те недосто́йнаго, сподо́би.</p>
<p>Ю́же всем благопослу́шную в ско́рбех и обстоя́ниих душе́вных и теле́сных/ яви́ Тя Госпо́дь, Богоро́дице Блага́я,/ та́ко и мне, лю́те обурева́емому страстьми́ безме́стными, сле́зы умиле́ния пода́ждь/ и Твоего́, Де́во, Ма́терняго заступле́ния сподо́би.</p>
<p>
<red>Седа́лен, глас 5:</red>
</p>
<p>Превзыдо́ша главу́ мою́ греси́ мои́, Влады́чице,/ оскверне́н и́ми есмь, и несть исцеле́ния в пло́ти мое́й,/ но Ты, Многоблагоутро́бная, да́руй души́ мое́й сле́зы покая́ния на очище́ние скверн грехо́вных/ и теле́сныя неду́ги уврачу́й, Врача́ вся́ческих и Го́спода ро́ждшая.</p>
<p>
<red>Сла́ва, и ны́не:</red>
</p>
<p>Ра́ны душе́вныя привлеко́ша на мя и боле́зни теле́сныя, Влады́чице,/ но Ты, я́ко Преми́лостивая, обоя́ исцели́, подава́ющи мне неоску́дный дар духо́внаго умиле́ния,/ и да непреста́нно сла́влю Твое́ всемо́щное заступле́ние.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный</emphasis>/
<emphasis>Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis></p>
<p>Иде́же осени́т благода́ть Твоя́, Влады́чице,/ та́мо вся́кая скорбь потребля́ется, весе́лие же водворя́ется,/ ея́же и мене́, недосто́йнаго, сподо́би, вопию́ща:/ ра́дуйся, Богоро́дице, всех ра́достей Ра́досте.</p>
<p>Слез не и́мам, окая́нный аз, ниже́ душе́внаго умиле́ния,/ но Сама́, я́ко Милосе́рдая, сия́ ми пода́ти благоволи́, да взыва́ю:/ ра́дуйся, Де́во Пречи́стая, всех ра́достей Ра́досте.</p>
<p>Не́мощна мя су́ща и окая́нна стру́пы грехо́вными,/ уврачу́й, Пречи́стая, милосе́рдия Твоего́ еле́й излива́ющи,/ и воздви́гни пе́ти Тебе́:/ ра́дуйся, Влады́чице, всех ра́достей Ра́досте.</p>
<p>Омрачи́хся умо́м в жите́йских сласте́х,/ но Ты, Влады́чице, све́те помраче́нныя души́ моея́, разгони́ тьму страсте́й мои́х,/ да просве́щся Тобо́ю, вопию́:/ ра́дуйся, Неве́сто Неневе́стная.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й,/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Доко́ле поно́сит враг и низлага́ет до́лу мя, немощна́го и разсла́бленнаго лю́те душе́ю и те́лом:/ умили́ся, Влады́чице, и низложи́ борю́щих мя враго́в, Всепе́тая,/ души́ мое́й мир подава́ющи.</p>
<p>Вы́шши всех А́нгел и Арха́нгел яви́лася еси́, Чи́стая Богоотрокови́це,/ те́мже молю́ Тя, стре́лы вра́жия, на мя изощре́нныя, сокруши́ти,/ души́ мир подава́ющи.</p>
<p>Доко́ле, душе́ моя́, пребыва́еши в прегреше́ниих, конца́ не иму́щи грехо́вному обы́чаю,/ возни́кни из глубины́ зол, взира́ющи держа́вному заступле́нию Пречи́стыя, всегда́ на по́мощь тебе́ ско́рыя/ и благода́тию Свое́ю мир души́ и те́лу подава́ющия.</p>
<p>Ра́дость, и весе́лие, и ра́дование Боже́ственное,/ Де́во Неискусому́жная, нам умно́жися Бо́жие:/ се бо, пла́чущиися люте, ра́дуемся моли́твами Твои́ми.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Ра́дости Боже́ственнаго вели́чия, я́ко от нача́ла нам весе́лия,/ благодаре́ния гла́сы прино́сим,/ приле́жно почита́юще Ю́, я́ко Предста́тельницу на́шу.</p>
<p>Досто́йно Ти песнь ра́дования, Чи́стая Де́во, веселя́щеся, прино́сим,/ изба́вльшеся от бед Твои́ми моли́твами.</p>
<p>А́нгельстии язы́цы досто́йно Твоя́ хвалы́ воспе́ти не мо́гут, Чи́стая,/ мы же ны́не, ра́бски взе́мшеся,/ ра́дование Гаврии́лово прино́сим Ти.</p>
<p>Я́ко Боже́ственное прибе́жище, мы покро́в Твой вси стяжа́вше к Бо́гу,/ в напа́стех, и в гоне́ниих, и гресе́х к Тебе́ прибега́ем/ и Тобо́ю измене́ние прие́млем, Пречи́стая.</p>
<p>
<red>Конда́к, глас 3:</red>
</p>
<p>Ю́же подража́я непло́дную смоко́вницу,/ аз, окая́нный, умиле́ния плода́ отню́д не приношу́ и посече́ния страшу́ся,/ но, взира́я к чудотво́рней ико́не Твое́й Умиле́ния, Влады́чице,/ стеню́ от се́рдца и вопию́:/ умили́ся, Благосе́рдая,/ и мне, окамене́нному се́рдцем,/ благоволи́ пода́ти душе́вное и серде́чное умиле́ние.</p>
<p>
<red>И́кос:</red>
</p>
<p>Превзыдо́х грехи́ мои́ми блудни́цу, и блу́днаго, и мытаря́,/ и разбо́йника, и ниневи́тяны, аз еди́н, окая́нный па́че всех челове́к,/ и, лиши́вся благода́ти и дерзнове́ния ко Го́споду, стеню́ от се́рдца и вопию́:/ Тя Хода́таицу и Спору́чницу спасе́ния многогре́шней души́ мое́й благосотвори́,/ подаю́щи ми душе́вное и серде́чное умиле́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Ре́ку неисчерпа́емую ми́лости Твоея́/ к гре́шным всем, Влады́чице, излива́еши, те́мже молю́:/ напои́ мою́ жа́ждущую ду́шу и изсо́хшее грехи́ се́рдце мое́ ороси́, да, благословя́, воспою́:/ препе́тый отце́в Госпо́дь и Бог, благослове́н еси́.</p>
<p>И́же всем благопослу́шная в ско́рбех и обстоя́ниих душе́вных и теле́сных, Влады́чице,/ не отве́ржи и мене́, недосто́йнаго, но сподо́би пе́ти:/ отце́в Госпо́дь и Бог, благослове́н еси́.</p>
<p>Не отри́ни, Богоро́дице, мене́, уязвле́ннаго сове́том змии́ным,/ не возгнуша́йся мене́, смра́днаго грехи́ мно́гими,/ но сподо́би всегда́ пе́ти:/ отце́в Госпо́дь и Бог, благослове́н еси́.</p>
<p>Егда́ престо́ли на Суд поста́вятся и Суди́щу Христо́ву предста́нут вси земноро́днии,/ тогда́ яви́ мне, Влады́чице, Ма́тернее Твое́ заступле́ние, неоску́дную по́мощь, вопию́щу:/ отце́в Госпо́дь и Бог, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis>
</p>
<p>Стра́ха мя изба́ви, о Влады́чице, зло́бы и возду́шных мыта́рств./ Покажи́ на мне, недосто́йнем, ве́лию ми́лость Твою́, воспева́ющем:/ Го́спода по́йте, дела́, и превозноси́те Его́ во вся ве́ки.</p>
<p>Изба́ви мя, Пренепоро́чная, озлобле́ния злых челове́ков и лука́вых бесо́в,/ трепе́щут бо и́мене Твоего́ вели́каго, я́ко дым исчеза́ют;/ мене́ же во умиле́нии се́рдца сподо́би пе́ти:/ Го́спода по́йте, дела́, и превозноси́те Его́ во вся ве́ки.</p>
<p>Те́мныя вла́сти кня́зя, всегда́ борю́щаго мя, немощна́го и уны́лаго, разжже́нныя стре́лы угаси́, Всепе́тая,/ и сподо́би мя благода́рственно воспева́ти:/ Го́спода по́йте, дела́, и превозноси́те Его́ во ве́ки.</p>
<p>Пе́ние мое́ приими́ убо́гое, Всеми́лостивая Госпоже́ Де́во, Влады́чице Богоро́дице,/ Ма́терним Твои́м милосе́рдием покрыва́ющи пою́щия:/ Го́спода по́йте, дела́, и превозноси́те Его́ во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́
Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Егда́ изнемога́ти кре́пости мое́й/ во исхо́де души́ мое́й гре́шней от окая́ннаго и скве́рнаго сего́ телесе́,/ тогда́ наипа́че яви́ на мне, недосто́йнем, кре́пкую мы́шцу Твою́, Всеблага́я,/ даждь в час сме́рти моея́ ра́достно взыва́ти Тебе́:/ ра́дуйся, Всеблаже́нная Богоро́дице, Чи́стая Присноде́во.</p>
<p>Нищ и убо́г есмь от дел благи́х, не имы́й умиле́ния душе́внаго, Преми́лостивая,/ Ты Сама́ да́рствуй ми, да благода́рственно вопию́:/ ра́дуйся, Всеблаже́нная Богоро́дице, Чи́стая Присноде́во.</p>
<p>Иссо́пом милосе́рдия Твоего́ окропи́ мя, Пречи́стая,/ да очи́щуся от тя́жких и лю́тых беззако́ний мои́х и во умиле́нии души́ да взыва́ю от се́рдца:/ ра́дуйся, Всеблаже́нная, Чи́стая Присноде́во.</p>
<p>Е́же помы́слих в души́ мое́й, по си́ле принесо́х пе́ние Тебе́, Влады́чице,/ не отри́ни у́бо обы́чным Твои́м милосе́рдием/ и не омерзи́<a type="note" xlink:href="#note74">74</a>
мно́ю, многогре́шным и нечи́стым,/ но сподо́би всегда́ во умиле́нии пе́ти Тебе́:/ ра́дуйся, Всеблаже́нная Богоро́дице, Чи́стая Присноде́во.</p>
<p>
<red>Свети́лен.</red>
</p>
<p>
<red>Подо́бен:</red> Посети́л ны есть:</p>
<p>Те́плое заступле́ние в беда́х, и Помо́щницу, и к Бо́гу примире́ние,/ Е́юже тли изба́вихомся,/ Богоро́дицу, ве́рнии, ублажи́м.</p>
<p>
<red>Сла́ва, и ны́не:</red>
</p>
<p>Тя Предста́тельницу и́мамы, гре́шнии, о Пречи́стая Де́во,/ Ты благопремене́нна сотвори́ Сы́на Твоего́ и Бо́га на́шего/ Ма́терними Твои́ми моли́твами.</p>
<p>
<red>На хвали́тех стихи́ры на 4, глас 6</red>:</p>
<p>Велича́ем Тя, Всенепоро́чная Ма́ти Христа́ Бо́га на́шего,/ И́же пре́жде рождества́ Де́ва,/ и в рождестве́ Де́ва,/ и по рождестве́ па́ки пребыва́еши Де́ва.</p>
<p>Преблагослове́нна и препросла́вленна еси́, Богоро́дице Де́во,/ я́ко родила́ еси́ всех Творца́, Ма́ти су́щи Живота́;/ Тобо́ю прия́хом мы, гре́шнии,/ паде́ния на́шего возста́ние,/ Еди́на Благослове́нная.</p>
<p>Блажи́м Тя, вси ро́ди, Богоро́дице,/ я́ко ра́дости вся ны испо́лнила еси́,/ дарова́нием нам честна́го о́браза Твоего́, Пречи́стая,/ ему́же <red>Днесь</red> поклоня́ющеся,/ уми́льно мо́лим Тя:/ сподо́би, Влады́чице, Твоя́ рабы́/ в бу́дущем ве́це избра́нных ра́дости.</p>
<p>
<red>Сла́ва, и ны́не, глас 8</red>:</p>
<p>О, пресла́внаго чудесе́:/ во всех страна́х Тебе́ ра́ди/ прославля́емо ме́сто свято́е сие́, Богоневе́сто,/ я́ко и́мать в себе́ чудотво́рную Твою́ ико́ну,/ от нея́же неизрече́нныя цельбы́ прие́млюще,/ благода́рственно вопие́м Тебе́ и уми́льно мо́лим Тя:/ Пресвята́я Де́во, спаси́ ду́ши на́ша,/ всех ра́достей Ра́досте.</p>
<p>
<red>НА ЛИТУРГИ́И СЛУ́ЖБА ВСЯ БОГОРО́ДИЦЫ.</red>
</p>
<p>
<red>Слу́жба сия́ соверша́лась в Серафи́мо-Диве́евском монастыре́ в день пра́зднования ико́ны Бо́жией Ма́тери «Умиле́ния» или́ «Ра́дость всех ра́достей», 28 ию́ля, а та́кже 9 декабря́, в день основа́ния преподо́бным Серафи́мом Деви́ческой Ме́льничной общи́ны. 9 декабря́ слу́жба э́та совмеща́лась со слу́жбами Зача́тия пра́ведной Анны и преподо́бному Серафи́му Саро́вскому, чудотво́рцу. Вме́сто 2-й кафи́змы в э́тот день чита́лся ака́фист попола́м: 1-я полови́на Благове́щению Пресвято́й Богоро́дицы и 2-я полови́на преподо́бному Серафи́му Саро́вскому. По́сле Литурги́и 28 ию́ля и 9 декабря́ бы́ло устано́влено соверше́ние кре́стного хо́да по кана́вке с пе́нием Пара́клисиса.</red>
</p>
<p>
<red>Моли́тва</red>
</p>
<p>О Пресвята́я Госпоже́ Влады́чице, Богоро́дице Де́во! Приими́ недосто́йныя моли́твы на́ша, сохрани́ нас от наве́тов злых челове́к и от напра́сныя сме́рти, пода́ждь нам пре́жде конца́ покая́ние, на моле́ния на́ша умилосе́рдися и ра́дость в печа́ли ме́сто да́руй. И изба́ви нас, о Госпоже́ Влады́чице Богоро́дице, от вся́кия беды́, напа́сти, ско́рби, боле́зни и вся́каго зла, и сподо́би нас, гре́шных рабо́в Твойх, одесну́ю ста́ти во второ́м прише́ствии Сы́на Твоего́, Христа́ Бо́га на́шего, и насле́дники нас бы́ти сподо́би Ца́рствия Небе́снаго и жи́зни ве́чныя со все́ми святы́ми в безконе́чныя ве́ки. Ами́нь.</p>
<p>
<red>А́ще 28 июля соверша́ется пра́зднование Пресвято́й Богоро́дице по́лностью по Слу́жбе Смоле́нской ико́не, то Слу́жба ико́не «Умиле́ние» или́ «Ра́дость всех радостей» перено́сится на 19 ию́ля и тогда́ соверша́ется совме́стное пра́зднование Пресвято́й Богоро́дице и преподо́бному Серафи́му по сле́дующему уста́ву:</red>
</p>
<p>
<red>На вели́цей вече́рни: На </red>Го́споди, воззва́х: стихи́ры на 8: Богоро́дицы 4 и преподо́бнаго 4. Сла́ва: преподо́бнаго. И ны́не: Богоро́дицы. Вход. Проки́мен дне. И чте́ние: два Богоро́дицы и еди́но преподо́бнаго. На лити́и стихи́ры Богоро́дицы и преподо́бнаго. Сла́ва: преподо́бнаго. И ны́не: Богоро́дицы. На стихо́вне стихи́ры Богоро́дицы со стихи́ их. Сла́ва: преподо́бнаго. И ны́не: Богоро́дицы. На благослове́ние хле́бов тропа́рь Богоро́дицы, два́жды, и преподо́бнаго Серафи́ма, еди́ножды.</p>
<p>
<red>На у́трени: На </red>Бог Госпо́дь: тропа́рь Богоро́дицы, два́жды. Сла́ва: преподо́бнаго. И ны́не: Богоро́дицы. По 1-м стихосло́вии седа́лен Богоро́дицы. Сла́ва, и ны́не, то́йже.</p>
<p>
<red>По 2-м стихосло́вии седа́льны о́ба преподо́бнаго. </red>Слава, и ны́не, Богоро́дицы. Велича́ния два: Богоро́дицы и преподо́бнаго. По полиеле́и седа́лен преподо́бнаго. Степе́нна, 1-й антифо́н 4-го гла́са. Проки́мен, глас 4: Помяну́ и́мя Твое́/ во вся́ком ро́де и ро́де. Стих: Отры́гну се́рдце Мое́ сло́во бла́го, глаго́лю А́з дела́ Моя́ Царе́ви. Вся́кое дыха́ние: Ева́нгелие Богоро́дицы, от Луки́, зача́ло 4. Но 50-м псалме́, Сла́ва: Моли́твами преподо́бнаго: И ны́не: Моли́твами Богоро́дицы: Стихи́ра Богоро́дицы, глас 6: Не вве́ри мя: Кано́ны богоро́дицы со ирмосо́м на 8 и преподо́бнаго на 6. По 3-й пе́сни конда́к, и́кос и седа́лен преподо́бнаго. Сла́ва, и ны́не, Богоро́дицы. По 6-й пе́сни конда́к и и́кос Богоро́дицы. Свети́лен Богоро́дицы и преподо́бнаго. Сла́ва, и ны́не, Богоро́дицы. На хвали́тех стихи́ры на 6: Богоро́дицы 3 и преподо́бнаго 3. Сла́ва: преподо́бнаго. И ны́не: Богоро́дицы. По вели́цем славосло́вии тропа́рь преподо́бнаго. Сла́ва, и ны́не, Богоро́дицы. На часе́х тропа́рь Богоро́дицы. Сла́ва: преподо́бнаго. И ны́не: Богоро́дичен ча́са. Конда́ки же пременя́юще.</p>
<p>
<red>На Литурги́и Слу́жба Богоро́дицы и преподо́бнаго.</red>
<red>А́ще пра́зднование Пресвято́й Богоро́дице ра́ди ико́ны Ея́, имену́емыя «Умиле́ние» или́ «Ра́дость всех ра́достей», соверша́ется 28 ию́ля, совме́стно со Смоле́нской ико́ной, то к Слу́жбе преподо́бному Серафи́му 19 ию́ля добавля́ются из Слу́жбы ико́не «Умиле́ние» Богоро́дичны (на стихи́рах, по́сле тропаря́, седа́льнов и свети́льна) и кано́н.</red>
</p>
</section>
