<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Авраа́мия, игу́мена Городе́цкаго, Чу́хломскаго</p>
</title>
<p>
<red>НА МАЛОЙ ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры на 4, глас 4:</p>
<p>Ду́шу твою́ от скве́рны грехо́вныя сохрани́в неврежде́нну,/ Ду́ха Бо́жия жили́ще был еси́,/ преподо́бне о́тче Авраа́мие,/ любве́ же ра́ди Христо́вы/ вся, я́же в ми́ре кра́сная, презре́в,/ по́двиги и́ноческия и непреста́нное славосло́вие Бо́жие возлюби́л еси́,/ те́мже и Бог тебе́ возлюби́/ и я́ко уго́дника Своего́ ве́рнаго во стране́ на́шей просла́ви./ Того́ моли́, блаже́нне, о душа́х на́ших.</p>
<p>Безмо́лвия пусты́ннаго люби́тель,/ смире́ния Христо́ва рачи́тель,/ мона́хов наста́вник и оби́телей святы́х строи́тель прему́дрый,/ всем же лю́дем правове́рным/ вождь ко спасе́нию яви́лся еси́, о́тче Авраа́мие,/ в себе саме́м о́браз доброде́телей всем показу́я/ и плоды́ благоприя́тны Бо́гови принося́./ Того́ моли́, блаже́нне, о душа́х на́ших.</p>
<p>Собра́в в пусты́нях мона́хов мно́жества/ и оби́тели святы́я устро́ив прему́дро,/ непреста́нными моли́твами,/ посто́м же и мно́гими слеза́ми/ Христу́ благоугоди́л еси́/ и собра́нная ча́да твоя́/ благоче́стно жи́тельствовати научи́л еси́,/ те́мже и мздовоздая́ние по́двигов твои́х/ от руку́ Его́ досто́йно прия́л еси́./ Того́ моли́, блаже́нне, о душа́х на́ших.</p>
<p>
<red>Сла́ва, глас 6:</red>
</p>
<p>На земли́, а́ки безпло́тен, пожи́л еси́,/ преподо́бне Авраа́мие,/ посто́м и моли́твами Бо́гу угожда́я,/ и сего́ ра́ди ны́не на Небесе́х со А́нгелы всели́лся еси́,/ све́тло лику́я во оби́телех ра́йских;/ но я́ко дерзнове́ние име́яй ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен, глас то́йже:</red>
</p>
<p>О́чи се́рдца моего́ к Тебе́ возвожу́, Влады́чице:/ не пре́зри ма́лаго моего́ моле́ния/ и в час о́ный, егда́ су́дит Сын Твой ми́ру,/ бу́ди ми покро́в и Помо́щница.</p>
<p>
<red>На стихо́вне стихи́ры, глас 2:</red>
</p>
<p>Житие́ непоро́чно, терпе́ние и благоду́шие,/ любо́вь ко всем и милосе́рдие,/ незло́бие же со смире́нием/ и самоотверже́ние кра́йнее стяжа́в,/ я́ко А́нгел, на земли́ пожи́л еси́/ и друг Бо́жий наре́клся еси́,/ блаже́нне Авраа́мие,/ моли́твенниче о душа́х на́ших.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Носи́ крест на ра́мех твои́х,/ после́довал еси́ Христу́ невозвра́тным по́мыслом,/ жите́йския сла́дости презре́в/ и плотски́я стра́сти отню́д отри́нув,/ те́мже и благода́ть от Бо́га прия́л еси́/ неду́ги разли́чныя исцеля́ти/ и ду́хи лука́выя от челове́к прогони́ти,/ Авраа́мие блаже́нне,/ моли́твенниче о душа́х на́ших.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Чистото́ю душе́вною, я́ко брони́ми, оде́явся/ и непреста́нными моли́твами к Бо́гу, я́ко мече́м, вооружи́вся,/ бесо́вская ополче́ния вся му́жественно отрази́л еси́,/ и струя́ми слез твои́х сия́ вконе́ц потопи́л еси́,/ и чуде́с дар от Го́спода прия́л еси́,/ Авраа́мие блаже́нне,/ моли́твенниче о душа́х на́ших.</p>
<p>
<red>Сла́ва, глас то́йже:</red>
</p>
<p>От младе́нства Бо́гом храни́м был еси́,/ и, я́ко овча́ незло́биво,/ на па́жити душеспаси́тельней и́ноческаго жития́/ до́бре упа́слся еси́,/ и подви́жник у́бо чу́дный в животе́ сем,/ по преставле́нии же и чудотво́рец показа́лся еси́ изря́ден,/ и к ли́ком небожи́телей святы́х сопричте́н был еси́,/ Авраа́мие блаже́нне,/ моли́твенниче о душа́х на́ших.</p>
<p>
<red>И ны́не, Богоро́дичен:</red>
</p>
<p>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>Тропа́рь пи́сан на вели́цей вече́рни. </red>Сла́ва, и ны́не, Богоро́дичен.</p>
<p>
<red>НА ВЕЛИ́ЦЕЙ ВЕЧЕ́РНИ</red>
</p>
<p>Блаже́н муж: 1-й антифо́н. На Го́споди, воззва́х: стихиры на 8, глас 6:</p>
<p>Преподо́бне о́тче Авраа́мие,/ а́ще бы пусты́ня возмогла́ пове́дати твоя́ труды́ и боле́зни,/ всено́щная стоя́ния и сле́зныя пото́ки,/ в пе́рси бие́ния и из глубины́ души́ воздыха́ния,/ вои́стинну о сем немо́лчно вопия́ла бы нам,/ я́ко твоему́ житию́ диви́шася А́нгели и чуди́шася челове́цы:/ па́че бо естества́ челове́ча подвиза́лся еси́/ и вся ко́зни вра́жия победи́л еси́./ Моли́ Христа́ Бо́га, всеблаже́нне,/ спасти́ся душа́м на́шим.</p>
<p>Преподо́бне о́тче Авраа́мие,/ сле́зными пото́ки ду́шу твою́ от страсте́й очи́стив,/ на высоту́ доброде́телей возше́л еси́,/ и кра́сныя плоды́ пусты́ннаго доброде́лания твоего́/ Бо́гу прине́сл еси́,/ и Го́рний Иерусали́м прекра́сный/ в жили́ще ве́чное себе́ стяжа́л еси́,/ иде́же со А́нгелы водворя́яся,/ челове́ки чуде́с твои́х благода́тию посеща́еши;/ но, я́ко име́яй дерзнове́ние ко Го́споду,/ моли́ Того́, всеблаже́нне,/ спасти́ся душа́м на́шим.</p>
<p>Преподо́бне о́тче Авраа́мие,/ в пусты́ню всели́вся,/ пи́щу себе́ го́рькое бы́лие избра́л еси́/ и хлеб сух с водо́ю еди́ножды в седми́цу вкуша́л еси́,/ те́мже стра́сти теле́сныя до конца́ увяди́в,/ безстра́стия благода́тнаго дости́гл еси́/ и, я́ко А́нгел на земли́ пожи́в,/ чудесы́ мно́гими по успе́нии твое́м просла́вился еси́./ Но моли́ просла́вльшаго тя Влады́ку, всеблаже́нне,/ спасти́ся душа́м на́шим.</p>
<p>В пусты́ни обита́я/ и моли́твы непреста́нныя Христу́ Бо́гу и Пресвяте́й Богоро́дице/ от се́рдца возсыла́я,/ сподо́бился еси́ глас Небе́сный услы́шати, глаго́лющ:/ Авраа́мие, взы́ди на го́ру,/ иде́же ико́на Ма́тере Госпо́дни стои́т./ Ты же, преподо́бне, зна́мением кре́стным огради́вся,/ на го́ру возше́л еси́/ и рече́нную ико́ну обре́л еси́,/ на дре́ве стоя́щу и неизрече́нныя све́том сия́ющу,/ е́йже со стра́хом и ра́достию, умиле́нием же и мно́гими слеза́ми,/ пад, поклони́лся еси́,/ и оби́тель святу́ю на ме́сте том/ во и́мя Пречи́стыя созда́л еси́./ С Не́юже моли́, всеблаже́нне, Христа́ Бо́га/ спасти́ся душа́м на́шим.</p>
<p>
<red>Сла́ва, глас 8:</red>
</p>
<p>Мона́хов ли́цы наста́вника тя стяжа́ша,/ преподо́бне о́тче наш Авраа́мие,/ и, твои́м сло́вом и житие́м наставля́еми,/ благоугожда́ти Христу́ научи́шася:/ блаже́н еси́, путе́м живота́ ве́чнаго ходи́вый/ и Влады́це твоему́ ве́рно порабо́тавый,/ А́нгелов собесе́дниче, Се́ргия чу́днаго сотаи́нниче./ С ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red> Царь Небе́сный:</p>
<p>
<red>Вход. Проки́мен дне. И чте́ния 3 преподо́бническая
<emphasis>(зри день 1-й).</emphasis></red>
</p>
<p>
<red>На лити́и стихи́ра хра́му, та́же преподо́бному стихи́ры, глас 5:</red>
</p>
<p>Све́тлая па́мять успе́ния твоего́,/ преподо́бне о́тче наш Авраа́мие,/ сердца́ на́ша весели́т духо́вно:/ зрим бо честну́ю ра́ку моще́й твои́х,/ исцеля́ющу неду́жныя, с ве́рою к ней притека́ющия,/ и сла́вим Го́спода, тя просля́вльшаго,/ труды́ и по́двиги твоя́ увенча́вшаго/ толи́кою чуде́с благода́тию.</p>
<p>Кто не воспое́т, кто не просла́вит/ пресла́вная чудеса́ твоя́, сла́вне Авраа́мие?/ По честне́м бо преставле́нии твое́м/ врач безме́зден и засту́пник милосе́рд яви́лся еси́ нам,/ подава́я оби́льно больны́м исцеле́ние,/ слепы́м прозре́ние, хромы́м хожде́ние,/ ду́хи нечи́стыя от челове́к прогоня́я,/ от бездо́ждий же и смертоно́сных пове́трий/ окре́стныя лю́ди моли́твами твои́ми сохраня́я.</p>
<p>Земны́й а́нгел и Небе́сный челове́к был еси́,/ о́браз Бо́жий в души́ твое́й сохрани́в невреди́мо,/ и Христу́ самораспя́тием твои́м пусты́нным,/ ели́ко мо́щно, уподо́бился еси́,/ и ма́слина плодови́та вои́стинну в дому́ Бо́жии показяа́лся еси́;/ те́мже и чуде́с дарова́нием украси́ тя Вели́кий Щедрода́тель Бог,/ Его́же лицезре́ния ны́не наслажда́яся,/ не забу́ди и нас, Авраа́мие,/ с любо́вию пра́зднующих па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, две́ре Госпо́дня непроходи́мая;/ ра́дуйся, стено́ и покро́ве притека́ющих к Тебе́;/ ра́дуйся, необурева́емое приста́нище и Неискусобра́чная,/ ро́ждшая пло́тию Творца́ Твоего́ и Бо́га,/ моля́щи не оскудева́й о воспева́ющих/ и кла́няющихся Рождеству́ Твоему́.</p>
<p>
<red>На стихо́вне стихи́ры, глас 4:</red>
</p>
<p>От ю́ности, преподо́бне, Бо́га возлюби́л еси́,/ и, Его́ ра́ди вся блага́я ми́ра сего́ во уме́ты вмени́в,/ благоугоди́ти Ему́ всеусе́рдно потща́лся еси́,/ и за́поведи Его́ святы́я соблю́л еси́,/ те́мже и жела́ния твоего́ исполне́ние прия́л еси́/ и е́же иска́л, того́ дости́гл еси́,/ сподо́бився бы́ти друг Бо́жий/ и насле́дник Ца́рствия Небе́снаго,/ его́же и нас сподо́би моли́твами твои́ми,/ Авраа́мие, о́тче наш.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>От су́етствий мирски́х бе́гая,/ в пусты́нях и гора́х скита́лся еси́,/ в верте́пех же и про́пастех земны́х подвиза́лся еси́/ и ду́шу твою́ дом Пресвяты́я Тро́ицы соде́лал еси́,/ Ея́же си́лою Боже́ственною укрепля́емь,/ хра́мы Бо́жия и оби́тели и́ноком созда́л еси́/ и мно́ги лю́ди к животу́ ве́чному упра́вил еси́./ Да сподо́бимся у́бо и мы того́/ предста́тельством твои́м к Бо́гу,/ Авраа́мие преподо́бне, о́тче наш.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Илии́ и Предте́чи пустынножи́тием твои́м подража́я,/ мно́ги беды́ и ско́рби,/ искуше́ния же и озлобле́ния/ от бесо́в и злых челове́к претерпе́л еси́;/ те́мже и Христо́с Бог тя благослови́,/ яви́в тебе́ ико́ну Пречи́стыя Своея́ Ма́тере,/ я́же сни́де с дре́ва на ру́це твои́, ники́мже носи́ма./ Но сем же, помы́слившу тебе́/ отыти́ со ико́ною во вну́треннюю пусты́ню,/ глас от тоя́ слы́шал еси́:/ пребу́ди зде, Авраа́мие,/ и оби́тель согради́ши Ми на ме́сте сем,/ и мно́зи бу́дут ти ча́да духо́вная,/ Аз же не оста́влю вы, снабдева́ющи/ и от вся́каго зла соблюда́ющи.</p>
<p>
<red>Сла́ва, глас 6:</red>
</p>
<p>Пречестна́я оби́тель твоя́,/ ю́же последи́ ине́х созда́л еси́/ и в не́йже от трудо́в твои́х почи́л еси́,/ красу́ется и ра́дуется духо́вне,/ иму́щи в себе́ сокро́вище безце́нное,/ честны́я и многоцеле́бныя мо́щи твоя́,/ к ни́мже с ве́рою притека́юще,/ челове́цы прие́млют многообра́зная исцеле́ния и духо́вная утеше́ния./ И мы у́бо, недосто́йная ча́да твоя́/ и о́вцы слове́сныя па́жити твоея́,/ ублажа́юще тя непреста́нно, мо́лим ти ся усе́рдно:/ не преста́й моля́ся Христу́ Бо́гу,/ Богоно́сне о́тче наш,/ о живу́щих во оби́тели сей/ и о всех, свяще́нную па́мять твою́ почита́ющих/ и и́мя твое́ в по́мощь призыва́ющих.</p>
<p>
<red>И ны́не, Богоро́дичен:</red> Творе́ц и Изба́витель мой, Пречи́стая:</p>
<p>
<red>По</red> Ны́не отпуща́еши: тропа́рь свята́го, дважды. И Богоро́дице Де́во: единожды.</p>
<p>
<red>Тропа́рь свята́го, глас 4:</red>
</p>
<p>От мирска́го мяте́жа изше́д,/ в ти́хое приста́нище, преподо́бнаго Се́ргия оби́тель, прите́кл еси́,/ и та́мо равноа́нгельное житие́ пожи́в,/ во страну́ Га́личскую прише́л еси́,/ иде́же ве́ру Христо́ву насажда́я/ и новокреще́нныя лю́ди от суеве́рий пога́нских очища́я,/ мно́ги и вели́ки по́двиги подъя́л еси́/ и, оби́тели четы́ри созда́в,/ и́ноков ли́ки до́бре упа́сл еси́/ и ко Христу́ Спа́су приве́л еси́,/ Его́же моли́, преподо́бне о́тче Авраа́мие, спасти́ ду́ши на́ша.</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь свята́го, дважды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 5:</red>
</p>
<p>О земны́х и тле́нных наслажде́ниих неради́в,/ Христу́ после́довал еси́, блаже́нне,/ и пусты́нное жи́тельство возлюби́л еси́,/ сего́ ра́ди и по́стническому ли́ку преподо́бных сочета́тися сподо́бился еси́,/ с ни́миже моли́ся Го́сподеви, Авраа́мие, грехо́в оставле́ние дарова́ти/ пра́зднующим святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Не забу́ди убе́гих Твои́х до конца́, Влады́чице,/ но Твои́ми моли́твами свободи́ нас бу́дущаго преще́ния и настоя́щия па́губы/ и от гне́ва Госпо́дня исхи́ти, Богоро́дице, рабы́ Твоя́.</p>
<p>
<red>По 2-м стихосло́вии седа́лен, глас 5:</red>
</p>
<p>Иоа́нна Крести́теля и Илии́ Фесви́тянина нра́вы стяжа́в,/ в пусты́нях и гора́х водворя́тися возлюби́л еси́,/ посте́м же и бде́нием житию́ преподо́бных подража́я,/ со А́нгелы сла́вил еси́ Тро́ицу Пресвяту́ю,/ Ю́же и ны́не моли́, Авраа́мие, грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Прило́зи сопроти́вных бо́рют достоя́ние Твое́, Влады́чице,/ разори́ тех кова́рствия и низложи́ на зе́млю стремле́ния горды́ни:/ Ты бо еси́ Засту́пница и спасе́ние ро́да христиа́нскаго.</p>
<p>
<red>По полиеле́и седа́лен, глас 4:</red>
</p>
<p>Стра́сти теле́сныя воздержа́нием умертви́л еси́,/ и денноно́щными моли́твами зми́я вселука́ваго главу́ сокруши́л еси́,/ и, сле́зными струя́ми ду́шу твою́ от вся́кия скве́рны омы́в, Бо́гу вельми́ угоди́л еси́, Авраа́мие,/ те́мже и дарова́ ти чуде́с благода́ть Иису́с Человеколю́бец, Спас душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Стена́ необори́мая христиа́ном еси́, Богоро́дице Де́во:/ к Тебе́ бо прибега́юще, невреди́ми пребыва́ем/ и, гре́шнии, и́мамы Тя Хода́таицу к Бо́гу./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6: </red>Пречестна́я оби́тель твоя́:
<emphasis>
<red>зри на вели́цей вече́рни, сла́вник на стихо́вне.</red></emphasis>
</p>
<p>
<red>Кано́н Богоро́дице со ирмосо́м на 6 и свято́му на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще,/ пои́м Тебе́, Еди́ному Влады́це.</emphasis>
</p>
<p>Песнь тебе́ моле́бную предначина́я, Авраа́мие, молю́ тя, блаже́нне:/ ум мой от тьмы грехо́вныя и се́рдце от омраче́ния страсте́й моли́твами твои́ми очи́сти,/ я́ко да возмогу́ неосужде́нно восхвали́ти по́двиги твоя́.</p>
<p>Пе́сненныя да́ры со смире́нием и любо́вию прино́сим ти, блаже́нне,/ я́же прие́м благосе́рдно,/ оставле́ние согреше́ний у Христа́ Бо́га испроси́ нам моли́твами твои́ми, Авраа́мие.</p>
<p>Си́лою Влады́чнею укрепля́емь, кня́зя тьмы победи́л еси́/ и, стопа́м Христо́вым после́дуя неотсту́пно, вы́шшаго соверше́нства дости́гл еси́;/ но моли́ Бо́га о нас, преподо́бне, любо́вию чту́щих святу́ю па́мять твою́.</p>
<p>
<red>Богоро́дичен:</red> Пе́сньми Пречи́стую Ма́терь Бо́жию, вси ве́рнии, восхва́лим:/ Та бо есть приста́нище на́ше, покро́в и спасе́ние.</p>
<p>
<red>Катава́сия:</red>
<emphasis>Отве́рзу уста́ моя</emphasis>́
<emphasis>:</emphasis></p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:/ несть пра́веден, па́че Тебе́, Го́споди.</emphasis>
</p>
<p>От ю́ности Христа́ возлюби́в, за́поведи Его́ святы́я ве́рно храни́л еси́/ и, я́ко еле́нь, в дубра́ве пусты́нней обита́л еси́,/ усе́рдно рабо́тая Тому́ посто́м и моли́твою,/ и та́мо на горе́ ико́ну Ма́тере Его́ обре́л еси́ преди́вно.</p>
<p>Я́же в ми́ре кра́сная преоби́дев, преми́рная и нетле́нная стяжа́л еси́, Авраа́мие,/ и ны́не обита́еши в преми́рных селе́ниих,/ иде́же глас чист пра́зднующих и превознося́щих Христа́ во ве́ки.</p>
<p>Пресла́вное житие́ твое́, преподо́бне,/ обуче́ние ко благоче́стию нам показа́ся и достодо́лжно прославля́ется <red>Днесь</red>,/ чудеса́ же твоя́ в конце́х земли́ пропове́даются, я́ве всем возвеща́юща,/ я́ко вели́кую благода́ть от Бо́га прия́л еси́.</p>
<p>
<red>Богоро́дичен:</red> Де́ва родила́ еси́ Неискусобра́чная/ и Де́ва пребыла́ еси́, Ма́ти Безневе́стная,/ Богоро́дице Мари́е, Христа́ Бо́га на́шего моли́ спасти́ся нам.</p>
<p>
<red>Седа́лен, глас 6:</red>
</p>
<p>Воздержа́нием у́ды умертви́в пло́ти твоея́, безстра́стие духо́вное стяжа́л еси́/ и вся ловле́ния и ко́зни лука́ваго му́жественно отрази́л еси́;/ пусты́нный жи́тель и в телеси́ а́нгел быв, пусты́ню, я́ко град, и́ноки насели́л еси́/ и орга́н живы́й благода́ти Боже́ственныя яви́лся еси́, Авраа́мие Богому́дре;/ те́мже моли́ся Го́сподеви о восхваля́ющих тя и почита́ющих и́мя твое́.</p>
<p>
<red>Сла́ва, и ны́не, Богоро́дичен:</red>
</p>
<p>Милосе́рдия су́щи исто́чник,/ ми́лости сподо́би нас, Богоро́дице,/ при́зри на лю́ди согреши́вшия,/ яви́, я́ко при́сно, си́лу Твою́:/ на Тя бо упова́юще, ра́дуйся, вопие́м Ти,/ я́коже иногда́ Гаврии́л, Безпло́тных Архистрати́г.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Диви́шася твоему́ житию́ а́нгельстии чи́ни,/ я́ко во пло́ти, а́ки безпло́тен, в пусты́ни пребыва́л еси́, Авраа́мие,/ во а́лчбе и жа́жди, мра́зе же и зно́и живы́й, и вопия́ху:/ си́ле Твое́й сла́ва, Человеколю́бче.</p>
<p>Бога́тство и сла́дость, похвала́ и ра́дость/ был еси́, Христе́, ве́рному рабу́ Твоему́ Авраа́мию:/ Тебе́ бо еди́наго возлюби́ и, вся, я́же в ми́ре сем, ни во что́же вмени́в,/ в пусты́нях непроходи́мых пребыва́ше, зовы́й Тебе́ непреста́нно:/ си́ле Твое́й сла́ва, Человеколю́бче.</p>
<p>Сна очи́ма твои́ма не дал еси́, ни ве́ждома твои́ма дрема́ния,/ до́ндеже сподо́бился еси́ улучи́ти селе́ния пра́ведных, Авраа́мие,/ я́же угото́ва Бог лю́бящим Его́.</p>
<p>
<red>Богоро́дичен:</red> Ты ве́рным похвала́ еси́, Безневе́стная,/ Ты и стена́ и приста́нище:/ к Сы́ну бо Твоему́ мольбы́ прино́сиши, Всенепоро́чная, и от бед спаса́еши/ и́же ве́рою и любо́вию Богоро́дицу Чи́стую Тебе́ сла́вящия.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>От Христа́ прие́м благода́ть духо́вную,/ низложи́л еси́ лю́таго мироде́ржца ко́зни/ и, душе́вныя стра́сти обузда́в, безстра́стия венце́м венча́лся еси́, Авраа́мие.</p>
<p>Всено́щными бде́нии и моли́твами приле́жными/ и сле́зными излия́нии и серде́чными стена́нии/ Бо́гу то́щно порабо́тал еси́/ и, премно́го Тому́ угоди́в, чудотво́рец ди́вен показа́лся еси́.</p>
<p>Наста́, преподо́бне, све́тлый твоего́ пра́здника день,/ веселя́й сердца́ на́ша воспомина́нием по́двигов твои́х;/ но мо́лим тя, о́тче наш:/ соверша́ющим ве́рно па́мять твою́ пода́ждь свы́ше, моли́твами твои́ми,/ спасе́ние и от бед и скорбе́й избавле́ние.</p>
<p>
<red>Богоро́дичен:</red> Небе́сную Тя дверь показа́ Влады́ка Христо́с, Богороди́тельнице Чи́стая:/ из Тебе́ бо проше́д, на земли́ яви́ся,/ да челове́ки на Небеса́ возведе́т.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубнны́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>
<emphasis> </emphasis>Ум влады́ку над страстьми́ поста́вив, Богому́дре,/ Свята́го Ду́ха селе́ние соде́лался еси́,/ Его́же Боже́ственным де́йством и нам очи́ститися от вся́кия скве́рны пло́ти и ду́ха/ моли́ Человеколю́бца Христа́.</p>
<p>Я́ко победи́вый кня́зя тьмы ве́ка сего́, вшел еси́ в ра́дость Го́спода твоего́,/ побе́ды вене́ц на главе́ твое́й нося́;/ но, я́ко име́яй дерзнове́ние ко Спа́су,/ Того́ моли́, Авраа́мие, от страсте́й и нужд изба́витися тя почита́ющим.</p>
<p>Плотско́е мудрова́ние отложи́в, во Христа́ обле́клся еси́/ и, вся́кое стремле́ние грехо́вное в себе́ умертви́в,/ на Небесе́х ны́не живе́ши и со все́ми святы́ми лику́еши,/ воспева́я с ни́ми Бо́га спасе́ний на́ших.</p>
<p>
<red>Богоро́дичен:</red> Пресвята́я Влады́чице, ро́ждшая Искупи́теля па́дшим челове́ком,/ страсте́й мои́х утоли́ лю́тое смуще́ние/ и тишину́ пода́ждь мяту́щемуся се́рдцу моему́.</p>
<p>
<red>Конда́к, глас 8:</red>
</p>
<p>Во оби́тели Се́ргия преподо́бнаго житию́ и́ноческому до́бре навы́к,/ вя́щшаго ра́ди безмо́лвия и по́двига/ в пусты́ню удали́тися возжеле́л еси́,/ и, Ду́хом Бо́жиим води́мь,/ в преде́лы земли́ Га́личския прише́л еси́,/ и та́мо в пусты́ни ико́ну Ма́тере Госпо́дни чуде́сно обре́л еси́,/ с Не́юже вели́кая и сла́вная соверши́в,/ да́же до преде́л Чу́хломских дости́гл еси́/ и отсю́ду в ра́йския оби́тели всели́лся еси́,/ Авраа́мие Богоно́сне, о́тче наш.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Зако́н Бо́га твоего́ па́че ме́да и со́та сла́док бысть тебе́,/ и словесы́ его́ богодухнове́нными напита́л еси́ ду́шу твою́ во спасе́ние,/ те́мже и твоя́ словеса́ бы́ша на по́льзу душе́вную всем послу́шающим,/ и́хже при́сно поуча́л еси́ пе́ти:/ благослове́н Бог оте́ц на́ших.</p>
<p>Блаже́нство чи́стых се́рдцем насле́довал еси́/ и, я́ко зряй Бога, зри́ши в нем вся на́ша беды́, ско́рби же и ну́жды;/ но моли́ Просла́вльшаго тя от сих всех изба́вити ны, да пое́м Ему́ ра́достно:/ благослове́н Бог оте́ц на́ших.</p>
<p>Посто́м и страсте́й воздержа́нием себе́ украси́в,/ светле́йший па́че пита́ющихся сла́дкими бра́шны яви́лся еси́,/ те́мже и нас к воздержа́нию подви́гни, Авраа́мие,/ да неосужде́нно возмо́жем пе́ти с тобо́ю:/ благослове́н Бог оте́ц на́ших.</p>
<p>
<red>Богоро́дичен:</red> Тя, Ма́ти и Де́во, спасе́ния на́шего Хода́таицу позна́хом, земноро́днии:/ в не́дрех бо Отца́ неразлу́чно живы́й из Тебе́ воплоти́ся, Ему́же зове́м:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Гроб, иде́же положе́но бысть честно́е те́ло твое́, исто́чник исцеле́ний яви́ся лю́дем:/ всяк бо, приходя́й к нему́ с ве́рою и любо́вию, прие́млет здра́вие души́ и те́лу./ Тем у́бо сла́вяще тя, чудотво́рца сла́внаго,/ Христа́ превозно́сим во вся ве́ки.</p>
<p>Страх Бо́жий стяжа́в, и́же есть нача́ло му́дрости духо́вныя,/ покори́л еси́ ху́ждшее лу́чшему,/ и любве́ ра́ди Влады́чни греху́ мертв был еси́, и пел еси́ непреста́нно:/ превозноси́те Христа́ во вся ве́ки.</p>
<p>Зве́рие ди́вии в пусты́нях кро́тцы бы́ша пред тобо́ю, Авраа́мие,/ и ничи́мже врежда́ху ти, Бо́жией благода́ти в тебе́ де́йствующей, е́йже и безслове́снии повину́ются./ Те́мже немо́лчно взыва́л еси́:/ превозноси́те Христа́ во вся ве́ки.</p>
<p>
<red>Богоро́дичен:</red> Ты Ада́ма па́дшаго была́ еси́ Дщи/
<emphasis>и</emphasis>
Изба́вителя Бо́га на́шего яви́лася еси́ Ма́ти,/ И́же обнови́ Тобо́ю истле́вшее челове́ческое естество́,/ тем Тя пое́м, Де́во, и превозно́сим во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Богяви́ся челове́ком пло́тски/ и чре́во</emphasis>
<emphasis>Твое́ бысть простра́ннейшее небе́с./ Тем Тя, Богоро́днцу,/ А́нгелов и челове́к чинонача́лия велича́ют.</emphasis>
</p>
<p>Струя́ми слез твои́х одея́ние души́ твоея́ па́че сне́га убели́в,/ Све́та Трисия́ннаго ны́не наслажда́ешися, предстоя́ со А́нгелы Престо́лу Вседержи́теля,/ отону́дуже и на́ша мра́чныя ду́ши луча́ми благода́ти Боже́ственныя озари́, Авраа́мие.</p>
<p>Ве́ры, наде́жды же и любве́ христиа́нския преиспо́лнен сый,/ Бо́гу благоугоди́л еси́ и Пречи́стую Ма́терь Христо́ву в житии́ твое́м просла́вил еси́,/ Ея́же и ико́ну чудотво́рную в пусты́ни ди́вно обре́л еси́, Авраа́мие.</p>
<p>Целому́дренно, и пра́ведно, и благоче́стно на земли́ с челове́ки пожи́в,/ ны́не на Небесе́х со А́нгелы водворя́ешися и, я́ко звезда́ богосве́тлая, сия́еши,/ но назира́й свы́ше певцы́ твоя́, любо́вию пою́щия тя, блаже́нне Авраа́мие.</p>
<p>
<red>Богоро́дичен:</red> Богоро́дице Де́во,/ не пре́зри мене́, гре́шнаго, тре́бующа Твоея́ по́мощи и Твоего́ заступле́ния,/ на Тя бо упова́ душа́ моя́, и поми́луй мя.</p>
<p>
<red>Свети́лен:</red>
</p>
<p>Све́том Трисо́лнечнаго Божества́ просвеща́емь,/ Того́ сия́нием и нас просвети́, благоприя́тными твои́ми хода́тайствы к Безнача́льному Све́ту и Бо́гу све́тов,/ от мра́ка грехо́внаго изыма́я нас, Авраа́мие блаже́нне, мона́хов свети́льниче.</p>
<p>
<red>Сла́ва, и ны́не, Богоро́дичен:</red>
</p>
<p>Свет и ра́дость ми́рови неизрече́нно ро́ждшая,/ ду́ши на́ша омраче́нныя просвети́ и ко све́ту и́стиннаго богове́дения и благоче́стия напра́ви,/ да Тя пое́м непреста́нно, я́ко су́щую Ма́терь Све́та.</p>
<p>
<red>На хвали́тех стихи́ры на 4, глас 8:</red>
</p>
<p>Ка́ко восхва́лим твоя́ труды́ и по́двиги, о́тче наш Авраа́мие,/ сле́зная твоя́ моле́ния и всено́щная стоя́ния,/ со зверьми́ обита́ние и пусты́нное злострада́ние?/ В телеси́ бо я́ко А́нгел пожи́л еси́,/ и вся стра́сти плотски́я поще́нием умертви́л еси́,/ му́дре покори́в плоть твою́ ду́хови,/ и кня́зя тьмы посрами́л еси́,/ победоно́сец над ним яви́вся./ Моли́, блаже́нне, Христа́ Бо́га/ дарова́ти нам мир и ве́лию ми́лость.</p>
<p>Бо́га возлюби́в от всея́ души́ твоея́,/ о Бо́зе и вся бли́жния твоя́ люби́л еси́/ и от тех возлю́блен был еси́,/ блага́го ра́ди твоего́ нра́ва и до́браго жи́тельства,/ наипа́че же о спасе́нии челове́честем/ попече́ние ве́лие име́л еси́,/ наставля́я вся лю́ди Бо́жия ко Оте́честву Небе́сному;/ но моли́, блаже́нне, Христа́ Бо́га/ дарова́ти нам мир и ве́лию ми́лость.</p>
<p>Все упова́ние на Го́спода возложи́в/ и ве́рою тве́рдою укрепля́емь,/ от ико́ны же, тебе́ явле́нныя, воодушевля́емь,/ оби́тели четы́ри в пусты́нях согради́л еси́,/ и сия́ Пречи́стей Богоро́дице посвяти́л еси́,/ и, и́ноков мно́жества собра́в,/ благоугожда́ти Го́сподеви ты́я научи́л еси́,/ о́браз им самаго́ себе́ предлага́я/ и к духо́вному соверше́нству наставля́я,/ к нему́же и нас упра́ви, блаже́нне,/ подая́ всем от Христа́ Бо́га мир и ве́лию ми́лость.</p>
<p>
<red>Сла́ва, глас то́йже:</red>
</p>
<p>Мона́хов мно́жества,/ наста́вника тя почита́ем, Богоно́сне о́тче наш Авраа́мие,/ твое́ю бо стезе́ю вои́стинну пра́во ходи́ти позна́хом:/ блаже́н еси́, Христу́ порабо́тавый/ и вра́жия ополче́ния победи́вый,/ А́нгелов собесе́дниче, преподо́бных и пра́ведных соприча́стниче,/ с ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>Славосло́вие вели́кое. Ектении и отпу́ст.</p>
<p><red>НА ЛИТУРГИ́И</red></p>
<p>
<red>Блаже́нны от кано́на, пе́сни 3-я и 6-я. Проки́мен, глас 7:</red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Апо́стол к Гала́том, зача́ло 213. Аллилу́ия, глас 6: Блаже́н муж, боя́йся Го́спода, в за́поведех Его́ восхо́щет зело́. Стих: Си́льно на земли́ бу́дет се́мя его́. Ева́нгелие от Луки́, зача́ло 24. Прича́стен: В па́мять ве́чную:</p>
</section>
