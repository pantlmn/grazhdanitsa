<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бных оте́ц на́ших Симео́на, Христа́ ра́ди юро́диваго, и Иоа́нна, спо́стника его́, и свята́го проро́ка Иезеки́иля</p>
</title>
<p>
<red>НА ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры преподо́бных, глас 4.</p>
<p>
<red>Подо́бен:</red> Дал еси́ зна́мение:</p>
<p>Пусты́ню все́льшеся единомы́слием, блаже́ннии,/ плотска́я двиза́ния посто́м, и моли́твами,/ и виде́нии све́тлыми увяди́сте я́ве,/ сердца́ же уясни́сте,/ прия́тно соде́лавше духо́вным преда́нием,/ Симео́не и Иоа́нне,/ мона́шествующих утвержде́ние.</p>
<p>Бу́ими притворе́нии/ мудреца́ зло́бы обезу́мил еси́, блаже́нне,/ соверша́я пресла́вная,/ де́йствуя зна́мения, де́моны отгона́,/ просвеща́я су́щия в нощи́ грехо́вней, о́тче./ И ум несмуще́н посреде́ пли́щей<a type="note" xlink:href="#note88">88</a>
соблю́л еси́, Симео́не,/ безстра́стие от Бо́га прие́м.</p>
<p>Смире́н мудрова́нием,/ и ми́лостив, и Боголюби́в, и любве́ испо́лнен/ яви́лся еси́, Богодохнове́нне,/ умиле́н и кро́ток,/ я́коже А́нгел, по земли́ обходя́/ и житие́ име́я Небе́сное,/ те́мже почи́ на тебе́, я́коже на чистоте́, блаже́нне Симео́не,/ Оте́ц, и Сын, и Дух Святы́й.</p>
<p>
<red>И́ны стихи́ры проро́ка, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Иезеки́иле чу́дне,/ ю́же па́че ума́ мо́лнию/ и сла́ву неизрече́нную Госпо́дню, прему́дре,/ Херуви́мы Боже́ственными носи́му и восходя́щу/ и пева́ему тьма́ми уст,/ ума́ чистото́ю у́мно ви́дел еси́,/ предочи́стив ду́шу и те́ло, Богоблаже́нне.</p>
<p>Иезеки́иле Богоприя́тне,/ я́ко Христо́в подо́бник,/ чужда́го до́лга томи́тельство претерпе́л еси́,/ лю́те истяза́емь,/ преднапису́я хотя́щее честна́го ра́ди Креста́/ бы́ти ми́ру спасе́ние, Богоявле́нне, и избавле́ние./ Его́же причасти́тися всем ны́не умоли́,/ воспева́ющим тя.</p>
<p>Иезеки́иле Богодохнове́нне,/ сви́ток прие́м из руки́ Вседержи́теля,/ я́ве ме́да сладча́йши усто́м,/ священноявле́нен, Богови́ден/ и Богосло́в Богозрителев ты был еси́,/ прогне́вающему собо́ру/ от Бо́га, сла́вне, ра́зум пода́в.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, душа́м просвеще́ние,/ согреша́ющим проще́ние,/ неради́вым исправле́ние./ Ра́дуйся, утеше́ние и ра́дость,/ скорбя́щих Помо́щнице./ Ра́дуйся, Блага́я, немощны́х душ исцеле́ние./ Ра́дуйся, примире́ние к Бо́гу и Хода́таице,/ Серафи́м всех я́ко су́щи святе́йши, Чи́стая.</p>
<p>
<red>Крестобогоро́дичен:</red>
</p>
<p>Что́ зри́мое виде́ние,/ е́же Мои́ма очи́ма ви́дится, о Влады́ко?/ Содержа́й всю тварь, на Дре́во воздви́жен быв,/ и умира́еши, всем Дая́й жизнь, —/ Богоро́дица, пла́чущися, глаго́лаше,/ егда́ узре́ на Кресте́ возноси́ма/ из Нея́ неизрече́нно возсия́вшаго Бо́га и Челове́ка.</p>
<p>
<red>Тропа́рь, глас 4:</red>
</p>
<p>Бо́же оте́ц на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от нас,/ но моли́твами их/ в ми́ре упра́ви живо́т наш.</p>
<p>
<red>Тропа́рь проро́ка, глас 2:</red>
</p>
<p>Проро́че Бо́жий Иезеки́иле,/ предзре́вый затворе́нная Ду́хом врата́/ и Плотоно́сца, во исхо́де сих, Еди́наго сказа́вый Бо́га,/ Того́ моли́, мо́лимся,/ да отве́рзет дверь ми́лости Своея́/ и спасе́т ду́ши благоче́стно пою́щих па́мять твою́.</p>
<p>
<red>Ин тропа́рь проро́ка, глас то́йже:</red>
</p>
<p>Проро́ка Твоего́ Иезеки́иля па́мять, Го́споди, пра́зднующе,/ тем Тя мо́лим:/ спаси́ ду́ши на́ша.</p>
<p>
<red>НА У́ТРЕНИ</red>
</p>
<p>
<red>Кано́н преподо́бных, глас 4. Творе́ние Феофа́ново.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Прича́стием, е́же к Бо́гу, преподо́бне, свет был еси́,/ и к Нему́ отлучи́лся еси́, Симео́не, жела́нием кра́йним,/ благи́м наде́ждам твои́м, о́тче, исполне́ние прия́л еси́.</p>
<p>Жела́нием, е́же к Бо́гу, распала́емь, мир оста́вил еси́,/ спу́тника, о́тче, обре́т, Иоа́нна сла́внаго,/ с ни́мже стезю́ проше́л еси́ спаси́тельную, ра́дуяся.</p>
<p>Обогати́тися ника́коже истоща́емыми вожделе́вше,/ бога́тство и сла́ву вре́менную, му́дрии, и пи́щу мимотеку́щую,/ и мирско́е достоя́ние доблему́дренне отри́нусте.</p>
<p>
<red>Богоро́дичен:</red> Красну́, и избра́нну, и всече́стну разуме́в Тя,/ Бо́жий, Пренепоро́чная, Сын, Твой Сын бысть,/ сы́ны сотвори́ благода́тию, Богоро́дицу Тя чту́щия.</p>
<p>
<red>Ин кано́н проро́ка, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Свои́ сквозе́ Чермно́е мо́ре,/ я́ко Еди́н сла́вно просла́вися.</emphasis>
</p>
<p>Хотя́щу восхвали́ти Иезеки́иля, проро́ка Твоего́,/ дарова́ние ми пода́ждь, Благоде́телю, и благода́ть духо́вную.</p>
<p>Име́я восхожде́ния, Иезеки́иль свяще́нный,/ неизглаго́ланных самови́дец, Госпо́днею сла́вою озаря́ется.</p>
<p>Упра́вив твое́ житие́ и по́мыслу взыгра́ния плотска́я повину́в,/ проро́к яви́лся еси́ Богоприя́тный.</p>
<p>
<red>Богоро́дичен:</red> Весь просвеще́н, к восто́ком многопе́тую обраще́нную дверь,/ проро́чествуеши Де́ву, Богодохнове́нне.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зовущи:/ Ты моя</emphasis>́
<emphasis>кре́пость, Го́споди,/ и прибе́жище, и утвержде́ние.</emphasis></p>
<p>Усе́рдно к мы́сленным совле́клся еси́ де́ланием, Симео́не,/ побежда́я вра́жия полки́ Боже́ственным посо́бием Ду́ха.</p>
<p>Ра́нами моли́твенными и воздержа́ния бие́нии, преподо́бне,/ страсте́й Еги́пет, о́тче Иоа́нне, уязви́л еси́.</p>
<p>Умори́ша врага́ по́стницы Твои́, Иису́се,/ умерщвле́ние ра́достно, Влады́ко, Твое́ живоно́сное возжела́вше.</p>
<p>
<red>Богоро́дичен:</red> Избавля́ющаго челове́ки преслуша́ния лю́таго паде́ния,/ всему́ Вино́внаго, Чи́стая Всенепоро́чная, родила́ еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Умерщвле́ние стяжа́в страстно́е,/ зри́ши, сла́вне, ме́ртвых пронапи́санное, я́ко проро́к, воста́ние.</p>
<p>Ми́лостив быва́я Своему́ Бог созда́нию,/ Боже́ствен ра́зум тя заблужде́нным, Богоявле́нне, показа́.</p>
<p>Уясни́ тя, сла́вне, Божества́ сия́ние,/ И́же на Херуви́мех седя́щее, Богоглаго́ливе, тебе́ я́вльшееся.</p>
<p>
<red>Богоро́дичен:</red> Ни́ву проро́к Твой прозорли́выма чи́стую зрит очи́ма,/ де́вства соблюде́нный, Благоде́телю, Тебе́ вход.</p>
<p>
<red>Конда́к проро́ка, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Бо́жий яви́лся еси́ проро́к, Иезеки́иле чу́дне,/ воплоще́ние Госпо́дне всем провозвести́л еси́,/ Сего́ А́гнца и Зижди́теля, Сы́на Бо́жия, я́вльшася во ве́ки.</p>
<p>
<red>Ин конда́к преподо́бных, глас 8.</red>
</p>
<p>
<red>Подо́бен:</red> Взбра́нной:</p>
<p>Христо́вою любо́вию распала́еми, сла́внии,/ вся, я́же в житии́, преподо́бнии, оста́висте/ и, яре́м Его́ прие́мше и свой крест на ра́мо взе́мше,/ подража́тели Того́ житию́ бы́сте/ и Боже́ственныя Его́ сла́вы прича́стницы,/ Иоа́нне Богому́дре с Симео́ном чу́дным,/ непреста́нно моли́теся о всех нас.</p>
<p>
<red>Седа́лен преподо́бных, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Согла́сием Боже́ственным озаря́еми,/ в пути́, веду́щия к Боже́ственным сия́нием, ходи́сте ве́рно, отцы́ преподо́бнии,/ и, враго́в отбе́гше прило́гов, сы́нове све́та и дне яви́стеся,/ Иоа́нне и Симео́не Богоблаже́ннии.</p>
<p>
<red>Сла́ва, проро́ка, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Сло́ва воплоще́ние предуясни́л еси́, Боже́ственным Ду́хом озаря́емь,/ вели́кий в Боже́ственных проро́цех, Иезеки́иле Богодохнове́нне./ Те́мже я́ко проро́ка тя свяще́нно ублажа́ем/ и торжеству́ем па́мять твою́ <red>Днесь</red>, согла́сно вопию́ще ти, му́дре:/ моли́ся Христу́ спасти́ ду́ши на́ша.</p>
<p>
<red>И ны́не, Богоро́дичен:</red>
</p>
<p>Недомы́сленно и непостижи́мо есть, Влады́чице Богора́дованная,/ е́же соде́ланное о Тебе́ стра́шное Бо́жие та́инство:/ и́бо Необыме́ннаго заче́нши, родила́ еси́, пло́тию обложе́на от пречи́стых крове́й Твои́х,/ Его́же всегда́, Чи́стая, я́ко Сы́на Твоего́, моли́ спасти́ся душа́м на́шим.</p>
<p>
<red>Крестобогоро́дичен:</red>
</p>
<p>Неискусобра́чная Чи́стая и Ма́ти Твоя́, Христе́,/ ви́дящи Тя, ме́ртва ви́сяща на Кресте́, ма́терски пла́чущи, глаго́лаше:/ что́ Тебе́ воздаде́ евре́йский беззако́нный собо́р и неблагода́рный,/ и́же мно́гих и вели́ких Твои́х, Сы́не Мой, даро́в наслади́выйся?/ Пою́ Твое́ Боже́ственное снизхожде́ние.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Соедини́вшеся к стезе́ пра́вды,/ Богоно́снаго Ни́кона в Боже́ственныя огра́ды внидо́сте, преподо́бнии,/ спаси́тельным сия́нием сего́ наказа́нии обогати́стеся.</p>
<p>Единообра́зных и преподо́бно смы́слящих Богоно́сный и преподо́бный ви́дев ва́ю,/ Боже́ственными повестьми́ и Боже́ственною оде́ждою мона́шескою украси́.</p>
<p>Се́рдце твое́ скрижа́ль очище́нну Свята́го Ду́ха благода́ть обре́тши, о́тче,/ написа́ соверше́нно безстра́стие, ве́ру и любо́вь нелицеме́рну.</p>
<p>
<red>Богоро́дичен:</red> Седя́й на престо́ле превознесе́нне Херуви́мстем, я́ко престо́л Тя име́,/ на объя́тиях Твои́х почи́в, Мари́е Богоневе́сто,/ Препросла́вленный Бог наш.</p>
<p>
<red>Ин</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>На тебе́ рука́ бысть твоего́ Влады́ки и Вседержи́теля,/ неизглаго́ланная уча́щи и просвеща́ющи Тя Боже́ственными веле́ньми.</p>
<p>Ви́дети я́ко сподо́бился еси́ ужа́сно Боже́ственная виде́ния,/ на лицы́ пал еси́ и глас услы́шал еси́ Боже́ственнаго Ду́ха.</p>
<p>Да́нный твои́м усто́м из руки́ Госпо́дни сви́ток, изря́дне,/ се́рдце твое́ услади́ и проро́ка Боже́ственна соверши́.</p>
<p>
<red>Богоро́дичен:</red> Сия́ющу ви́де Иезеки́иль дверь Боже́ственну,/ е́юже про́йде Госпо́дь, затворе́ну Сию́ сохрани́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир пришел еси́,/ Свет святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Пресве́тлу зарю́, Иоа́нне, прии́м, я́ко со́лнце, яви́лся еси́,/ де́монскую тьму отгна́в, достосла́вне.</p>
<p>Твои́м жела́нием, Христе́, окрили́вшеся, преподо́бнии/ жела́ния теле́сная, я́коже пе́ну морску́ю, му́дренно оттрясо́ша.</p>
<p>Си́лою Боже́ственною ду́ши укрепи́вше, в пусты́ню всели́стеся,/ опустева́юще стра́сти, отцы́ Богому́дрии.</p>
<p>
<red>Богоро́дичен:</red> Тече́ние преста́ тле́нное,/ Де́ва бо нетле́нно породи́ Бо́га Сло́ва,/ вы́ше естества́ и сло́ва, Де́вою пребы́вши.</p>
<p>
<red>Ин</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
</p>
<p>Иезеки́иле блаже́нне Богоприя́тне,/ обраща́тися всех согреща́ющих наста́вил еси́ словесы́ твои́ми.</p>
<p>Во всем подо́бяшеся Го́сподеви проро́к:/ о чужди́х бо согреше́ниих моля́шеся.</p>
<p>Вити́йстии тя язы́цы не мо́гут восхвали́ти:/ пренебе́сною бо украси́лся еси́ све́тлостию.</p>
<p>
<red>Богоро́дичен:</red> Боже́ственный зря́ше Тя дверь Иезеки́иль,/ е́юже нам возсия́ Светода́вец и Госпо́дь.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Ум твой весь к Бо́гу простира́я,/ непреста́нными поуче́нии плотски́я любве́ не пощаде́л еси́,/ благи́х тебе́ хода́тайствуя, Симео́не, присвое́ние.</p>
<p>Ни скве́рны, ни вра́ски прия́л еси́, блаже́нне, посреде́ ми́ра живы́й,/ чи́стыми же па́че моли́твами очища́еши душе́вныя скве́рны притека́ющим ти.</p>
<p>Сый плотски́х мудрова́ний вы́шши,/ по́мыслом не уязви́лся еси́, посреде́ жен обнажа́яся:/ безстра́стия бо оде́ждею, Симео́не, обле́клся еси́.</p>
<p>
<red>Богоро́дичен:</red> Усты́, и по́мыслом, и се́рдцем, Пречи́стая, Тя, Богоро́дицу, пропове́дуем:/ Тобо́ю бо Бо́гу примири́хомся, отринове́ннии преступле́нием пе́рвее пра́отца.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis>
</p>
<p>Ви́дети сподо́бился еси́ Бо́га, проро́че чу́дный,/ вся́каго явле́ния веще́ственна очи́щся, преблаже́нне.</p>
<p>Пло́ти превы́ше быв, взя́тся превысо́кою си́лою Ду́ха/ и све́та чи́стаго яви́лся еси́ испо́лнен.</p>
<p>Прече́стно житие́ имы́й,/ ликова́ние Небе́сное, пе́ния испуща́юще,/ зри́ши Херуви́мскаго Вседержи́теля.</p>
<p>
<red>Богоро́дичен:</red> Ма́терь и Де́ву вои́стинну во о́бразе ви́дел еси́,/ дверь многосве́тлую, Богу и челове́ком Хода́таицу.</p>
<p>
<red>Конда́к преподо́бных, глас 2.</red>
</p>
<p>
<red>Подо́бен:</red> Тве́рдыя:</p>
<p>Во пло́ти я́вльшася безпло́тнаго и доброде́тельми преми́рно просия́вшаго,/ Симео́на равноа́нгельнаго и Богоно́снаго восхва́лим,/ с ни́мже Иоа́нна приснопа́мятнаго, ве́рою и любо́вию,/ я́ко моля́щияся Го́споду непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Одержи́м христоподо́бною, о́тче, Боже́ственною любо́вию други́х спасти́,/ ра́достно весь сам, вопия́, изда́лся еси<a type="note" xlink:href="#note89">89</a>
:/ благослове́н еси́ в хра́ме сла́вы Твоея́, Го́споди.</p>
<p>От Небесе́ тебе́ по́данную, о́тче, прие́млеши пи́щу,/ се́ю препитава́еши вся, благопоко́рно прие́млющия твоя́ повеле́ния/ и до́лу влеку́щий грех оставля́ющия, блаже́нне.</p>
<p>После́довав оте́ческим преда́нием, о́тче му́дре,/ па́губы Ориге́новы бе́гати злочести́выя запове́дал еси́ зову́щим:/ благослове́н еси́ в хра́ме сла́вы Твоея́, Го́споди.</p>
<p>
<red>Богоро́дичен:</red> Вы́шняго освяще́нное Боже́ственное селе́ние, ра́дуйся,/ Тобо́ю бо даде́ся ра́дость, Богоро́дице, зову́щим:/ благослове́нна Ты в жена́х еси́, Всенепоро́чная Влады́чице.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́</emphasis>/
<emphasis>ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Храм одушевле́н яви́лся еси́ Бо́жий, Богоно́се, о всеблаже́нне,/ и церко́вным ме́рилом мы́сленно научи́лся еси́, воспева́я Ду́хом:/ оте́ц на́ших Бо́же, благослове́н еси́.</p>
<p>Весь сый во у́жасе, преложе́н во град святы́й иногда́,/ и Боже́ственных та́ин научи́ся явле́нием, пе́ти поуча́яся:/ оте́ц на́ших Бо́же, благослове́н еси́.</p>
<p>Свяще́нник я́влься Бо́га Вы́шняго, досточу́дне,/ же́ртвы и мольбы́ прино́сиши Влады́це лю́дем предстоя́щим и пою́щим:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Спасти́ восхоте́ челове́ческое существо Сло́во Пребоже́ственное,/ де́вственную дверь проше́д, пло́тию из Нея́ оде́явыйся:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>Всесве́тлая ты был еси́ звезда́, су́щия в ти́не страсте́й приводя́ к животу́,/ твори́ши бо жены́ нечи́стыя целому́дренно жи́ти и отго́ниши лю́тыя неду́ги, вопия́:/ благослови́те, вся дела́ Госпо́дня, Го́спода.</p>
<p>Сый цел умо́м, в скро́ве<a type="note" xlink:href="#note90">90</a>
му́дрых чуде́с, преподо́бне,/ мно́гия улови́л еси́ юро́дствовати Го́спода ра́ди,/ ве́дый наруга́ным бы́ти, вопия́ чисте́йшею душе́ю:/ благослови́те, вся дела́ Госпо́дня, Го́спода.</p>
<p>Соверше́нно еди́ный, и́же Свои́х Си по достоя́нию сла́вя Госпо́дь,/ износи́ма, преподо́бне, и гро́бу посыла́ема, а́нгельскими светлословле́нии почита́ет, вопию́ща:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Избавля́яй нас, возсия́ из Тебе́ Госпо́дь, Де́во Чи́стая,/ Его́же моли́, Влады́чице, просвети́ти пою́щия Тя и обстоя́ния нас изба́вити, вопию́щих:/ благослови́те, вся дела́ Госпо́дня, Го́спода.</p>
<p>
<red>Ин</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>Свяще́нством проро́ческим проро́чествия свяще́нно украша́емь, сия́еши, проро́че,/ Христа́ Жизнода́вца поя́ во вся ве́ки.</p>
<p>На коле́ну преклоня́ющася, я́ко Благ, о ми́ре,/ зри́теля приими́ Твоея́ сла́вы, Иезеки́иля,/ я́ко да Тя пое́м во вся ве́ки.</p>
<p>Жела́нием Боже́ственным разже́гся,/ научи́лся еси́ па́че ума́ та́йнам, Иезеки́иле, вопия́:/ Тя, Христе́, превозно́сим во ве́ки.</p>
<p>
<red>Богоро́дичен:</red> Струю́ оставле́ния, из но́щи у́тренюя, де́вства зря, Иезеки́иль Го́сподеви вопия́ше:/ Тя превозно́сим во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Всем се́рдцем Тро́ице усе́рдно возложи́вшеся/ и и́же от Нея́ лучи́ благоде́тельно прие́мше,/ светови́дни бы́сте и со А́нгелы лику́ете.</p>
<p>Жела́нием Боже́ственным приедини́вшеся и воздержа́нием просве́щшеся,/ ча́емых благ в прича́стии уже́ бы́сте/ и блаже́нное обрето́сте, Богоблаже́ннии, наслажде́ние.</p>
<p>Ва́ша прия́т боле́зни и по́ты весе́лие, конца́ ника́коже иму́щее,/ в не́мже пита́ющеся, Симео́не преподо́бне и Иоа́нне сла́вне,/ нас непреста́нно помина́йте.</p>
<p>
<red>Богоро́дичен:</red> Спаси́ мя, всех ро́ждшая Изба́вителя и Благоде́теля,/ разори́ души́ моея́ о́блаки, Све́та о́блаче, Свята́я Влады́чице,/ и си́льна соде́лай на стра́сти, борю́щия мя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Проявле́нное на горе́ законополо́жнику во огни́ и купине́/ Рождество́ Присноде́вы/ в на́ше, ве́рных, спасе́ние/ пе́сньми немо́лчными велича́ем.</emphasis>
</p>
<p>Заре́ю сия́я, проро́че, благоче́стия, во огни́ и купине́ дре́вле Моисе́ю Я́вльшася,/ и сам ви́дети сподо́бился еси́ Тя, та́йно науча́юща неизглаго́ланным.</p>
<p>Свяще́нник показа́лся еси́, и таи́нник, и законоположи́тель,/ и проро́к прему́др, и подо́бник Влады́це и, страсте́й Его́ прича́стник быв,/ ны́не снасле́дник яви́лся еси́.</p>
<p>О, неизглаго́ланнаго и Боже́ственнаго светоявле́ния,/ Его́же ны́не наслажда́ешися, блаже́нне,/ издале́ча зря во Отце́ Сы́на и Ду́ха, три Ипоста́си Божества́.</p>
<p>
<red>Богоро́дичен:</red> Ты еси́, Богоро́дице, ору́жие на́ше и стена́,/ Ты еси́ заступле́ние на Тя наде́ющимся,/ Тебе́ и ны́не на моли́тву подвиза́ем, да изба́вимся от враг на́ших.</p>
</section>
