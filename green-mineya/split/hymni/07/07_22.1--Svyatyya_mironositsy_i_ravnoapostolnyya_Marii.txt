<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я мироно́сицы и равноапо́стольныя Мари́и Магдали́ны и возвраще́ние моще́й свята́го священному́ченика Фо́ки</p>
</title>
<p>
<red>НА ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры святы́я, глас 8.</p>
<p>
<red>Подо́бен: </red>О, пресла́внаго чудесе́:</p>
<p>Ми́ро со слеза́ми нося́щи,/ Магдали́но Мари́е,/ Боже́ственнаго гро́ба дости́гши,/ и сла́вы А́нгела узре́ла еси́,/ возвеща́ющаго Животода́вца Боже́ственное воста́ние/ и всех избавле́ние./ Те́мже единона́десятим возвести́ти потща́лася еси́,/ ра́достно глаго́лющи:/ взыгра́йте, Христо́с воста́л есть.</p>
<p>Служа́щи, прехва́льная,/ нас ра́ди по нам бы́вшему Христу́ Бо́гу/ и непреста́нными сия́нии/ ду́шу и мы́сль разже́гши,/ свет была́ еси́./ Его́же ви́девши, на Кресте́ ви́сяща,/ стра́нное виде́ние, — глаго́лала еси́, слезя́щи, —/ ка́ко Жизнь смерть во́льную/ ны́не прие́млет?</p>
<p>Па́мять твою́ свяще́нную соверша́ем,/ учи́вшаяся у Христа́/ и Того́ повеле́ния/ пропове́давшая, всесла́вная,/ душа́м на избавле́ние,/ и моще́й твои́х ра́ку, Мари́е, ве́рою облобыза́ем,/ источа́ющую благода́ть неоску́дную и просвеще́ние/ любо́вию притека́ющим, Богоблаже́нная.</p>
<p>
<red>И́ны стихи́ры свята́го, глас 4.</red>
</p>
<p>
<red>Подо́бен:</red> Дал еси́ зни́мение:</p>
<p>Весь возложи́лся еси́/ тебе́ ра́ди Претерпе́вшему спаси́тельную страсть,/ сам себе́, прехва́льне,/ муче́ния кро́вию усе́рдно благоугоди́ти/ и Тому́ прилепи́тися, о́тче, потща́лся еси́,/ отсю́ду и просла́вился еси́,/ и чуде́с обогати́лся еси́ де́йством, прему́дре,/ от Него́ венча́емь.</p>
<p>Беззако́нных шата́ния/ и де́монская стуже́ння/ страда́нни́ тве́рдостню, Фо́ко, низложи́л еси́,/ Спа́са всех я́сно возвеща́я,/ и ве́рных просвеща́я мы́сли, Богоблаже́нне,/ и мрак отгоня́ идольскаго су́етства/ просвеще́нием чуде́с твои́х/ и подвиго́в све́тлостию.</p>
<p>Приста́нище спаси́тельное,/ бе́дствующии, иму́ще тя,/ Фо́ко пресла́вне,/ жития́ волна́ми, и глубино́ю прегреше́ний,/ и печа́лей бу́рею одержи́ми,/ мо́лимся ве́рно:/ твои́ми моли́твами нас спаса́й/ от вся́ческих обстоя́ний,/ твою́ па́мять чту́щих,/ моля́ Человеколю́бца, и Влады́ку, и Го́спода.</p>
<p>
<red>Сла́ва, глас 6. Анато́лиево:</red>
</p>
<p>Пе́рвее ви́девши Боже́ственное воскресе́ние,/ Мари́е Магдали́но,/ Пе́рваго благи́х Вино́вника,/ на́ше благосе́рдно естество́ обожи́вшаго,/ пе́рвая и благове́стница яви́лася еси́,/ вопию́щи апо́столом:/ печа́ль отложи́вше,/ благоду́шие восприими́те/ и прииди́те, узри́те Христа́ воскре́сшаго/ и ми́ру подаю́щаго ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Всю отложи́вше:</p>
<p>А́гнца Своего́ А́гница Нескве́рная дре́вле и Непоро́чная Влады́чица/ на Дре́ве Кре́стнем я́ко узре́,/ ма́терски восклица́ше и, дивя́щися, вопия́ше:/ Ча́до сладча́йшее,/ что́ зре́ние сие́ но́вое и пресла́вное?/ Ка́ко сонм безблагода́тный суди́щу Пила́тову предаде́ Тя/ и осужда́ет на смерть Живота́ вся́ческих?/ Но воспева́ю Твое́ неизрече́нное, Сло́ве, снизхожде́ние.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 8. Византи́ево:</red>
</p>
<p>Во́лею обнища́вшему нището́ю мое́ю/ премно́гим благоутро́бием Христу́ Бо́гу,/ Магдали́не Мари́я, я́ко учени́ца ве́рно послужи́вши,/ на Дре́ве просте́рта и во гро́бе затворе́на ви́девши,/ вопия́ше, сле́зы точа́щи:/ что́ стра́нное виде́ние?/ И́же ме́ртвыя Животворя́й, ка́ко мертв вменя́ется?/ Ки́я ми́ры принесу́ Измени́вшему мя смра́да де́монскаго?/ Ки́я сле́зы пролию́ от слез Измени́вшему мою́ прама́терь?/ Но, о вся́ческих Царю́!/ Я́коже вертогра́да храни́тель яви́лся еси́,/ росо́ю Твои́х глаго́л вар отъе́м, рек к ней:/ к Мои́м бра́тиям ше́дши,/ благове́щения ра́дость возопи́й,/ восхожду́ бо ко Отцу́ и Бо́гу Моему́ и Бо́гу ва́шему,/ я́ко да пода́м ми́ру ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> О, пресла́внаго чудеса́:</p>
<p>Тя ви́дящи, пригвожда́ема на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, — вопия́ше, — Ча́до Сла́дкое!/ Ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Тропа́рь святы́я, глас 1:</red>
</p>
<p>Христу́, нас ра́ди от Де́вы ро́ждшемуся,/ честна́я Магдали́но Мари́е, после́довала еси́,/ Того́ оправда́ния и зако́ны храня́щи./ Те́мже <red>Днесь</red> всесвяту́ю твою́ па́мять пра́зднующе,/ грехо́в разреше́ни́е/ моли́твами твои́ми прие́млем.</p>
<p>
<red>И свята́го, глас 4:</red>
</p>
<p>И нра́вом прича́стник,/ и престо́лом наме́стник апо́столом быв,/ дея́ние обре́л еси́, Богодохнове́нне,/ в виде́ния восхо́д,/ сего́ ра́ди, сло́во и́стины исправля́я,/ и ве́ры ра́ди пострада́л еси́ да́же до кро́ве,/ священному́чениче Фо́ко,/ моли́ Христа́ Бо́га/ спасти́ся душа́м на́шим.</p>
<p>
<red>НА У́ТРЕНИ</red>
</p>
<p>
<red>Кано́н Окто́иха еди́н и святы́х два. Кано́н святы́я, творе́ние Феофа́ново, его́же краегране́сие:</red> Магдали́ну Мари́ю пою́ любо́вию. Глас 8.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Боже́ственными укра́шена добро́тами и светоли́тии сия́ющи Боже́ственными,/ очерне́вшее мое́ се́рдце твои́ми моли́твами, Мари́е, озари́.</p>
<p>Освяти́ тя Сло́во О́тчее, от духо́в зло́бы изба́вив я́ве,/ Ему́же учени́ца бы́вши, дарова́ний Свята́го Ду́ха испо́лнилася еси́.</p>
<p>Вод испо́лншися животво́рных от исто́чника незави́стнаго,/ за милосе́рдие на земли́ я́вльшагося Влады́ки,/ греха́ му́тныя изсуши́ла еси́ то́ки.</p>
<p>
<red>Богоро́дичен:</red> Ма́терь естество́м Соде́теля, пое́м Тя, Отрокови́це,/ примири́вшую Бо́гу отпа́дшее естество́ челове́ческое,/ Богороди́тельнице Всенепоро́чная Влады́чице.</p>
<p>Ин кано́н свята́го, глас то́йже.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Сокруши́вшему бра́ни мы́шцею Свое́ю/ и прове́дшему Изра́иля сквозе́ Чермно́е мо́ре,/ пои́м Ему́, я́ко Изба́вителю на́шему Бо́гу,/ я́ко просла́вися.</emphasis>
</p>
<p>Све́ту непристу́пному предстоя́, Фо́ко,/ просвети́ мой по́мысл, молю́ся, му́дре, и се́рдце,/ восхвали́ти <red>Днесь</red> свято́е твое́ страда́ние.</p>
<p>Украси́лся еси́ от де́тска, Боже́ствен ра́зум, Фо́ко, име́я,/ и благода́ти сподо́бився твори́ти зна́мения/ и отгоня́ти лука́выя ду́хи, прему́дре.</p>
<p>Испо́лнен сый благода́ти, испо́лнен ра́зума Бо́жия,/ име́л еси́ живу́щую в тебе́ Ду́ха Боже́ственнаго си́лу, Богому́дре,/ Ея́же ра́ди, я́ко со́лнце, просия́л еси́, просвеща́я ве́рныя.</p>
<p>
<red>Богоро́дичен:</red> Неискусому́жно во утро́бе Твое́й/ Невмести́маго Бо́га име́ла еси́ вме́стна, Богороди́тельнице, нете́сно,/ Его́же о нас, Богора́дованная, при́сно моли́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бче.</emphasis>
</p>
<p>Возлюби́вша пе́рвее благи́х Вино́вника, на́ше благосе́рдно естество́ обожи́вшаго,/ после́довала еси́ Ему́ усе́рдно, Мари́е,/ Того́ повину́вшася Боже́ственным веле́нием.</p>
<p>Рыда́ющи, гро́ба Изба́вителева дости́гла еси́,/ пе́рвее ви́девша Боже́ственное, отрокови́це, воскресе́ние./ Те́мже благове́стница яви́лася еси́, вопию́щи:/ Христо́с воста́, рука́ми восплещи́те.</p>
<p>
<red>Богоро́дичен:</red> Спаса́ет мя Сло́во вопло́щшееся, Пречи́стая, от Твои́х пречи́стых крове́й,/ бога́тством бла́гости разреша́я осужде́ние пе́рваго паде́ния,/ Его́же непреста́нно моли́ спасти́ ста́до Твое́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разшири́шася на враги́ мои́ уста́ моя́,/ возвесели́хся о спасе́нии Твое́м.</emphasis>
</p>
<p>Свяще́н из мла́да ра́зум име́л еси́/ и да́же до ста́рости же и престаре́ния, Богоно́се, Бо́гу угоди́л еси́,/ отту́ду сла́ву получи́л еси́.</p>
<p>Твоего́ вели́каго преще́ния, Богоно́се, не терпя́, де́мон, и́же в корабли́, отбега́ет,/ и Христо́с велича́ется де́лы твои́ми, чу́дне.</p>
<p>И́же во граде́х до́блести твоя́, по́двиги же, и тече́ния, и благодея́ния,/ кто досто́йно восхва́лит, чу́дне,/ му́чеников украше́ние и похвало́?</p>
<p>
<red>Богоро́дичен:</red> Я́ко вы́шша А́нгел, прия́ла еси́ в ложесна́, Пречи́стая,/ Влады́ку А́нгелов и всея́ тва́ри,/ те́мже Тя ве́рно почита́ем.</p>
<p>
<red>Конда́к свята́го. глас 6.</red>
</p>
<p>
<red>Подо́бен:</red> Е́же о нас:</p>
<p>Я́ко святи́тель принося́, о́тче, же́ртвы,/ на коне́ц себе́ прине́сл еси́ же́ртву жи́ву,/ свиде́тельствовав зако́нно о Христе́ Бо́зе,/ от А́нгел укрепля́емый,/ и смерть изволя́я,/ сый с вопию́щими тебе́:/ прииди́, Фо́ко, с на́ми, и никто́же на ны.</p>
<p>
<red>И́кос:</red>
</p>
<p>Жи́зни Небе́сныя жела́юще,/ пи́щу же на земли́ попира́юще, устне́ очи́стим и язы́ки та́кожде,/ пе́ния и пе́сни я́ко плету́ще досто́йно Фо́ке свяще́ннику,/ и́бо, в Небе́сную дверь вшед, невозбра́нно обре́те е́же внутрь ше́ствие/ и взира́ет на Жела́емаго, от А́нгел сла́вима./ Отту́ду бо и мо́жет о нас моли́ти еди́наго Ми́лостиваго,/ душе́вных неду́гов Цели́теля, я́ко му́ки прии́т за Него́./ Воспое́м у́бо Того́, и возопие́м Ему́:/ призира́я на ны, прииди́, Фо́ко, с на́ми, и никто́же на ны.</p>
<p>Седа́лен святы́й, глас 8.</p>
<p>
<red>Подо́бен:</red> Прему́дрости:</p>
<p>Обнища́вшему Сло́ву премно́гим милосе́рдием,/ Мари́е Магдали́но, я́ве я́ко учени́ца и́стинно послужи́ла еси́,/ зри́щи же Сего́, на Кресте́ вознесе́на и во гро́бе положе́на, рыда́ла еси́, слезя́щи./ Те́мже тя почита́ем и твое́ соверша́ем ве́рою торжество́, мироно́сице сла́вная,/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, свята́го, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Наста́, празднолю́бцы, све́тло торжество́, па́мять Богому́драго и святи́теля Фо́ки,/ веселя́щи концы́, сия́ющи зари́ми чуде́с в ми́ре,/ носи́щи челове́ком неску́дную благода́ть:/ мо́лится бо Го́сподеви спасти́ род наш.</p>
<p>
<red>И ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p>
<red>Крестобогоро́дичен:</red>
</p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́,/ Его́же, Благослове́нная, моли́щи не преста́й проще́ние прегреше́ний нам дарова́ти.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя</emphasis>́/
<emphasis>и просла́вих Твое́ Божество́.</emphasis></p>
<p>Без смуще́ния иму́щи мирска́го су́етства мысль,/ Прише́дшему мир весь спасти́ от ле́сти послужи́ла еси́.</p>
<p>Мы́ющися слеза́ми, гро́ба живоно́снаго дости́гши,/ А́нгела узре́ла еси́, возвеща́юща Христо́во, Мари́е, воскресе́нне.</p>
<p>Се́рдце твое́ непоро́чное во оправда́ниих Христо́вых бысть,/ и Того́ еди́наго вожделе́ла еси́, Кра́снаго добро́тою, достосла́вная.</p>
<p>
<red>Богоро́дичен:</red> Дрема́нием ле́ности мя сон грехо́вный, Отрокови́це, пости́же,/ бо́дренною моли́твою Твое́ю возста́вн мя к покая́нию.</p>
<p>
<red>Ин</red>
</p>
<p>
<red>Ирмо́с:</red>
<emphasis>Услы́шах, Го́споди, слух Твой и убоя́хся,/ я́ко неизрече́нным Сове́том,/ Бог сый Присносу́щный,/ от Де́вы проше́л еси́, вопло́щся./ Сла́ва снизхожде́нию Твоему́, Христе́, сла́ва си́ле Твое́й.</emphasis>
</p>
<p>Свети́льника тя сия́юща пра́вды зна́ем, де́лы и муче́нием,/ при́сно светолу́чными сия́нии просвеща́юща сердца́ ве́рных/ и неду́гов мглу, сла́вне, отгоня́ща.</p>
<p>Красе́н в добро́тах муче́ния, Фо́ко, яви́лся еси́:/ го́лубь бо Бо́жий на версе́ твое́м честне́м се́де,/ сказа́, му́дре, страсте́м прича́стнику бы́ти ду́хом.</p>
<p>Окормле́ние иму́щии, и́же в мо́ри, Богоно́се, твою́ моли́тву при́сно тя́жкия бу́ри избавля́ются,/ пою́ще тебе́ ра́ди Подаю́щаго им избавле́нне спаси́тельное.</p>
<p>
<red>Богоро́дичен:</red> Нескве́рная, Небла́зная, оскверне́нное мое́ се́рдце/ вре́дными помышле́ньми и преступле́ньми окаля́ное/ очи́сти Твои́ми к Преблага́го Бо́га Боже́ственными утеше́нии.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Пра́баба, сию́ словесы́ прельсти́вшаго и изгна́вшаго от рая́ дре́вле/ зря́щи нога́ми попира́ема чи́стых жен, нрав му́жеский стяжа́вших,/ с ни́ми ве́чно ра́дуется.</p>
<p>Уме́ршаго и во гро́бе Затворе́ннаго, всем жизнь Вдыха́ющаго, уязвля́ема любо́вию,/ сла́дцей Его́ любви́ приноша́еши ми́ро, Магдали́но, честна́я Мари́е,/ и сле́зныя пролива́еши арома́ты.</p>
<p>По стра́сти Боже́ственней, по стра́шнем Спа́сове вознесе́нии,/ прехо́диши, сло́во всю́ду честно́е возвеща́ющи и мно́ги уловля́ющи прельща́ющияся неве́дением,/ я́ко Сло́ва учени́ца сла́вная.</p>
<p>
<red>Богоро́дичен:</red> Избавля́ет мя, па́дщаго к грехо́вным многоплете́нным паде́жем,/ Иже из Тебе́ роди́тися благоизво́ливый за безме́рную ми́лость, Пресвята́я Отрокови́це,/ Его́же умоли́ вся́каго вре́да изба́витися ве́рою пою́щим Тя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Го́споди Бо́же наш, мир даждь нам,/ Го́споди Бо́же наш, стяжи́ ны,/ Го́споди, ра́зве Тебе́, ино́го не ве́мы,/ Имя Твое́ имену́ем.</emphasis>
</p>
<p>Я́коже че́стен ка́мень, проходя́, преподо́бне,/ служа́щия ка́мению лю́ди к Бо́жией ве́ре приве́л еси́/ словесы́ твои́ми и чуде́сными явле́ньми.</p>
<p>Преподо́бен в преподо́бных показа́лся еси́, сла́вне, и в му́ченицех све́тел,/ чу́дно пострада́в и борца́ победи́в, Фо́ко чу́дне.</p>
<p>Воспе́ша А́нгельская во́инства, ви́дяще пострада́вша тя, му́чениче, тве́рдо/ и безпло́тныя побежда́юща де́моны в тле́ннем твое́м, блаже́нне, телеси́.</p>
<p>
<red>Богоро́дичен:</red> Спаси́ мя, волну́ющася жития́ страстьми́, Пречи́стая,/ и окорми́ к ти́хим безстра́стия приста́нищем,/ всех По́моще христиа́н, Богоблагода́тная.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Глаго́л твои́х ороше́ние и печа́ли вар отъя́т ученико́в, честна́я, я́коже возопи́ла еси́:/ Христо́с воста́, живо́т яви́ся, я́сное облиста́ со́лнце.</p>
<p>Се твоя́ светоза́рная па́мять возсия́, просвеща́ющи ве́рныя, в ней пою́щия тя,/ и тьму отгоня́щи лука́вых бесо́в искуше́ния, досточу́дная.</p>
<p>
<red>Богоро́дичен:</red> Свяще́нства мы́сленное и неприкоснове́нное очисти́лище,/ све́щник светови́ден яви́лася еси́, и мост к Бо́гу преводя́й,/ испове́дающим Тя, Богоро́дицу, Пренепоро́чная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Я́коже проро́ка изба́вил еси́/ из глубины́ преиспо́дния, Христе́ Бо́же,/ и мене́ от грехо́в мои́х изба́ви, я́ко Человеколю́бец,/ и упра́ви живо́т мой, молю́ся.</emphasis>
</p>
<p>Возвеща́ет ти хотя́щая бы́ти челове́ческим гла́сом, пресла́вне,/ ча́шу глаго́ля пи́ти тебе́ спаси́тельную, по́сланный ти го́лубь свы́ше.</p>
<p>По премно́гих по́тех, по боле́знех неизме́рных те́ла,/ мечу́ святу́ю твою́ главу́ преклони́л еси́/ и кровьми́ зе́млю освяти́л еси́.</p>
<p>Ме́ртвым ка́пищем не послужи́в, пребога́те,/ смерть претерпе́л еси́ и живе́ши по сме́рти,/ сего́ ра́ди тя, Фо́ко, ублажа́ем.</p>
<p>
<red>Богоро́дичен:</red> Живы́й в Вы́шних во святу́ю Твою́ утро́бу всели́ся,/ пло́ти подо́бием ми́рови явля́яся,/ сего́ ра́ди Тя, Чи́стая, сла́вим.</p>
<p>
<red>Конда́к святы́я, глас 3.</red>
</p>
<p>
<red>Подо́бен:</red> Де́ва <red>Днесь</red>:</p>
<p>Предстоя́щи, пресла́вная, у Креста́ Спа́сова со ины́ми мно́гими,/ и Ма́тери Госпо́дни состра́ждущи, и сле́зы точа́щи,/ сие́ в похвалу́ приноша́ше, глаго́лющи:/ что́ сие́ есть стра́нное чу́до?/ Содержа́й всю тварь пострада́ти изво́ли./ Сла́ва держа́ве Твое́й.</p>
<p>
<red>И́кос:</red>
</p>
<p>Влады́ка Христо́с и Царь созда́ния, не оста́вль Небеса́, сни́де, я́коже изво́ли,/ и плоть тле́нную восприя́т во́лею./ Его́же ви́девши Ма́ти Непоро́чная, на Кресте́ пригвожда́ема,/ с де́вами честны́ми предстоя́щи и Магдали́на Мари́я, пла́чущи./ Той бо, та́мо су́щей и тепле́йшую ве́ру показу́ющей при́сно, после́доваше Христу́/ и гроб зря́ше, ожида́ющи и вопию́щи:/ пострада́ти изво́лил еси́, сла́ва держа́ве Твое́й.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Неду́ги отгна́ла еси́ разли́чныя, споспешеству́ющаго тебе́ Сло́ва иму́щи,/ Ему́же предстои́ши ны́не, вопию́щи, мироно́сице:/ благослове́н еси́, Го́споди Бо́же, во ве́ки.</p>
<p>Еди́на ви́дела еси́ пре́жде ине́х, живота́ на́шего Христа́ воста́вша,/ вертогра́даря же Того́ непщева́ла еси́, вопию́щи:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Уста́вила еси́ тече́ние сме́ртное,/ Безсме́ртнаго Бо́га я́ко заче́нши и ро́ждши, Чи́стая, Ему́же вси пои́м:/ благослове́н еси́, Го́споди Бо́же, во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>А́нгелом о́троки из огня́ спасы́й/ и гремя́щую пещь преложи́вый на ро́су,/ благослове́н еси́, Бо́же оте́ц на́ших.</emphasis>
</p>
<p>Проше́д сквозе́ пла́мень, я́коже три ю́ноши,/ неопале́н, му́чениче, пребы́л еси́ Христо́вою си́лою/ пожи́вшаго в тебе́ па́че у́ма.</p>
<p>Ты, огне́м Боже́ственныя любве́, му́чениче, внутрь распала́емь, Фо́ко,/ огню́ ве́щному примеша́яся, пребыва́еши, му́дре, неопали́м.</p>
<p>Испещре́н Боже́ственными добро́тами я́звенными, к Бо́гу восте́кл еси́,/ твоему́ Подвигополо́жнику, побе́ды вене́ц от Него́ прие́м.</p>
<p>
<red>Богоро́дичен:</red> Избавля́еми вся́каго осужде́ния, Де́во, чу́дным Рождество́м Твои́м,/ гла́сы ра́достными песносло́вим Тя, Присноблаже́нная.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки</emphasis>.</p>
<p>Све́тло яви́ся житие́ твое́, заря́ми облиста́, о Магдали́но!/ Доброде́тельных дея́ний, Боже́ственнаго пропове́дания, е́же к Бо́жию манове́нию,/ и луча́ми я́же к Зижди́телю любве́, Ему́же пое́ши со А́нгелы:/ свяще́нницы, по́йте, лю́дие, превозноси́те Его́ во ве́ки.</p>
<p>У Креста́ предстоя́ла еси́, зря́щи непра́ведное, сла́вная, заколе́ние/ Себе́ излия́вшаго за неизрече́нную ми́лость,/ и, стена́нии и слеза́ми облива́ема, что́ стра́нное, — вопия́ла еси́, Мари́е, — чу́до?/ Ка́ко умерщвля́ется и умира́ет смерть умертви́вый, Живо́т сый естество́м?</p>
<p>
<red>Богоро́дичен:</red> Я́ко Бо́жию Ма́терь Тя единому́дренно сла́вим и тва́ри вы́шшую, Чи́стая,/ о Тебе́ бо осужде́ние, е́же от Ада́ма, потреби́ся/ и отсту́пльшее присво́ися челове́ков существо́, пою́щее:/ свяще́нницы, благослови́те, лю́дие, превозносите Его́ во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Покрыва́яй вода́ми превы́спренняя</emphasis>
<emphasis>Своя́,/ полага́яй мо́рю преде́л песо́к и содержа́й вся,/ Тя пое́т со́лнце, Тя сла́вит луна́,/ Тебе́ прино́сит песнь вся тварь,/ я́ко Соде́телю всех во ве́ки.</emphasis>
</p>
<p>От пеле́н освяти́ тя всех Соде́тель Бог,/ и, в ме́ру дости́г во́зраста страда́ний Христо́вых, пострада́л еси́,/ и победи́л еси́ нача́ла си́лы вра́жия,/ и венцено́сец дости́гл еси́ Вы́шних оби́телей жили́ще.</p>
<p>Ко́рмчия тя изря́дна призыва́ют при́сно пла́вающии, му́чениче,/ и морски́х избавля́ются, му́дре, бед благоприя́тными твои́ми, сла́вне, моли́твами,/ воспева́юще всех Царя́, и Соде́теля, и Бо́га во ве́ки.</p>
<p>Я́ко а́гнца тя незло́бива, Госпо́дни врази́ умерщвля́ют, Фо́ко,/ во глубо́цей и честне́й ста́рости,/ врага́, сла́вне, злу нача́льника, мече́м уморя́ющаго/ испове́дания и дерзнове́ния твоего́ во ве́ки.</p>
<p>
<red>Богоро́дичен:</red> Очище́ние была́ еси́ па́дшему на́шему тле́нному естеству́,/ поро́ждши А́гнца Бо́жия, взе́млющаго согреше́ния челове́ков коне́чным милосе́рдием,/ те́мже Тя пое́м ра́достно, Де́во Богоро́дице.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>К Боже́ственней преложи́лася еси́ ны́не ра́дости, к ра́йстей широте́ простра́нней,/ к мы́сленным и преми́рным оби́телем, иде́же преподо́бных чи́нове,/ иде́же есть глас чист све́тло пра́зднующих, Мари́е Богоно́сная./ Те́мже тя вси ублажа́ем.</p>
<p>Ничто́же предпочла́ еси́ су́щих на земли́ па́че любве́ Христа́ Бо́га,/ но Того́ еди́наго снеда́ема добро́тами/ и непосре́дственно, всечестна́я, посыла́емыми луча́ми, стопа́м Сего́, вопия́ла еси́, после́дующи:/ Тя велича́ю, Многоми́лостиве.</p>
<p>Обоже́ние получи́вши боготво́рное, и пото́ка напи́вшася благода́ти,/ и мзды боле́зней прие́мши богонача́льно,/ и апо́стольским чино́м счета́ема, Магдали́но, учени́ца Сло́ва,/ любо́вию чту́щия тя твои́ми моли́твами сохрани́.</p>
<p>
<red>Богоро́дичен:</red> Я́ко Ма́ти пострада́вшаго за ны, душетле́нных страсте́й мя изба́ви;/ я́ко Ми́лостива, разреши́ согреше́ний мои́х плени́цы;/ я́ко Блага́, ублажи́ ны́не озло́бленную мою́ ду́шу бесо́вскими искуше́нии, Де́во Богоро́дице,/ да пою́ Тя, Всепе́тую.</p>
<p>
<red>Ин</red>
</p>
<p>
<red>Ирмо́с:</red>
<emphasis>Благослове́н Госпо́дь, Бог Изра́илев,/ воздви́гнувый рог спасе́ния нам/ в дому́ Дави́дове, о́трока Своего́,/ в ни́хже посети́ нас Восто́к с высоты́/ и напра́вил ны есть на путь ми́ра.</emphasis>
</p>
<p>Я́ко не́бо зве́здно, бие́ний добро́тами чуде́с, му́чениче, позна́лся еси́, Фо́ко,/ просвеща́я при́сно подсо́лнечную и реша́ тьму страсте́й и вся́каго злоче́стия,/ сего́ ра́ди ве́рою тя воспева́ем.</p>
<p>Ты те́сный ше́ствовал еси́ на земли́, му́чениче, путь,/ наде́ждами ве́чнующих красо́т, Фо́ко, благоче́стно разширя́яся,/ и вся утесни́л еси́ вра́жия лю́тая кова́рства.</p>
<p>Свяще́нное торжество́ и честны́й твой пра́здник ны́не наста́,/ нося́щ нам ра́дость соверше́ну./ В сей сла́вятся твоя́ до́блести вои́стинну, и боре́ния,/ в не́йже помина́й нас, страстоно́сче и му́чениче.</p>
<p>
<red>Богоро́дичен:</red> Но́сиши Мое́ подо́бие, Оте́ческий име́я зрак, о Сы́не Мой:/ хо́щеши бо земны́х лю́тое я́ве безобра́зие исцели́ти, —/ вопия́ше Пречи́стая, рука́ми Христа́ нося́щи,/ Ю́же песносло́вим гла́сы немо́лчными.</p>
<p>
<red>Свети́лен.</red>
</p>
<p>
<red>Подо́бен:</red> Све́те неизме́нный:</p>
<p>Со́лнце незаходи́мое, отрокови́це, е́же от Отца́ пре́жде век возсия́вшее,/ во гро́бе евре́йский сонм запеча́та,/ но воскре́сшаго ви́дела еси́ пе́рвее, Мари́е,/ и ученико́м возвести́ла еси́.</p>
<p>
<red>Сла́ва, свята́го:</red>
</p>
<p>Святи́телей украше́ние, и нищих засту́пник/ ты яви́лся еси́, Богому́дре о́тче, и столп доброде́телей,/ те́мже помина́й вся, пою́щия тя, Фо́ко.</p>
<p>
<red>Богоро́дичен:</red>
</p>
<p>Дании́л преднапису́ет Тя несеко́мую го́ру,/ из нея́же честны́й ка́мень отсече́ся и истни́ идольския хра́мы,/ Богороди́тельнице Мари́е.</p>
<p>
<red>На стихо́вне Окто́иха. Сла́ва, глас 4:</red>
</p>
<p>От младе́нства был еси́ Го́сподеви рачи́тель,/ Фо́ко всеблаже́нне му́дре,/ и́бо ору́жие Креста́ на ра́мо взем,/ неукло́нно ше́ствовал еси́ путе́м и́стины,/ и́мже А́нгелом люби́м был еси́,/ бесо́м сопроти́вник,/ и ми́рови моли́твенник я́влься изря́ден.</p>
<p>
<red>И ны́не, глас 8:</red>
</p>
<p>Во́лею обнища́вшему нището́ю мое́ю/ премно́гим благоутро́бием Христу́ Бо́гу,/ Магдали́на Мари́я, я́ко учени́ца ве́рно послужи́вши,/ на Дре́ве просте́рта и во гро́бе затворе́на ви́девши,/ вопия́ше, сле́зы точа́щи:/ что́ стра́нное виде́ние?/ И́же ме́ртвыя Животворя́й, ка́ко ме́ртв вменя́ется?/ Ки́я ми́ры принесу́ Измени́вшему мя смра́да де́монскаго?/ Ки́я сле́зы пролию́ от слез Измени́вшему мою́ прама́терь?/ Но, о вся́ческих Царю́!/ Я́коже вертогра́да храни́тель яви́лся еси́,/ росо́ю Твои́х глаго́л вар отъе́млеши, рек к ней:/ к Мои́м бра́тиям ше́дши,/ благове́щения ра́дость возопи́й,/ восхожду́ бо ко Отцу́ и Бо́гу Моему́ и Бо́гу ва́шему,/ я́ко да пода́м ми́рови ве́лию ми́лость.</p>
<p>
<red>НА ЛИТУРГИ́И</red>
</p>
<p>
<red>Блаже́нны Окто́иха, и святы́я, песнь 3-я, на 4. Проки́мен, глас 4: </red>Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Апо́стол к Кори́нфяном, зача́ло 141. Аллилу́ия, глас 1: Терпи́, потерпе́х Го́спода, и внят ми. Ева́нгелие от Луки́, зача́ло 34. Прича́стен: Ра́дуйтеся, пра́веднии:</p>
<p>
<red>Моли́тва</red>
</p>
<p>О свята́я мироно́сице и всехва́льная равноапо́стольная Христо́ва учени́це Магдали́но Мари́е! К тебе́, я́ко ве́рней и мо́щней о нас к Бо́гу хода́таице, гре́шнии и недосто́йнии, ны́не усе́рдно прибега́ем и в сокруше́нии серде́ц на́ших мо́лимся. Ты в житии́ свое́м стра́шныя ко́зни бесо́вския испыта́ла еси́, но благода́тию Христо́вою я́вно тех свободи́лася еси́, и нас моли́твами твои́ми от се́ти бесо́вския изба́ви, да вы́ну во всем житии́ на́шем де́лом, сло́вом, мы́слию и та́йными помышле́нии серде́ц на́ших ве́рно послу́жим еди́ному Свято́му Влады́це Бо́гу, я́коже Тому́ обеща́лися есмы́. Ты па́че всех благ земны́х сладча́йшаго Го́спода Иису́са возлюби́ла еси́ и Тому́ чрез все житие́ до́бре после́довала еси́, Боже́ственными уче́нии Его́ и благода́тию не то́кмо свою́ ду́шу пита́ющи, но и мно́жество люде́й от тьмы язы́ческия ко Христа́ чу́дному све́ту приводя́щи; то ве́дуще, про́сим тя: испроси́ нам у Христа́ Бо́га благода́ть просвеща́ющую и освяща́ющую, да, е́ю осеня́еми, преуспева́ем в ве́ре и благоче́стии, в по́двизех любве́ и самоотверже́ния, да неле́ностно тщи́мся служи́ти бли́жним в их ну́ждах духо́вных и теле́сных, па́мятующе приме́р твоего́ человеколю́бия. Ты, свята́я Мари́е, бо́дренно благода́тию Бо́жиею протекла́ еси́ житие́ на земли́ и ми́рно отшла́ еси́ во оби́тели Небе́сныя, моли́ Христа́ Спа́са, да моли́твами твои́ми сподо́бит нас непреткнове́нно соверши́ти стра́нствие на́ше в сей юдо́ли пла́ча и в ми́ре и покая́нии сконча́ти живо́т наш, да та́ко и в свя́тости на земли́ пожи́вше, ве́чныя блаже́нныя жи́зни на Небеси́ сподо́бимся и та́мо с тобо́ю и все́ми святы́ми вку́пе вы́ну восхва́лим Тро́ицу Неразде́льную, воспои́м Еди́но Божество́, Отца́ и Сы́на и Ду́ха Всесвята́го, во ве́ки веко́в. Ами́нь.</p>
<p>
<red>И́на моли́тва</red>
</p>
<p>О свята́я мироно́сице, равноапо́стольная Магдали́но Мари́е! Ты те́плою любо́вию свое́ю ко Христу́ Бо́гу попра́ла еси́ злы́я ко́зни вра́жия и обрела́ еси́ безце́нный би́сер, Христа́, и дости́гла еси́ Ца́рства Небе́снаго. Сего́ ра́ди к тебе́ припа́даю и умиле́нною душе́ю и сокруше́нным се́рдцем вопию́ ти, аз, недосто́йный: при́зри с высоты́ Небе́сныя на мя, бори́маго грехо́вными искуше́нии, виждь, коль мно́гими грехи́ и бе́дами на всяк день враг запина́ет мя, ища́ моея́ поги́бели. Сла́вная и всехва́льная учени́це Христо́ва Мари́е! Умоли́ возлю́бленнаго тобо́ю и возлюби́вшаго тя Христа́ Бо́га, да пода́ст ми оставле́ние мно́гих мои́х прегреше́ний, укрепи́т мя благода́тию Свое́ю тре́звенно и бо́дренно ше́ствовати путе́м святы́х за́поведей Его́ и да соде́лает мя благоуха́нный храм Ду́ха Свята́го, да та́ко в ми́ре непосты́дно сконча́ю многотру́дное житие́ мое́ на земли́ и вселю́ся во све́тлыя и блаже́нныя оби́тели рая́ Небе́снаго, иде́же ты со все́ми святы́ми вы́ну ра́достно славосло́виши Единосу́щную Тро́ицу, Отца́, Сы́на и Ду́ха Всесвята́го. Ами́нь.</p>
</section>
