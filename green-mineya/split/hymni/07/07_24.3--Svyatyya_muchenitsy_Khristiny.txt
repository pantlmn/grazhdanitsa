<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я му́ченицы Христи́ны</p>
</title>
<p>
<red>НА ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры му́ченицы на 6, глас 4.</p>
<p>
<red>Подо́бен:</red> Я́ко до́бля:</p>
<p>Христоиме́ннаго тя зва́ния/ по достоя́нию сподо́би/ Стро́яй вся про́мыслом./ Лу́чший бо коне́ц име́ла еси́ во обои́х,/ зва́нию дела́ твоя́,/ уневе́стившися Христу́ благоче́стно ве́рою,/ бы́вши же дщи Царя́ Небе́снаго,/ ра́дуешися с Ним, му́ченице, о нас моля́щися.</p>
<p>Отца́ возжела́вши Небе́снаго, сла́вная,/ нечести́ва роди́теля преоби́дела еси́,/ ма́терь же возлюби́вши, Вы́шний Иерусали́м,/ пристра́стия ма́терни любве́ отри́нула еси́/ и, обогати́вшися Христо́м вме́сто всех,/ посе́м ду́шу положи́ла еси́, му́ченице,/ не убоя́вшися мук.</p>
<p>Ни роди́телей пристра́стие,/ ни пи́щи наслажде́ние,/ ни бога́тства име́ние, сла́вная,/ ни преще́ния, ни му́ки,/ ни огнь, ни меч, ни глубина́, ни ко́ло,/ ни звере́й стремле́ния/ возмого́ша тя от любве́ Зижди́теля разлучи́ти,/ де́во му́ченице Христи́но,/ сла́ва му́чеников и похвала́.</p>
<p>
<red>Сла́ва, глас 2:</red>
</p>
<p>Я́коже многоце́нное ми́ро,/ кровь твою́ принесла́ еси́ Жениху́ твоему́ Христу́,/ Христи́но му́ченице, страстоно́сице непобеди́мая,/ возме́здие же прия́ла еси́ вене́ц нетле́нен от Него́, досточу́дная,/ тем уме́ршаго угрызе́нии ядови́тых зми́ев/ глаго́лом твои́м жи́ва воздви́гла еси́,/ призва́нием Пресвята́го Ду́ха./ Сего́ ра́ди и Небе́сных тя черто́гов сподо́би Иису́с Человеколю́бец/ и Спас душ на́ших.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:</p>
<p>Боле́зни претерпе́вши мно́гия/ в распя́тии Сы́на и Бо́га Твоего́, Пречи́стая,/ стеня́ше, слезя́щи и восклица́ющи:/ увы́ Мне, Ча́до сла́дкое!/ Без пра́вды ка́ко стра́ждеши,/ хотя́ изба́вити я́же от Ада́ма земноро́дныя?/ Те́мже, Пречи́стая Де́во,/ Тебе́ мо́лим ве́рою:/ ми́лостива нам Того́ соде́лай.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 2. Анато́лиево:</red>
</p>
<p>Христоимени́тому зва́нию де́ло/ сугу́бо показа́ла еси́, я́ко вои́стинну,/ де́вства твоего́ чистото́ю уневе́стившися Христу́,/ благоволе́нием Отца́ и де́йством Ду́ха,/ муче́ния же боре́ньми тве́рдыми/ облиста́ла еси́ светле́е со́лнечных луч./ Те́мже, я́ко же́ртва чи́стая и непоро́чная,/ на Небе́сную принесла́ся еси́ трапе́зу,/ с деви́ческими и му́ченическими ли́ки во ве́ки веселя́щися,/ с ни́миже проси́, Христи́но тезоимени́тая,/ дарова́тися чту́щим тя ми́ру/ и ве́лией ми́лости.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:</p>
<p>Егда́ Тя беззако́ннии лю́дие, Спа́се,/ Жизнь всех, на Дре́во вознесо́ша,/ тогда́ Чи́стая и Пренепоро́чная Ма́ти Твоя́,/ предстоя́щи и рыда́ющи, взыва́ше:/ Ча́до Мое́ сла́дкое,/ Све́те Мои́ма очи́ма,/ увы́ Мне, ка́ко посреде́ злоде́ю на Кресте́ пригвозди́тися претерпе́л еси́,/ И́же зе́млю пове́шей на вода́х?</p>
<p>
<red>Тропа́рь, глас 4:</red>
</p>
<p>Зва́нием ева́нгельски Христу́ уневе́стившися,/ Христи́но сла́вная,/ сла́ву ми́ра сего́ и по́хоть бре́нную вмени́ла еси́ ни во что же,/ о само́м телеси́ небрегу́щи,/ му́ки претерпе́ла еси́ до́блественно,/ тем твое́ страда́ние хвала́ми почита́ем,/ му́ченице, Христу́ тезоимени́тая.</p>
<p>
<red>Ин тропа́рь, о́бщий, глас то́йже:</red>
</p>
<p>А́гница Твоя́, Иису́се, Христи́на/ зове́т ве́лиим гла́сом:/ Тебе́, Женише́ мой, люблю́,/ и, Тебе́ и́щущи, страда́льчествую,/ и сраспина́юся, и спогреба́юся креще́нию Твоему́,/ и стражду́ Тебе́ ра́ди,/ я́ко да ца́рствую в Тебе́,/ и умира́ю за Тя, да и живу́ с Тобо́ю,/ но, я́ко же́ртву непоро́чную, приими́ мя, с любо́вию поже́ршуюся Тебе́./ Тоя́ моли́твами,/ я́ко Ми́лостив, спаси́ ду́ши на́ша.</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь: тропа́рь святы́я, два́жды. Сла́ва, и ны́не, Богоро́дичен.</p>
<p>
<red>Кано́н святы́я на 6, его́же краегране́сие: </red>Христо́ву тя пою́ тезоиме́нную отрокови́цу. Творе́ние Ио́сифово, глас 8.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Благи́ми наде́ждами утверди́вся, ум твой, Христи́но, впери́ся/ и к Бо́гу, му́ченице, вознесе́ся от теку́щих,/ измени́вся во оби́тели пребыва́ющия.</p>
<p>Разсе́дшася и лежа́ща пред нога́ми отрокови́цы страстоно́сицы зря́ще злочести́ваго,/ хвалу́ Спаси́телю дади́м вси,/ победоно́сицу сию́ показа́вшему.</p>
<p>Ви́дети Жениха́ Царя́ добро́ту кра́сную вожделе́ла еси́ чи́сто,/ те́мже Боже́ственными, страстоте́рпице, страда́ньми све́тло себе́ украси́ла еси́.</p>
<p>
<red>Богоро́дичен:</red> Зачала́ еси́ Сло́во О́тчее,/ пло́ти соедини́вшееся по ипоста́си из Тебе́, па́че сло́ва, Ма́ти Чи́стая,/ Его́же возжела́вши, Христи́на муче́ния сла́ву стяжа́ла есть.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Просте́рши о́чи и мысль, сла́вная, на Не́бо,/ тва́рьми твоего́ Зижди́теля позна́ла еси́.</p>
<p>Бога́тство неотъе́млемо — е́же к Бо́гу име́ла еси́ ве́ру, честна́я,/ те́мже нищету́ и́дольскую оста́вила еси́.</p>
<p>Пе́ние благода́рственно Творцу́ Христу́ пе́ла еси́,/ к дре́ву лю́те, му́ченице, привя́зана и строга́ния претерпева́ющи.</p>
<p>
<red>Богоро́дичен:</red> Уста́ви мое́ смуще́ние помышле́ний, Чи́стая Влады́чице,/ и ути́ши души́ вся́ку печа́ль, Христа́ ро́ждшая.</p>
<p>
<red>Седа́лен, глас 1.</red>
</p>
<p>
<red>Подо́бен:</red> Гроб Твой:</p>
<p>Кровь твою́, честна́я, я́коже алава́стр ми́ра, принесла́ еси́ Христу́,/ Жениху́ твоему́, любо́вию,/ возме́здие же прия́ла еси́ от Него́, досточу́дная,/ вене́ц Боже́ственный и нетле́нен, му́ченице./ Те́мже прия́ла еси́ исцеле́ний благода́ть си́лою духо́вною.</p>
<p>
<red>Слава, и ны́не, Богоро́дичен:</red>
</p>
<p>Безневе́стная Чи́стая Богоро́дице Де́во, еди́на ве́рных Предста́тельнице и покро́ве,/ бед, и скорбе́й, и лю́тых обстоя́ний всех изба́ви,/ на Тя упова́ние, Отрокови́це, иму́щих,/ и ду́ши на́ша спаси́ Боже́ственными моли́твами Твои́ми.</p>
<p>
<red>Крестобогоро́дичен:</red>
</p>
<p>Зря́щи Тя, Христе́, Всенепоро́чная Ма́ти, ме́ртва на Кресте́ просте́рта, вопия́ше:/ Сы́не Мой, собезнача́льне Отцу́ и Ду́ху,/ что́ неизрече́нное Твое́ сие́ смотре́ние,/ и́мже спасл еси́ пречи́стых рук Твои́х, Ще́дре, созда́ние?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Пита́лася еси́, ра́нами Боже́ственными наслажда́ема,/ му́ченице христоимени́тая, виде́нии Жениха́ твоего́,/ и на Того́ добро́ту взира́ющи.</p>
<p>Велича́ю Тя, Го́споди, —/ му́ченице, привя́зана бы́вши к колесе́м, возопи́ла еси́, —/ и сла́влю и́мя Твое́, укрепля́ющаго лю́бящия Тя.</p>
<p>Прилепи́хся к Тебе́, жела́нием уязвля́ема Твоея́ любве́,/ победоно́сицу мя покажи́ в страда́нии, —/ му́ченица взыва́ше.</p>
<p>
<red>Богоро́дичен:</red> Во проро́цех Тя сла́вный дре́вле Иса́ия жезл именова́,/ цвет нося́щу, Го́спода, Богоро́дице Ма́ти Присноде́во.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
</p>
<p>Я́ко А́нгел во пло́ти, му́ченице, бы́вши,/ Небе́снии А́нгели пи́щею а́нгельскою тя пита́ху.</p>
<p>Ка́меня жи́зни не отве́рглася еси́, Христи́но,/ те́мже к ка́меню тя привяза́вше, врази́ в во́ду вверго́ша.</p>
<p>Восхи́тилася еси́ к высоте́, возлете́вши, я́коже го́рлица, крилы́ Боже́ственнаго Ду́ха,/ и у Зижди́теля почи́ла еси́.</p>
<p>
<red>Богоро́дичен:</red> Ме́ртва грехо́м бы́вша, оживи́ мя,/ Жизнь безсме́ртную, Де́во Ма́ти, ро́ждшая.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли мои́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Услади́ся твое́ добро́тами се́рдце пресла́дкаго Рачи́теля, страстоте́рпице,/ и в воню́ Того́ страсте́й спе́шно текла́ еси́, зову́щи:/ Женише́ мой, Твоея́ ра́ди закала́юся ны́не любве́.</p>
<p>Отца́ Небе́снаго тя, му́ченице, роди́тель ви́дев лю́бящу,/ ва́рварский показа́ нрав и многообра́зными обложи́ му́ками:/ преде́ла бо злочести́вый своего́ не разуме́ естества́.</p>
<p>Я́ко крин, в му́ченических удо́лиях, я́ко сладково́нный процвела́ еси́ ши́пок,/ ми́рну иска́пающи благода́ть, и ве́рных сердца́ пома́зала еси́,/ христоимени́тая му́ченице честна́я,/ святы́х Ангел соприча́стнице.</p>
<p>
<red>Богоро́дичен:</red> Разуме́вше Богогла́снии проро́цы та́инства Твоего́, Де́во, глубину́,/ проро́чески провозвести́ша, Боже́ственным просвещаеми издале́ча Ду́хом,/ Ма́терь Тя всеи́стинну всех Влады́ки бы́ти.</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:</p>
<p>Светови́дная голуби́ца позна́лася еси́, криле́ иму́щи зла́те,/ и к высоте́ Небе́сней возлете́ла еси́, Христи́но честна́я./ Те́мже твой сла́вный пра́здник соверша́ем,/ ве́рою покланя́ющеся твои́х моще́й ра́це,/ из нея́же истека́ет всем оби́льно/ исцеле́ние Боже́ственное,/ душа́м же и те́лом.</p>
<p>
<red>И́кос:</red>
</p>
<p>Песносло́вящи благоче́стно Тро́ицу Святу́ю, честна́я де́во му́ченице,/ показа́ла еси́ су́щим тогда́ омраче́нным мгло́ю лю́таго гне́ва,/ ка́ко сия́ние Тоя́ просвеща́ет ве́рныя./ Мучи́теля же от руки́ избе́гла еси́, я́коже друга́я Фе́кла, избе́гши от беззако́нных,/ произшла́ же еси́ посреде́ сете́й./ Те́мже вои́стинну, пою́ще, почита́ем преставле́ние твое́, благодаря́ще еди́наго Бо́га,/ тебе́ ра́ди дарова́вшаго исцеле́ние Боже́ственное душа́м же и те́лом.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Пе́ние всех Благоде́телю, клоко́щущему огню́ прибли́жившися, взыва́ла еси́,/ твое́ ороша́ющему се́рдце:/ благослове́н еси́, Го́споди Бо́же, во ве́ки.</p>
<p>Еди́наго Бо́га получи́ти возжела́вши, неради́ла еси́ удо́м опаля́емым,/ не отве́рглася еси́ Христа́, деви́це, пою́щи:/ благослове́н еси́, Го́споди Бо́же, во ве́ки.</p>
<p>Ту́чами крове́й твои́х струи́ изсуши́ла еси́ идолонеи́стовства,/ одождя́еши же ны́не исцеле́ний пучи́ну, де́во му́ченице,/ уста́вила еси́ пла́мень страсте́й.</p>
<p>
<red>Богоро́дичен:</red> Зако́ны, Де́во, превозше́дши естества́ Боже́ственным Твои́м зача́тием,/ па́че естества́ Бо́га родила́ еси́, вопию́щи:/ благослове́н еси́, Го́споди Бо́же, во ве́ки.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Волну́ющееся мо́ре напа́стей мук Боже́ственным окормле́нием невре́дно преплыла́ еси́,/ зми́я погрузи́вши твои́х по́двиг, му́ченице, глубино́ю./ Те́мже ра́йская небу́рно приста́нища дости́гла еси́, вопию́щи:/ свяще́нницы, воспо́йте, лю́дие, превозноси́те во вся ве́ки.</p>
<p>Зми́я лю́таго умертви́ла еси́ животво́рными по́двиги,/ и моли́тв твои́х стоя́нии неукроти́мыя зве́ри успи́ла еси́,/ и от сих вре́да кроме́ пребы́ла еси́, Зижди́телю пою́щи, Христи́но:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Глаго́лом живы́м воздви́гла еси́ уме́ршаго угрызе́нием, му́ченице страстоно́сице, я́да змии́на:/ Бог бо, смерть попра́вый Боже́ственным погребе́нием, твои́х моли́тв послу́ша, Христи́но./ К Нему́же вопие́ши непреста́нно:/ о́троцы, благослови́те, свяще́нницы, воспо́йте, лю́дие, превозноси́те во вся ве́ки.</p>
<p>
<red>Богоро́дичен:</red> Тве́рдая помо́щнице ве́рным, Присноде́во,/ изба́ви мя ле́сти лука́ваго зми́я, лю́те борю́щаго и смири́ти тща́щагося./ Ты бо неле́стна на Тя наде́ющимся еси́ наста́вница, вопию́щим непреста́нно:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Ви́дети сподо́билася еси́, укра́шена/ и муче́ния оде́ждами блиста́ющи, твоего́ Жениха́, Христи́но,/ му́ченице многострада́льная.</p>
<p>Кра́сная твоя́ добро́та, я́коже возлюби́ла еси́,/ И́же па́че всех добро́т красне́йши Христо́с,/ Небе́сных черто́гов тя сподо́би.</p>
<p>Совокупи́лася еси́ со Безпло́тными, сла́вная, ли́ки/ и со страда́льческими собо́ры причла́ся еси́,/ о нас моля́щи Всеще́драго.</p>
<p>Со́лнца светле́йши яви́ся твоя́ па́мять, блиста́нии благода́тными Ду́ха/ тя чту́щия, Христи́но, просвеща́ющи.</p>
<p>
<red>Богоро́дичен:</red> Благолюби́вая Де́во, озло́бленную грехми́ ду́шу мою́ ублажи́/ и ве́чнаго пла́мене мя изба́ви моли́твами Твои́ми.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шате:</p>
<p>Я́ко шипо́к красне́йший, от терно́внаго прозябла́ еси́ ко́рене, де́во Христи́но,/ оброще́нием, му́ченице, свяще́ннаго страда́ния обагри́вшися кро́вию,/ и ны́не, Боже́ственную твою́ па́мять творя́щия любо́вию спаса́й от бед.</p>
<p>
<red>Богоро́дичен:</red>
</p>
<p>Стоя́ще о́крест Тебе́ де́вы Богому́дрыя, Богороди́тельнице Мари́е,/ я́коже цари́цы ро́дом, Твоему́ Сы́ну приведо́шася невестоле́пно, Пречи́стая, я́ко Царю́ вся́ческих,/ Его́же, Ма́ти Де́во Отрокови́це, о нас моли́.</p>
<p>
<red>На хвали́тех стихи́ры на 4, глас 4. Самогла́сны:</red>
</p>
<p>Крест, я́ко ору́жие держа́вно,/ Христи́но му́ченице, держа́щи рука́ми,/ ве́ру, я́ко щит, наде́жду, я́ко броня́,/ любо́вь, я́ко лук,/ мучи́телей томле́ния победи́ла еси́ му́жески,/ де́монов кова́рствия упраздни́ла еси́ боже́ственне;/ во главу́ же усекнове́на бы́вши,/ лику́еши со Христо́м,/ непреста́нно моля́щи о душа́х на́ших.</p>
<p>Бога́тство оста́вльши оте́ческое,/ Христа́ же жела́ющи и́стинно,/ сла́ву обре́те му́ченица и бога́тство Небе́сное/ и, при́сною моли́твою огражде́на благода́тною,/ ору́жием Креста́ попра́ мучи́теля./ Те́мже А́нгели, подвиго́м чудя́щеся, глаго́лаху:/ паде́ся враг, жено́ю побежде́н быв,/ венцено́сица яви́ся му́ченица./ И Христо́с во ве́ки ца́рствует, я́ко Бог,/ подая́й ми́рови ве́лию ми́лость.</p>
<p>Сла́вим Твое́, Христе́, мно́гое милосе́рдие,/ и бла́гость, е́же на нас бы́вшую,/ я́ко и жены́ упраздни́ша пре́лесть идолонеи́стовства/ си́лою Креста́ Твоего́, Человеколю́бче,/ мучи́теля не убоя́шася, льсти́ваго попра́ша,/ возмого́ша же во след Тебе́ приити́,/ в вопю́ ми́ра Твоего́ теча́ху,/ моля́щеся о душа́х на́ших.</p>
<p>Чудоде́йствова, Христе́, Креста́ Твоего́ си́ла,/ я́ко и Христи́на му́ченица страда́льческим по́двигом подвиза́ся,/ отону́дуже немощно́е естества́ отве́ргши,/ до́блественне сопроти́вися мучи́телем,/ те́мже и вене́ц побе́ды прие́мши,/ мо́лится о душа́х на́ших.</p>
<p>
<red>Сла́ва, глас 5:</red>
</p>
<p>Де́вства твоего́ красоты́ восхоте́ Царь сла́вы Христо́с,/ я́ко непоро́чну тя неве́сту/ Себе́ обручи́ совокупле́нием нетле́нным,/ и́бо во́лею Свое́ю пода́в добро́те твое́й си́лу,/ на враги́ же и стра́сти непобеди́му показа́,/ претерпе́вшую ра́ны го́рькия/ и му́ки свире́пыя,/ сугу́бым венце́м увязе́ тя/ и поста́ви одесну́ю Себе́, я́ко цари́цу испещре́ну./ Того́ моли́, му́ченице честна́я и многострада́льная Христи́но,/ певце́м твои́м спасе́ние и жизнь пода́ти/ и ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Ра́дуйся:</p>
<p>Избавле́ние нас ра́ди и це́ну вели́кую,/ пречи́стую кровь Твою́ изво́лил еси́ да́ти,/ безгре́шне Христе́ мой,/ всем хотя́ спасе́ние получи́ти./ Те́мже Тя зря́щи пригвожде́на Ма́ти Твоя́,/ рыда́ющи, власы́ терза́ше Си, глаго́лющи:/ Ча́до, А́гнче Всенепоро́чный,/ мир хотя́ изба́вити честно́ю Твое́ю кро́вию,/ от о́чию Мое́ю ка́ко заше́л еси́, Спа́се,/ незаходи́мое Со́лнце,/ И́же всем подая́й просвеще́ние,/ и мир, и ве́лию ми́лость.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 1:</red>
</p>
<p>С Вы́шними си́лами причла́ся еси́, сла́вная,/ мир оста́вльши и Христа́ возжела́вши,/ Христи́но о всечестна́я!/ Проси́ нам ве́лия ми́лости.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Небе́сных чино́в:</p>
<p>У Креста́ предстоя́щи Сы́на и Бо́га Твоего́/ и долготерпе́ние Того́ смотря́ющи,/ глаго́лаше, пла́чущи, Ма́ти Чи́стая:/ увы́ Мне, Ча́до сладча́йшее,/ что́ сия́ стра́ждеши непра́ведно, Сло́ве Бо́жий,/ да спасе́ши челове́чество?</p>
<p>
<red>НА ЛИТУРГИ́И</red>
</p>
<p>
<red>Блаже́нны Окто́иха, на 4 и святы́я песнь 3-я, на 4. Проки́мен, глас 4: </red>Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Апо́стол к Кори́нфяном, зача́ло 181. Аллилу́ия, глас 1: Терпя́, потерпе́х Го́спода, и внят ми. Ева́нгелие от Луки́, зача́ло 33. Прича́стен: В па́мять ве́чную бу́дет пра́ведник:</p>
</section>
