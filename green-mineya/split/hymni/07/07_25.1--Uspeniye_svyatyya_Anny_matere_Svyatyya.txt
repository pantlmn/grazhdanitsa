<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Успе́ние святы́я Анны, ма́тере Святы́я Богоро́дицы, и па́мять святы́х жен Олимпиа́ды и Евпракси́и</p>
</title>
<p>
<red>НА ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры святы́я Анны на 6, глас 4.</p>
<p>
<red>Подо́бен:</red> Дал еси́ зна́мение:</p>
<p>Зако́ны оправда́ния соблюда́ющи невреди́мо/ и Бо́гу Вседержи́телю непоро́чно рабо́тающи,/ сподо́билася еси́, А́нно, ма́ти бы́ти/ по пло́ти Христа́ ро́ждшей Чи́стей Богоотрокови́це,/ с Не́юже тя ублажа́ем/ и свято́е твое́ успе́ние/ ра́достною мы́слию пра́зднуем <red>Днесь</red>.</p>
<p>Жи́зни пала́ту, А́нно Богому́драя, ро́ждши,/ к жи́зни преста́вилася еси́ вои́стинну нетле́нней/ и совокупля́ешися с ли́ки пра́ведных,/ пита́ющих тя бога́тно Влады́чнею ра́достию;/ те́мже твое́ преставле́ние соверша́ем, приснопомина́емая,/ и ве́рно почита́ем, Богому́дрии, <red>Днесь</red>.</p>
<p>Дверь Небе́сную, А́нно Богому́драя, ро́ждши,/ к Небе́сному селе́нию востекла́ еси́, сла́вная,/ и сла́вы Боже́ственныя ны́не наслажда́ешися./ Е́йже и нас, честно́е твое́ успе́ние пра́зднующих,/ моли́твами твои́ми сподо́би,/ страсте́й мрак разоря́ющи/ и лю́тых обстоя́ний мглу отгоня́щи.</p>
<p>
<red>И́ны стихи́ры, глас 1.</red>
</p>
<p>
<red>Подо́бен:</red> О, ди́внаго чудесе́:</p>
<p>Се светоза́рное торжество́/ и све́тлый день и ми́ру, ра́достный,/ успе́ние честно́е и достохва́льное А́нны благосла́вныя,/ из нея́же роди́ся Жизнь ро́ждшая,/ одушевле́нный киво́т, невмести́мое Сло́во вмести́вшая,/ печа́ли разреше́ние и ра́дости Хода́таица,/ подаю́щая всем ве́рным ве́лию ми́лость.</p>
<p>О, пресла́внаго чудесе́!/ Исто́чник жи́зни пресла́вно ро́ждшая,/ еди́ну в жена́х благослове́нную Чи́стую,/ преставля́ется от вре́менныя жи́зни к безконе́чней/ А́нна благосла́вная,/ от земли́ взе́мшися к Небе́сным,/ <red>Днесь</red> сра́доватися а́нгельским собо́ром,/ ея́же ны́не свято́е пра́зднуем торжество́.</p>
<p><red>Днесь</red> све́тлое торжество́, ве́рных ли́цы,/ успе́ние твое́ честно́е почита́ем всеблагогове́йно/ Боже́ственным Ду́хом:/ наста́ бо нам исцеле́ний блиста́ющая благода́ть,/ и попаля́ющая возду́шных духо́в лука́вых совокупле́ния,/ и све́том наставля́ющая мы́сли/ ве́рою воспева́ющих твое́, досточу́дная А́нно/ честно́е преставле́ние.</p>
<p>
<red>Сла́ва, и ны́не, глас 8. Анато́лиево:</red>
</p>
<p>И́же от непло́дных чресл/ жезл святы́й, Богоро́дицу, прозя́бший/ из Нейже спасе́ние ми́ру возсия́ — Христо́с Бог,/ супру́г непоро́чный и дво́ице свята́я, Иоаки́м и А́нна;/ си́и бо, преста́вльшеся к Небе́сным селе́нием,/ со Дще́рию свое́ю Пречи́стою Де́вою/ и со А́нгелы лику́ют,/ о ми́ре моли́тву творя́ще./ И́хже и мы, соше́дшеся, благоче́стно пою́ще, глаго́лем:/ и́же Богоотрокови́цы ра́ди и Пречи́стыя Мари́и,/ пра́отцы Христо́вы бы́вше,/ моли́теся о душа́х на́ших.</p>
<p>
<red>На стихо́вне стихи́ры, глас 5.</red>
</p>
<p>
<red>Подо́бен:</red> Ра́дуйся:</p>
<p>Ра́дуйся, мы́сленная ла́стовице,/ ве́сну благода́ти нам возвести́вшая,/ непоро́чно в целому́дрии жи́тельствовавши до́бре,/ и де́вства сокро́вище,/ че́стно боле́зновавшая,/ Непоро́чную Богоро́дицу,/ а́гнице честна́я, я́же ро́ждшая Ю́ницу,/ взе́млющаго А́гнца ми́ра прегреше́ния,/ сло́вом Сло́во ро́ждшую, еди́ну Неискусому́жную,/ А́нно, прама́ти Госпо́дня, тя от земли́ пресе́льшаго./ Его́же ны́не моли́ душа́м на́шим дарова́ти ве́лию ми́лость.</p>
<p>
<red>Стих:</red> Ра́дуйтеся, пра́веднии, о Го́споде,/ пра́вым подоба́ет похвала́.</p>
<p>Ра́дуйся, вожделе́нная Бо́гу,/ избра́нная святостьми́ сия́ний зако́на,/ дво́ице честна́я,/ я́же изъявле́ния до́бре Боже́ственною благода́тию предлага́ющая,/ Христа́ ро́ждшую, Нача́льника жи́зни на́шея, Та роди́вши,/ Иоаки́м Богоприя́тный и Боже́ственная А́нна всечестна́я,/ свети́льницы, возсия́вшии свещу́ безсе́нную,/ благопра́вящии благода́ть, Пречи́стую Богоро́дицу./ С Не́юже моли́теся/ душа́м на́шим дарова́ти ве́лию ми́лость.</p>
<p>
<red>Стих:</red> Блаже́ни вси, боя́щиися Го́спода,/ ходя́щии в путе́х Его́.</p>
<p>Ра́дуйся, благослове́нная земле́,/ я́же Богопрозя́бшую ми́рови зе́млю процве́тшая,/ я́же в зако́не Боже́ственнем безпреста́ни поуча́ющаяся/ и благода́ть всем подписа́вшая,/ сою́з непло́дствия рождество́м свои́м избе́гшая,/ и сме́ртию нетле́ние воздава́ющая,/ и к Боже́ственней преста́вльшаяся све́тлости А́нна Богоблаже́нная,/ прама́ти Христа́ Бо́га,/ я́же светоно́сный свети́льник — Богоро́дицу ро́ждшая./ С Не́юже испроси́ душа́м на́шим дарова́ти ве́лию ми́лость.</p>
<p>
<red>Сла́ва, и ны́не, глас 8:</red>
</p>
<p>Прииди́те, вся тварь, в кимва́лех псало́мски, соше́дшеся,/ восхва́лим А́нну Богому́друю,/ Боже́ственную го́ру ро́ждшую от ложе́сн свои́х/ и к горе́ мы́сленней и ра́йским селе́нием/ <red>Днесь</red> премину́вшую, и к ней возопие́м:/ блаже́нное чре́во твое́,/ носи́вшее вои́стинну Свет ми́рови внутрь во чре́ве носи́вшую,/ и сосца́ твоя́ кра́сная, я́же сса́ше дои́вшая Христа́,/ пищу жи́зни на́шея./ Его́же моли́ изба́вити нас от вся́кия ско́рби и прило́га вра́жия/ и спасти́ ду́ши на́ша.</p>
<p>
<red>Тропа́рь, глас 4:</red>
</p>
<p>Жизнь ро́ждшую во чре́ве носи́ла еси́, Чи́стую Богома́терь,/ Богому́драя А́нно./ Те́мже к прия́тию Небе́сному, иде́же веселя́щихся жили́ще,/ в сла́ве ра́дующися, ны́не преста́вилася еси́,/ чту́щим тя любо́вию/ прегреше́ний прося́щи очище́ние,/ присноблаже́нная.</p>
<p>
<red>На повече́рии кано́н святы́х жен, его́же краегране́сие: </red>Честны́м жена́м честно́е пою́ пе́ние.
<red>Глас 8,</red> Ио́сиф.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́и́ иногда́,/ Моисе́и́скии́ жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ песнь Бо́гови воспева́юща.</emphasis>
</p>
<p>Плотско́ю не́мощию си́льнаго врага́ низложи́сте,/ и присво́истеся к Бо́гу, преподо́бныя жены́,/ моля́щеся си́лу всем нам пода́ти спаси́тельную.</p>
<p>Уязви́стеся добро́тою Женихо́вою и во след Его́ прилепи́стеся псало́мски,/ после́дующе живоно́сным стопа́м Его́,/ и сего́ ра́ди низложи́сте врага́ зми́я.</p>
<p>Увяди́вше труды́ по́стническими теле́сныя добро́ты,/ украси́сте ва́ша ду́ши/ и со Христо́м Женихо́м в черто́ги све́тлыя внидо́сте, преподо́бныя.</p>
<p>
<red>Богоро́дичен:</red> Неве́стник показа́ся светови́ден утро́ба Твоя́, Де́во,/ ми́лости ра́ди теле́сно из Тебе́ воплоти́вшагося Го́спода/ и вся́ческая Богоразу́мия луча́ми просве́щшаго.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́и́,/ жела́нии́ кра́ю, ве́рных утвержде́ние,/ Еди́не Человеколю́бче</emphasis>.</p>
<p>Презре́ла еси́ добро́ту теле́сную, пречестна́я,/ и мимогряду́щую сла́ву, я́ко сон, вмени́ла еси́,/ во смире́нии же, Олимпиа́до, и поще́нии Бо́га взыска́ла еси́, Богоблаже́нная.</p>
<p>Младе́нствующи ле́ты, нас ра́ди Младе́нца Сло́ва, на зе́млю, Евпракси́е, прише́дшаго,/ ве́рою возлюби́ла еси́/ и Того́ о́бразу ду́шу связа́ла еси́, непрело́жна пребы́вши.</p>
<p>Отверго́стеся ми́ра и пло́ти мудрова́ния,/ воздержа́нием же и труды́ стяжа́вше Христа́, Жениха́ Пречи́стаго,/ черто́г Небе́сный, подаю́щаго вам Боже́ственное наслажде́ние.</p>
<p>
<red>Богоро́дичен:</red> Свяще́нных проро́к свяще́нныя трубы́ дре́вле Тя провозвести́ша,/ дверь Све́та ро́ждшую и сви́ток одушевле́нный,/ на не́мже не рука́ми Сло́во написа́ся па́че сло́ва, Пречи́стая Де́во.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Странноприе́мница усе́рднейша была́ еси́, собо́р свяще́нных упокоева́ющи/ и Христа́ о сем веселя́щи, за милосе́рдие стра́нна бы́вшаго.</p>
<p>Добро́ту пречи́стую люби́маго ви́девши Жениха́ твоего́, Евпракси́е,/ увяди́ла еси́ пло́ти добро́ту воздержа́нием.</p>
<p>Дрема́ние отри́нувше от душе́вных ве́ждей свяще́нныя жены́,/ успи́сте двиза́ния теле́сная воздержа́нием.</p>
<p>
<red>Богоро́дичен:</red> Воплоти́вшагося Тебе́, Го́споди, от Пречи́стыя Де́вы преподо́бныя возлюби́вше,/ в воню́ ми́ра Твоего́ потеко́ша,/ Твое́ю уязви́вшеся Боже́ственною любо́вию.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́иул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>От исто́чника напая́ема, вселе́нную всезлаты́ми уче́нии свяще́ннаго па́стыря напои́вшаго,/ кла́сы прозябла́ еси́ до́брыя де́тели, Олимпиа́до,/ и́миже пита́еши сердца́ нас, чту́щих тя.</p>
<p>Блаже́нными наде́ждами твою́ сла́вную ду́шу укре́пльши/ и пи́щею невеще́ственною пита́ема, ума́ чистото́ю де́ньми мно́гими/ терпели́вно а́лчбу, Евпракси́е, претерпе́ла еси́, ра́дующися.</p>
<p>Умертви́вшеся ми́рови, насле́довасте жизнь безсме́ртную/ и черто́га Боже́ственнага сподо́бистеся, Богоблаже́нныя,/ свещи́ ва́ша по́стническим еле́ем неугаси́мы соблю́дше, всечестны́я.</p>
<p>
<red>Богоро́дичен:</red> Бо́жие Бог Сло́во во утро́бу Неискусобра́чную во́лею всели́ся/ и Челове́к узре́н бысть, И́же Де́вою соблюды́й Тя, Пречи́стая,/ Его́же жела́юще, отрокови́цы по́стнически Сему́ после́доваша житие́м све́тлым.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Ио́на су́щи, Евпракси́я боле́зней усе́рдием, благочести́вым по́мыслом/ ве́тхаго запина́теля попира́ше в не́мощи же́нстей телесе́:/ утвержда́ше бо сию́ Христо́с, И́же в на́шу обо́лкся не́мощь.</p>
<p>Воздержа́ние и смире́нное се́рдце, бде́ние с ми́лостынею,/ ра́зум, и ве́ру пра́ву, и соверше́нну любо́вь, Олимпиа́до, стяжа́вши, сла́вная,/ была́ еси́ храм Бо́жий и чуде́с исто́чник неоску́дный.</p>
<p>Устрани́вше себе́ жите́йских сласте́й терпе́нием боле́зней по́стнических,/ на зе́млю Соше́дшаго нас ра́ди и во́лею Стра́нствовавша/ вы, честны́я, сего́ ра́ди стяжа́сте на Небесе́х, странноприи́мствовавша вас, досточу́дныя.</p>
<p>
<red>Богоро́дичен:</red> Чистоты́ Тя и че́стна де́вства чи́стый сосу́д, Отрокови́це, Соде́тель обре́т,/ сло́вом в пречи́стое Твое́ чре́во всели́ся/ и всю вра́жию от челове́к зло́бу изгна́.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Повеле́нное:</p>
<p>В моли́твах та́йных бдя́ще и насла́ждшеся писа́ньми Богодохнове́нными,/ Олимпиа́да и Евпракси́я сла́вная/ на ра́му Госпо́день взя́ша Крест и, Сему́ после́дующе воздержа́тельно,/ всю лесть зми́я низложи́ша, зову́ще Христу́:/ Женише́ Небе́сный, Ты бу́ди нам утвержде́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Сла́ву тле́ющую на нетле́нную премени́ша любо́вию, преподо́бныя,/ ея́же наслажда́ющеся при́сно, ра́дующеся и веселя́щеся, пою́т:/ благослове́н Бог оте́ц на́ших.</p>
<p>О, ка́ко претерпе́ стоя́ние, а́лчбу же на дни мно́ги, Евпракси́е,/ Христу́ вопию́щи, Жениху́:/ благослове́н Бог оте́ц на́ших.</p>
<p>Вели́к тя сосу́д узре́в Боже́ственнаго Ду́ха, Олимпиа́до,/ бога́тно вели́кими свои́ми исполня́ет тя уче́нии/ в патриа́рсех вели́кий Златосло́в, блаже́нная.</p>
<p>
<red>Богоро́дичен:</red> Разреши́ла еси́ еди́на кля́тву прама́тернюю/ всех благослове́ньми венча́ющаго Христа́ ро́ждши, Де́во, Ему́же пое́м:/ Го́споди Бо́же, благослове́н еси́ во ве́ки.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Победи́тели мучи́теля и пла́мене/ благода́тию Твое́ю бы́вше,/ за́поведем Твои́м зело́ прилежа́ще, о́троцы вопия́ху:/ благослови́те, вся дела́ Госпо́дня, Го́спода.</emphasis>
</p>
<p>По́мыслу, де́во, стра́сти безслове́сныя повину́ла еси́,/ и Жениху́ Сло́ву уневе́стившися, непоро́чная чи́стая, вопию́щи:/ благослови́те, вся дела́, Го́спода, по́йте и превозноси́те Его́ во ве́ки.</p>
<p>Ва́шими по́двиги те́мнаго кня́зя низло́жше,/ вене́ц нетле́ния нам исхода́таиша, и ра́йския вхо́ды, отрокови́це,/ и Боже́ственное наслажде́ние в ра́дости души́ во ве́ки.</p>
<p>Распе́ншеся ми́ру и Бо́жиею любо́вню уязви́вшеся, свяще́нныя де́вы,/ вкуше́нием сла́дким Е́ву уязви́вшаго, воздержа́ния стрела́ми уязви́сте,/ воспева́юще Христа́ во ве́ки.</p>
<p>
<red>Богоро́дичен:</red> Иису́са ро́ждшая, от чи́стых крове́й Твои́х воплоще́нна,/ де́вы вся собрала́ еси́, Пречи́стая Де́во Ма́ти, и с ни́ми вопию́щи:/ благослови́те, вся дела́, Го́спода и превозноси́те Его́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Кра́сныя Влады́це, и богоглаго́ливыя го́рлицы,/ и ла́стовицы све́тлыя и чистолюби́выя,/ в добро́ты Небе́сныя приведе́ни бы́сте.</p>
<p>Сочта́стеся с Вы́шними ликостоя́нии и во избра́нных собо́рех всели́стеся,/ о нас моля́щеся любо́вию ще́дрому Бо́гу.</p>
<p>Па́мять Евпракси́и и Олимпиа́ды, я́ко со́лнце, ми́рови возсия́,/ ве́рных мы́сли просвеща́ющи, Христа́ велича́ющих при́сно.</p>
<p>
<red>Богоро́дичен:</red> Све́та су́щи прия́телище,/ просвети́, Де́во, омраче́нную страстьми́ ду́шу мою́/ и кроме́шния тьмы изба́ви мя мольба́ми Твои́ми.</p>
<p>
<red>Стихи́ры святы́х жен, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Тайносло́вца проро́ка/ и учи́теля на́шего/ учени́цу в пе́снех/ Олимпиа́ду согла́сно почти́м досто́йно/ и с не́ю восхваля́юще целому́дренную и чи́стую Евпракси́ю,/ я́ко Христу́ моля́щуюся спасти́ся нам.</p>
<p>Благоче́стия исча́дие/ и удобре́ние мона́шествующих су́щу,/ пе́сньми досто́йно почти́м согла́сно, вси ве́рнии,/ Евпракси́ю целому́дренную,/ я́ко моля́щую Зижди́теля о нас,/ спасти́ся душа́м на́шим.</p>
<p>
<red>Слава:</red>
</p>
<p>Ты, земну́ю красоту́ совле́кши,/ до́бре благу́ю часть избра́ла еси́, Богому́драя,/ ю́же обре́те Мари́я,/ и, вся а́бие оста́вльши вре́менная,/ доброде́телию прия́ла еси́/ мы́сленный би́сер многоце́нный.</p>
<p>
<red>И ны́не: </red>Досто́йно есть:</p>
<p>
<red>НА У́ТРЕНИ</red>
</p>
<p>
<red>На </red>Бог Госпо́дь: тропа́рь А́нны святы́я, три́жды. Богоро́дична не глаго́лем.</p>
<p>
<red>По 1-й кафи́зме седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Твое́ пра́зднуем, пра́ведная А́нно, успе́ние,/ сла́вою бо неизрече́нною просла́ви тя Христо́с Бог, я́ко прама́терь Свою́./ Те́мже, преста́вльшися, Того́ моли́ мир моли́твами твои́ми пода́ти нам,/ покрыва́ющи от сопроти́вных ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к животу́ нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p>
<red>По 2-й кафи́зме седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>В ру́це нас ра́ди от Де́вы вочелове́чшагося преда́вши ду́шу,/ и́бо Зижди́тель твой и Бог к нетле́нней жи́зни преста́ви тя./ Те́мже ны́не че́стно ублажа́ем тя,/ я́ко еди́ной Честне́й и непоро́чней вои́стинну Богоро́дице су́щую ма́терь, и согла́сно взыва́ем:/ Зижди́теля Твоего́ и Бо́га, Христа́ Спа́са на́шего, моли́/ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря/ и внима́ше мы́слию, и́же на руно́ дождь, в безсе́менном зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший,/ и, свиде́тельствуя, обру́чник Твой и храни́тель свяще́нником взыва́ше:/ Де́ва ражда́ет и по рождестве́ па́ки Де́вою пребыва́ет.</p>
<p>
<red>А́ще пра́зднуеши, велича́ние:</red>
</p>
<p>Велича́ем тя,/ свята́я пра́ведная А́нно,/ прама́ти Христа́ Бо́га на́шего,/ и всечестно́е сла́вим/ успе́ние твое́.</p>
<p>
<red>Кано́ны Окто́иха о́ба без му́ченична и святы́я на 6, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса</emphasis>́.</p>
<p>Согреше́ний проще́ние, и злых избавле́ние,/ и житии́ исправле́ние ны́не ми испроси́,/ твою́ светоно́сную па́мять почита́ющему <red>Днесь</red>, А́нно всехва́льная.</p>
<p>Живо́т ро́ждшую боголе́пно родила́ еси́,/ те́мже к присножи́зненней жи́зни преста́вилася еси́,/ наслажда́ющися ра́дости неизглаго́ланныя и Све́та невече́рняго, А́нно Богозва́нная.</p>
<p>Благода́ть Боже́ственная к ра́дости преста́ви,/ без се́мене ю́же роди́ Дщи сея́ Чи́стая,/ и предстои́т со мно́гим дерзнове́нием,/ Го́сподеви моля́щися спасти́ся всем.</p>
<p>Пра́ведно и преподо́бно пожи́вши, всехва́льная,/ к Пра́ведному Го́споду ны́не преста́вилася еси́/ ра́доватися с пра́ведными, и́же от ве́ка,/ те́мже, соше́дшеся, тя ве́рою почита́ем.</p>
<p>
<red>Богоро́дичен:</red> Из Тебе́ нам возсия́ Со́лнце пра́ведное,/ и всю озари́ Богоразу́мием зе́млю,/ и разори́ мглу неразу́мия, Чи́стая, Всенепоро́чная, и Всеблаже́нная.</p>
<p>
<red>Катавасия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́,/ несть бо свят, па́че Тебе́, Человеколю́бче.</emphasis>
</p>
<p>Заче́ншую Содержа́щаго вся зачала́ еси́/ и родила́ еси́ па́че сло́ва Христа́ ро́ждшую,/ те́мже твое́ успе́ние, А́нно, почита́ем.</p>
<p>С похвала́ми соверша́ется сла́вная па́мять твоя́,/ я́ко родила́ еси́ нам хвале́ний превы́шшую,/ Чи́стую Богома́терь, А́нно Богоприя́тная.</p>
<p>Я́коже со́лнце с луно́ю, А́нне совокупля́яся,/ сла́вный Иоаки́м, де́вства зарю́ ражда́ет,/ Ея́же ра́ди Божества́ луча́ просия́.</p>
<p>Го́ру Боже́ственную из чресл твои́х родила́ еси́/ и к гора́м мы́сленным и рая́ селе́нием, А́нно, премину́ла еси́, Богоблаже́нная.</p>
<p>
<red>Богоро́дичен:</red> Тя Предста́тельницу тве́рдую, Богороди́тельнице, стяжа́хом,/ упова́ние на Тя возложи́вше, спаса́емся/ и, к Тебе́ бо прибега́юще, огражда́емся.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Ма́тере Влады́ки и Творца́/ ма́ти была́ еси́, А́нно всехва́льная, Того́ повеле́ния при́сно храня́щи,/ сего́ ра́ди, уме́рши, к жи́зни безсме́ртней преста́вилася еси́ вои́стинну/ и к Све́ту невече́рнему./ Те́мже светоно́сную и святу́ю твою́ па́мять соверша́ем,/ ду́хом просвеща́еми всегда́, и согла́сно вопие́м ти:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в Сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Я́же в зако́не пи́саная, поуча́ющися, соверши́ла еси́/ и Законода́вца Ма́тере ма́ти была́ еси́,/ те́мже тебе́ вся тварь по до́лгу ны́не сотворя́ет твою́ ра́достно па́мять.</p>
<p>Блаже́нное чре́во твое́ вои́стинну,/ носи́вшее Свет ми́ра внутрь во чре́ве носи́вшую,/ и сосца́ твоя́ кра́сная,/ я́ко дои́вшая дои́вшую, А́нно, Христа́, Пита́теля на́шего.</p>
<p>Я́ко пожи́вши непоро́чно, Ю́же непоро́чно родила́ еси́, Богоро́дицу Отрокови́цу,/ Сло́во О́тчее породи́вшую,/ и к Нему́ со сла́вою всели́лася еси́,/ обожена́ честны́ми вои́стинну прича́стии.</p>
<p>
<red>Богоро́дичен:</red> Де́вы чре́во — стог, я́коже на гумне́, вои́стинну яви́ся,/ клас неде́ланен иму́щи, и́мже пита́ется вся́кое естество́, зову́щее:/ Всеси́льне, сла́ва, Христе́, си́ле Твое́й.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия Сла́вы Сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis>
</p>
<p>Не́бо родила́ еси́ на земли́ вои́стинну, ро́ждшую Небесе́ Творца́,/ <red>Днесь</red> тя преставля́юща к Небе́сным со сла́вою, А́нно пресла́вная.</p>
<p>С невеще́ственными чи́нми невеще́ственным умо́м лику́еши ра́достно,/ исполня́ема сия́ния Богатода́вца,/ но нас помина́й, ве́рою хва́лящих тя.</p>
<p>От ко́рене Иессе́ева прозя́бшая я́ве,/ благоцвету́щий жезл, Чи́стую, израсти́ла еси́, сла́вная,/ израсти́вшую цвет неувяда́ющий, Иису́са, Изба́вителя на́шего.</p>
<p>
<red>Богоро́дичен:</red> К Тебе́ прибега́ю еди́ней держа́вней, ве́рных покро́ву,/ на Тя наде́жду возлага́ю спасе́ния моего́,/ Пресвята́я Влады́чице Богоро́дице, не пре́зри мене́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Го́спода Иису́са Бо́га пра́отцы,/ Иоаки́м же и А́нна, пра́вдою укра́шени,/ по достоя́нию в пе́снех да восхва́лятся <red>Днесь</red>.</p>
<p>Вся́ческих похва́л А́нна превзы́де,/ я́ко вся́кия похвалы́ превозше́дшую родила́ есть,/ сего́ ра́ди в ли́це пра́ведных водворя́ется.</p>
<p>Светоно́сия и све́тлости испо́лнена па́мять твоя́,/ сия́ния же в ми́ре спаси́тельная испуща́ющи,/ целому́дренная А́нно, дарова́ний вся́ческих испо́лни.</p>
<p>Ру́чку, ма́нну Боже́ственную вмести́вшую, во чре́ве носи́ла еси́, А́нно,/ и, с Не́ю ны́не на Небесе́х живу́щи,/ о всех мо́лишися, прехва́льная.</p>
<p>
<red>Богоро́дичен:</red> От А́нны ми́рови роди́лася еси́,/ Цари́це, всех Царя́ ро́ждшая,/ и, де́вствующи по Рождестве́, Херуви́м превы́шши, Пренепоро́чная.</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:</p>
<p>Прароди́телей Христо́вых па́мять пра́зднуем,/ тех ве́рно прося́ще по́мощи/ изба́витися всем от вся́кия ско́рби, зову́щим:/ Бог наш с на́ми, сих прославле́й, я́коже благоволи́.</p>
<p>
<red>И́кос:</red>
</p>
<p>Проро́чески сни́демся вси досто́йно пе́ти прама́тере Христо́вы блаже́нное преставле́ние:/ <red>Днесь</red> бо от вре́менныя преста́вися жи́зни,/ на Небесе́х с ра́достию ше́ствие творя́щи, ра́дуется,/ я́ко су́щи ма́ти и́стинныя су́щия Богоро́дицы, и взыва́ет ве́рно:/ вели́чит душа́ моя́ Го́спода, я́ко роди́х Сего́ Ма́терь на земли́,/ И́же Сию́ прославле́й, я́коже благоволи́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Спасы́й во огни́ авраа́мския Твоя́</emphasis>
<emphasis>о́троки/ и халде́и уби́в,/ я́же Пра́вда пра́ведно уловля́ше,/ препе́тый Го́споди,/ Бо́же оте́ц на́ших благослове́н еси́.</emphasis>
</p>
<p>Я́ко жи́зни и́стинныя, А́нно, Ма́терь ро́ждши,/ к жи́зни и́стинней преста́вилася еси́ ко све́ту, взыва́ющи:/ препе́тый Го́споди, Бо́же оте́ц на́ших, благослове́н еси́.</p>
<p>И́же Ма́тери Изба́вителя ма́ти су́щи, А́нно,/ от земли́ к Небеси́, доброде́тельми укра́шена, востече́, во хвале́нии зову́щи:/ Бо́же оте́ц на́ших, благослове́н еси́.</p>
<p>К несконча́емей жи́зни, к простра́нней широте́ ра́йския пи́щи,/ к невече́рнему све́ту отшла́ еси́, Богоно́сице, зову́щи:/ Бо́же оте́ц на́ших, благослове́н еси́.</p>
<p>Испещре́на доброде́тельми, добро́тою Боже́ственных дарова́ний укра́шена,/ к Бо́гу преложи́ся, непреста́нно зову́щи:/ препе́тый Го́споди, Бо́же оте́ц на́ших, благослове́н еси́.</p>
<p>
<red>Богоро́дичен:</red> Укра́шена добро́тами доброде́телей,/ кра́снаго па́че сыно́в челове́ческих и родила́ еси́ Сло́во, Пренепоро́чная,/ кра́сными ле́потами украша́ющаго Тебе́ песносло́вящих.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу</emphasis>́
<emphasis>емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>Ма́ти еди́ныя Богоро́дицы, я́же непло́ды пре́жде, ны́не же прама́ти Христо́ва,/ я́коже непло́дства, си́це и ме́ртвости, совле́кши оде́жду, во стране́ живу́щих вопие́т:/ Го́спода по́йте, дела́, и превозноси́те Его́ во вся ве́ки.</p>
<p>Христо́с тебе́ две́ри Вы́шния отве́рзе, ра́достно тя прия́т,/ я́ко дверь родила́ еси́, е́юже Сам про́йде и затворе́ну яви́ по исхожде́нии,/ Богому́драя достойнопе́тая А́нно,/ те́мже тя почита́ем, ве́рнии, во ве́ки.</p>
<p>Свя́то житие́ сконча́вши, Святы́я Присноде́вы ма́ти была́ еси́,/ Я́же Пресвято́е Сло́во породи́, освяще́ние и избавле́ние нам подаю́ща,/ Богому́драя и досточу́дная А́нно,/ те́мже тя пое́м при́сно, ве́рнии, во ве́ки.</p>
<p>
<red>Богоро́дичен:</red> Мно́гими мя содержи́ма беда́ми и бу́рею грехо́вною бе́дствующаго,/ ко приста́нищу невла́емому дыха́ний Ду́ха, Богороди́тельнице Влады́чице, ны́не наста́ви:/ приста́нище бо еси́ христиа́н./ Те́мже Тя пое́м во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние процвела́ еси́</emphasis>./
<emphasis>Тем Тя вси велича́ем.</emphasis></p>
<p>От земли́ чре́ва твоего́ вои́стинну роди́ся земля́ свята́я,/ неде́ланен клас прозя́бши безсе́менно, ми́рови Пита́теля и Го́спода,/ тебе́ к пи́щи неиждива́емой, А́нно, прему́дро преста́вльшаго.</p>
<p>Па́мять твоя́ <red>Днесь</red> нам возсия́, со́лнца светле́йши,/ сия́нием бога́тых даро́в нас просвеща́ющи, всечестна́я, и мрак страсте́й изыма́ющи,/ ю́же соверша́ющих сохрани́.</p>
<p>Боже́ственный нас Иоаки́м и А́нна Богому́драя и всесла́вная,/ супру́г честны́й и светоно́сный, созыва́ют боже́ственне весели́тися сих пра́здником,/ его́же уясни́ Светода́вец всех Госпо́дь.</p>
<p>
<red>Богоро́дичен:</red> Мари́е Госпоже́ всех, вся́кими мя порабоще́на согреше́нии ны́не свободи́:/ Сама́ бо Свободи́теля родила́ еси́ всех,/ рабо́ты нас изба́вльшаго грехо́вныя, Боже́ственным манове́нием.</p>
<p>
<red>Свети́лен.</red>
</p>
<p>
<red>Подо́бен:</red> Со ученики́:</p>
<p>Достодо́лжно воспое́м Богозва́нную А́нну:/ Богоро́дицу бо та Де́ву Мари́ю ро́ждши па́че наде́жды,/ сро́дница по пло́ти Христа́, Изба́вителя на́шего, яви́ся,/ сию́ боголе́пно прие́мшаго <red>Днесь</red> в Вы́шних, о нас моля́щуюся и о умире́нии ми́ра.</p>
<p>
<red>Сла́ва, и ны́не.</red>
</p>
<p>
<red>Подо́бен:</red> Не́бо звезда́ми:</p>
<p>Не́бо ро́ждши, А́нно, но́вое, Мари́ю, Е́юже возсия́ сла́вы Со́лнце,/ <red>Днесь</red> от земли́ к Небе́сным прехо́диши,/ Христу́ сра́дующися, пресла́вная.</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Па́мять соверша́юще честну́ю,/ Тебе́ воспева́ем, Христе́,/ пресла́вно А́нну от жи́зни привре́менныя/ к непрестаю́щей сла́ве преста́вльшаго ны́не,/ я́ко ма́терь су́щую без се́мене ро́ждшия Тя па́че естества́/ Богоро́дицы и Присноде́вы Ма́тере.</p>
<p>Па́мять святу́ю соверша́юще пра́отец Христо́вых/ Иоаки́ма и А́нны, честны́х и непоро́чных,/ прославля́ем непреста́нно Изба́вителя/ и Ще́драго Го́спода,/ сих преста́вльшаго к жи́зни/ нестаре́емей и нетле́нней.</p>
<p>К невеще́ственным лико́м и пра́ведных селе́нием,/ иде́же а́нгельстии чи́ни,/ иде́же святы́х собо́р,/ ра́дость пра́зднующих соверша́ется,/ и ны́не ду́хи пра́ведных Иоаки́ма и А́нны всели́,/ и́хже благоче́стно восхваля́юще, ублажи́м.</p>
<p>
<red>Сла́ва, и ны́не, глас 2:</red>
</p>
<p>Прииди́те, любоде́вственнии вси/ и чистоты́ рачи́телие,/ прииди́те, пра́зднуем А́ннино честно́е успе́ние:/ и́бо та породи́ па́че естества́ исто́чника жи́зни,/ Мари́ю Богоотрокови́цу,/ из Нея́же роди́ся Изба́витель,/ просвеща́яй и освяща́яй ду́ши на́ша.</p>
<p>
<red>Славосло́вие вели́кое и отпу́ст.</red>
</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 4: </red>Ди́вен Бог во святы́х Свои́х,/ Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Апо́стол к Гала́том, зача́ло 210. Аллилу́ия, глас 1: Спасе́ние пра́ведным от Го́спода, и защи́титель им есть во вре́мя ско́рби. Ева́нгелие от Луки́, зача́ло 36. Прича́стен: Ра́дуйтеся:</p>
</section>
