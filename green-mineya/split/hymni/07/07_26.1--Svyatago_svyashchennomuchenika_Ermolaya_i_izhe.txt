<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Ермола́я и и́же с ним</p>
</title>
<p>
<red>ВЕ́ЧЕР</red>
</p>
<p>
<red>На </red>Го́споди, воззва́х: стихи́ры, глас 8.</p>
<p>
<red>Подо́бен:</red> О, пресла́внаго чудесе́:</p>
<p>Му́чениче страда́льче Ермола́е,/ стра́ха ра́ди иногда́ беззако́нных кры́яся,/ явла́еши, ра́дуяся, сокрове́нное та́инство/ страстоте́рпцу Пантелеи́мону/ благоче́стия и ра́зума/ и, явля́яся, умира́еши усе́рдно за Христа́,/ за бла́гость страда́ти изво́лившаго.</p>
<p>Му́чениче страда́льче Ермола́е,/ свяще́нную жизнь свяще́нно возжеле́л еси́,/ святи́тель быв Иису́са Вседержи́теля,/ и нечи́стыя тьмы спасл еси́/ честны́ми словесы́ твои́ми лю́ди благода́тию./ И преше́л еси́ к преми́рным,/ страда́льческою кро́вию омы́вся, Богоблаже́нне.</p>
<p>Ерми́ппа же, и Ермола́я, и Ермокра́та ве́рно,/ Госпо́дни му́ченики, чу́дно страда́вшия,/ и лука́ваго уби́вшия,/ и омы́вшеся ба́нею,/ никогда́же вторы́ми скве́рнами оскверня́емыя,/ восхва́лим, священносла́вяще,/ и тех па́мять пра́зднуем, торжеству́юще.</p>
<p>
<red>Сла́ва, глас 6:</red>
</p>
<p>Наста́ <red>Днесь</red> сла́вная па́мять твоя́,/ священному́чениче Ермола́е,/ созыва́ющи нас к благохвале́нию/ па́стырских по́двигов твои́х/ и к сла́ве укре́пльшаго тя на страда́ние Христа́, Бо́га на́шего,/ к Нему́же име́я дерзнове́ние,/ предста́тельством твои́м, всеприснопа́мятне,/ и по тебе́ страда́вша вели́каго Пантелеи́мона/ изыма́йте от искуше́ний и неду́гов/ вас любо́вию почита́ющих.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>А́ще не пра́зднуеши, </red>
</p>
<p>
<red>Сла́ва, и ны́не, Богоро́дичен:</red>
</p>
<p>Спаси́ мя, Влады́чице Пречи́стая,/ Я́же Спа́са Христа́ неизрече́нно ро́ждшая,/ Тя бо еди́ну стяжа́х Предста́тельницу,/ и необори́мую сте́ну,/ и покро́в, и ра́дование,/ и души́ моея́ Боже́ственное утеше́ние./ Ты у́бо мя изба́ви неусыпа́ющаго че́рвия/ и огня́ ве́чнующаго, Ма́ти Христа́ Бо́га.</p>
<p>
<red>Крестобогоро́дичен:</red>
</p>
<p>Тя ви́дящи, пригвожда́ема на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, — вопия́ше, — Ча́до сла́дкое!/ Ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый милосе́рдием Твои́м?</p>
<p>
<red>Вход. Проки́мен дне. И чте́ния му́ченическая
<emphasis>(зри день 24-й).</emphasis></red>
</p>
<p>
<red>На стихо́вне стихи́ра свята́го, глас 5:</red>
</p>
<p>Ра́дуйся, свяще́нная главо́,/ пречестны́й сосу́де Свята́го Ду́ха,/ Никомиди́и похвало́, Це́ркве украше́ние,/ пресви́теров удобре́ние, му́чеников ле́пото,/ сто́лпе благоче́стия непоколеби́мый,/ рачи́телю Боже́ственныя сла́вы,/ Богому́дрый наста́вниче сла́внаго Пантелеи́мона,/ с ни́мже, предстоя́ Христу́, прехва́льне Ермола́е,/ моли́ся дарова́ти нам ве́лию ми́лость.</p>
<p>
<red>Сла́ва, свята́го, глас 2:</red>
</p>
<p>Я́ко светоза́рная звезда́,/ возсия́л еси́ в Никомиди́и,/ свяще́ннейший Ермола́е,/ озаря́я Боже́ственными словесы́ и дея́нии/ во мра́це идолослуже́ния су́щия,/ отону́дуже и Пантелеи́мона просвети́тель был еси́,/ утверди́в того́ уче́нием Христо́вым/ и возроди́в водо́ю и Ду́хом/ в насле́дие жи́зни ве́чныя,/ ея́же ра́ди и пострада́сте тве́рдо./ И ны́не, венцено́снии, с му́ченики лику́юще,/ моли́теся о спасе́нии душ на́ших.</p>
<p>
<red>Тропа́рь священному́ченика, глас 1:</red>
</p>
<p>Ми́ром благода́ти пома́зан,/ преблаже́нне о́тче Ермола́е,/ иере́й Бо́га Вы́шняго яви́лся еси́/ и благоче́стия све́тлый пропове́дник,/ му́ченик же тве́рдый и безме́здный врач притека́ющих к тебе́./ Сла́ва Да́вшему тебе́ кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>Ин тропа́рь святы́х, глас 8:</red>
</p>
<p>Тро́ицы провозве́стницы,/ тро́ице му́чеников честна́я,/ и́дольское нече́стие обличи́вшии/ и тьмочи́сленнаго врага́ сокруши́вшии,/ ны́не, со Христо́м ца́рствующе, моли́те,/ свяще́нный Ермола́е со Ерми́ппом и Ермокра́том сла́вным,/ я́ко да и на́ша враги́ победи́м/ и прии́мем от Цари́ всех, Бо́га, ве́чный живо́т/ и вене́ц нетле́нный.</p>
<p>
<red>Ин тропа́рь святы́х, о́бщий, глас 4:</red>
</p>
<p>Му́ченицы Твои́, Го́споди,/ во страда́ниих свои́х венцы́ прии́ша нетле́нныя от <red>Тебе</red>́, Бо́га на́шего:/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p>
<red>НА У́ТРЕНИ</red>
</p>
<p>
<red>По 1-м стихосло́вии седа́лен, глас 4:</red>
</p>
<p>Благода́ти и си́лы Боже́ственныя испо́лнен,/ благоче́стие непрекло́нное держа́л еси́, свяще́нне Ермола́е,/ и му́ченическую показа́л еси́ тве́рдость, за Христа́ пострада́в, ра́дуяся,/ у Него́же проси́ нам ми́ра и ве́лия ми́лости.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стеи ру́це Твои́, Де́во Ма́ти, просте́рши,/ покры́й упова́ющия на Тя и Сы́ну Твоему́ зову́щия:/ всем пода́ждь, Христе́, ми́лости Твои́.</p>
<p>
<red>По 2-м стихосло́вии седа́лен, глас 5: </red>
</p>
<p>Свяще́нника принося́ща и а́гнца приноси́маго тя, всехва́льне, имену́ем,/ я́ко су́ща обое́ тебе́ сама́го, я́ко непоро́чное заколе́ние Бо́гу,/ Его́же моли́ спасти́ и просвети́ти чту́щих све́тлую па́мять твою́, Ермола́е, о́тче наш.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая Предста́тельнице и непобеди́мая,/ упова́ние изве́стное и непосты́дное,/ стено́ и покро́ве и приста́нище прибега́ющим к Тебе́, Присноде́во Чи́стая,/ Сы́на Твоего́ и Бо́га моли́ со А́нгелы, мир да́ти ми́ру, и спасе́ние, и ве́лию ми́лость.</p>
<p>
<red>По полиеле́и седа́лен, глас 1:</red>
</p>
<p>Стра́сти твоя́, доблему́дре, я́же прия́л еси́ за Прия́вшаго во́льныя стра́сти,/ врачу́ют стра́сти призыва́ющих тя, священнострада́льче:/ ту́не прия́л еси́, ту́не и подае́ши боля́щим исцеле́ния,/ я́ко в ли́це безсре́бреник с Пантелеи́моном, преизря́дный.</p>
<p>
<red>Сла́ва, и ны́не, Богоро́дичен:</red>
</p>
<p>Тя, Богоро́дице, Чи́стую и Непоро́чную, Параске́ва жела́ющи,/ непоро́чно и те́ло, и ду́шу соблюде́,/ страсте́й подпале́ния терпе́нием испепели́вши,/ искуше́ние же мно́гих претерпе́вши мук,/ и ны́не в Небе́сных черто́зех, я́ко де́ва, лику́ет с Тобо́ю, Присноде́во, веселя́щися.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Луки́, зача́ло 67.</p>
<p>
<red>По 50-м псалме́ стихи́ра, глас 6:</red>
</p>
<p>Весели́ся, гра́де Никомиди́е,/ ра́дуйся, собо́ре ве́рных,/ све́тло торжеству́юще в па́мяти Ермола́я священному́ченика,/ скорбя́щих сострада́тельнаго уте́шителя,/ оби́димых те́плаго засту́пника,/ боля́щих безме́зднаго врача́,/ моля́щагося о спасе́нии душ на́ших.</p>
<p>
<red>Кано́н, его́же краегране́сие: </red>Пе́сньми почита́ю Ермола́я труды́. Ио́сиф, глас 8.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis>
</p>
<p>Пе́сньми светоно́сную, и прехва́льную, и всесла́вную восхва́лим па́мять Ермола́я,/ Христа́ велича́юще.</p>
<p>Вели́ка твоя́ сла́ва бысть, Ермола́е всехва́льне,/ и́бо вели́каго Бо́га яви́лся еси́ уго́дник превели́к.</p>
<p>Зако́нно проше́д, сла́вне, по́двиг,/ попра́л еси́ беззако́ннующих на́глость,/ всесла́вный му́чениче Ермола́е.</p>
<p>
<red>Богоро́дичен:</red> Ми́лостива ми, Де́во, Христа́ сотвори́, Всенепоро́чная,/ в день Суда́ стра́шнаго осужде́ния изыма́ющи.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis>
</p>
<p>Си́лою укрепля́емь Вседе́теля, му́дре, духо́вною,/ си́льнаго, му́чениче, в зло́бе кре́пость низложи́л еси́.</p>
<p>Зна́емь был еси́ Вседержи́телю, свя́те,/ всезна́емы сло́вом твои́м Боже́ственным в Нем соде́лав.</p>
<p>Позна́, поуча́емь от твоего́, му́дре, ду́ха, Творца́ Пантелеи́мон/ и зако́нно пострада́.</p>
<p>
<red>Богоро́дичен:</red> Изба́ви мя, Всенепоро́чная, грехо́в лю́тыя бу́ри/ и по́мыслов, находя́щих неща́дно се́рдцу моему́.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Свяще́нно житие́ твое́ соверши́в,/ свяще́нник показа́лся еси́ Изба́вителя,/ просвеща́я ве́рою к тебе́ приступа́ющия всегда́,/ и при кончи́не, блаже́нне, боже́ственне облиста́л еси́ муче́ния сия́нием, и мир озари́л еси́./ Те́мже, светоно́сную и святу́ю твою́ па́мять соверша́юще,/ пое́м тя и ве́рно ублажа́ем, страстоте́рпче Ермола́е./ Моли́ Христа́ Бо́га, грехо́в оставле́ние пода́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ О́гнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, а́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p>
<red>А́ще не пра́зднуеши, Крестобогоро́дичен:</red>
</p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Ше́ствия твоя́, Ду́хом Боже́ственным иду́ще, запя́ша ше́ствия лука́ваго/ и путь прав мно́гим яви́шася.</p>
<p>Свяще́нник свяще́нен, му́ченик и́стинен был еси́, достосла́вне Ермола́е,/ сего́ ра́ди тя вси восхваля́ем.</p>
<p>Тве́рдым умо́м беззако́ннующему сопроти́влься, муче́ния вене́ц прия́л еси́,/ му́жески пострада́в, свяще́нне.</p>
<p>
<red>Богоро́дичен:</red> Я́коже престо́л огнеобра́зен но́сиши Влады́ку, Богоблагода́тная,/ Его́же моли́ спасти́ мя, грехо́вною волно́ю обурева́ема.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>От но́щи неве́дения/ Богове́дением просвети́вый концы́,/ просвети́ мя у́тром человеколю́бия Твоего́, Го́споди.</emphasis>
</p>
<p>Я́же в нощи́ ле́стней одержи́мыя к све́ту наста́вил еси́/ и мзду прия́л еси́, е́же сконча́тися кро́вию.</p>
<p>Христо́вы ору́жницы, Ерми́пп же и Боже́ственный Ермола́й/ вку́пе с Ермокра́том, священносло́вии да просла́вятся.</p>
<p>За честну́ю Тро́ицу трие́ вку́пе пострада́вше, му́ченицы/ со тьма́ми А́нгел ны́не на Небесе́х веселя́тся.</p>
<p>
<red>Богоро́дичен:</red> Тя Предста́тельницу вси, прибе́жище и тве́рдо заступле́ние иму́ще, Де́во,/ избавля́емся Тобо́ю вся́кия печа́ли.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Ермола́й, до́блий ору́жник, Ермокра́т и Ерми́пп вку́пе/ еди́н тверд показа́ша нрав, Еди́наго Бо́га над все́ми пропове́давше,/ и, уме́рше за Христа́, Небе́сныя венцы́ прия́ша.</p>
<p>Кропле́нии излия́нных крове́й себе́ очервлени́вше багряни́цу страда́льцы/ и све́тло оде́явшеся, Царю́ веко́в предстоя́т,/ моля́щеся о нас со все́ми Вы́шними си́лами.</p>
<p>Науча́ется и́же в Ду́се Боже́ственнем тобо́ю Пантелеи́мон вели́кий ве́ре пра́вей/ и, пострада́в зако́нно, муче́ния тебе́ хода́тай бысть, Ермола́е,/ с ни́мже Христа́ Бо́га о всех умоли́.</p>
<p>
<red>Богоро́дичен:</red> Бу́ря мя безме́рных согреше́ний смуща́ет/ и во глубину́ отсыла́ет вы́ну отча́яния, Де́во,/ но, предвари́вши, ру́ку ми простри́/ и даждь ми к ти́хим покая́ния приста́нищем дости́гнути.</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:</p>
<p>Я́ко святи́тель благоче́стно пожи́в/ и священномуче́ния вене́ц прия́л еси́./ И́дольския же́ртвы погаси́в,/ до́брый па́стырь Христо́ва ста́да был еси́, прему́дре,/ и Пантелеи́мону и́стинный учи́тель./ Сего́ ра́ди почита́ем тя пе́сньми, вопию́ще:/ от бед изба́ви нас при́сно моли́твами твои́ми, Ермола́е, о́тче наш.</p>
<p>
<red>И́кос:</red>
</p>
<p>Изволе́нием Ве́чнаго Архиере́я и руко́ю Анфи́ма, сла́внаго па́стыря и му́ченика,/ иере́й поста́вился еси́ ве́рным Никомиди́и/ и ста́до Христо́во ева́нгельскими пита́л еси́ зла́ки,/ слове́сныя же мре́жи простира́я, су́щия в пре́лести уловля́л еси́ во спасе́ние./ Те́мже и ученика́ е́ллинских враче́в о благода́ти Ду́ха соде́лал еси́ врача́ пресла́вна душ и теле́с/ и с ним страстоте́рпческою кро́вию тече́ние соверши́л еси́./ И ны́не пренебе́сному Престо́лу всех Влады́ки предстоя́,/ от бед изба́ви нас при́сно моли́твами твои́ми, Ермола́е, о́тче наш.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́и еси́.</emphasis>
</p>
<p>Просвети́вся незаходи́мым просвеще́нием Боже́ственнаго ра́зума, преподо́бне,/ к све́ту Богоразу́мия мно́жество спаса́емых наста́вил еси́, вопи́ти:/ оте́ц на́ших Бо́же, благослове́н еси́.</p>
<p>Бра́тски сму́дрствующе,/ Ермокра́т вели́кий и Боже́ственный Ерми́пп, Ермола́е всеблаже́нне,/ с тобо́ю муче́ния ча́шу пию́т, пою́ще:/ оте́ц на́ших Бо́же, благослове́н еси́.</p>
<p>По Боже́ственней Тро́ице разжига́еми любо́вию, му́ченицы сла́внии,/ огнь безбо́жия кро́вными кропле́ньми угаси́сте, пою́ще:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Пресвята́я Де́во, Бо́га плотоно́сна поро́ждшая,/ от вся́каго греха́ и ско́рби вопию́щия лю́ди Твоя́ спаса́й:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Свяще́нный Ермола́й, свяще́нно просвеща́емь,/ за милосе́рдие нас ра́ди, я́ко овча́ти, Закла́вшемуся безкро́вну же́ртву принесе́,/ и, закла́вся Его́ ра́ди во́лею,/ благоприя́тна же́ртва принесе́ся, зовы́й:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Свяще́нный Ермола́й, превели́кий Ерми́пп и Ермокра́т, тве́рдии адама́нти,/ пло́ти не пощаде́ша, ни истука́нным пожро́ша,/ же́ртвы же прия́тны себе́ Влады́це принесо́ша, вопию́ще:/ свяще́нницы, воспо́йте, лю́дие, превозноси́те во вся ве́ки.</p>
<p>От Христа́ укрепля́емь, Богому́дрый Ермола́й/ сокрове́нное та́инство от родо́в ве́рным откры́,/ сокрове́нным от стра́ха враго́в,/ и, явле́нна себе́ сотво́рь, я́ве за всех закла́вшагося Бо́га Сло́ва возвеща́ет,/ и умира́ет, и живе́т с му́ченики во вся ве́ки.</p>
<p>
<red>Богоро́дичен:</red> Тя, кра́сную пала́ту и све́тлый сосу́д всех Царя́, Пресвята́я Влады́чице, пое́м, моля́щеся,/ хра́мы ны покажи́ из Тебе́ рожде́нному/ и очи́стившему вся́кую зло́бу сопроти́вную, вопию́щия непреста́нно:/ лю́дие, превозноси́те Христа́ во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Стал еси́ проти́ву враго́м, Христа́ испове́дуя, пресла́вне,/ испове́давшаго до́брое испове́дание пред Пила́том,/ и, веде́н быв на заколе́ние, зе́млю у́бо освяти́л еси́ Боже́ственною кро́вию,/ Небеса́ же душе́ю уясни́л еси́.</p>
<p>Яви́шася трисве́тлыя свещи́, Боже́ственнаго Ду́ха огне́м вжига́еми,/ Ерми́пп сла́вный с Ермокра́том и Ермола́й,/ уясни́вше ве́рных ду́ши Боже́ственною благода́тию/ и отгоня́ще злоче́стия мглу многобо́жную.</p>
<p>Усты́ вси све́тло и ра́достною мы́слию воспое́м страстоте́рпцы Христо́вы,/ Боже́ственною сла́вою, я́коже ри́зою, оде́яны боголе́пно,/ и ны́не на Небесе́х живу́щия, и чуде́с ре́ки источа́ющия.</p>
<p>Со́лнце незаходи́мое, Христе́, Ермола́я свяще́нными мольба́ми,/ Пантелеи́мона и Ермокра́та и страда́вших с ни́ми/ не отри́ни от нас, Сло́ве, ми́лости Твоея́,/ но, обы́чно нас уще́дрив, от злы́х изба́ви.</p>
<p>
<red>Богоро́дичен:</red> Пощади́ мя, Спа́се, рожде́йся и сохрани́в ро́ждшую Тя нетле́нну по рождестве́,/ егда́ ся́деши суди́ти вся́ческим,/ грехи́ презира́я и беззако́ния моя́,/ я́ко Безгре́шен, я́ко Ми́лостив Бог и Человеколю́бец.</p>
<p>
<red>Свети́лен:</red>
</p>
<p>Твоя́, Ермола́е, свяще́нная па́мять/ све́тлыми заря́ми даро́в Ду́ха озаря́ет ве́рных исполне́ние,/ ю́же пра́зднующия присеща́й, священному́чениче,/ от мра́ка грехо́внаго изыма́я нас твои́м предста́тельством.</p>
<p>
<red>Сла́ва, и ны́не, Богоро́дичен:</red>
</p>
<p>Просвети́, Чи́стая, ду́шу мою́, грехи́ потемне́вшую,/ и ве́чнующаго мя пла́мене и мра́ка изба́ви хода́тайством Твои́м,/ я́ко да с весе́лием хвалю́ Твое́ вели́чие.</p>
<p>На хвали́тех стихи́ры, глас 1:</p>
<p>Прииди́те, мучениколю́бцы,/ воспои́м Ермола́я достоблаже́ннаго,/ страда́льцев похвалу́, свяще́нников украше́ние/ и к Бо́гу моли́твенника неусы́пна/ о чту́щих святу́ю па́мять его́.</p>
<p>Сло́вом Боже́ственным, Богому́дре,/ я́ко па́стырь, обога́щся,/ всем тре́бующим то́е преподава́л еси́,/ утеша́я, наказу́я и наставля́я ко благоче́стию,/ душепа́губную же пре́лесть оттряса́я/ си́лою, Ермола́е, Ду́ха,/ мно́жества Христу́ приве́л еси́.</p>
<p>Жития́ све́тлостию, о́тче, укра́шен/ и красе́н в свяще́нстве быв,/ в кра́сныя черто́ги на Небеси́ всели́лся еси́,/ усе́чен в свяще́нную главу́ твою́,/ ю́же увенча́ Началопа́стырь/ венце́м побе́ды благоле́пным,/ свети́льниче Никомиди́и и утвержде́ние блажа́щих тя.</p>
<p>
<red>Сла́ва, глас 6:</red>
</p>
<p>Благода́ть почерпи́те/ и освяще́ние приими́те,/ весе́лие и ми́лость,/ честны́м моще́м каса́ющиися/ Тро́ице равночи́сленных му́ченик,/ Ермола́я, Параске́вы и Пантелеи́мона,/ от тех бо неоску́дно истека́ет исцеле́ний Боже́ственное де́йство,/ к ни́мже притека́юще, возопии́м:/ моли́твами святы́х Твои́х,/ Триипоста́сный Бо́же, поми́луй нас.</p>
<p>
<red>И ны́не, Богоро́дичен:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы,/ поми́ловати ду́ши на́ша.</p>
<p>
<red>НА ЛИТУРГИ́И</red>
</p>
<p>
<red>Блаже́нны от кано́на свята́го, пе́сни 3-я и 6-я. Проки́мен, глас 7: </red>Восхва́лятся преподо́бнии во сла́ве/ и возра́дуются на ло́жах свои́х. Стих: Воспо́йте Го́сподеви песнь но́ву, хвале́ние Его́ в це́ркви преподо́бных. Апо́стол ко Евре́ем, зача́ло 334. Аллилу́ия, глас 2: Свяще́нницы Твои́ облеку́тся в пра́вду, и преподо́бнии Твои́ возра́дуются. Стих: Честна́ пред Го́сподем смерть преподо́бных Его́. Ева́нгелие от Луки́, зача́ло 67. Прича́стен: В па́мять ве́чную:</p>
</section>
