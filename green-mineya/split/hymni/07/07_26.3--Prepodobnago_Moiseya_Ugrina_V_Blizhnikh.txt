<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго Моисе́я У́грина, В Бли́жних пеще́рах почива́ющаго</p>
</title>
<p>
<red>ВЕ́ЧЕР</red>
</p>
<p>Блаже́н муж: 1-й антифо́н. На Го́споди, воззва́х: стихи́ры на 6, глас 1.</p>
<p>
<red>Подо́бен:</red> Небе́сных чино́в:</p>
<p>Чистоте́ душе́вней прилежа́,/ чистоту́ теле́сную вы́ну соблю́л еси́,/ о́тче наш Моисе́е,/ е́юже укра́шен,/ , после́дуеши ны́не Непоро́чному и Пречи́стому А́гнцу,/ за весь мир закла́нному Сы́ну Бо́жию,/ Ему́же о нас моли́ся, преподо́бне,/ соблюсти́ ри́зу души́ на́шея в жи́зни сей нескве́рну/ и вни́ти в Черто́г Небе́сный.</p>
<p>Моисе́ю Богови́дцу уподо́бился еси́, сви́те,/ у́мне бо, я́коже в купине́, в души́ свое́й Бо́га зря,/ к стра́ху Его́ ум свой пригвозди́л еси́/ и, той при́сно пред очи́ма име́я,/ жела́нием, а́ки пла́менем, в любо́вь Бо́жию распали́лся еси́,/ от нея́же никогда́же не отступи́л еси́./ И ны́не Престо́лу Вели́чествия на высо́ких предстоя́,/ моли́ о нас, да жизнь на́шу безстра́стне пре́йдем/ и яви́мся лицу́ Бо́жию.</p>
<p>Ду́ха Пресвята́го благода́ть,/ все́льшися в чи́стую ду́шу твою́,/ непреодоле́нна тя сотвори́ все́ми прило́ги человекоуби́йцы,/ на него́же и побе́ду прие́м,/ по́мощию Христо́вою кова́рства того́ посе́кл еси́/ и непреобори́м во́ин показа́лся еси́;/ и ны́не Престо́лу Влады́чню предстоя́,/ моли́ дарова́ти нам мир и ве́лию ми́лость.</p>
<p>
<red>Сла́ва, глас 6:</red>
</p>
<p>Прииди́те, празднолю́бных собо́ри,/ духо́вный лик соста́вльше,/ па́мять богоно́снаго отца́ на́шего Моисе́я, кре́пкаго страда́льца,/ в ле́тнем торжестве́ восхва́лим;/ той бо на неви́димаго врага́,/ нечи́стыми страстьми́ запя́ти чистоте́ его́ хотя́щаго, кре́пко подвиза́ся/ и чистоты́ ра́ди мно́го пострада́,/ упова́ние же имы́й к Бо́гу, венцено́сец показа́ся,/ и ны́не предстоя́ Святей Тро́ице,/ мо́лится о душа́х на́ших.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне и чте́ния 3 преподо́бническая
<emphasis>(зри день 30-й).</emphasis></red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Прехва́льнии му́ченицы:</p>
<p>Прехва́льному страстоте́рпцу Росси́йскому кня́зю Бори́су/ ве́рне рабо́тая, о́тче наш Моисе́е,/ научи́лся еси́ служи́ти и Царю́ Небе́сному в преподо́бии и пра́вде./ Ему́же ны́не предстоя́,/ не забу́ди и о нас моли́ти,/ да порабо́тим ду́хови у́ды на́ша/ и прии́мем венцы́ по́чести Небе́сныя.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Ты, преблаже́нне о́тче наш Моисе́е,/ боя́щемуся Бо́га влады́це после́дуя,/ научи́лся еси́ кро́тости и смире́нию/ и за того́ любо́вь гото́в был еси́ ду́шу свою́ положи́ти,/ ничто́же проти́вяся враго́м ви́димым,/ то́чию бо стал еси́ проти́ву неви́димым,/ и́хже до конца́ победи́в,/ моли́ся и о нас Вы́шнему Влады́це,/ е́же победи́ти ду́хи зло́бы поднебе́сныя.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Вы́шняго благода́ть соблюде́ тя, преподо́бне:/ убива́ему су́щу господи́ну твоему́,/ тебе́ покры́ всеще́драя десни́ца Христа́ Бо́га/ и сохрани́ тя, я́ко зе́ницу о́ка,/ до́ндеже сотвори́ тя ве́рнаго Себе́ раба́,/ Ему́же в жи́зни сей ве́рне порабо́тав,/ прия́л еси́ ра́достный дина́рий жи́зни ве́чныя,/ моли́ не лиши́тися сего́ и нам,/ чту́щим па́мять твою́.</p>
<p>
<red>Сла́ва, глас 8:</red>
</p>
<p>Мона́хов Росси́йских собо́ри/ и чистоты́ рачи́телие,/ прииди́те к святе́й пеще́ре/ и ви́дите ра́ку многоцеле́бных моще́й преблаже́ннаго отца́ на́шего Моисе́я,/ и научи́теся от того́ смире́нию и чистоте́,/ терпе́нию же и великоду́шию,/ и просла́вите Отца́ Небе́снаго,/ да́рующаго рабо́м Свои́м ве́лию ми́лость.</p>
<p>
<red>И ны́не, Богоро́дичен:</red>
</p>
<p>Влады́чице, Ма́ти всех Творца́,/ <red>Днесь</red> в пречестне́м Твое́м хра́ме,/ его́же в жили́ще Себе́ создала́ еси́/ и мно́гими чудесы́ обогати́ла еси́,/ нас, пою́щих, изба́ви/ от вся́кия ну́жды и печа́ли.</p>
<p>
<red>Тропа́рь, глас 3:</red>
</p>
<p>Друга́го тя Ио́сифа,/ вели́кий чистоты́ и целому́дрия рачи́телю,/ всече́стне и равноа́нгельне Моисе́е,/ свяще́нными пе́сньми восхваля́юще, гре́шнии,/ мо́лимтися приле́жно:/ моли́ Христа́ Бо́га,/ я́ко да исцели́т вся на́ша стра́сти/ и пода́ст ве́лию ми́лость.</p>
<p>
<red>Ин тропа́рь, глас то́йже:</red>
</p>
<p>Труды́ и по́двиги со страстьми́ по чистоте́ твое́й ви́дя, свя́те,/ кто не удиви́тся?/ Глад бо, темни́цу и ра́ны прие́мля,/ не порабо́тился еси́ сласте́м ля́ховицы,/ но, я́ко царь, страстьми́ облада́яй,/ ны́не и тогда́ возпросла́вился еси́ от Всеви́дящаго челове́ческая сердца́,/ от Него́же во искуше́ниих всем посо́бствовати благода́ть прие́м,/ посо́бствуй и нам, твою́ па́мять чту́щим, Моисе́е преподо́бне.</p>
<p>
<red>Сла́ва, и ны́не, Богоро́дичен.</red>
</p>
<p>
<red>НА У́ТРЕНИ</red>
</p>
<p>
<red>На</red> Бог Госпо́дь: тропа́рь преподо́бнаго дважды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Красоте́ лица́ твоего́ враг всезло́бный зави́дя,/ да благоле́пие душе́вное льсти́вно окра́дет,/ обложи́ страстьми́ ум жене́ беззако́нней,/ я́же вся́кими ле́стьми тща́шеся поколеба́ти тя, преподо́бне,/ но ты, разуме́в того́ ко́зни, я́ко други́й Ио́сиф, извину́лся еси́ от рук любоде́йцы/ и обою́ соблю́л еси́ красоту́ неврежде́нну./ Сего́ у́бо ра́ди наслажда́ешися ны́не на Небеси́ красоты́ Тро́ицы Единосу́щныя.</p>
<p>
<red>Сла́ва, и ны́не, Богоро́дичен:</red>
</p>
<p>Ско́рый Твой покро́в и предста́тельство,/ неисче́тную же бла́гость и милосе́рдие, Чи́стая, вси гре́шнии ви́девше,/ притека́ют и покая́ния цельбу́ прие́млют,/ аз же, вся сия́ презре́в, окая́нный,/ еди́н отщети́хся Твоея́ по́мощи,/ у́бо про́чее призови́ мя к Твое́й бла́гости и лови́тву мя губи́телю не покажи́,/ но припа́дающа мя, Влады́чице, приими́/ и на путь покая́ния наста́ви.</p>
<p>
<red>По 2-м стихосло́вии седа́лен, глас то́йже:</red>
</p>
<p>
<red>Подо́бен:</red> Яви́лся еси́:</p>
<p>Терпе́нию и му́жеству твоему́, преподо́бне, почуди́шася вся а́нгельская ликостоя́ния,/ ка́ко, огне́м стра́сти любодея́ния обложе́н сый,/ от жены́ скве́рныя не опали́лся еси́, ни хоте́нию тоя́ повину́лся еси́,/ огне́м бо любве́ Бо́жия разжже́но се́рдце име́я, пла́мень стра́сти погаси́л еси́.</p>
<p>
<red>Сла́ва, и ны́не, Богоро́дичен:</red>
</p>
<p>Ско́ро предста́ни в по́мощь нам, Пречи́стая Влады́чице,/ врази́ бо воста́ша на ны, борю́щиися с на́ми день и нощь,/ и се, побежда́еми, покро́ва не и́мамы, иде́же убе́гнути рук губи́телей,/ Тебе́ мо́лимся, я́ко Бо́жией Ма́тери,/ простри́ кре́пкую Свою́ десни́цу и порази́ их си́лою Твое́ю, нас же неврежде́ны сохрани́,/ да прино́сим Тебе́ а́нгельское воспева́ние:/ ра́дуйся, Обра́дованная, Госпо́дь с Тобо́ю.</p>
<p>
<red>По полиеле́и седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>До́бляго страда́льца и непреобори́маго во́ина,/ и́ночествующих похвалу́ и чистоты́ рачи́теля,/ богоно́снаго отца́ на́шего Моисе́я, прииди́те, лю́дие, пе́сньми воспои́м,/ похваля́юще Бо́га, укрепля́ющаго рабы́ Своя́ и даю́щаго побе́ду на ви́димыя и неви́димыя враги́;/ Того́ бо по́мощию сей препоя́сався,/ победи́ вся полки́ мироде́ржца,/ и ны́не, в Небе́сных селе́ниих Престо́лу Влады́чню предстои́,/ мо́лит и нам от всех прило́гов вра́жиих и того́ искуше́ний свободи́тися.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая Влады́чице, всея́ тва́ри Честне́йшая,/ не отврати́ лица́ Твоего́, но приими́ моли́твы раб Твои́х,/ притека́ющих <red>Днесь</red> в пречестны́й храм Твой и покланя́ющихся пречи́стому о́бразу Твоему́:/ простри́ пресвяте́и ру́це, и́миже Творца́ всех носи́ла еси́,/ умоли́ Того́, я́ко Человеколюби́ваго Влады́ку,/ да препоя́шет нас си́лою Свое́ю свы́ше,/ о не́йже победи́вше вся востаю́щия на ны,/ возвели́чим, Блага́я, Твое́ ско́рое предста́тельство и заступле́ние.</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red>Честна́ пред Го́сподем/ смерть преподо́бных Его́. Стих: Что возда́м Го́сподеви о всех, я́же воздаде́ ми? Вся́кое дыха́ние: Ева́нгелие от Матфе́я, зача́ло 43.</p>
<p>
<red>По 50-м псалме́ стихи́ра, глас 6: </red>Прииди́те, празднолю́бных собо́ри: (зри сла́вник на Го́споди, воззва́х</p>
<p>
<red>Кано́н преподо́бному, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Гряди́те, лю́дие, принесе́м хвале́ние Бо́гу, прославля́ющему уго́дника Своего́/ и показа́вшему того́ во всех искуше́ниих непреодоле́нна,/ и воспои́м Ему́ песнь: сла́вно просла́вися.</p>
<p>Наве́д враг всезло́бный на господи́на твоего́, блаже́ннаго кня́зя Бори́са,/ смерть окая́нным братоуби́йцею,/ и тебе́ с ним восхо́те погуби́ти,/ но ты, спасе́н от злых, воспе́л еси́:/ сла́ва Бо́гу о всем, бу́ди И́мя Госпо́дне благослове́нно.</p>
<p>Руко́ю Бо́жиею спасе́н быв от сме́рти,/ прише́л еси́ в Ки́ев к Предисла́ве, сестре́ Яросла́вли,/ иде́же жа́лостию по господи́не свое́м одержи́м, сказа́л еси́ о нем вся, ели́ко пострада́,/ а́ки а́гнец безгла́сен, не проти́вяся предаде́ себе́ в ру́це и́щущих его́ кро́ве, и пел еси́:/ Бог наш сла́вно просла́вися.</p>
<p>Вре́мя не́кое стра́ха ра́ди сокры́лся еси́, преподо́бне, челове́ческое по себе́ показу́я,/ до́ндеже откры́ тя Госпо́дь, а́ки свети́ло, всем те́сный путь теку́щим во о́браз,/ его́же мно́гими искуше́нии чист соблю́л еси́, поя́:/ Бо́же мой, в немощне́й пло́ти мое́й сла́вно просла́вися.</p>
<p>
<red>Богоро́дичен:</red> Вся могу́щая о Бо́зе, Цари́це,/ предста́ни ско́ро мольбу́ Тебе́ принося́щим и виждь,/ коли́ко воста́ша на ны душеуби́йцы,/ и́хже стрела́ми си́лы Твое́я до конца́ погуби́,/ да непреста́нно Тебе́ вопие́м:/ я́ко вели́ко и стра́шно враго́м на́шим и́мя Твое́, сла́вно просла́вися.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси уста́ моя́ на враги</emphasis>́
<emphasis>моя́,/ возвеселя́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis></p>
<p>На тве́рдем ка́мени ве́ры душе́вная чу́вства твоя́ утверди́в, шел еси́ в плен,/ упова́ние име́я на Еди́наго, тяжча́йшия ра́ны и крест претерпе́вшаго Иису́са,/ я́ко Той изба́вит тя от се́ти ловца́;/ те́мже на вся́ком ме́сте пел еси́:/ несть пра́веден, па́че Тебе́, Го́споди.</p>
<p>Тя́жкими по ру́ку и по но́гу обложе́н желе́зы/ и пятоле́тнюю пре́жде подъе́м тесноту́,/ не разби́лся еси́ умо́м, но, несвя́зан име́яй язы́к,/ о всех приклю́чшихся на ме́стех благодари́л еси́ Бо́га, поя́:/ пра́ведно вся сия́ наве́л еси́ на мя,/ несть бо пра́ведника, па́че Тебе́, Го́споди.</p>
<p>Кра́сна тя лице́м, светле́йша же душе́ю ви́дящи во у́зах,/ не́кая ю́на от благоро́дных жен вдови́ца/ стрело́ю любве́ твоея́ уязви́ся и прельща́ше тя мно́го, свя́те;/ ты же ей отвеща́л еси́:/ ника́коже во́ли твое́й повину́ся,/ я́ко Бог изво́ли та́ко, Ему́же пою́:/ несть пра́веден, па́че Тебе́, Го́споди.</p>
<p>Красоте́ твое́й теле́сней, наипа́че же целому́дренным словесе́м любоде́йца чудя́щися,/ мно́жицею покуша́шеся ласка́тельными свои́ми словесы́ улови́ти тя,/ но ты, блаже́нне, тверде́йший име́яй ра́зум, му́дре глаго́лал еси́:/ кто, когда́, послу́шав жены́, спасе́ся?/ И взыва́л еси́ к Бо́гу: спаси́ мя, Бо́же, от напа́сти сея́,/ несть бо пра́веден, па́че Тебе́, Го́споди.</p>
<p>Мно́жицею прельще́нии належа́щей жене́ скве́рней, мно́жицею отвещава́л еси́:/ иску́плен сый кро́вию Христа́ моего́,/ ника́коже раб жене́ безсту́дней сотворю́ся,/ ея́же не позна́х от рожде́ния моего́, и не бу́ди ми погуби́ти труда́ во у́зах сих,/ и́хже ра́ди упова́ю избы́ти ве́чных уз, а́ще пребу́ду та́ко, терпя́ и благода́рне поя́:/ несть пра́веден, па́че Тебе́, Го́споди.</p>
<p>
<red>Богоро́дичен:</red> Плени́цами лю́тых грехопаде́ний от врага́ мя уловле́нна/ и в темни́це омраче́ния у́мнаго затворе́нна ви́дящи, Влады́чице,/ разреши́ вско́ре Твои́м предста́тельством,/ луча́ми же благосе́рдия Твоего́ просвети́ ум мой и обрати́ пе́ти:/ несть ины́я скоре́йшия в по́мощь, ра́зве Тебе́, Святе́йшая Мари́е Де́во.</p>
<p>
<red>Седа́лен, глас 5:</red>
</p>
<p>Огне́м красоты́ твоея́ любоде́йца вы́ну опаля́ющися, на лука́вый сове́т устреми́ся,/ помы́сли бо, а́ще тя цено́ю у плени́вшаго иску́пит,/ удо́бь во́ли свое́й преклони́ти возмо́жет;/ ты же, преподо́бне, имы́й страх Бо́жий в се́рдце, непреста́нно взыва́л еси́:/ спаси́ мя, Бо́же, от такова́го неи́стовства,/ к Тебе́ бо, Влады́це моему́, прибега́ю.</p>
<p>
<red>Сла́ва, и ны́не, Богоро́дичен:</red>
</p>
<p>Огнь Боже́ственный неопа́льно в пречи́стое чре́во прие́мшая,/ огне́м мя страсте́й вы́ну пали́ма,/ ороси́ поне́ ка́плею благода́ти Твоея́, Госпоже́, да непреста́нно пою́:/ спаси́ мя, я́ко к Тебе́, Влады́чице моя́, прибега́ю.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́й, Го́споди.</emphasis>
</p>
<p>Прише́дши жена́, стра́стию плене́на, к плени́вшему тя, блаже́нне, даде́ це́ну за тя/ и, пое́мши, разреши́, хотя́щи грехо́вными у́зы связа́ти ду́шу твою́,/ но ты, кресто́м себе́ огради́в, шел еси́ в дом тоя́, псало́мски поя́:/ а́ще пойду́ посреде́ се́ни сме́ртныя, не убою́ся зла, я́ко со мно́ю Бог,/ Его́же си́ле сла́ва бу́ди.</p>
<p>Влады́це твоему́ уподо́бился еси́,/ я́коже бо Того́, купи́вше, иуде́е на страсть гото́вяху,/ та́ко и тебе́ скве́рная любоде́йца гото́вяше,/ а́ще души́ твоея́ не урани́т страстьми́, то те́ло страда́нием обложи́т./ Ты же лу́чше те́лом изво́лил еси́ страда́ти, не́жели душе́ю, поя́:/ сла́ва си́ле Твое́й, Го́споди.</p>
<p>Разжже́ния стра́стнаго в те́ле твое́м да не ощути́ши,/ вся́кую сла́стную пи́щу и мя́гкия ри́зы отри́нул еси́ от <red>Тебе</red>́,/ вме́сто же о́нех в пост и моли́тву обле́кл еси́ себе́,/ изволя́я хлеб сух и во́ду с чистото́ю,/ не́жели разли́чная бра́шна и вино́ со скве́рною я́сти,/ и, не побежде́н быв от врага́, пел еси́:/ сла́ва си́ле Твое́й, Го́споди.</p>
<p>Втора́го Ио́сифа ви́дите, бра́тие,/ я́коже бо той, оста́вль ри́зу в руку́ любоде́йцы, бежа́ греха́,/ та́ко и сей, красоты́ риз себе́ обнажи́в,/ избежа́ от руки́, влеку́щия его́ к скве́рному смеше́нию,/ и сим посрами́ неви́димаго врага́, хотя́щаго ду́шу и те́ло страда́льца оскверни́ти,/ но ничто́же успе́, поя́ше бо:/ сла́ва си́ле Твое́й, Го́споди.</p>
<p>Втору́ю еги́птяныню обре́т, враг покуша́шеся блаже́ннаго улови́ти,/ не терпя́ше бо серде́чныя чистоты́, ни добро́ты лица́ зре́ти,/ е́йже и А́нгели дивля́хуся, зову́ще:/ сла́ва си́ле Твое́й, Го́споди.</p>
<p>
<red>Богоро́дичен:</red> Добро́ты Твоея́ вожделе́в, Царь Вы́шний,/ Сове́том О́тчим и осене́нием Пресвята́го Ду́ха,/ я́ко дождь на руно́, сни́де в пречи́стое чре́во Твое́, Де́во./ Па́дшую добро́ту ума́ моего́ возста́ви па́ки, Влады́чице, да пою́ Ти непреста́нно:/ сла́ва си́ле Твое́й, Госпоже́ Богоро́дице.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го Бога не зна́ем.</emphasis>
</p>
<p>Све́та мы́сленнаго лишити́ тя безу́мная не возмо́гши,/ чу́вственный покуси́ся отъя́ти, преподо́бне,/ те́мже вве́рже тя в мра́чную темни́цу, иде́же гла́дом и жа́ждею моря́ше тя, ты же взыва́л еси́:/ Бо́же мой, не оста́ви мене́, ра́зве бо Тебе́ ино́го не зна́ю.</p>
<p>И́же Илию́ и Па́вла Фиве́йскаго препита́вый иногда́ в пусты́ни,/ Той и на тебе́ удиви́ Свою́ ми́лость,/ преклони́ бо Он еди́наго раба́ жены́ тоя́ на милосе́рдие/ и повеле́ пита́ти тя та́йно,/ ты же, а́ки посеще́ние Бо́жие бы́ти вменя́я, взыва́л еси́:/ кроме́ Тебе́, ино́го Бо́га не зна́ю.</p>
<p>Мно́зи, неве́дуще в тебе́, свя́те, де́йствуемыя Бо́жия благода́ти,/ увещава́ху тя, да повине́шися во́ли госпожи́ твоея́/ и бу́деши господи́н той и всему́ име́нию ея́./ Ты же вся сия́ презре́л еси́, любве́ ра́ди Бо́жия, глаго́ля:/ кроме́ тоя́, не хощу́ ины́я позна́ти.</p>
<p>Не влады́чества тле́ннаго,/ но е́же над страстьми́ плотски́ми госпо́дствовати взыска́л еси́, преблаже́нне о́тче наш Моисе́е,/ те́мже дарова́ тебе́ Бог, я́ко не то́кмо твоя́ стра́сти порабо́тил еси́ ду́ху,/ но и про́чим во искуше́ниих посо́бствовати прия́л еси́ власть,/ сего́ ра́ди взыва́л еси́:/ ничто́же ина́го, кроме́ любве́ Бо́жия, не хощу́ позна́ти.</p>
<p>Посмея́лся еси́ безу́мию любоде́йцы,/ я́ко повеле́ тя рабо́м со сла́вою гра́ды своя́ и ве́си обводи́ти/ и покланя́тися тебе́, а́ки своему́ господи́ну,/ но ты велегла́сно целому́дрия глаго́лы изре́кл еси́:/ всу́е тружда́етеся с повеле́вшею вам сие́ твори́ти,/ аз бо, ра́зве Бо́га, ничто́же хощу́ зна́ти.</p>
<p>
<red>Богоро́дичен:</red> Ра́дующагося врага́, я́ко улови́ ны грехолю́бия сластьми́, посрами́, Госпоже́,/ нас же, в бу́ри жите́йския молвы́ бе́дствующих, обвесели́/ и к ти́хому приста́нищу покро́ва Твоего́ дости́гнути по́мощь да́руй:/ ра́зве бо Тебе́ ины́я в печа́ли Помо́щницы не зна́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>В бе́здне страсте́й не погрузи́лся еси́,/ ни ри́зы твоея́ в скве́рны омочи́л еси́, преподо́бне,/ те́мже, жела́юща тя, Бо́гом наставля́емый чернори́зец та́йно облече́ во а́нгельскую оде́жду/ и научи́, ка́ко соблюсти́ ту непоро́чну, ниже́ убоя́тися стра́ха, ни врагу́ плещи́ да́ти:/ я́ко Бог есть, Иже рабы́ Своя́ от тли избавля́ет.</p>
<p>В бе́здне грехо́внаго разжже́ния погружа́ема любоде́йца,/ отча́явшися о тебе́ наде́жды своея́, ра́ны тя́жкия возложи́ на тя, преподо́бне,/ повеле́ бо, растя́гши тя, же́злием кре́пко би́ти,/ я́ко и земли́ напо́лнитися крове твоея́,/ ты же, благода́рственно сия́ терпя́, взыва́л еси́:/ от тли, Бо́же мой, возведи́ мя.</p>
<p>Устраши́ти тя неустраши́маго хотя́ще,/ изве́ствоваху, коли́ка муче́ния име́л еси́, блаже́нне, претерпе́ти,/ а́ще не сотвори́ши во́ли госпожи́ твоея́,/ ты же, на вся гото́в сый, отвеща́л еси́ дерзнове́нно:/ ни огнь, ни ра́ны возмо́гут мя разлучи́ти от любве́ Бо́жия,/ На́ньже упова́ю, я́ко от тли мя изба́вит.</p>
<p>Не покори́лся еси́ жене́, безсту́дством омраче́нней,/ но па́че обличи́л еси́ ту, преподо́бне, я́ко преоби́девшую страх Бо́жий,/ и безсту́дне к скве́рному смеше́нию ну́дившую поплева́л еси́, не боя́ся я́рости тоя́, ни гне́ва,/ име́л бо еси́, о́тче, наде́жду на Бо́га, я́ко Той тя от руки́ ея́ изба́вит.</p>
<p>Ви́дящи жена́ себе́ тобо́ю, о́тче, посра́млену,/ предста́ви тя кня́зю, от него́же суд прия́ коне́чный,/ да, е́же хо́щет, на тебе́ твори́т,/ иму́щая власть по мно́гих му́ках и сме́рти преда́ти тя./ Но ты, проро́чески предви́дя о́ных поги́бель, отвеща́л еси́:/ са́ми ско́ро оты́дете в ве́чную поги́бель,/ мене́ же Христо́с, Бог мой, от тоя́ изба́вит.</p>
<p>
<red>Богоро́дичен:</red> Предстою́ миролю́бному кня́зю вы́ну/ и, а́ки пле́нник, слы́шу суд на ся,/ да е́же хо́щут любоде́йныя стра́сти, творя́т на мне,/ я́же, прие́мше о́бласть на мя, обнажа́ются в чу́вствех мои́х/ и ну́ждею влеку́т мя при́сно любоде́йствовати мы́слию с ни́ми./ Но до́ндеже в сем ми́ре сме́ртная секи́ра не посече́ мя,/ Ты, ми́рнаго Царя́ Небе́снаго су́щи Ма́ти,/ прожени́ ты́я и от тли, Богоро́дице, мя изба́ви.</p>
<p>
<red>Конда́к, глас 3:</red>
</p>
<p>В Вы́шних еди́наго Бо́га ища́,/ земна́я вся презре́л еси́,/ о телеси́ свое́м неради́в,/ на му́ки му́жески себе́ вдал еси́,/ глад, жа́жду, у́зы, в темни́це затворя́емь, до́блественно претерпе́л еси́,/ бие́ния, кро́ве излия́ние и удо́в отре́зание,/ чи́стаго ра́ди де́вства твоего́,/ му́жески поне́сл еси́./ И ны́не с де́вственными ли́ки предстоя́ Пресвяте́й Тро́ице,/ от всех искуше́ний моли́ изба́витися вопию́щим ти:/ ра́дуйся, Моисе́е, о́тче блаже́ннейший.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Богопроти́вное веле́ние беззако́ннующаго мучи́теля/ высо́к пла́мень вознесло́ есть./ Христо́с же простре́ Богочести́вым отроко́м ро́су духо́вную,/ Сый благослове́н и препросла́влен.</emphasis>
</p>
<p>Богопроти́вное веле́ние от кня́зя любоде́йца прие́мши,/ без студа́ влеча́ше тя к скве́рному смеше́нию,/ жела́ше бо насы́титися твоея́ красоты́, преиспещре́нныя чистото́ю,/ е́йже и А́нгели удивля́хуся, зову́ще ко устро́ившему в тебе́ сию́:/ Созда́телю Бо́же, благослове́н еси́.</p>
<p>Вся стре́лы стра́стныя враг пусти́ на тя, свя́те, хотя́ уязви́ти тя,/ но, сам уя́звен, стеня́ше, я́ко ви́де неодоле́нна тебе́ су́ща, но па́че зову́ща:/ Бо́же, благослове́н еси́.</p>
<p>Всу́е труди́шися, о же́но! — рекл еси́, преблаже́нне, —/ ника́коже нечистоте́ твое́й косну́ся, предзря́ одесну́ю мене́ вы́ну Бо́га,/ ниже́ взыгра́ется плоть моя́, я́ко страх Госпо́день ко́сти ми пояда́ет, тем зову́:/ Бо́же, благослове́н еси́.</p>
<p>Тве́рдость ума́ твоего́ любоде́йца хотя́щи умягчи́ти,/ повеле́ па́лицами би́ти тя и на всяк день по сто ран налага́ти,/ но ни та́ко поколеба́ся, я́ко одебеле́ плоть твоя́ в любо́вь Бо́жию,/ Ему́же стори́чествующий плод прине́сл еси́, зовы́й:/ Бо́же, благослове́н еси́.</p>
<p>Лю́тая бие́ния и удо́в отре́зание прие́м, свя́те,/ был еси́ а́ки мертв и ели́ жив лежа́,/ но стоя́щему врагу́ отре́зал еси́ главу́, ме́ртва же и неде́йственна того́ показа́в, взыва́л еси́:/ Бо́же мой, кре́пость моя́, благослове́н еси́.</p>
<p>
<red>Богоро́дичен:</red> В лю́тыя напа́сти впад, ника́коже восклони́тися могу́,/ Ты, Влады́чице моя́, пода́ждь ми кре́пкую Свою́ ру́ку и возста́ви мя па́ки на но́зе,/ да хожду́ в пути́ Госпо́дни пра́вы, зовы́й к Тебе́:/ от ро́да в род благослове́нно и́мя Твое́ бу́ди.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Впещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis>
</p>
<p>В пещь о́гненную любостра́стнаго греха́ влеко́м,/ Бо́га еди́наго призва́л еси́, блаже́нне, дави́дски глаго́ля:/ Бо́же, в по́мощь мою́ вонми́,/ и, вшед на пла́мень, неопали́м пребы́л еси́,/ врага́ па́че опали́в многоко́зненную главу́, не хотя́щаго пе́ти Го́спода во ве́ки.</p>
<p>Огне́м любодея́ния не моги́й враг опали́ти чистоты́ твоея́,/ воздви́же лю́тое гоне́ние на и́ночествующих полки́,/ и изгна́ни бы́ша от о́бласти неми́лостиваго кня́зя вси,/ его́же пости́же ско́ро гнев Бо́жий, по проро́честву твоему́, свя́те,/ я́ко не хотя́ше во всей держа́ве свое́й име́ти пою́щих Го́спода во ве́ки.</p>
<p>Кня́зю внеза́пу зле ду́шу изве́ргшу, бысть мяте́ж и молва́ в лю́дех,/ воста́ша бо раби́ и изби́ша господе́й свои́х,/ с ни́миже и му́чившая тя любоде́йца поги́бе, и взы́де кровь на главу́ ея́./ Ты же, преподо́бне, воспе́л еси́:/ о всех де́лех благословлю́ Го́спода во ве́ки.</p>
<p>Возда́в хвалу́ свободи́вшему тя Бо́гу,/ прише́л еси́ в пеще́ру к преподо́бному Анто́нию,/ нося́ му́ченическия на те́ле свое́м я́звы, и́хже вси ви́девшии зва́ху:/ по́йте, вся дела́, Го́спода и превозноси́те Его́ во ве́ки.</p>
<p>Скры́ти хотя́ светле́йшую па́че со́лнца чистоту́ твою́, о́тче,/ в те́мную всели́лся еси́ пеще́ру,/ в не́йже украси́л еси́ сию́ поще́нием и всено́щными стоя́нии,/ те́мже яви́ о тебе́ Бог, коли́ку и́маши благода́ть всем в искуше́ниих посо́бствовати,/ да сла́вится И́мя Его́ во ве́ки.</p>
<p>
<red>Богоро́дичен:</red> Скры́ти мня́йся пред О́ком Всеви́дящим студ греха́ моего́,/ на всяк день разжже́нием плотски́м пали́м, беззако́ние к беззако́нию прилага́ю./ Но пре́жде да́же не откры́ются пред а́нгельским и челове́ческим позо́ром дела́ моя́,/ помози́ ми, Чи́стая, избы́ти сицева́го неи́стовства,/ да сла́влю и́мя Твое́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́риии, единому́дренно пе́сньми велича́ем.</emphasis>
</p>
<p>От Бо́га Бог, соше́дшее Сло́во, просла́ви тя еще́ в жи́зни сей, свя́те, чудотво́рными да́ры:/ не́коему бо любодея́нием бори́му прикоснове́нием жезла́ твоего́ омертве́ша стра́сти,/ и, прие́м от <red>Тебе</red>́ за́поведь никогда́же бесе́довати с жено́ю,/ е́же сотвори́в, про́чая ле́та поживе́ ми́рно, тебе́ велича́я.</p>
<p>От ро́да в род чистота́ твоя́ сла́вится,/ ея́же ра́ди мно́го пострада́в, прия́л еси́ блаже́нство чи́стых се́рдцем,/ преста́вився же от вре́менныя жи́зни сея́, чи́сте зри́ши Пресвяту́ю Тро́ицу./ Помина́й и нас, преподо́бне, па́мять твою́ почита́ющих.</p>
<p>Мертвеца́ тя нарече́ Госпо́дь, я́ко умертви́л еси́ по́хоти плотски́я терпе́нием чу́дным,/ и и́маши си́лу прикаса́ющимся моще́м твои́м стра́сти умерщвля́ти,/ я́ко сотвори́л еси́ многотерпели́вому Иоа́нну,/ и́же, прие́м мир в косте́х свои́х, возвели́чи Бо́га,/ прославля́ющаго святы́х Свои́х.</p>
<p>Возвесели́ся, горо́, иму́щая в пеще́ре нетле́нныя мо́щи чу́днаго Моисе́я,/ воспо́йте хвала́ми, и́ночествующих собо́ри,/ се бо и́мате посо́бника и предста́теля в ско́рбех,/ кла́няйтеся ра́це его́, прикаса́ющеся устна́ми,/ и обря́щете поко́й во удесе́х ва́ших.</p>
<p>Сла́вим Тро́ицу Пресвяту́ю,/ я́ко даде́ нам свети́льника ми́ра, отца́ на́шего Моисе́я,/ его́же пра́зднующе ле́тнюю па́мять,/ Отца́, и Сы́на, и Свята́го Ду́ха в Еди́ном Божестве́,/ ве́рнии, единому́дренно велича́ем.</p>
<p>
<red>Богоро́дичен:</red> Всегда́ сла́вим Тя, Чи́стая Де́во,/ я́ко собрала́ еси́ ве́рныя рабы́ Своя́ на ме́сто сие́,/ иде́же мно́зи прие́млют исцеле́ние, покланя́ющиися о́бразу Твоему́ несумне́нно/ и призыва́ющии в моли́тву оте́ц на́ших Пече́рских.</p>
<p>
<red>Свети́лен:</red>
</p>
<p>Све́те Трисоста́вный, Соде́телю, И́стинный Бо́же,/ просвети́ мрак душ на́ших,/ се бо приво́дим Тебе́ в моли́тву уго́дника Твоего́ и с ним мо́лимся:/ ути́ши бу́рю грехо́в на́ших и от печа́ли всех нас изба́ви.</p>
<p>
<red>Сла́ва, и ны́не, Богоро́дичен:</red>
</p>
<p>Светле́йшая па́че со́лнца Ма́рие Богоро́дице,/ просвети́ благода́тию всех, кла́няющихся пред Тобо́ю и призыва́ющих и́мя Твое́,/ и соблюди́ оби́тель сию́ от вся́каго зла,/ живу́щих же в ней присносу́щнаго весе́лия и ра́дости духо́вныя испо́лни,/ Ты бо еси́ Хода́таица ра́дости на́шея.</p>
<p>
<red>На хвали́тех стихиры, глас 4.</red>
</p>
<p>
<red>Подо́бен:</red> Я́ко до́бля:</p>
<p>В гла́се ра́дования соше́дшеся <red>Днесь</red>, празднолю́бцы,/ похва́льныя пе́сни принесе́м Бо́гу,/ прославля́юще преблаже́ннаго отца́,/ и к ра́це моще́й его́ припаде́м, зову́ще:/ не забу́ди нас, предстоя́ Влады́це,/ но моли́ изба́витися от всех искуше́ний и лю́тых обстоя́ний,/ па́мять твою́ любо́вию почита́ющим.</p>
<p>Кто тя по достоя́нию воспое́т, преподо́бне о́тче?/ Ты бо во вре́менней сей жи́зни,/ а́ще и в ме́ртвеннем телеси́,/ но духо́вне пожи́л еси́,/ вне ми́ра и пло́ти быв,/ жела́ние непреста́нно име́я,/ е́же от пло́ти разреши́тися и со Христо́м бы́ти,/ с Ни́мже ны́не ца́рствуя,/ помяни́ и нас, тебе́ прославля́ющих.</p>
<p>Ра́дуйся, богоно́сных оте́ц пече́рских пречестны́й ли́че,/ я́ко стяжа́л еси́ до́брое свети́ло,/ де́вственных верх и му́чеников красоту́,/ Ду́ха Свята́го чи́стое пребыва́ние,/ Моисе́я, у́мнаго Богови́дца,/ его́же па́мять хвала́ми венча́юще, мо́лим вас:/ моли́те Христа́ Бо́га и Влады́ку,/ нам, ча́дом ва́шим, от бед изба́витися/ и не лиши́тися Вы́шняго Ца́рствия.</p>
<p>
<red>Сла́ва, глас 6:</red>
</p>
<p>И́стиннаго после́дователя Христо́ва/ и ве́рнаго Ева́нгелия Его́ послу́шателя,/ тя, преподо́бне о́тче, <red>Днесь</red> восхваля́ем,/ ты бо, на ве́чное воздая́ние взира́я,/ вся кра́сная ми́ра сего́ во уме́ты вмени́л еси́,/ пле́нник изволя́я бы́ти,/ да свобо́ден ум от греха́ име́еши,/ о телеси́ неради́в, на му́ки е́ преда́л еси́,/ да му́чащаго мы́сленнаго врага́ кро́вными струя́ми потопи́ши;/ сам ны́не в ме́сте поко́йне сый/ и ра́дости святы́х наслажда́яся,/ дарова́нии твои́ми свы́ше и нас уще́дри,/ любе́зно соверша́ющих па́мять твою́.</p>
<p>
<red>И ны́не, Богоро́дичен, глас то́йже:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы,/ поми́ловати ду́ши на́ша.</p>
<p>
<red>Славосло́вие вели́кое. Ектении́ и отпу́ст.</red>
</p>
<p>
<red>НА ЛИТУРГИ́И СЛУ́ЖБА ВСЯ ПРЕПОДО́БНОМУ.</red>
</p>
</section>
