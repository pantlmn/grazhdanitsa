<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Каллини́ка</p>
</title>
<p>
<red>НА ВЕЧЕ́РНИ</red>
</p>
<p>
<red>На </red>Го́споди, воззва́х: стихи́ры, глас 8.</p>
<p>
<red>Подо́бен:</red> О, пресла́внаго чудесе́:</p>
<p>Му́чениче Богому́дре Каллини́че,/ па́че е́же жи́ти,/ умре́ти благоче́стно жела́я,/ Христо́ву смерть вои́стинну изобрази́л еси́,/ отону́дуже безсме́ртие получи́л, еси́/ и невече́рнее блаже́нство,/ иде́же чи́нове А́нгелов суть,/ и, страда́лец всех, ра́дуяся, всели́лся еси́, сла́вне.</p>
<p>Цвет, исцеле́ния испуща́яй,/ и река́, нело́жных дарова́ний испо́лнена,/ врачева́ние безме́здно, ковче́г свяще́ния/ твои́х моще́й ра́ка яви́ся,/ из нея́же почерпа́ем здра́вие присноживо́тно,/ приходя́щии ве́рно, му́чениче сла́вне,/ Тебе́ ра́ди вои́стинну,/ чу́днаго Бо́га сла́вим.</p>
<p>Му́чениче преблаже́нне Каллини́че,/ на неви́димых враго́в/ неви́димаго Бо́га/ по́мощь непобеди́му име́я,/ возста́вил еси́ безсме́ртия побе́ды:/ и́же погуби́ти зе́млю и мо́ре хва́лящагося,/ боре́нием страда́ний твои́х низло́ж,/ крове́й твои́х потопи́л еси́ тече́нием.</p>
<p>
<red>Сла́ва, глас то́йже:</red>
</p>
<p>Благоче́стия побо́рника, и губи́теля вра́жия,/ и му́чеников собесе́дника,/ и храм Ду́ха Свята́го бы́вшаго,/ во́ина Царя́ Христа́,/ исцеле́ний неиждива́емое вои́стинну сокро́вище,/ ве́рных утвержде́ние,/ чу́днаго <red>Днесь</red> Каллини́ка пе́сньми почти́м.</p>
<p>
<red>И ны́не, Богоро́дичен, глас и подо́бен то́йже:</red>
</p>
<p>Плоть от крове́й Твои́х прие́м,/ Первове́чный Бог/ Тя Предста́тельницу показа́ челове́ком, Чи́стая./ Те́мже изба́ви рабы́ Твоя́/ от вся́кия беды́ и обстоя́ния/ и се́тей лука́ваго врага́/ и сия́ния причасти́тися сподо́би избра́нных/ вся, сла́вящия и покланя́ющияся Тебе́.</p>
<p>
<red>Крестобогоро́дичен, глас и подо́бен то́йже:</red>
</p>
<p>Что́ зри́мое виде́ние,/ е́же Мои́ма очи́ма ви́дится, о Влады́ко?/ Содержа́й всю тварь, на Дре́во воздви́жен быв,/ и умира́еши, всем дая́й жизнь, —/ Богоро́дица, пла́чущися, глаго́лаше,/ егда́ узре́ на Кресте́ возноси́ма,/ из Нея́ неизрече́нно возсия́вшаго/ Бо́га и Челове́ка.</p>
<p>
<red>Тропа́рь, глас 4:</red>
</p>
<p>Му́ченик Твой, Го́споди, Каллини́к/ во страда́нии свое́м вене́ц прия́т нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости./ Того́ моли́твами/ спаси́ ду́ши на́ша.</p>
<p>
<red>НА У́ТРЕНИ</red>
</p>
<p>
<red>Кано́н, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесни́цы фарао́новы и си́лу его́/ вве́рже в мо́ре Кре́пкий в бра́нех,/ воспое́м песнь но́вую, я́ко просла́вися.</emphasis>
</p>
<p>На колесни́цу мы́сленную всед,/ я́ко вои́стинну триста́ты потопи́л еси́ мы́сленнаго Еги́пта/ во струя́х кро́ви твоея́, му́чеников похвало́ Каллини́че.</p>
<p>Боже́ственною оде́ждею оде́явся, му́дре,/ оде́жды земны́я совле́клся еси́, преблаже́нне,/ и к по́двигу поте́кл еси́, и врага́ посрами́л еси́.</p>
<p>Разори́в вра́жия многоплете́нныя ко́зни у́зами страда́ний твои́х,/ неде́йственна сего́ пове́ргл еси́ на зе́млю, Каллини́че,/ и нога́ми твои́ми попра́л еси́.</p>
<p>
<red>Богоро́дичен:</red> Ю́же проро́ческий прови́де лик,/ я́ко дверь Небе́сную и неопали́мую купину́,/ Тя, Де́во Ма́ти Чи́стая, Бо́га ро́ждшую, позна́хом.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Угвержда́яй громи созида́яй дух,/ утверди́ мене́, Го́споди,/ да Тя пою́ и́стинно/ и творю́ во́лю Твою́,/ я́ко несть свят, я́ко Ты, Бо́же наш.</emphasis>
</p>
<p>Христо́вою любо́вию уязвла́емь, му́ченик взыва́ше, в по́двизех претерпева́я:/ во благово́ние теку́ ми́ра, после́дуя стра́сти Твое́й страда́нием кро́ве.</p>
<p>Без наве́та соблю́лся еси́ от стрел змии́ных:/ твою́ бо па́ту мудре́ц в ра́нах прете́р, главу́ свою́ сокруши́,/ Каллини́че, во страда́ниих твои́х.</p>
<p>Посе́к пре́лести те́рние мече́м духо́вным,/ Христо́вы ве́ры неле́стно плод прине́сл еси́, всеблаже́нне,/ стори́чный боле́зней твои́х Влады́це твоему́.</p>
<p>
<red>Богоро́дичен:</red> Несказа́нна Рождества́ рожде́ния Ты еди́на Ма́ти была́ еси́,/ во утро́бе Твое́й заче́нши И́же пре́жде Тебе́ Бо́га Сло́ва,/ и млеко́м пита́ла еси́, Пречи́стая, я́ко Младе́нца, Безнача́льнаго.</p>
<p>
<red>Седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Ре́вность Боже́ственную в души́ твое́й име́я, сла́вне,/ беззако́ннующия всу́е терпели́вно обличи́л еси́/ и, прибли́жився му́кам, проше́л еси́ твой по́двиг до́блим умо́м, му́чениче Каллини́че./ Христа́ Бо́га моли́ дарова́ти нам ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго естества́ не отлу́чся, плоть быв во чре́ве Твое́м,/ но Бог вочелове́чся и пребы́сть,/ И́же по рождестве́ Ма́терь Тя Де́ву,/ я́ко пре́жде рождества́, сохрани́в Всенепоро́чну, еди́н Госпо́дь./ Того́ приле́жно моли́ дарова́ти нам ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, Нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое!/ Ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Бо́же, слух Твой и убоя́хся,/ разуме́х дела́ Твоя́, и ужасо́хся, Го́споди,/ я́ко Твоего́ хвале́ния испо́лнь земля́.</emphasis>
</p>
<p>Омыва́яся в струя́х твои́х крове́й, преблаже́нне, яви́лся еси́ чисте́йший ду́хом/ и в наслажде́ние дости́гл еси безпло́тных, му́чениче Каллини́че.</p>
<p>Ка́мень че́стен вои́стинну назда́лся еси́ Це́ркви,/ и хра́мы и́дольския стрясл еси́, и на зе́млю низложи́л еси́/ неукло́нным сопротивле́нием страда́ний твои́х.</p>
<p>Смертоно́сная враго́в ласка́ния/ вои́стинну отри́нул еси́, му́чениче, словесы́ духо́вными/ и, душе́ю укрепля́емь, на пре́лесть поста́вил еси́ побе́ду.</p>
<p>
<red>Богоро́дичен:</red> Ны́не Тя купину́, ю́же в Сина́и, пропису́я,/ Моисе́й вели́кий неопа́льну ви́дяше,/ Огнь во утро́бе нося́щу, Чи́стая, позна́хом.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Возсия́й ми, Го́споди, свет повеле́ний Твои́х,/ я́ко к Тебе́ дух мой у́тренюет и пое́т Тя:/ Ты бо еси́ Бог наш,/ и к Тебе́ прибега́ю, Царю́ ми́ра.</emphasis>
</p>
<p>В ти́ну попо́лзся непостоя́нную, Го́споди, и во глубину́ грехо́в мои́х,/ и в бу́рю лю́тых мои́х дея́ний впад, зову́ Ти:/ Ты бу́ди ми Помо́щник.</p>
<p>Стопа́ми пригвожде́н ног, му́чениче, пел еси́:/ в пути́ свиде́ний Твои́х бога́тно наслади́хся, Влады́ко,/ терпя́ ра́ны, Страстополо́жниче, наде́ждею воздая́ний.</p>
<p>Ми́лости еле́ем ты, до́бре ку́плю соде́лав муче́ния,/ свещу́ твою́ уясни́л еси́, преблаже́нне,/ те́мже весь был еси́ же́ртва непоро́чная, всесожже́ние прия́тно.</p>
<p>
<red>Богоро́дичен:</red> Проро́ков пропове́дание, и апо́столов похвало́,/ и му́чеников удобре́ние Ты еси́, Богоро́дице,/ Боже́ственное Сло́во нося́щи па́че сло́ва, Пречи́стая,/ е́же пре́жде век из Отца́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Бу́рею грехо́вною погружа́емь,/ я́ко во чре́ве ки́тове содержи́м,/ с проро́ком зову́ Ти:/ возведи́ от тли живо́т мой,/ Го́споди, и спаси́ мя.</emphasis>
</p>
<p>Ста́да твоего́ огра́да невре́дна от звере́й соблюде́ся ересе́й:/ твои́х бо страда́ний держа́щи, сла́вне, тве́рду па́лицу,/ волко́в яви́ся отгони́тельница.</p>
<p>Нощь отбеже́ пре́лести страда́нием твои́м, и ве́ры добро́та возсия́,/ во испове́дании твое́м, пресла́вне, Тро́ицы побо́рниче,/ я́ко со́лнце, в конце́х.</p>
<p> Я́ко ве́ры пропове́дник изве́стен, беззако́ннующему вопия́ше гото́во:/ что́ прети́ши<a type="note" xlink:href="#note112">112</a>
иму́щему не умягче́ну душе́вную тве́рдость?/ Стре́лы бо безбо́жных легки́.</p>
<p>
<red>Богоро́дичен:</red> Пребыва́еши по рождестве́, Неискусобра́чная, я́ко пре́жде рождества́,/ Де́ва и Нетле́нная,/ и́бо е́же в Тебе́ та́инство, Богоневе́сто,/ па́че ума́ вся́каго и всего́ сло́ва познава́ется.</p>
<p>
<red>Конда́к, глас 2.</red>
</p>
<p>
<red>Подо́бен:</red> Вы́шних ища́:</p>
<p>Го́рняя кра́сная досто́йно ны́не насле́довал еси́:/ Христо́вою бо зело́ любо́вию разже́гся,/ на огнь, Каллини́че, тем му́жественно дерзну́л еси́,/ Ему́же и ны́не предстоя́,/ не преста́й моля́ о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Огнь, паля́ в пещи́, истряса́шеся,/ о́троцы ороша́хуся/ и, пою́ще, глаго́лаху:/ благослове́н еси́, Еди́н Сый/ Бо́же оте́ц на́ших.</emphasis>
</p>
<p>Сла́дости мне хода́тайственна суть мук страши́лища,/ ни бо огнь, ни ра́ны и́стиннаго Рачи́теля моего́, — му́ченик вопия́ше, — разлуча́т мя.</p>
<p>Вжиля́емь, сла́вне, посо́бием Христо́вым,/ на зе́млю сопротивоборца́, побори́в, низве́ргл еси́/ и тезоимени́т яви́лся еси́ на мучи́теля добропобе́дник.</p>
<p>Диа́вола посрами́л еси́, и А́нгелы возвесели́л еси́ страда́нии твои́ми, сла́вне,/ и Христу́ взыва́л еси́:/ благослове́н еси́, еди́н сый Бо́же оте́ц на́ших.</p>
<p>
<red>Богоро́дичен:</red> Разреши́ла еси́ рождество́м Твои́м, Де́во Пречи́стая, Е́вы прама́тере кля́тву:/ Ма́ти бо еси́ всех Влады́ки, Я́же всем ра́дость исхода́таивши.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Вся́ческая, Влады́ко, прему́дростию</emphasis>
<emphasis>Твое́ю соста́вил еси́,/ земли́ же па́ки утверди́л еси́, я́коже ве́си, дно,/ основа́нием водрузи́выи́ на вода́х безме́рных./ Тем вси вопие́м, воспева́юще:/ благослови́те, дела́ Госпо́дня, непреста́нно Го́спода.</emphasis>
</p>
<p>Ра́дуйся, наслажде́ние страда́льцев и́стинных;/ ра́дуйся, удобре́ние ве́ры и украше́ние;/ ра́дуйся, пресве́тлый му́чеников светоно́сец, и́же лесть разори́в страда́нием твои́м/ и свет просия́вый ми́рови, Каллини́че прему́дре.</p>
<p>Мучи́тель посрами́ся по́двиги твоего́ противле́ния,/ побежде́ни бы́ша злоде́и ра́нами твои́ми, блаже́нне./ Гвоздьми́ пя́ты твоя́ уязви́шася,/ пре́лесть же попали́ся вся, и потреби́шася и́дольстии хра́ми, Богому́дре,/ огне́м страда́ния твоего́.</p>
<p>О чту́щих тя к Бо́гу твои́м дерзнове́нием, Каллини́че,/ прекло́нься, моли́ непреста́нно,/ ста́ду твоему́ предста́ни, изыма́я сие́ от разли́чных се́тей льсти́ваго, и утверди́ ве́рою:/ тобо́ю бо расте́т и крепи́тся.</p>
<p>
<red>Богоро́дичен:</red> Ду́хом проро́цы Тя, Де́ву, прообрази́ша:/ сень же, и трапе́зу, и ру́чку, и све́щник, и го́ру пресвяту́ю,/ и о́блак, и скрижа́ли, ковче́г же, и жезл, и дверь Боже́ственну,/ е́юже всем челове́ком отве́рзеся дре́вний рай.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безсе́менное Рождество́ Твое́, Богоро́дице Чи́стая,/ Христа́ Бо́га на́шего,/ пе́сньми немо́лчными велича́ем.</emphasis>
</p>
<p>Истка́ся тебе́ свы́ше ри́за ве́ры,/ е́юже обнажи́л еси́ врага́ на суди́щи, му́чениче сла́вне.</p>
<p>Непщева́ше мучи́тель прельсти́ти ласка́ньми му́ченика,/ но той в ве́ре утвержда́шеся.</p>
<p>Чи́сто всесожже́ние и прия́тна же́ртва,/ Каллини́че сла́вне, огне́м по́двигов прине́слся еси́ Бо́гу.</p>
<p>Красны́ но́ги твои́, страда́льче Каллини́че, гвоздьми́ пригвожде́ны/ и к пропове́данию Боже́ственному иду́щи.</p>
<p>
<red>Богоро́дичен:</red> Покро́в Тя стяжа́хом, и приста́нище, Чи́стая, и ору́жие, и забра́ло,/ и тве́рду наде́жду в беда́х при́сно.</p>
</section>
