<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я му́ченицы Серафи́мы</p>
</title>
<p>
<red>ВЕ́ЧЕР</red>
</p>
<p>
<red>На </red>Го́споди, воззва́х: стихи́ры, глас 8:</p>
<p>Егда́ наста́ стра́шный день гоне́ния,/ ты нечести́ваго иге́мона не устраши́ся,/ свята́я му́ченице Серафи́мо,/ и же́ртвы богоме́рзким бого́м приноси́ти отве́ржеся,/ служи́тельница и́стинному Бо́гу яви́ся,/ Тому́ себе́ в же́ртву прине́сши,/ и за излия́ние кро́ве твоея́/ на Небеси́ венча́лася еси́.</p>
<p>Любве́ ра́ди Христо́вы/ ме́чное усече́ние претерпе́вши,/ от Царя́ и Влады́ки му́ченическим венце́м венча́лася еси́/ и с ли́ки святы́х А́нгел и Арха́нгел/ в неизрече́нней сла́ве ны́не предстои́ши Престо́лу Влады́чню./ Помина́й и нас, соверша́ющих святу́ю па́мять твою́/ и ублажа́ющих му́ченическая страда́ния твоя́,/ свята́я му́ченице Серафи́мо.</p>
<p>Серафи́мскою любо́вию Го́спода возлюби́ла еси́,/ свята́я му́ченице Серафи́мо,/ и за страда́ния твоя́/ Небе́снаго Ца́рствия насле́дница яви́лася еси́,/ тем тя ублажа́ем/ и сла́вим страда́ния твоя́.</p>
<p>
<red>Сла́ва, и ны́не, Богоро́дичен:</red>
</p>
<p>Не умолчи́м, ве́рнии, хвала́ми ублажа́ти Пречи́стую Богоро́дицу,/ Та бо есть Хода́таица на́шего спасе́ния,/ на Ню́же упова́юще, никогда́же посрами́мся,/ я́ко, богоно́снеи ру́це к Сы́ну Своему́ простира́ющи,/ мо́лится о душа́х на́ших.</p>
<p>
<red>Крестобогоро́дичен:</red>
</p>
<p>На Кресте́ зря́щи, Пречи́стая, Возлю́бленное Твое́ Ча́до,/ пе́рси Твои́ бию́щи, го́рько вопия́ше:/ Ча́до Мое́ Возлю́бленное,/ Све́те о́чию Мое́ю,/ ка́ко Мя оставля́еши еди́ну, Ма́терь Твою́?</p>
<p>
<red>Тропа́рь, глас 8:</red>
</p>
<p>Неве́сто Христо́ва возлю́бленная, Серафи́мо,/ насле́днице Ца́рствия Небе́снаго,/ до́бре за Го́спода пострада́вшая/ и кро́вию твое́ю обагре́нная/ и, а́ки ца́рскою багряни́цею, украше́нная,/ помина́й нас, соверша́ющих святу́ю па́мять твою́.</p>
<p>
<red>НА У́ТРЕНИ</red>
</p>
<p>
<red>Кано́н, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Вся кра́сная ми́ра сего́ возненави́девши, Серафи́мо,/ па́че же Го́спода возлюби́вши, за Него́ страда́ти изво́ли;/ Того́ моли́ спасти́ся душа́м на́шим.</p>
<p>Егда́ наста́ стра́шный день гоне́ния,/ ты, Серафи́мо,/ не убоя́вшися, дерзнове́нно Го́спода испове́да,/ серафи́мскою любо́вию Того́ возлюби́вши.</p>
<p>Благода́тию Бо́жиею, Серафи́мо, в тебе́ сия́ющею,/ блаже́нную Сави́ну и и́же с не́ю/ ко Христу́ привела́ еси́ уче́нии твои́ми.</p>
<p>
<red>Богоро́дичен:</red> Предста́тельнице на́ша те́плая и Моли́твеннице к Сы́ну Твоему́,/ призыва́ющих Тя на по́мощь вско́ре заступи́ и спаси́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Егда́ нечести́вый иге́мон Вири́лл посла́ слуги́ своя́ привести́ тя на суди́ще,/ тогда́ блаже́нная Сави́на возбраня́ше им,/ и, а́ки чи́стую голуби́цу, храня́ше тя.</p>
<p>Ты, свята́я неве́сто Христо́ва Серафи́мо,/ вели́кия ре́вности испо́лнилася еси́ ко Христу́/ и, не убоя́вшися нечести́вых слуг иге́мона, но после́довавши им,/ блаже́нную Сави́ну увеща́ше то́кмо моли́ти Го́спода о тебе́.</p>
<p>Ты, Серафи́мо, глаго́лаше:/ аз же упова́ю на Го́спода Иису́са Христа́ и ве́рую,/ а́ще и недосто́йна и грешна́ есмь,/ но да предста́нет мне Иису́с Христо́с и укрепи́т мя бы́ти рабо́ю Его́.</p>
<p>
<red>Богоро́дичен:</red> Несть нам ины́я наде́жды по Бо́зе,/ то́кмо Ты, еди́на на́ша Засту́пнице и Помо́щнице,/ спаси́ нас, упова́ющих на Тя.</p>
<p>
<red>Седа́лен, глас 4:</red>
</p>
<p>Вмести́лище Свята́го Ду́ха яви́лася еси́, свята́я му́ченице Серафи́мо,/ себе́ Бо́гу в же́ртву прине́сши,/ и дом Святы́я Тро́ицы сподо́билася еси́ бы́ти;/ моли́ спасти́ся душа́м на́шим.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Блаже́нная Сави́на, не вверя́ющи рука́м слуг нечести́вых тебе́, святы́я деви́цы,/ сама́ с тобо́ю ку́пно по́йде к иге́мону,/ хотя́щи изба́вити тя, Серафи́мо.</p>
<p>Егда́ иге́мон устыде́ся сена́торскаго благоро́дства Сави́ны,/ тогда́ отпусти́ти тя повеле́ в дом ея́,/ но по трие́х днех па́ки посла́ слуг, да предста́вят тя на суди́ще, Серафи́мо.</p>
<p>Втори́цею блаже́нная Сави́на после́дова тебе́, Серафи́мо,/ но егда́ ви́де, я́ко от рук нечести́вых изъя́ти тя не возмо́же,/ а́бие оты́де в дом свой, рыда́ющи.</p>
<p>
<red>Богоро́дичен:</red> Ты моя́ ра́дость и наде́жда в го́рести мое́й,/ Ты прибе́жище и весе́лие души́ моея́,/ спаси́ мя, Влады́чице, моли́твами Твои́ми.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</emphasis>
</p>
<p>Предста́ свята́я а́гница Христова на суде́ нечести́ваго иге́мона,/ све́том благода́ти Христо́вы озаря́ема,/ и егда́ повеле́ иге́мон принести́ же́ртвы ло́жным бого́м,/ тогда́ дерзнове́нно Го́спода испове́да/ и Тому́ в же́ртву принесе́ся.</p>
<p>Ты глаго́лаше, Серафи́мо:/ Бо́гу моему́ есть уго́дная же́ртва,/ да саму́ себе́ непоро́чну соблюду́ в чистоте́ де́вства моего́/ и ины́х к тому́ же приведу́ по́мощию Его́ всеси́льною.</p>
<p>Ублажи́м, ве́рнии, неве́сту Христо́ву, прекра́сную Серафи́му,/ красоты́ ю́ности не пощади́вшую и на му́ки дерзну́вшую любве́ ра́ди Христо́вы,/ безче́стие, бие́ние, ра́ны и смерть претерпе́вшую.</p>
<p>
<red>Богоро́дичен:</red> Ма́ти пресла́дкаго Све́та моего́, Го́спода,/ не посрами́ мя, всю наде́жду на Тя возлага́ющу,/ спаси́ мя, Пречи́стая, моли́твами Твои́ми.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Ничто́же тя услади́ти возмо́же, неве́сто Христо́ва, от ми́ра сего́,/ то́кмо еди́на любы́ ко Го́споду распаля́ше се́рдце твое́,/ и, я́ко а́гница на па́жить, ско́ро тече́ на муче́ние,/ во е́же а́бие узре́ти Возлю́бленнаго Жениха́ Христа́,/ Его́же все́ю душе́ю возлюби́ла еси́/ и Его́же ра́ди муче́ния претерпе́.</p>
<p>Любо́вию к Бо́гу разжиза́ющися, небе́сным серафи́мом уподо́билася еси́,/ тоя́ любве́ и нам сподо́битися моли́,/ почита́ющим и лю́бящим тя, Серафи́мо.</p>
<p>Ты, по словеси́ твоему́, вои́стинну це́рковь Бо́жия яви́лася еси́/ и вмести́лище Ду́ха Свята́го, Серафи́мо,/ я́ко не пощади́ пло́ти твоея́ и муче́ния претерпе́.</p>
<p>
<red>Богоро́дичен:</red> Бу́ди мне тве́рдый щит в ско́рби мое́й,/ егда́ бу́ря злых челове́к возста́нет на мя,/ тогда́ Сама́ укрепи́ мя и на тве́рдем ка́мени ве́ры поста́ви но́зе мои́.</p>
<p>
<red>Конда́к, глас 2:</red>
</p>
<p>Серафи́мскою любо́вию Го́спода возлюби́ла еси́,/ свята́я де́во Серафи́мо,/ и всю себе́ за Го́спода на муче́ние предаде́,/ до́ндеже дости́гла еси́ Ца́рствия Небе́снаго.</p>
<p>
<red>И́кос:</red>
</p>
<p>Пренебреже́ мирску́ю суету́, свята́я му́ченице Серафи́мо,/ Еди́наго то́кмо иму́щи пред очи́ма твои́ма, Нетле́ннаго Жениха́ Твоего́,/ все жела́ние твое́ бысть Еди́н Госпо́дь,/ к Нему́же все́ю душе́ю устреми́ся,/ и предста́ с неизрече́нною ра́достию Престо́лу Влады́чню,/ и лице́м к лицу́ узре́, Его́же возлюби́ла еси́,/ тогда́ вои́стинну дости́гла еси́ Ца́рствия Небе́снаго.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Егда́ по повеле́нию иге́мона/ безсту́дным еги́петским ю́ношам на оскверне́ние отдана́ бысть, Серафи́мо,/ тогда́ призыва́нием И́мене Госпо́дня сих студа́ и ослепле́ния испо́лни,/ сама́ же воспева́ше Христу́:/ оте́ц на́ших Бо́же, благослове́н еси́.</p>
<p>Егда́ ви́де ско́рую по́мощь от Го́спода, Серафи́мо,/ тогда́ возде́ ру́це твои́, Тому́ пою́щи:/ оте́ц на́ших Бо́же, благослове́н еси́.</p>
<p>Мо́лим тя, де́во свята́я Серафи́мо,/ и ны́не у Престо́ла Влады́чня воздви́гни ру́це твои́ за нас,/ соверша́ющих па́мять твою́, прося́щих твоея́ по́мощи и пою́щих:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Укрепи́ мя, Влады́чице и Ма́ти Пресладкаго Све́та моего́, Го́спода,/ и научи́ мя взыва́ти Сы́ну Твоему́:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т во́и А́нгельстии,/ хвали́те и превозноси́те во вся ве́ки.</emphasis>
</p>
<p>Повеле́ иге́мон те́ло твое́ свеща́ми опаля́ти, Серафи́мо,/ но а́бие све́щи угасо́ша, опаля́ющии тя са́ми на зе́млю падо́ша,/ ты же воспела еси́, зову́щи:/ Го́спода по́йте, дела́, и превозноси́те во вся ве́ки.</p>
<p>Егда́ па́лицами бие́на бысть, Серафи́мо,/ тогда́ трус ве́лий земли́ сотвори́ся, но нечести́вии не позна́ша си́лы Бо́жия,/ мы же, удивля́ющеся чудеси́, зове́м:/ Го́спода по́йте, дела́, и превозноси́те во вся ве́ки.</p>
<p>Го́спода в по́мощь призыва́ше, Серафи́мо,/ и вся ко́зни вра́жия победи́ла еси, пою́щи:/ Го́спода по́йте, дела́, и превозноси́те во вся ве́ки.</p>
<p>
<red>Богоро́дичен:</red> Богоро́дице, А́нгелов ра́досте и челове́ков спасе́ние,/ обурева́емую мя лю́тыми волна́ми жите́йских страсте́й спаси́ и научи́ пе́ти:/ Го́спода по́йте, дела́, и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу/ Тя испове́дуем,/ спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Мече́м усе́чена бысть, му́ченице Серафи́мо, и, а́ки чи́стая голуби́ца, возлете́ла еси́ к Бо́гу,/ блаже́нная же Сави́на свято́е те́ло твое́, я́ко сокро́вище и маргари́ту дража́йшую,/ в свое́м гро́бе погребе́.</p>
<p>Страда́льческим ше́ствовавши путе́м, до́блественная му́ченице,/ претерпе́ бие́ния, опале́ния и вся́ческая муче́ния,/ и до конца́ сте́рла еси́ главу́ зми́еву,/ и победи́тельница яви́лася еси́ благода́тию Свята́го Ду́ха.</p>
<p>Ны́не наслажда́ешися неизрече́нныя сла́вы Го́спода, свята́я му́ченице Серафи́мо,/ о нас Христа́ Бо́га моли́, соверша́ющих святу́ю па́мять твою́/ и ублажа́ющих страда́ния Твоя́.</p>
<p>
<red>Богоро́дичен:</red> Простри́ ру́ку по́мощи изнемога́ющей души́ мое́й, Влады́чице моя́ Пресла́дкая,/ и не посрами́ наде́жды моея́, ю́же на Тя возлага́ю,/ но ми́рною стезе́ю под кро́вом Твои́м приведи́ мя к Сы́ну Твоему́/ и пресла́дкому Све́ту моему́.</p>
<p>
<red>Свети́лен:</red>
</p>
<p>Уневе́стившися Христу́, Жениху́ твоему́, вслед Его́ тече́, му́ченице Серафи́мо,/ и скороше́ственною стезе́ю возлете́ла еси́ в черто́ги Небе́сныя,/ иде́же ли́цы му́ченик и святы́х А́нгелов ра́достно срето́ша тя.</p>
<p>
<red>Сла́ва, и ны́не, Богоро́дичен:</red>
</p>
<p>Тя, Ма́терь Бо́жию, немо́лчными хвала́ми ублажа́ем и мо́лим Тя:/ спаса́й нас моли́твами Твои́ми/ и приведи́ к ти́хому Приста́нищу Сы́на Твоего́.</p>
</section>
