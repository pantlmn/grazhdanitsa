<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́х апо́стол Си́лы и Силуа́на и и́же с ни́ми</p>
</title>
<p>
<red>НА ВЕЧЕ́РНИ</red>
</p>
<p>
<red>На</red> Го́споди, воззва́х: стихи́ры, глас 4.</p>
<p>
<red>Подо́бен:</red> Дал еси́ зна́мение:</p>
<p>Боже́ственными облиста́еми светоли́тии, апо́столи,/ я́коже орли́ крила́тии,/ мир проидо́сте, многобо́жия тьму отгоня́ще/ и содева́юще сы́ны и насле́дники дне всех./ Те́мже вас почита́ем/ и святы́й и благонаро́читый пра́здник ваш чтим,/ покланя́ющеся моще́м ва́шим.</p>
<p>Си́лу и Андрони́ка,/ Силуа́на же и Криске́нта/ свяще́нно ублажа́ем/ и хвала́ми почти́м,/ ра́достным <red>Днесь</red> се́рдцем Епене́та чу́днаго,/ Госпо́дни ученики́ и пропове́дники,/ и́миже изба́вихомся и́дольскаго су́етства/ и Тро́ическому сия́нию благоче́стно научи́хомся.</p>
<p>Вас в весь мир Христо́с посла́,/ гное́ния очища́ющих зло́бы, апо́столи,/ и уя́звленныя я́дом душетле́нным обновля́ющих ду́ши/ и к соверше́нному здра́вию веду́щих./ Те́мже вас почита́ем,/ я́ко благоде́тели прехва́льныя,/ и прему́дрыя врачи́, и духо́вныя орга́ны.</p>
<p>
<red>Сла́ва, и ны́не, Богоро́дичен:</red>
</p>
<p>Ра́дуйся, солнцезра́чная луче́,/ Со́лнца незаходи́маго престо́ле,/ Я́же со́лнце возсия́вше недоуме́нное./ Ра́дуйся, у́ме, облиста́яй Боже́ственными сия́ньми,/ заре́ мо́лнийная, освети́вшая земли́ концы́,/ и́стинное зла́та блиста́ние,/ Вседо́брая и Пренепоро́чная,/ Свет невече́рний ве́рным облиста́вши.</p>
<p>
<red>Крестобогоро́дичен:</red>
</p>
<p>Умерщвля́ема ви́дящи Христа́ Пречи́стая Влады́чица,/ умерщвля́юща льсти́ваго,/ восклица́ше, го́рце взыва́ющи/ из утро́бы Тоя́ произше́дшу,/ и, долготерпе́нию Его́ чудя́щися, взыва́ше:/ Ча́до Мое́ любе́знейшее,/ не забу́ди Рабу́ Твою́,/ не закосни́<a type="note" xlink:href="#note113">113</a>, Человеколю́бче, Мое́ утеше́ние.</p>
<p>
<red>Тропа́рь, глас 3:</red>
</p>
<p>Лик пяточи́сленный апо́стол Христо́вых пе́сньми восхва́лим,/ Си́лу, Силуа́на, Криске́нта, Андрони́ка со Епене́том,/ си́и бо и́дольскую лесть обличи́ша/ и, неве́рныя в ве́ру улови́вше,/ мо́лят непреста́нно о всех, па́мять их велича́ющих.</p>
<p>
<red>Ин тропа́рь, глас то́йже:</red>
</p>
<p>Апо́столи святи́и,/ моли́те Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<red>НА У́ТРЕНИ</red>
</p>
<p>
<red>Кано́н, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Непроходи́мое волня́щееся мо́ре/ Бо́жиим Свои́м веле́нием изсуши́вшему/ и пешеше́ствовати сквозе́ е изра́ильтеския лю́ди наста́вльшему,/ Го́сподеви пои́м, сла́вно бо просла́вися.</emphasis>
</p>
<p>Предстоя́ще престо́лу Боже́ственному всегда́,/ сия́нием же просвеща́еми незаходи́мым, святи́и,/ просвеще́ние духо́вно всем испроси́те от Отца́ све́тов низпосла́ти нам,/ ве́рно вас почита́ющим.</p>
<p>Возсия́вшаго пра́вды Со́лнца, сла́внии, узре́вше от Де́вы Богоотрокови́цы,/ прилепи́стеся Ему́, Боже́ственным прича́стием свет бы́вше,/ и отгна́сте пре́лести мрак весь.</p>
<p>Зако́н Боже́ственный на язы́це нося́ще,/ всю зе́млю проидо́сте, беззако́ние ея́ отъе́млюще,/ му́дрии Криске́нте и Андрони́че, Си́ло и Силуа́не,/ и всева́юще сло́во спаси́тельное.</p>
<p>Похва́лим Епене́та сла́внаго, карфаге́нов похвалу́ Боже́ственну бы́вшу,/ и Сло́ва ученика́, и исцеле́ний исто́чника,/ и вели́ка пропове́дника су́щих па́че ума́,/ и ве́ры утвержде́ние.</p>
<p>
<red>Богоро́дичен:</red> Препе́таго Бо́га неизрече́нно породила еси́,/ в плоть от <red>Тебе</red>́ обле́кшася за бла́гость, Препе́тая Чи́стая./ Те́мже благода́рными гла́сы песносло́вим Тя и ублажа́ем,/ я́коже дре́вле прорекла́ еси́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ мои́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>Пропове́давше воплоще́ние Влады́чне и разруши́вше соу́з зло́бы,/ и́же дре́вле свя́занныя неве́рием, му́дрии, разреши́сте, великопропове́дницы,/ и к Бо́гу приведо́сте ве́рою.</p>
<p>Свети́льницы незаходи́маго светоли́тия бы́вше,/ тьму безбо́жия отгна́сте, показу́юще челове́ком позна́ния свет, прехва́льнии,/ сего́ ра́ди всегда́ блажи́ми есте́.</p>
<p>Во всю зе́млю изы́де, я́коже пое́т Дави́д, апо́стольское Боже́ственное веща́ние,/ уча́щее страсте́м Спа́совым и воскресе́нию,/ и́мже вси воста́хом от гробо́в су́етства.</p>
<p>
<red>Богоро́дичен:</red> Обре́т Тя, А́нгелов чисте́йшую,/ вни́де во утро́бу Твою́ святу́ю Свет сый непристу́пен, Богоро́дице,/ и яви́ся Челове́к, из Тебе́ воплоща́емь, во двою́ естеству́ познава́емый.</p>
<p>
<red>Седа́лен, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Боже́ственное у́глие, Уте́шителя теплото́ю разжже́ни, прехва́льнии бы́вше апо́столи,/ безбо́жия мрак разори́сте и ве́рныя свяще́нно согре́ясте./ Те́мже <red>Днесь</red> па́мять ва́шу чту́ще, про́сим прия́ти ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственная ски́ния была́ еси́ Сло́ва,/ еди́на Пречи́стая Ма́ти Де́во,/ чистото́ю А́нгелы превозше́дшая,/ па́че всех мене́, персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, Нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́!/ Ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Пою́ Тя, слу́хом бо, Го́споди, услы́шах и ужасо́хся:/ до мене́ бо и́деши, мене́ ища́, заблу́ждшаго./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Кре́постию вся сотво́ршаго проше́дше вселе́нную, я́коже крила́тии,/ спасо́сте су́щия, в пучи́не лю́тых, Богоно́снии, бе́дствующия,/ и к ти́хому приста́нищу наста́висте.</p>
<p>Утвержда́я разсла́бленныя, сла́вне, мы́сли сло́вом,/ Си́ло, с Па́влом пропове́дником проше́д ты весь мир,/ мно́гими напа́стьми облива́емь и ве́рным спас явля́яся.</p>
<p>Ве́лиими благода́тьми украша́емь, ше́ствовал еси́ от восто́ка до за́пада,/ я́коже заря́, с Па́влом, Си́ло прему́дре, светоза́рная со́лнцу су́щи,/ язы́ков сердца́ просвети́сте.</p>
<p>Да восхва́лится Криске́нт и Андрони́к,/ и с Си́лою да возвели́чится Силуа́н <red>Днесь</red>,/ Епене́т же да похва́лится,/ Христо́ва виногра́да су́ще гро́здие, сла́дость иска́пающе спаси́тельную.</p>
<p>
<red>Богоро́дичен:</red> Чуде́с преиму́щее бысть е́же в Тебе́ бы́вшее чу́до:/ зако́нов бо кроме́ есте́ственных Законода́вца Христа́ ражда́еши,/ преступле́ние первозда́нных реша́ща, Всенепоро́чная.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, Бо́га не зна́ю.</emphasis>
</p>
<p>Взя́тся Твои́х учени́к превы́ше небе́с великоле́пие,/ пропове́дающих на земли́ Твое́ сла́вное прише́ствие,/ и стра́сти, и воскресе́ние, Сло́ве Бо́жий, Иису́се Преблаги́й.</p>
<p>Проза́рнаго и пресве́тлаго сосу́да Уте́шителева,/ заблу́ждших наставле́ние, Селу́ня пресла́вную похвалу́, апо́столов удобре́ние,/ ны́не Силуа́на му́драго восхва́лим.</p>
<p>Укре́плься тезоимени́тно Сло́ва посо́бием,/ прему́дре Андрони́че, прохо́диши, утвержда́я осла́бленая сердца́ искуше́ньми бори́теля/ и наставля́я в Бо́жие позна́ние.</p>
<p>
<red>Богоро́дичен:</red> Тя́ Дави́д преднаписа́ го́ру усыре́нну, го́ру Бо́га на́шего, го́ру ту́чну:/ в Тебе́ бо, Отрокови́це, позна́шася Сего́ ше́ствия, пло́тию обнища́вшаго/ и к пе́рвому нас блаже́нству возве́дшаго.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся</emphasis>,/
<emphasis>да я́ко Изба́вителю во гла́се хвале́ния/ и́стины же Ду́хом пожру́ Тебе́.</emphasis></p>
<p>Возводи́ми ко Го́споду чи́стыми манове́нии,/ прекло́ньшияся до́лу в поги́бельныя я́мы/ привлеко́сте, му́дрии, к высоте́ Небе́сней высо́каго виде́ния и дея́ния.</p>
<p>Еди́ницу у́бо Существо́м, Ли́цы же Тро́ицу, Богоблаже́ннии, в конце́х пропове́давше,/ многобо́жную мглу до конца́ разори́сте/ и свети́льницы душа́м яви́стеся.</p>
<p>Вжили́в твой Христо́с по́мысл, Криске́нте прему́дре, пома́занием ра́дования,/ Халкидо́на первопа́стыря я́ко сего́ ученика́ благоче́стно показа́,/ заблужде́ным стезю́ показу́ющаго.</p>
<p>
<red>Богоро́дичен:</red> Красну́ Тя добро́тою Творе́ц обре́т, в Тя всели́ся/ и красе́н па́че всех сыно́в земноро́дных яви́ся, воплоща́емь,/ Пресвята́я Де́во Всепе́тая.</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:</p>
<p>Ло́зие яви́стеся Христо́ва виногра́да,/ гро́здие принося́ще, му́дрии, в доброде́телех,/ вино́ нам спасе́ния источа́юще,/ е́же прие́млюще, весе́лия исполня́емся,/ пра́зднующе всечестну́ю ва́шу па́мять,/ в ню́же моли́теся о оставле́нии грехо́в на́ших,/ Госпо́дни апо́столи.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Вети́и яви́шася о́троцы любому́дрейшии древле,/ </emphasis>от
<emphasis>богоприя́тныя бо души́, богосло́вяще устна́ми, поя́ху:/ Пребоже́ственный отце́в и наш Бо́же,/ благослове́н еси́.</emphasis></p>
<p>Сосу́ды, вмести́вшия всю Уте́шителеву благода́ть,/ и прия́телища пре́лестей бывших погуби́вшия, и прия́тны Бо́гу сотвори́вшия,/ Си́лу и Силуа́на воспое́м согла́сно.</p>
<p>Несть дово́лен кто похвали́ти Епене́та чу́днаго,/ сообрази́ бо ся Христу́, Его́ ра́ди подъе́м стра́сти,/ Ца́рствия же причасти́ся Его́, до́бре подвиза́вся.</p>
<p>Пет бу́ди, Криск, пе́сньми Боже́ственными,/ сокрове́нныя пути́ Христо́вы показа́вый,/ и осуди́вый пло́тию свое́ю осужде́нный грех,/ и мно́ги неосужде́нны показа́вый.</p>
<p>
<red>Богоро́дичен:</red> Разреши́ плени́цы прегреше́ний мои́х хода́тайством Твои́м, Чи́стая,/ и любви́ соверше́нней Блага́го Сы́на Твоего́ привяжи́/ удаля́ющася всегда́ от Него́ сластьми́ безме́стными.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Веле́нию мучи́телеву/ преподо́бнии трие́ о́троцы не повину́вшеся,/ в пещь вве́ржени, Бо́га испове́даху, пою́ще:/ благослови́те, дела́ Госпо́дня, Го́спода.</emphasis>
</p>
<p>Не да́ша сна очи́ма бо́дрии Сло́ва служи́тели,/ до́ндеже сна тя́жкаго ве́рныя ле́сти изба́виша/ и све́та и дне сы́ны показа́ша.</p>
<p>Бы́вше колесни́ца Бо́жия, стяжа́сте Того́,/ веду́ща к Небе́сному ше́ствию вас, апо́столи сла́внии,/ и ору́жия вся пре́лести сокруша́юща.</p>
<p>Прему́дрый Си́ла, я́ко Христо́в служи́тель, досто́йно да похва́лится,/ и с ним да просла́вится ве́рно Криск и Андрони́к,/ свети́льницы, вся язы́ки просвети́вшия.</p>
<p>Тро́ичен: Воспои́м Живонача́льную Тро́ицу, Ипоста́сьми утро́енную,/ разумева́емую же Естество́м Еди́ным, и, пою́ще, рцем:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Я́же пре́жде со́лнца свети́льника Бо́га возсия́вшаго,/ пло́тски к нам прише́дшаго из боку́ Деви́чу/ неизрече́нно воплоти́вшая, Благослове́нная, Всечи́стая,/ Тя, Богоро́дице, велича́ем.</emphasis>
</p>
<p>Вра́чеве душ же и теле́с бы́сте спаси́тельнии,/ духо́вными лечба́ми очища́ете неду́жныя и здра́вие показу́ете сугу́бо, Богосия́ннии апо́столи,/ те́мже досто́йно блажи́ми есте́.</p>
<p>Яви́стеся, теплото́ю Ду́ха вже́гшеся, я́ко у́глие,/ и лед пре́лести растопи́сте, и сердца́ поме́рзшая ве́рою согре́ясте,/ и к весне́, прему́дрии, спаси́тельней наста́висте.</p>
<p>Соста́вим лик в дому́ Бо́га на́шего, сла́вяще Силуа́на и Си́лу,/ и Андрони́ка, и вели́каго Епене́та, и Криске́нта всему́драго,/ я́ко и́стины пропове́дники и моли́твенники на́ша су́щия.</p>
<p>Свята́ и полна́ дарова́ний Боже́ственнаго Ду́ха/ свяще́нная вои́стинну и достохва́льная ва́ша па́мять,/ Богоде́тельными зари́ми осия́ющи благочести́вых исполне́ние,/ пе́ти вас, му́дрии, повелева́ет.</p>
<p>
<red>Богоро́дичен:</red> Пощади́ мя, хотя́й во сла́ве па́ки приити́ Божества́ суди́ти вселе́нней, Всеси́льне,/ мольба́ми Неискусобра́чныя, Влады́ко, ро́ждшия Тя,/ и да не во огнь по́слеши мя, осужде́на прегреше́ньми.</p>
</section>
