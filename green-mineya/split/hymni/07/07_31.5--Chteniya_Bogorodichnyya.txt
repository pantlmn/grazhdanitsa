<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Чте́ния Богоро́дичныя</p>
</title>
<p>Бытия́ чте́ние (глава́ 28):</p>
<p>Изы́де Иа́ков от студенца́ кля́твеннаго/ и и́де в Харра́нь./ И обре́те ме́сто, и спа та́мо,/ за́йде бо со́лнце,/ и взят от ка́мения ме́ста того́, и положи́ возгла́вие себе́,/ и спа на ме́сте о́ном, и сон ви́де:/ и се ле́ствица утвержде́на на земли́,/ ея́же глава́ досяза́ше до Небе́с,/ и А́нгели Бо́жии восхожда́ху и низхожда́ху по ней,/ Госпо́дь же утвержда́шеся на ней и рече́:/ Аз Бог Авраа́мов, отца́ твоего́,/ и Бог Исаа́ков, не бо́йся:/ земля́, иде́же ты спи́ши на ней,/ тебе́ дам ю́ и се́мени твоему́./ И бу́дет се́мя твое́, я́ко песо́к земны́й,/ и распространи́тся на мо́ре, и ли́ву, и се́вер, и на восто́ки,/ и возблагословя́тся о тебе́ вся коле́на земна́я и о се́мени твое́м./ И се Аз с тобо́ю, сохраня́яй тя на вся́ком пути́,/ я́ко не и́мам тебе́ оста́вити,/ до́ндеже сотвори́ти Ми вся, ели́ка глаго́лах тебе́./ И воста́ Иа́ков от сна своего́ и рече́:/ я́ко е́сть Госпо́дь на ме́сте сем, аз же не ве́дех./ И убоя́ся, и рече́:/ я́ко стра́шно ме́сто сие́,/ не́сть сие́, но дом Бо́жий,/ и сия́ врата́ Небе́сная.</p>
<p>Проро́чества Иезеки́илева чте́ние (главы́ 43 и 44):</p>
<p>Та́ко глаго́лет Госпо́дь:/ бу́дет от дне осма́го и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, глаго́лет Адона́й Госпо́дь./ И обрати́ мя на пу́ть врат святы́х вне́шних,/ зря́щих на восто́ки, и сия́ бя́ху затворе́на./ И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же про́йдет сквозе́ их,/ я́ко Госпо́дь Бог Изра́илев про́йдет и́ми, и бу́дут затворе́на./ Я́ко игу́мен ся́дет в них сне́сти хлеб,/ по пути́ Ела́мских врат вни́дет и по пути́ его́ изы́дет./ И введе́ мя по пути́ врат святы́х,/ су́щих к се́веру, пря́мо хра́му, и ви́дех,/ и се испо́лнь сла́вы храм Госпо́день.</p>
<p>При́тчей чте́ние (глава́ 9):</p>
<p>Прему́дрость созда́ Себе́ дом/ и утверди́ столпо́в се́дмь./ Закла́ своя́ же́ртвенная, и раствори́ в ча́ши Свое́й вино́,/ и угото́ва Свою́ трапе́зу./ Посла́ Своя́ рабы́, созыва́ющи с высо́ким пропове́данием на ча́шу, глаго́лющи:/ и́же е́сть безу́мен, да уклони́тся ко Мне,/ и тре́бующим ума́ рече́:/ прииди́те, яди́те Мой хлеб и пи́йте вино́, е́же раствори́х вам./ Оста́вите безу́мие, и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй зльія, прии́мет себе́ безче́стие,/ облича́яй же нечести́ваго, опоро́чит себе́,/ обличе́ния бо нечести́вому — ра́ны ему́./ Не облича́й злых, да не возненави́дят тебе́,/ облича́й прему́дра, и возлю́бит тя./ Да́ждь прему́дрому вину́, и прему́дрший бу́дет;/ сказу́й пра́ведному, и приложи́т приима́ти./ Нача́ло прему́дрости — страх Госпо́день,/ и сове́т святы́х—ра́зум:/ разуме́ти бо зако́н, по́мысла е́сть блага́го./ Сим бо о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>БОГОРО́ДИЧНЫ ВОСКРЕ́СНЫ</p>
<p>на о́смь гласо́в всего́ ле́та</p>
<p>Глас 1 Богоро́дичен:</p>
<p>Всеми́рную сла́ву,/ от челове́к прозя́бшую/ и Влады́ку ро́ждшую,/ Небе́сную две́рь воспои́м, Мари́ю Де́ву,/ Безпло́тных пе́снь и ве́рных удобре́ние:/ Сия́ бо яви́ся не́бо и храм Божества́,/ Сия́, прегражде́ние вражды́ разруши́вши,/ мир введе́ и Ца́рствие отве́рзе;/ Сию́ у́бо иму́ще ве́ры утвержде́ние,/ Побо́рника и́мамы, из Ней ро́ждшагося Го́спода./ Дерза́йте у́бо, дерза́йте, лю́дие Бо́жии,/ и́бо Той победи́т враги́,/ я́ко Всеси́лен.</p>
<p>На стихо́вне Богоро́дичен:</p>
<p>Се испо́лнися Иса́иино прорече́ние:/ Де́ва бо родила́ еси́/ и по рождестве́, я́ко пре́жде рождества́ пребыла́ еси́,/ Бог бо бе рожде́йся, те́мже и естества́ новопресече́./ Но, о Богома́ти,/ моле́ния Твои́х рабо́в, в Твое́м хра́ме приноси́мая Тебе́, не пре́зри,/ но, я́ко Благоутро́бнаго Твои́ма рука́ма нося́щи,/ на Твоя́ рабы́ умилосе́рдися/ и моли́ спасти́ся душа́м на́шим.</p>
<p>Глас 2 Богоро́дичен:</p>
<p>Пре́йде се́нь зако́нная,/ благода́ти прише́дши:/ я́коже бо купина́ не стара́ше, опаля́ема,/ та́ко Де́ва родила́ еси́/ и Де́ва пребыла́ еси́./ Вме́сто столпа́ о́гненнаго/ пра́ведное возсия́ Со́лнце,/ вме́сто Моисе́я —/ Христо́с, спасе́ние душ на́ших.</p>
<p>На стихо́вне Богоро́дичен:</p>
<p>О, чудесе́ но́ваго, всех дре́вних чуде́с!/ Кто бо позна́ Ма́терь, без му́жа ро́ждшую/ и на ру́ку нося́щую всю тва́рь Содержа́щаго?/ Бо́жие е́сть изволе́ние Ро́ждшееся./ Его́же я́ко Младе́нца, Пречи́стая,/ Твои́ма рука́ма носи́вшая/ и ма́терне дерзнове́ние к Нему́ иму́щая,/ не преста́й моля́щи о чту́щих Тя,/ уще́дрити и спасти́ души́ на́ша.</p>
<p>Глас 3 Богоро́дичен:</p>
<p>Ка́ко не диви́мся/ Богому́жному Рождеству́ Твоему́, Пречестна́я?/ Искуше́ния бо му́жескаго не прие́мши, Всенепоро́чная,/ родила́ еси́ без отца́ Сы́на пло́тию,/ пре́жде век от Отца́ рожде́ннаго без ма́тере,/ ника́коже претерпе́вшаго измене́ния, или́ смеше́ния, или́ разделе́ния,/ но обою́ существу́ сво́йство це́ло сохра́ншаго./ Те́мже, Ма́ти Де́во Влады́чице,/ Того́ моли́ спасти́ся душа́м,/ правосла́вно Богоро́дицу испове́дающих Тя.</p>
<p>На стихо́вне Богоро́дичен:</p>
<p>Без се́мене от Боже́ственнаго Ду́ха/ во́лею же О́тчею зачала́ еси́ Сы́на Бо́жия,/ от Отца́ без ма́тере пре́жде век су́ща,/ нас же ра́ди, из Тебе́ без отца́ бы́вша, пло́тию родила́ еси́/ и Младе́нца млеко́м пита́ла еси́./ Те́мже не преста́й моли́ти/ изба́вится от бед душа́м на́шим.</p>
<p>Глас 4 Богоро́дичен:</p>
<p>И́же Тебе́ ра́ди Богооте́ц проро́к Дави́д/ пе́сненно о Тебе́ провозгласи́/ вели́чия Тебе́ Сотво́ршему,/ предста́ Цари́ца одесну́ю Тебе́,/ Тя бо Ма́терь, Хода́таицу Живота́ показа́/ без отца́ из Тебе́ вочелове́читися благоволи́вый Бог,/ да Свои́ па́ки обнови́т о́браз, истле́вший страстьми́,/ и заблу́ждшее горохи́щное обре́т овча́,/ на ра́мо восприи́м, ко Отцу́ принесе́т,/ и Своему́ хоте́нию/ с Небе́сными совокупи́т Си́лами,/ и спасе́т, Богоро́дице, мир/ Христо́с, име́яй ве́лию и бога́тую ми́лость.</p>
<p>На стихо́вне Богоро́дичен:</p>
<p>При́зри на моле́ния Твои́х раб, Всенепоро́чная,/ утоля́ющи лю́тая на ны воста́ния,/ вся́кия ско́рби нас изменя́ющи,/ Тя бо Еди́ну тве́рдое и изве́стное утвержде́ние и́мамы/ и Твое́ предста́тельство стяжа́хом,/ да не постыди́мся, Влады́чице, Тя призыва́ющим,/ потщи́ся на умоле́ние Тебе́ ве́рно вопию́щих:/ ра́дуйся, Влады́чице,/ всех по́моще, ра́досте и покро́ве,/ и спасе́ние душ на́ших.</p>
<p>Глас 5 Богоро́дичен:</p>
<p>В Чермне́м мо́ри/ Неискусобра́чныя Неве́сты о́браз написа́ся иногда́:/ та́мо Моисе́й, раздели́тель воды́,/ зде же Гаврии́л, служи́тель чудесе́;/ тогда́ глубину́ ше́ствова немо́кренно Изра́иль,/ ны́не же Христа́ роди́ безсе́менно Де́ва;/ мо́ре по проше́ствии Изра́илеве пребы́сть непрохо́дно,/ Непоро́чная по рождестве́ Емману́илеве пребы́сть нетле́нна./ Сый и пре́жде Сый,/ явле́йся я́ко Челове́к,/ Бо́же, поми́луй нас.</p>
<p>На стихо́вне Богоро́дичен:</p>
<p>Храм и две́рь еси́,/ пала́та и престо́л Царе́в,/ Де́во Всечестна́я,/ Е́юже Изба́витель мой, Христо́с Госпо́дь,/ во тьме́ спя́щим яви́ся,/ Со́лнце Сый пра́вды, просвети́ти хотя́,/ я́же созда́ по о́бразу Своему́ руко́ю Свое́ю./ Те́мже, Всепе́тая,/ я́ко ма́терне дерзнове́ние к Нему́ стяжа́вшая,/ непреста́нно моли́ спасти́ся душа́м на́шим.</p>
<p>Глас 6 Богоро́дичен:</p>
<p>Кто Тебе́ не ублажи́т, Пресвята́я Де́во?/ Кто ли не воспое́т Твоего́ Пречи́стаго Рождества́?/ Безле́тно бо от Отца́ возсия́вый Сын Единоро́дный,/ То́йже от <red>Тебе</red>́, Чи́стыя, про́йде,/ неизрече́нно вопло́щся:/ естество́м Бог Сый/ и естество́м быв Челове́к нас ра́ди;/ не во двою́ лицу́ разделя́емый,/ но во двою́ естеству́/ несли́тно познава́емый./ Того́ моли́, Чи́стая Всеблаже́нная,/ поми́ловатися душа́м на́шим.</p>
<p>На стихо́вне Богоро́дичен:</p>
<p>Творе́ц и Изба́витель мой, Пречи́стая,/ Христо́с Госпо́дь, из Твои́х ложе́сн проше́д,/ в мя оболки́йся,/ пе́рвыя кля́твы Ада́ма свободи́./ Те́мже Ти, Всечи́стая,/ я́ко Бо́жии Ма́тери же и Де́ве,/ вои́стинну вопие́м немо́лчно:/ ра́дуйся а́нгельски, ра́дуйся, Влады́чице,/ предста́тельство, и покро́ве,/ и спасе́ние душ на́ших.</p>
<p>Глас 7 Богоро́дичен:</p>
<p>Ма́ти у́бо позна́лася еси́,/ па́че естества́, Богоро́дице,/ пребыла́ же еси́ Де́ва,/ па́че сло́ва и ра́зума,/ и чудесе́ Рождества́ Твоего́ сказа́ти язы́к не мо́жет./ Пресла́вну бо су́щу зача́тию, Чи́стая,/ непости́жен е́сть о́браз рожде́ния,/ иде́же бо хо́щет Бог, побежда́ется естества́ чин./ Те́мже, Тя в си́ Ма́терь Бо́жию ве́дуще,/ мо́лимтися приле́жно:/ моли́ спасти́ся душа́м на́шим.</p>
<p>На стихо́вне Богоро́дичен:</p>
<p>Под кров Твой, Влады́чице,/ вси земноро́днии, прибега́юще, вопие́м Ти:/ Богоро́дице, упова́ние на́ше,/ изба́ви ны от безме́рных прегреше́ний/ и спаси́ души́ на́ша.</p>
<p>Глас 8 Богоро́дичен:</p>
<p>Ца́рь Небе́сный за человеколю́бие на земли́ яви́ся/ и с челове́ки поживе́,/ от Де́вы бо Чи́стыя пло́ть прие́мый/ и из Ней проше́дый с восприя́тием,/ Еди́н е́сть Сын, сугу́б естество́м,/ но не Ипоста́сию./ Те́мже, соверше́нна Того́ Бо́га/ и соверше́нна Челове́ка вои́стинну пропове́дающе,/ испове́дуем Христа́ Бо́га на́шего:/ Его́же моли́, Ма́ти Безневе́стная,/ поми́ловатися душа́м на́шим.</p>
<p>На стихо́вне Богоро́дичен:</p>
<p>Безневе́стная Де́во,/ Я́же Бо́га неизрече́нно заче́нши пло́тию,/ Ма́ти Бо́га Вы́шняго,/ Твои́х рабо́в мольбы́ приими́, Всенепоро́чная,/ всем подаю́щи очище́ние прегреше́ний,/ ны́не на́ша моле́ния прие́млющи,/ моли́ спасти́ся всем нам.</p>
<p>БОГОРО́ДИЧНЫ ОСМИ́ ГЛАСО́В,</p>
<p>пое́мыя, егда́ е́сть Сла́ва: свято́му в Мине́и, И ны́не: по гла́су сия́</p>
<p>Глас 1</p>
<p>В неде́лю ве́чера Богоро́дичен:</p>
<p>Небе́сных чино́в ра́дование,/ на земли́ челове́ков кре́пкое предста́тельство,/ Пречи́стая Де́во,/ спаси́ ны, и́же к Тебе́ прибега́ющия,/ я́ко на Тя упова́ние по Бо́зе, Богоро́дице, возложи́хом.</p>
<p>В понеде́льник на у́трени Богоро́дичен:</p>
<p>Святе́йшая святы́х всех Сил,/ честне́йшая всея́ тва́ри, Богоро́дице, Влады́чице ми́ра,/ спаси́ ны, Спа́са ро́ждшая,/ от прегреше́ний тмори́чных и бед/ я́ко Блага́я моли́твами Твои́ми.</p>
<p>В понеде́льник ве́чера Богоро́дичен:</p>
<p>Де́во Всепе́тая,/ ю́же в Тебе́ та́йну Моисе́й проро́ческима ви́де очи́ма,/ купину́ горя́щу и неопаля́ему,/ Божества́ бо О́гнь утро́бу Твою́, Чи́стая, не опали́./ Те́мже мо́лим Тя я́ко Ма́терь Бо́га на́шего,/ мир испроси́ти ми́рови и ве́лию ми́лость.</p>
<p>Во вто́рник у́тра Богоро́дичен:</p>
<p>Блудни́цу, и блу́днаго аз, и разбо́йника победи́х,/ и мытаря́ прегреше́нии премину́х, и ниневи́тяны./ Увы́ мне, что бу́ду?/ Ка́ко убе́гну му́ки, аз, окая́нный?/ Чи́стая, припа́даю Ти,/ уще́дри мя ми́лостию Твое́ю,/ я́коже о́ныя Сын Твой спасл е́сть.</p>
<p>В сре́ду ве́чера Богоро́дичен:</p>
<p>Ра́дуйся, ра́досте пра́дедов,/ апо́столов и му́чеников весе́лие/ и покро́в нас, Де́во, Твои́х рабо́в.</p>
<p>В четверто́к у́тра Богоро́дичен:</p>
<p>Ра́дуйся, Богоро́дице Де́во,/ ра́дуйся, похвало́ всея́ вселе́нныя,/ ра́дуйся, Пречи́стая Ма́ти Бо́жия, Благослове́нная.</p>
<p>В пято́к ве́чера Богоро́дичен:</p>
<p>Вои́стинну па́че ума́/ чу́дная Твоя́ вели́чия, рождества́ Твоего́, Богоневе́сто,/ я́же пропове́даша проро́цы вси,/ вся пресла́вная,/ зача́тие и рождество́, Всепе́тая, недомьісленно и несказа́нно,/ и́мже мир спасл е́сть я́ко Милосе́рд.</p>
<p>В суббо́ту у́тра Богоро́дичен:</p>
<p>Ра́дуйся, от нас Свята́я Богоро́дице Де́во,/ чи́стый сосу́де всея́ вселе́нныя,/ свеще́ неугаси́мая, вмести́лище Невмести́маго,/ хра́ме необори́мый;/ ра́дуйся, из Нея́же роди́ся А́гнец Бо́жий,/ взе́мляй грехи́ всего́ ми́ра.</p>
<p>Глас 2</p>
<p>В неде́лю ве́чера Богоро́дичен:</p>
<p>Ра́дуйся, Мари́е Богоро́дице, хра́ме неразруши́мый,/ па́че же святы́й, я́коже вопие́т проро́к:/ свят храм Твой, ди́вен в пра́вде.</p>
<p>В понеде́льник у́тра Богоро́дичен:</p>
<p>На Тя упова́ние, Богоро́дице, возложи́хом,/ ча́яния да не отпаде́м,/ спаси́ нас от бед, Помо́щнице недоуме́емым,/ и сопроти́вных сове́ты разори́:/ Ты бо еси́ на́ше спасе́ние,/ Благослове́нная.</p>
<p>В понеде́льник ве́чера Богоро́дичен:</p>
<p>Непроходи́мая врата́, та́йно запеча́тствованная,/ Благослове́нная Богоро́дице Де́во,/ приими́ моле́ния на́ша/ и принеси́ Твоему́ Сы́ну и Бо́гу,/ да спасе́т Тобо́ю души́ на́ша.</p>
<p>Во вто́рник у́тра Богоро́дичен:</p>
<p>Ра́дуйся, Мари́е Богоро́дице, хра́ме неразруши́мый,/ па́че же святы́й, я́коже вопие́т проро́к:/ свят храм Твой, ди́вен в пра́вде.</p>
<p>В сре́ду ве́чера Богоро́дичен:</p>
<p>Я́ко плодови́та ма́слина,/ Де́ва израсти́ Тебе́,/ Плода́ Живо́тнаго,/ плодоноси́ти ми́рови/ ве́лию и бога́тую ми́лость.</p>
<p>В четверто́к у́тра Богоро́дичен:</p>
<p>Все упова́ние мое́/ на Тя возлага́ю, Ма́ти Бо́жия,/ сохрани́ мя под кро́вом Твои́м.</p>
<p>В пято́к ве́чера Богоро́дичен:</p>
<p>Спаси́ от бед рабы́ Твоя́, Богоро́дице Де́во,/ я́ко вси по Бо́зе к Тебе́ прибега́ем,/ я́ко к неруши́мей стене́ и предста́тельству.</p>
<p>В суббо́ту у́тра Богоро́дичен:</p>
<p>Прииди́те, Ма́терь Све́та, пе́сньми немо́лчными зову́ще,/ вси просла́вим,/ Та бо роди́ Спасе́ние на́ше,/ и ра́дуйся принесе́м, я́ко Еди́ной, ро́ждшей всех Начаьнейінаго,/ И́же пре́жде век Бо́га;/ ра́дуйся, Я́же Е́ву па́дшую па́ки назда́вшая;/ ра́дуйся, Пречи́стая Де́во, Неискусобра́чная.</p>
<p>Глас 3</p>
<p>В неде́лю ве́чера Богоро́дичен:</p>
<p>Богоро́дице, Предста́тельнице всех, моля́щихся Тебе́,/ Тобо́ю дерза́ем и Тобо́ю хва́лимся,/ и к Тебе́ все упова́ние на́ше е́сть,/ моли́ Ро́ждшагося из Тебе́/ за непотре́бныя рабы́ Твоя́.</p>
<p>В понеде́льник у́тра Богоро́дичен:</p>
<p>Святопервочи́стая похвало́ су́щи Небе́сных чино́в,/ апо́столов пе́ние/ и проро́ков сбытие́, Влады́чице,/ приими́ моли́твы на́ша.</p>
<p>В понеде́льник ве́чера Богоро́дичен:</p>
<p>В жена́х Свята́я Богоро́дице,/ Ма́ти Безневе́стная,/ моли́, Его́же родила́ еси́, Царя́ и Бо́га:/ да спасе́т нас я́ко Человеколю́бец.</p>
<p>Во вто́рник у́тра Богоро́дичен:</p>
<p>Без се́мене зачала́ еси́ от Ду́ха Свята́го/ и, славосло́вяще, воспева́ем Тя:/ ра́дуйся, Пресвята́я Де́во.</p>
<p>В сре́ду ве́чера Богоро́дичен:</p>
<p>Вельми́ согреша́юща мя, Отрокови́це,/ исхити́ вели́кою Твое́ю моли́твою пла́мене ну́жднаго/ и испра́ви, Чи́стая, Твои́ми мольба́ми,/ ко спасе́нным стезя́м наставля́ющи мя/ ма́терними Твои́ми моли́твами.</p>
<p>В четверто́к у́тра Богоро́дичен:</p>
<p>Без се́мене зачала́ еси́/ от Ду́ха Свята́го,/ и, славосло́вяще, воспева́ем Тя:/ ра́дуйся, Пресвята́я Де́во.</p>
<p>В пято́к ве́чера Богоро́дичен:</p>
<p>В жена́х Свята́я Богоро́дице,/ Ма́ти Безневе́стная,/ моли́, Его́же родила́ еси́, Царя́ и Бо́га:/ да спасе́т нас я́ко Человеколю́бец.</p>
<p>В суббо́ту у́тра Богоро́дичен:</p>
<p>Без се́мене зачала́ еси́/ от Ду́ха Свята́го,/ и, славосло́вяще, воспева́ем Тя:/ ра́дуйся, Пресвята́я Де́во.</p>
<p>Глас 4</p>
<p>В неде́лю ве́чера Богоро́дичен:</p>
<p>Ра́дуйся, Све́та о́блаче;/ ра́дуйся, све́щниче све́тлый;/ ра́дуйся, ру́чко, в не́йже ма́нна;/ ра́дуйся, же́зле Ааро́нов;/ ра́дуйся, купино́ неопали́мая;/ ра́дуйся, черто́же; ра́дуйся, престо́ле;/ ра́дуйся, горо́ свята́я;/ ра́дуйся, прибе́жище;/ ра́дуйся, Боже́ственная трапе́зо;/ ра́дуйся, две́ре та́йная;/ ра́дуйся, всех ра́досте.</p>
<p>В понеде́льник у́тра Богоро́дичен:</p>
<p>Богоро́дице, всех Цари́це,/ правосла́вных похвалы́ ерети́чествутощих шата́ния разори́/ и ли́ца их посрами́,/ не кла́няющихся, ниже́ чту́щих, Пречи́стая,/ честны́й Твой о́браз.</p>
<p>В понеде́льник ве́чера Богоро́дичен:</p>
<p>Изба́ви нас от нужд на́ших,/ Ма́ти Христа́ Бо́га,/ ро́ждшая всех Творца́,/ да вси зове́м Ти:/ ра́дуйся, еди́но предста́тельство душ на́ших.</p>
<p>Во вто́рник у́тра Богоро́дичен:</p>
<p>От всех бед рабы́ Твоя́ сохраня́й,/ Благослове́нная Богоро́дице,/ да Тя сла́вим, наде́жду душ на́ших.</p>
<p>В сре́ду ве́чера Богоро́дичен:</p>
<p>Иму́ще Тя, Богоро́дице, упова́ние и предста́тельство,/ вра́жиих наве́т не убои́мся,/ я́ко спаса́еши души́ на́ша.</p>
<p>В четверто́к у́тра Богоро́дичен:</p>
<p>Тя, сте́ну стяжа́хом, Богоро́дице Пречи́стая,/ и благоути́шное приста́нище, и утвержде́ние./ Те́мже молю́ся,/ и́же в жи́тий обурева́емы/ окорми́ и спаси́ мя.</p>
<p>В пято́к ве́чера Богоро́дичен:</p>
<p>Свеще́ неугаси́мая, престо́ле пра́ведный,/ Пречи́стая Влады́чице,/ моли́ спасти́ся душа́м на́шим.</p>
<p>В суббо́ту у́тра Богоро́дичен:</p>
<p>Еди́на Чи́стая и Пречи́стая Де́во,/ И́же Бо́га безсе́менно ро́ждшая,/ моли́ спасти́ся душа́м на́шим.</p>
<p>Глас 5</p>
<p>В неде́лю ве́чера Богоро́дичен:</p>
<p>Стра́шно, и пресла́вно, и ве́лие та́инство:/ Невмести́мый во чре́ве вмести́ся/ и Ма́ти по рождестве́ па́ки пребы́сть Де́ва/ Бо́га бо роди́, из Нея́ воплоще́нна./ Тому́ возопии́м, Тому́ пе́снь рцем,/ со А́нгелы воспева́юще:/ Свят еси́, Христе́ Бо́же,/ И́же нас ра́ди вочелове́чивыйся, сла́ва Тебе́.</p>
<p>В понеде́льник у́тра Богоро́дичен:</p>
<p>Обра́дованная, хода́тайствуй Твои́ми моли́твами/ и испроси́ душа́м на́шим мно́жество щедро́т/ и очище́ние мно́гих прегреше́ний, мо́лимся.</p>
<p>В понеде́льник ве́чера Богоро́дичен:</p>
<p>Утоли́ боле́зни/ многовоздыха́ющия души́ мое́й,/ утоли́вшая вся́ку сле́зу от лица́ земли́:/ Ты бо челове́ков боле́зни отго́ниши/ и гре́шных ско́рби разруша́еши./ Тебе́ бо вси стяжа́хом наде́жду и утвержде́ние,/ Пресвята́я Ма́ти Де́во.</p>
<p>Во вто́рник у́тра Богоро́дичен:</p>
<p>Обра́дованная, хода́тайствуй Твои́ми моли́твами/ и испроси́ душа́м на́шим мно́жество щедро́т/ и очище́ние мно́гих прегреше́ний, мо́лимся.</p>
<p>В сре́ду ве́чера Богоро́дичен:</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу/ и прибе́жище душ на́ших.</p>
<p>В четверто́к у́тра Богоро́дичен:</p>
<p>Блажи́м Тя, Богоро́дице Де́во,/ я́ко из Тебе́ возсия́ Со́лнце пра́вды, Христо́с,/ име́яй ве́лию ми́лость.</p>
<p>В пято́к ве́чера Богоро́дичен:</p>
<p>Тебе́ мо́лимся я́ко Бо́жии Ма́тери:/ Благослове́нная, моли́/ о спасе́нии душ на́ших.</p>
<p>В суббо́ту у́тра Богоро́дичен:</p>
<p>О́ле окая́нная душе́!/ Кий отве́т и́маши рещи́ Судии́ во он час,/ егда́ Престо́ли поста́вятся на Суде́ и Судия́ прии́дет от Небе́с,/ соше́д со тьма́ми а́нгельскими?! Егда́ ся́дет на Суди́щи/ прю сотвори́ти с рабы́ непотре́бными, подо́бными мне,/ что отвеща́ти и́маши?/ что же принести́ тогда́?/ Пои́стинне ничто́же,/ ум и те́ло оскверни́вши твое́./ Те́мже припади́ к Де́ве и зови́ непреста́нно,/ пода́ти тебе́ бога́тно грехо́в проще́ние.</p>
<p>Глас 6</p>
<p>В неде́лю ве́чера Богоро́дичен:</p>
<p>Арха́нгельски воспои́м, ве́рнии,/ Небе́сный черто́г и две́рь запеча́танну вои́стинну:/ ра́дуйся, Ея́же ра́ди отрасте́ нам Спас всех, Христо́с,/ Жизнода́вец и Бог,/ низложи́, Влады́чице, мучи́тели,/ безбо́жныя враги́ на́ша/ руко́ю Твое́ю, Пречи́стая,/ упова́ние христиа́н.</p>
<p>В понеде́льник у́тра Богоро́дичен:</p>
<p>Арха́нгельское сло́во прия́ла еси́,/ и Херуви́мский престо́л показа́лася еси́,/ и на объя́тиих Твои́х носи́ла еси́, Богоро́дице,/ Наде́жду душ на́ших.</p>
<p>В понеде́льник ве́чера Богоро́дичен:</p>
<p>Никто́же, притека́яй к Тебе́,/ посра́млен от <red>Тебе</red>́ исхо́дит,/ Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>Во вто́рник у́тра Богоро́дичен:</p>
<p>Вели́ких дарова́ний, Чи́стая Де́во Богома́ти,/ Ты сподо́билася еси́,/ я́ко родила́ еси́ пло́тию Еди́наго от Тро́ицы,/ Христа́ Жизнода́вца/ во спасе́ние душ на́ших.</p>
<p>В сре́ду ве́чера Богоро́дичен:</p>
<p>О́ко се́рдца моего́/ воспуща́ю к Тебе́, Влады́чице:/ не пре́зри ма́лаго моего́ воздыха́ния/ в час, егда́ су́дит Сын Твой ми́ру,/ бу́ди ми покро́в и Помо́щница.</p>
<p>В четверто́к у́тра Богоро́дичен:</p>
<p>Преложе́ние скорбя́щих,/ премене́ние боля́щих еси́, Богоро́дице Всепе́тая,/ спаси́ град и лю́ди,/ бори́мых умире́ние, обурева́емых тишина́,/ Еди́на Предста́тельнице ве́рных.</p>
<p>В пято́к ве́чера Богоро́дичен:</p>
<p>Моли́твами Ро́ждшия Тя, Христе́,/ му́ченик Твои́х, и апо́стол, и проро́к,/ и святи́телей, преподо́бных, и пра́ведных, и всех святы́х/ усо́пшия рабы́ Твоя́ упоко́й.</p>
<p>В суббо́ту у́тра Богоро́дичен:</p>
<p>Бо́га, из Тебе́ воплоти́вшагося, разуме́хом, Богоро́дице Де́во:/ Того́ моли́ о спасе́нии душ на́ших.</p>
<p>Глас 7</p>
<p>В неде́лю ве́чера Богоро́дичен:</p>
<p>Е́же ра́дуйся, Тебе́ зове́м со А́нгелом, Богоневе́сто,/ черто́г, и две́рь, и престо́л о́гненный нарица́юще Тебе́,/ и несеко́мую го́ру, и купину́ неопали́мую.</p>
<p>В понеде́льник у́тра Богоро́дичен:</p>
<p>Умири́ моли́твами Богоро́дицы жи́знь на́шу,/ вопию́щих Ти:/ Ми́лостиве Го́споди, сла́ва Тебе́.</p>
<p>В понеде́льник ве́чера Богоро́дичен:</p>
<p>Ра́дуйся, Со́лнца о́блаче мы́сленнаго и неизрече́ннаго, Влады́чице;/ ра́дуйся, всесве́тлая свеще́;/ Ра́дуйся, све́щниче всезлаты́й./ Тобо́ю, Пресвята́я, да изба́вися от кля́твы./ Но я́ко иму́щи дерзнове́ние/ ко Благопреме́нному Сы́ну Твоему́ и Бо́гу,/ ма́тернею Твое́ю моли́твою/ не оскуде́й моли́тися, Пречи́стая.</p>
<p>Во вто́рник у́тра Богоро́дичен:</p>
<p>Цвет, Христе́, прозя́бл еси́ от Де́вы/ и просвети́л еси́ род челове́ческий./ Го́споди, сла́ва Тебе́.</p>
<p>В сре́ду ве́чера Богоро́дичен:</p>
<p>Еди́ну по Рождестве́ Пречи́стую Де́ву воспои́м,/ я́ко Ма́терь Бо́га Сло́ва,/ глаго́люще: сла́ва Тебе́.</p>
<p>В четверто́к у́тра Богоро́дичен:</p>
<p>Роди́лся еси́ от Де́вы несказа́нно, Христе́,/ и просвети́л еси́ су́щия во тьме́, вопию́щия:/ Го́споди, сла́ва Тебе́.</p>
<p>В пято́к ве́чера Богоро́дичен:</p>
<p>И́же, Еди́на Невмести́маго прии́мши/ и ро́ждши Бо́га Сло́ва воплоще́нна,/ моли́ спасти́ся душа́м на́шим.</p>
<p>В суббо́ту у́тра Богоро́дичен:</p>
<p>Моли́, Де́во, со апо́столы и му́ченики/ обрести́ на Суде́ преста́вльшимся/ ве́лию ми́лость.</p>
<p>Глас 8</p>
<p>В неде́лю ве́чера Богоро́дичен:</p>
<p>Арха́нгела Гаврии́ла глас восприи́мше, рцем:/ ра́дуйся, Ма́ти Бо́жия,/ И́же Жизнода́вца Христа́ ми́ру ро́ждши.</p>
<p>В понеде́льник у́тра Богоро́дичен:</p>
<p>Небе́сная пою́т Тя,/ Обра́дованная, Ма́ти Безневе́стная,/ и мы славосло́вим неизсле́дованное Твое́ Рождество́,/ Богоро́дице, моли́ спасти́ся душа́м на́шим.</p>
<p>В понеде́льник ве́чера Богоро́дичен:</p>
<p>Ра́дуйся, вселе́нныя похвало́;/ ра́дуйся, хра́ме Госпо́день;/ ра́дуйся, горо́ приосене́нная;/ ра́дуйся, всех прибе́жище;/ ра́дуйся, све́щниче златы́й;/ ра́дуйся, сла́во правосла́вных честна́я;/ ра́дуйся, Мари́е, Ма́ти Христа́ Бо́га;/ ра́дуйся, раю́; ра́дуйся, Боже́ственная трапе́зо;/ ра́дуйся, се́не; ра́дуйся, ру́чко всезлата́я;/ ра́дуйся, всех упова́ние.</p>
<p>Во вто́рник у́тра Богоро́дичен:</p>
<p>Кров Твой, Богоро́дице Де́во,/ врачевство́ е́сть духо́вное:/ в о́нь бо прибега́юще,/ от душе́вных неду́г избавля́емся.</p>
<p>В сре́ду ве́чера Богоро́дичен:</p>
<p>Аз, Де́во Свята́я Богоро́дице,/ к Покро́ву Твоему́ прибега́ю,/ вем, я́ко обря́щу Тобо́ю спасе́ние,/ мо́жеши бо, Чи́стая, помощи́ мне.</p>
<p>В четверто́к у́тра Богоро́дичен:</p>
<p>Исхи́ти мя, Влады́чице,/ руки́ зми́я человекоуби́йцы,/ хотя́ща мя лука́вством поглоти́ти до конца́;/ сокруши́ че́люсти его́, молю́ Тя,/ и ко́зни разори́,/ я́ко да, избы́в от ногте́й его́,/ велича́ю заступле́ние Твое́.</p>
<p>В пято́к ве́чера Богоро́дичен:</p>
<p>Чи́стая Де́во,/ Сло́ва врата́, Бо́га на́шего Ма́ти,/ моли́ спасти́ся нам.</p>
<p>В суббо́ту у́тра Богоро́дичен:</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p> </p>
<p>ОТПУСТИ́ТЕЛЬНЫЯ ВОСКРЕ́СНЫ ОСМИ́ ГЛАСО́В БОГОРО́ДИЧНЫ</p>
<p>Глас 1, Богоро́дичен:</p>
<p>Гаврии́лу веща́вшу Тебе́, Де́во, ра́дуйся,/ со гла́сом воплоща́шеся всех Влады́ка/ в Тебе́, святе́м киво́те,/ я́коже рече́ пра́ведный Дави́д,/ яви́лася еси́ ши́ршая Небе́с,/ поноси́вши Зижди́теля Твоего́:/ сла́ва Все́льшемуся в Тя;/ сла́ва Проше́дшему из Тебе́;/ сла́ва Свободи́вшему нас Рождество́м Твои́м.</p>
<p>Глас 2, Богоро́дичен:</p>
<p>Вся, па́че смы́сла,/ вся пресла́вная Твоя́, Богоро́дице, та́инства,/ чистоте́ запеча́танной и де́вству храни́му,/, Ма́ти позна́лася еси́ нело́жна,/ Бо́га ро́ждши И́стиннаго./ Того́ моли́ спасти́ся душа́м на́шим.</p>
<p>Глас 3, Богоро́дичен:</p>
<p>Тя, хода́тайствовавшую спасе́ние ро́да на́шего,/ воспева́ем, Богоро́дице Де́во:/ пло́тию бо, от <red>Тебе</red>́ восприя́тою, Сын Твой и Бог наш,/ Кресто́м восприи́м стра́сть,/ изба́ви нас от тли, я́ко Человеколю́бец.</p>
<p>Глас 4, Богоро́дичен:</p>
<p>Е́же от ве́ка утае́ное/ и А́нгелом несве́домое та́инство,/ Тобо́ю, Богоро́дице, су́щим на земли́ яви́ся Бог,/ в несли́тном соедине́нии воплоща́емь/ и, Крест во́лею нас ра́ди восприи́м,/ и́мже воскреси́в первозда́ннаго,/ спа́се от сме́рти души́ на́ша.</p>
<p>Глас 5, Богоро́дичен:</p>
<p>Ра́дуйся, две́ре Госпо́дня непроходи́мая;/ ра́дуйся, стено́ и покро́ве притека́ющих к Тебе́;/ ра́дуйся, необурева́емое приста́нище и Неискусобра́чная,/ ро́ждшая пло́тию Творца́ Твоего́ и Бо́га,/ моля́щи не оскудева́й о воспева́ющих/ и кла́няющихся Рождеству́ Твоему́.</p>
<p>Глас 6, Богоро́дичен:</p>
<p>Благослове́нную нареки́й Твою́ Ма́терь,/ прише́л еси́ на стра́сть во́льным хоте́нием,/ возсия́в на Кресте́, взыска́ти хотя́ Ада́ма,/ глаго́ля А́нгелом:/ сра́дуйтеся Мне, я́ко обре́теся поги́бшая дра́хма./ Вся му́дре устро́ивый,/ Бо́же наш, сла́ва Тебе́.</p>
<p>Глас 7, Богоро́дичен:</p>
<p>Я́ко на́шего воскресе́ния сокро́вище,/ на Тя наде́ющияся, Всепе́тая,/ от ро́ва и глубины́ прегреше́ний возведи́,/ Ты бо пови́нныя греху́ спасла́ еси́,/ ро́ждшая Спасе́ние на́ше,/ Я́же пре́жде рождества́ Де́ва, и в рождестве́ Де́ва,/ и по рождестве́ па́ки пребыва́еши Де́ва.</p>
<p>Глас 8, Богоро́дичен:</p>
<p>И́же нас ра́ди рожде́йся от Де́вы/ и, распя́тие претерпе́в, Благи́й,/ испрове́ргий сме́ртию сме́рть/ и Воскресе́ние явле́й я́ко Бог,/ не пре́зри, я́же созда́л еси́ руко́ю Твое́ю,/ яви́ человеколю́бие Твое́, Ми́лостиве./ Приими́ ро́ждшую Тя, Богоро́дицу, моля́щуюся за ны,/ и спаси́, Спа́се наш, лю́ди отча́янныя.</p>
<p>БОГОРО́ДИЧНЫ ОТПУСТИ́ТЕЛЬНЫЯ</p>
<p>по тропаре́х святы́х, пое́мыя во все ле́то, в вече́рню же и на Бог Госпо́дь: во у́трени и па́ки в коне́ц у́трени</p>
<p>Глас 1</p>
<p>В неде́лю ве́чера и в понеде́льник на Бог Госпо́дь:</p>
<p>Чу́до чуде́с, Благода́тная, в Тебе́ зря́щи,/ тва́рь ра́дуется,/ зачала́ бо еси́ безсе́менно [ и родила́ еси́ неизрече́нно,/ Его́же чинонача́лия А́нгелов ви́дети не мо́гут,/ Того́ моли́ о душа́х на́ших.</p>
<p>В коне́ц у́трени:</p>
<p>Пречи́стая Богоро́дице,/ на Небесе́х Благослове́нная/ и на земли́ славосло́вимая,/ ра́дуйся, Неве́сто Неневе́стная.</p>
<p>В понеде́льник ве́чера и во вто́рник на Бог Госпо́дь:</p>
<p>Заче́ншая неопа́льно О́гнь Боже́ственный/ и ро́ждшая безсе́менно Исто́чника Жи́зни, Го́спода,/ Благода́тная Богоро́дице,/ спаса́й Тя велича́ющия.</p>
<p>В коне́ц у́трени:</p>
<p>Безма́терняго на Небеси́, па́че мы́сли и слу́ха,/ на земли́ без отца́ родила́ еси́;/ Того́, Богоро́дице,/ моли́ о душа́х на́ших.</p>
<p>Во вто́рник ве́чера и в сре́ду на Бог Госпо́дь:</p>
<p>Твое́ предста́тельство иму́ще, Пречи́стая,/ и Твои́ми моли́твами лю́тых избавляемы,/ Кресто́м Сы́на Твоего́ везде́ соблюда́емы,/ по до́лгу Тя вси благоче́стно велича́ем.</p>
<p>В коне́ц у́трени: Пречи́стая Богоро́дице, на Небесе́х:</p>
<p>В сре́ду ве́чера и в четверто́к на Бог Госпо́дь: Заче́ншая неопа́льно О́гнь Боже́ственный:</p>
<p>В коне́ц у́трени: Безма́терняго на Небеси́:</p>
<p>В четверто́к ве́чера и в пято́к на Бог Госпо́дь: Твое́ предста́тельство иму́ще:</p>
<p>В коне́ц у́трени: Пречи́стая Богоро́дице:</p>
<p>В пято́к ве́чера и в суббо́ту на Бог Госпо́дь:</p>
<p>Гаврии́лу веща́вшу Тебе́, Де́во, ра́дуйся,/ со гла́сом воплоща́шеся всех Влады́ка/ в Тебе́, святе́м киво́те,/ я́коже рече́ пра́ведный Дави́д,/ яви́лася еси́ ши́ршая Небе́с,/ поноси́вши Зижди́теля Твоего́:/ сла́ва Все́льшемуся в Тя;/ сла́ва Проше́дшему из Тебе́;/ сла́ва Свободи́вшему нас Рождество́м Твои́м.</p>
<p>В коне́ц у́трени: Безма́терняго на Небеси́:</p>
<p>Глас 2</p>
<p>В неде́лю ве́чера и в понеде́льник на Бог Госпо́дь:</p>
<p>Благоутро́бия су́щи исто́чник,/ ми́лости сподо́би нас, Богоро́дице,/ при́зри на лю́ди согреши́вшия,/ яви́, я́ко при́сно, си́лу Твою́,/ на Тя бо упова́юще, ра́дуйся, вопие́м Ти,/ я́коже иногда́ Гаврии́л, Безпло́тных Архистрати́г.</p>
<p>В коне́ц у́трени:</p>
<p>Ма́ти Свята́я неизрече́ннаго Све́та,/ а́нгельскими Тя пе́сньми почита́юще,/ благоче́стно велича́ем.</p>
<p>В понеде́льник ве́чера и во вто́рник на Бог Госпо́дь:</p>
<p>Боже́ственнаго бы́хом о́бщницы естества́/ Тобо́ю, Богоро́дице Присноде́во,/ Бо́га бо нам воплоти́вшагося родила́ еси́./ Те́мже по до́лгу Тя вси благоче́стно велича́ем.</p>
<p>В коне́ц у́трени:</p>
<p>Тя велича́ем, Богоро́дице, вопию́ще:/ ра́дуйся, незаходи́маго Све́та о́блаче,/ Того́ носи́вши в не́дрех Сла́вы Го́спода.</p>
<p>Во вто́рник ве́чера и в сре́ду на Бог Госпо́дь:</p>
<p>Препросла́вленна еси́, Богоро́дице Де́во,/ пое́м Тя:/ Кресто́м бо Сы́на Твоего́ низложи́ся ад/ и сме́рть умертви́ся,/ умерщвле́ннии, воста́хом и Живота́ сподо́бихомся:/ рай восприя́хом, дре́внее наслажде́ние./ Тем благодаря́ще, славосло́вим/ я́ко держа́внаго Христа́ Бо́га на́шего/ и Еди́наго Многоми́лостиваго.</p>
<p>В коне́ц у́трени:</p>
<p>Тя велича́ем, Богоро́дице, вопию́ще:/ ра́дуйся, же́зле,/ от него́же безсе́менно Бог прозябы́й,/ погуби́ на Дре́ве сме́рть.</p>
<p>В сре́ду ве́чера и в четверто́к на Бог Госпо́дь: Боже́ственнаго бы́хом о́бщницы:</p>
<p>В коне́ц у́трени: Тя велича́ем, Богоро́дице, вопию́ще:/ ра́дуйся, незаходи́маго Све́та о́блаче:</p>
<p>В четверто́к ве́чера и в пято́к на Бог Госпо́дь: Препросла́вленна еси́, Богоро́дице Де́во:</p>
<p>В коне́ц у́трени: Тя велича́ем, Богоро́дице, вопию́ще:/ ра́дуйся, же́зле:</p>
<p>В пято́к ве́чера и в суббо́ту на Бог Госпо́дь:</p>
<p>Вся па́че смы́сла,/ вся пресла́вная Твоя́, Богоро́дице, та́инства,/ чистоте́ запеча́танной и де́вству храни́му,/, Ма́ти позна́лася еси́ нело́жна,/ Бо́га ро́ждши И́стиннаго./ Того́ моли́ спасти́ся душа́м на́шим.</p>
<p>В коне́ц у́трени: Ма́ти Свята́я неизрече́ннаго Све́та:</p>
<p>А́ще прилучи́тся аллилу́ия: в ко́ем-ли́бо гла́се, глаго́лются сия́:</p>
<p>Апо́столи, му́ченицы и проро́цы,/ святи́телие, преподо́бнии и пра́веднии,/ до́бре по́двиг соверши́вшии и ве́ру соблю́дшии,/ дерзнове́ние иму́ще ко Спа́су,/ о нас Того́, я́ко Бла́га, моли́те,/ спасти́ся, мо́лимся, душа́м на́шим.</p>
<p>Помяни́, Го́споди, я́ко Благ, души́ раб Твои́х/ и, ели́ка в житии́ согреши́ша, прости́,/ никто́же бо безгре́шен, то́кмо Ты,/ моги́й и преста́вленным да́ти поко́й.</p>
<p>Ма́ти Свята́я неизрече́ннаго Све́та:</p>
<p>Глас 3</p>
<p>В неде́лю ве́чера и в понеде́льник на Бог Госпо́дь:</p>
<p>Красоте́ де́вства Твоего́ и пресве́тлой чистоте́ Твое́й/ Гаврии́л удиви́вся, вопия́ше Ти, Богоро́дице:/ ку́ю Ти похвалу́ принесу́ досто́йную?/ Что же возъимену́ю Тя?/ Недоумева́ю и ужаса́юся./ Те́мже, я́ко повеле́н бых, вопию́ Ти:/ ра́дуйся, Благода́тная.</p>
<p>В коне́ц у́трени:</p>
<p>Ки́йждо, иде́же спаса́ется,/ та́мо пра́ведно и притека́ет,/ и ко́е ино́е таково́е прибе́жище,/ я́ко Ты, Богоро́дице,/ покрыва́ющее души́ на́ша.</p>
<p>В понеде́льник ве́чера и во вто́рник на Бог Госпо́дь:</p>
<p>Прибе́жище и си́ла на́ша, Богоро́дице,/ держа́вная по́мощь ми́ра,/ моли́твами Твои́ми покры́й рабы́ Твоя́/ от вся́кия ну́жды,/ Еди́на Благослове́нная.</p>
<p>В коне́ц у́трени: Ки́йждо, иде́же спаса́ется:</p>
<p>Во вто́рник ве́чера и в сре́ду на Бог Госпо́дь:</p>
<p>Жезл си́лы стяжа́вшии, Крест Сы́на Твоего́, Богоро́дице,/ тем низлага́ем враго́в шата́ния,/ любо́вию Тя непреста́нно велича́юще.</p>
<p>В коне́ц у́трени: Прибе́жище и си́ла на́ша:</p>
<p>В сре́ду ве́чера и в четверто́к на Бог Госпо́дь:</p>
<p>Проро́цы пропове́даша,/ апо́столи научи́ша,/ му́ченицы испове́даша/ и мы ве́ровахом Богоро́дицу Тя вои́стинну су́щую./ Тем и велича́ем Рождество́ Твое́ неизрече́нное.</p>
<p>В коне́ц у́трени: Ки́йждо, иде́же спаса́ется:</p>
<p>В четверто́к ве́чера и в пято́к на Бог Госпо́дь: Жезл си́лы:</p>
<p>В коне́ц у́трени: Прибе́жище и си́ла на́ша:</p>
<p>В пято́к ве́чера и в суббо́ту на Бог Госпо́дь:</p>
<p>Тя, хода́тайствовавшую спасе́ние ро́да на́шего,/ воспева́ем, Богоро́дице Де́во:/ пло́тию бо, от <red>Тебе</red>́ восприя́тою, Сын Твой и Бог наш,/ Кресто́м восприи́м стра́сть,/ изба́ви нас от тли я́ко Человеколю́бец.</p>
<p>В коне́ц у́трени: Проро́цы пропове́даша:</p>
<p>Глас 4</p>
<p>В неде́лю ве́чера и в понеде́льник на Бог Госпо́дь:</p>
<p>Воспита́вшейся во хра́ме во свята́я святы́х,/ оде́янней ве́рою и прему́дростию и безме́рным де́вством,/ Архистрати́г Гаврии́л принесе́ с Небесе́ целова́ние/ и, е́же ра́дуйся, ра́дуйся, Благослове́нная,/ ра́дуйся, Препросла́вленная, Госпо́дь с Тобо́ю.</p>
<p>В коне́ц у́трени:</p>
<p>Я́ко всех еси́ творе́ний вы́шшая,/ воспева́ти Тя досто́йно недоумева́юще, Богоро́дице,/ ту́не, мо́лим Тя, поми́луй нас.</p>
<p>В понеде́льник ве́чера и во вто́рник на Бог Госпо́дь:</p>
<p>К Богоро́дице приле́жно ны́не притеце́м,/ гре́шнии и смире́ннии, и припаде́м,/ в покая́нии зову́ще из глубины́ души́:/ Влады́чице, помози́, на ны милосе́рдовавши,/ потщи́ся, погиба́ем от мно́жества прегреше́ний,/ не отврати́ Твоя́ рабы́ тщи,/ Тя бо и еди́ну наде́жду и́мамы.</p>
<p>В коне́ц у́трени:</p>
<p>Тя велича́ем, Богоро́дице, вопию́ще:/ Ты еси́ купина́, в не́йже неопа́льно Моисе́й ви́де,/ я́ко пла́мень, О́гнь Божества́.</p>
<p>Во вто́рник ве́чера и в сре́ду на Бог Госпо́дь:</p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́;/ Его́же, Благослове́нная, моля́щи не преста́й/ проще́ние прегреше́ний нам дарова́ти.</p>
<p>В коне́ц у́трени:</p>
<p>Тя велича́ем, Богоро́дице, вопию́ще:/ Ты еси́ гора́, от нея́же неизглаго́ланно отсече́ся Ка́мень/ и врата́ а́дова сокруши́.</p>
<p>В сре́ду ве́чера и в четверто́к на Бог Госпо́дь:</p>
<p>Сло́во О́тчее, Христа́ Бо́га на́шего,/ от <red>Тебе</red>́ воплоти́вшагося, позна́хом, Богоро́дице Де́во,/ Еди́на Чи́стая,/ Еди́на Благослове́нная./ Тем непреста́нно Тя, воспева́юще, велича́ем.</p>
<p>В коне́ц у́трени: Я́ко всех еси́ творе́ний:</p>
<p>В четверто́к ве́чера и в пято́к на Бог Госпо́дь: Де́во Пренепоро́чная, Ма́ти:</p>
<p>В коне́ц у́трени: Тя велича́ем, Богоро́дице, вопию́ще: Ты еси́ гора́:</p>
<p>В пято́к ве́чера и в суббо́ту на Бог Госпо́дь:</p>
<p>Е́же от ве́ка утае́ное/ и А́нгелом несве́домое та́инство,/ Тобо́ю, Богоро́дице, су́щим на земли́ яви́ся Бог,/ в несли́тном соедине́нии воплоща́емь,/ и, Крест во́лею нас ра́ди восприи́м,/ и́мже воскреси́в первозда́ннаго,/ спасе́ от сме́рти души́ на́ша.</p>
<p>В коне́ц у́трени: Тя велича́ем, Богоро́дице, вопию́ще: Ты еси́ купина́:</p>
<p>Глас 5</p>
<p>В неде́лю ве́чера и в понеде́льник на Бог Госпо́дь:</p>
<p>Со А́нгелы Небе́сная, с челове́ки земна́я,/ гла́сом ра́дования, Богоро́дице, вопие́м Ти:/ ра́дуйся, врата́, Небе́с ши́ршая;/ ра́дуйся, Еди́на земноро́дных спасе́ние;/ ра́дуйся, Чи́стая Благода́тная,/ ро́ждшая Бо́га воплоти́вшагося.</p>
<p>В коне́ц у́трени:</p>
<p>От Де́вы возсия́вый ми́ру, Христе́ Бо́же,/ сы́ны Све́та То́ю показа́вый, поми́луй нас.</p>
<p>В понеде́льник ве́чера и во вто́рник на Бог Госпо́дь:</p>
<p>Ско́рый Твой покро́в, и по́мощь,/ и ми́лость покажи́ на рабы́ Твоя́,/ и во́лны, Чи́стая, укроти́ су́етных по́мыслов,/ и па́дшую мою́ ду́шу возста́ви, Богоро́дице:/ вем бо, вем, Де́во,/ я́ко мо́жеши, ели́ка и хо́щеши.</p>
<p>В коне́ц у́трени:</p>
<p>Ма́ти Бо́жия Пресвята́я, стено́ христиа́н,/ изба́ви лю́ди Твоя́ обы́чно, зову́щия Ти приле́жно,/ сопроти́вися сра́мным и го́рдым по́мыслом, да вопие́м Ти:/ ра́дуйся, Присноде́во.</p>
<p>Во вто́рник ве́чера и в сре́ду на Бог Госпо́дь:</p>
<p>Кресто́м Сы́на Твоего́, Богоблагода́тная,/ и́дольская пре́лесть вся упраздни́ся/ и де́монская кре́пость попра́ся./ Сего́ ра́ди, ве́рнии, по до́лгу Тя при́сно пое́м и благослови́м/ и, Богоро́дицу вои́стинну испове́дающе Тя, велича́ем.</p>
<p>В коне́ц у́трени: От Де́вы возсия́вый ми́ру:</p>
<p>В сре́ду ве́чера и в четверто́к на Бог Госпо́дь:</p>
<p>Стра́нное Де́вы та́инство ми́ру показа́ся спаси́тельное:/ от Ней бо роди́лся еси́ без се́мене/ и пло́тию показа́лся еси́ без истле́ния,/ всех ра́досте,/ Го́споди, сла́ва Тебе́.</p>
<p>В коне́ц у́трени: Ма́ти Бо́жия Пресвята́я:</p>
<p>В четверто́к ве́чера и в пято́к на Бог Госпо́дь: Кресто́м Сы́на Твоего́:</p>
<p>В коне́ц у́трени: От Де́вы возсия́вый ми́ру:</p>
<p>В пято́к ве́чера и в суббо́ту на Бог Госпо́дь:</p>
<p>Ра́дуйся, две́ре Госпо́дня непроходи́мая;/ ра́дуйся, стено́ и покро́ве притека́ющих к Тебе́;/ ра́дуйся, необурева́емое приста́нище и Неискусобра́чная,/ ро́ждшая пло́тию Творца́ Твоего́ и Бо́га,/ моля́щи не оскудева́й о воспева́ющих/ и кла́няющихся Рождеству́ Твоему́.</p>
<p>В коне́ц у́трени: От Де́вы возсия́вый ми́ру:</p>
<p>Глас 6</p>
<p>В неде́лю ве́чера и в понеде́льник на Бог Госпо́дь:</p>
<p>Нача́ло спасе́ния/ Гаврии́лово провеща́ние к Де́ве бы́сть,/ слы́ша бо, е́же ра́дуйся, и не убеже́ целова́ния,/ не усумне́ся, я́ко Са́рра в се́ни,/ но си́це глаго́лаше:/ се раба́ Госпо́дня,/ бу́ди Мне по глаго́лу твоему́.</p>
<p>В коне́ц у́трени:</p>
<p>Арха́нгельское сло́во прия́ла еси́,/ и Херуви́мский престо́л показа́лася еси́,/ и на объя́тиих Твои́х носи́ла еси́, Богоро́дице,/ Наде́жду душ на́ших.</p>
<p>В понеде́льник ве́чера и во вто́рник на Бог Госпо́дь:</p>
<p>Упова́ние ми́ра,/ Блага́я Богоро́дице Де́во,/ Твое́ и еди́но держа́вное предста́тельство про́сим:/ умилосе́рдися на безпредста́тельственныя лю́ди,/ моли́ Ми́лостиваго Бо́га/ изба́вится душа́м на́шим от вся́каго преще́ния,/ Еди́на Благослове́нная.</p>
<p>В коне́ц у́трени:</p>
<p>Никто́же, притека́яй к Тебе́,/ посра́млен от <red>Тебе</red>́ исхо́дит,/ Пречи́стая Богоро́дице Де́во,/ но про́сит благода́ти/ и прие́млет дарова́ние к поле́зному проше́нию.</p>
<p>Во вто́рник ве́чера и в сре́ду на Бог Госпо́дь:</p>
<p>Богоро́дице Де́во,/ моли́ Сы́на Твоего́,/ во́лею пригвозди́вшагося на Кресте́/ и мир от пре́лести свобо́ждшаго, Христа́ Бо́га на́шего,/ поми́ловати души́ на́ша.</p>
<p>В коне́ц у́трени:</p>
<p>Пре́жде век от Отца́ без ма́тере рожде́нна,/ Сы́на и Сло́ва Бо́жия,/ в после́дняя ле́та родила́ еси́/ воплоти́вшагося от чи́стых крове́й Твои́х, Богороди́тельнице, без му́жа./ Его́же моли́/ дарова́тися нам грехо́в оставле́нию пре́жде конца́.</p>
<p>В сре́ду ве́чера и в четверто́к на Бог Госпо́дь:</p>
<p>Свята́я Влады́чице,/ Чи́стая Бо́га на́шего Ма́ти,/ всех Творца́ неизрече́нно ро́ждшая,/ моли́ со апо́столы свяще́нными всегда́ бла́гость Его́,/ страсте́й нас изба́вити/ и оставле́ние нам да́ти грехо́в.</p>
<p>В коне́ц у́трени:</p>
<p>Вели́ких дарова́ний,/ Чи́стая Де́во Богома́ти,/ Ты сподо́билася еси́,/ я́ко родила́ еси́ пло́тию/ Еди́наго от Тро́ицы, Христа́ Жизнода́вца,/ во спасе́ние душ на́ших.</p>
<p>В четверто́к ве́чера и в пято́к на Бог Госпо́дь: Богоро́дице Де́во, моли́ Сы́на Твоего́:</p>
<p>В коне́ц у́трени: Пре́жде век от Отца́ без ма́тере:</p>
<p>В пято́к ве́чера и в суббо́ту на Бог Госпо́дь:</p>
<p>Предповеству́ет Гедео́н зача́тие/ и сказу́ет Дави́д Рождество́ Твое́, Богоро́дице:/ сни́де бо, я́ко до́ждь на руно́,/ Сло́во во чре́во Твое́,/ и прозябла́ еси́ без се́мене,/ земле́ свята́я, ми́ра Спасе́ние,/ Христа́ Бо́га на́шего, Благода́тная.</p>
<p>В коне́ц у́трени: Пре́жде век от Отца́ без ма́тере:</p>
<p> </p>
<p>Глас 7</p>
<p>В неде́лю ве́чера и в понеде́льник на Бог Госпо́дь:</p>
<p>Богоро́дице Де́во Нескве́рная,/ Сы́на Твоего́ моли́ с Го́рними си́лами/ проще́нию прегреше́ний/ нам пре́жде конца́ дарова́тися,/ ве́рно Тя сла́вящим.</p>
<p>В коне́ц у́трени:</p>
<p>Превозшла́ еси́ си́лы Небе́сныя,/ зане́ храм показа́лася еси́ Боже́ственный,/ Благослове́нная Богоро́дице,/ я́ко ро́ждшая Христа́,/ Спа́са душ на́ших.</p>
<p>В понеде́льник ве́чера и во вто́рник на Бог Госпо́дь:</p>
<p>Ра́дуйся, Тебе́ приво́дим, Богоро́дице,/ А́нгелов бо вы́шшая показа́лася еси́,/ Бо́га ро́ждшая.</p>
<p>В коне́ц у́трени:</p>
<p>Умири́ моли́твами Богоро́дицы жи́знь на́шу,/ вопию́щих Ти:/ Ми́лостиве Го́споди, сла́ва Тебе́.</p>
<p>Во вто́рник ве́чера и в сре́ду на Бог Госпо́дь:</p>
<p>Распе́ншагося за ны Христа́ Бо́га/ и разруши́вшаго сме́рти держа́ву,/ непреста́нно моли́,/ Богоро́дице Де́во,/ да спасе́т души́ на́ша.</p>
<p>В коне́ц у́трени:</p>
<p>Изба́ви, Богоро́дице, от содержа́щих нас грехо́в,/ я́ко ина́го упова́ния, ве́рнии, не и́мамы ра́зве Тебе́/ и от <red>Тебе</red>́ ро́ждшагося Бо́га.</p>
<p>В сре́ду ве́чера и в четверто́к на Бог Госпо́дь:</p>
<p>Плод чре́ва Твоего́, Пречи́стая,/ проро́ков е́сть и зако́на исполне́ние./ Тем Тя, Богоро́дицу,/ в ве́дении сла́вяще,/ благоче́стно велича́ем.</p>
<p>В коне́ц у́трени:</p>
<p>Плод чре́ва Твоего́, Богоневе́сто,/ челове́ком показа́ся спасе́ния хода́тайственный./ Тем Тя, Богоро́дицу,/ ра́зумом и язы́ком сла́вяще,/ ве́рнии, велича́ем.</p>
<p>В четверто́к ве́чера и в пято́к на Бог Госпо́дь: Распе́ншагося за ны Христа́ Бо́га:</p>
<p>В коне́ц у́трени: Изба́ви, Богоро́дице:</p>
<p>В пято́к ве́чера и в суббо́ту на Бог Госпо́дь:</p>
<p>Я́ко на́шего воскресе́ния сокро́вище,/ на Тя наде́ющияся, Всепе́тая,/ от ро́ва и глубины́ прегреше́ний возведи́,/ Ты бо пови́нныя греху́ спасла́ еси́,/ ро́ждшая Спасе́ние на́ше:/ Я́же пре́жде рождества́ Де́ва, и в рождестве́ Де́ва,/ и по рождестве́ па́ки пребыва́еши Де́ва.</p>
<p>В коне́ц у́трени:</p>
<p>Ра́дуйся, Невмести́маго в Небесе́х/ вмести́вшая во утро́бе Твое́й;/ ра́дуйся, Де́во, проро́ков пропове́дание,/ Е́юже возсия́ Емману́ил;/ ра́дуйся, Ма́ти Христа́ Бо́га.</p>
<p> </p>
<p>Глас 8</p>
<p>В неде́лю ве́чера и в понеде́льник на Бог Госпо́дь: Ра́дуйся, А́нгелом Ра́дость ми́ра прие́мшая;/ ра́дуйся, ро́ждшая Творца́ Твоего́ и Го́спода;/ ра́дуйся, сподо́бльшаяся бы́ти Ма́ти Бо́жия.</p>
<p>В коне́ц у́трени:</p>
<p>Ра́дуйся, Врата́ Царя́ Сла́вы,/ я́же Вы́шний Еди́н про́йде/ и Еди́ну запеча́тану сохрани́/ во спасе́ние душ на́ших.</p>
<p>В понеде́льник ве́чера и во вто́рник на Бог Госпо́дь:</p>
<p>Недви́жимое утвержде́ние ве́ры/ и честны́й дар душ на́ших,/ Богоро́дицу пе́сньми велича́ем, ве́рнии:/ ра́дуйся, Ка́мень Жи́зни во чре́ве Твое́м вмести́вшая;/ ра́дуйся, конце́й наде́ждо, скорбя́щих заступле́ние;/ ра́дуйся, Неве́сто Неневе́стная.</p>
<p>В коне́ц у́трени:</p>
<p>Де́во Пречи́стая, спаси́ ны моли́твами Твои́ми,/ дви́жущи утро́бу ма́тернюю,/ Сы́ну Твоему́ и Бо́гу на́шему.</p>
<p>Во вто́рник ве́чера и в сре́ду на Бог Госпо́дь:</p>
<p>А́гнца, и Па́стыря, и Спа́са ми́ра, на Кресте́ зря́щи,/ Ро́ждшая Тя, глаго́лаше, слезя́щи:/ мир у́бо ра́дуется, прие́мля избавле́ние,/ утро́ба же Моя́ гори́т, зря́щи Твое́ распя́тие,/ е́же за всех терпи́ши, Сы́не и Бо́же Мой.</p>
<p>В коне́ц у́трени:</p>
<p>Плод чре́ва Твоего́, Пречи́стая,/ проро́ков е́сть и зако́на исполне́ние./ Тем Тя, Богоро́дицу, в ве́дении сла́вяще, благоче́стно велича́ем.</p>
<p>В сре́ду ве́чера и в четверто́к на Бог Госпо́дь:</p>
<p>Мы́сленная врата́ Жи́зни, Пречи́стая Богоро́дице,/ притека́ющия к Тебе́ ве́рно изба́ви от бед:/ да сла́вим пресвято́е Рождество́ Твое́ во спасе́ние душ на́ших.</p>
<p>В коне́ц у́трени: Де́во Пречи́стая, спаси́ ны:</p>
<p>В четверто́к ве́чера и в пято́к на Бог Госпо́дь: А́гнца, и Па́стыря:</p>
<p>В коне́ц у́трени: Плод чре́ва Твоего́, Пречи́стая:</p>
<p>В пято́к ве́чера и в суббо́ту на Бог Госпо́дь:</p>
<p>И́же нас ра́ди рожде́йся от Де́вы/ и распя́тие претерпе́в, Благи́й,/ испрове́ргий сме́ртию сме́рть/ и Воскресе́ние явле́й я́ко Бог,/ не пре́зри, я́же созда́л еси́ руко́ю Твое́ю,/ яви́ человеколю́бие Твое́, Ми́лостиве,/ приими́ ро́ждшую Тя Богоро́дицу, моля́щуюся за ны,/ и спаси́, Спа́се наш, лю́ди отча́янныя.</p>
<p>В коне́ц у́трени: Де́во Пречи́стая, спаси́ ны: </p>
</section>
