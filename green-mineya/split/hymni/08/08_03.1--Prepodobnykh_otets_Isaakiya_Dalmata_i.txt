<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бных оте́ц Исаа́кия, Далма́та и Фа́вста</p>
</title><p><red>НА ВЕЧЕ́РНИ</red></p>
<p>На Го́споди, воззва́х: <red>стихи́ры преподо́бных, глас 8.</red></p>
<p><red>Подо́бен: </red>Му́ченицы Твои́, Го́споди:</p>
<p>Преподо́бнии Твои́, Го́споди,/ подо́бящеся Безпло́тным,/ моли́твою и воздержа́нием стра́сти отгна́ша плотски́я/ и, чудоде́йствы просия́вше,/ всех сердца́ просвети́ша./ Тех моле́нием да́руй лю́дем Твои́м/ ве́лию ми́лость.</p>
<p>Далма́т и Исаа́кий,/ ре́вность доброде́тельную восприе́мше,/ А́риеву е́ресь и Несто́риеву разори́ша я́ве/ и, правосла́вных побо́рницы бы́вше,/ сла́ву от всех прия́ша./ Тех, Христе́, моли́твами/ да́руй лю́дем Твои́м/ ве́лию ми́лость.</p>
<p>Зве́зды тве́рди воздержа́ния я́вльшеся,/ просвети́сте мона́шествующих, отцы́ преподо́бнии, ду́ши,/ тьму де́монскую отгна́вше./ Те́мже по кончи́не ублажа́етеся,/ моля́щеся спасти́ся всем,/ творя́щим Боже́ственную па́мять ва́шу.</p>
<p><red>Стихи́ры Богоро́дицы, глас и подо́бен то́йже:</red></p>
<p>Исхити́ мя, Влады́чице,/ из руки́ зми́я челове́коуби́йцы,/ борю́щаго мя ле́стию пожре́ти до конца́./ Сокруши́ че́люсти сего́, молю́ся,/ и кова́рствия разори́,/ я́ко да изба́влься сего́ ногте́й,/ велича́ю си́лу Твою́.</p>
<p>Аз есмь дре́во непло́дное, Всенепоро́чная,/ неплодя́щее плода́ спасе́ннаго./ Те́мже и трепе́щу посече́ния,/ да не ка́ко вве́ржен бу́ду во огнь негаси́мый, окая́нный./ Те́мже Ти припа́даю:/ сего́ изба́ви мя и плодоно́сна покажи́, Чи́стая,/ Сы́ну Твоему́ хода́тайством Твои́м.</p>
<p>Помышле́ния скве́рна, и устны́ льсти́вы,/ дела ́же моя́ суть вся нечи́ста./ И что сотворю́? Ка́ко усря́щу Судию́?/ Влады́чице Де́во, моли́, и Соде́теля Твоего́, и Господа,/ я́ко да в покая́нии прии́мет дух мой,/ я́ко еди́н Благоутро́бен.</p>
<p><red>Сла́ва, и ны́не, Богоро́дичен:</red></p>
<p>Го́ре прогне́вавшему своего́ Бо́га,/ увы́ мне в неве́дении,/ и пребыва́ющу во уны́нии и ле́ности, я́коже аз./ Влады́чице Де́во,/ Ты помози́ ми, омраче́нному,/ и моли́ся Твоему́ Сы́ну и Соде́телю,/ да́ти ми согреше́ний проще́ние.</p>
<p><red>Крестобогоро́дичен:</red></p>
<p>Юни́ца Нескве́ная,/ Юнца́ ви́дящи, на Дре́ве пригвожда́ема во́лею,/ рыда́ющи жа́лостне,/ увы́ Мне, — вопия́ше, — люби́мейшее Ча́до:/ что Ти сонм воздаде́ безблагода́тный евре́йский,/ хотя́ Мя обезча́дствовати от <red>Тебе</red>́, Вселюбе́зне?</p>
<p><red>А́ще же суббо́та или Неде́ля, пое́м стихи́ры святы́х и тропа́рь, глас 4:</red></p>
<p>Бо́же оте́ц на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от нас,/ но моли́твами их/ в ми́ре упра́ви живо́т наш.</p>
<p><red>НА У́ТРЕНИ</red></p>
<p><red>О́ба кано́на Окто́иха и святы́х на 4, его́же краегране́сие:</red> Све́тлыя воспою́ мона́хов зве́зды. <red>Глас 8.</red></p>
<p><red>Песнь 1</red></p>
<p><red>Ирмо́с: </red><emphasis>Посече́нный несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль,/ песнь же воспева́шеся:/ Го́сподеви пои́м, сла́вно бо просла́вися.</emphasis></p>
<p>Све́ту Боже́ственному све́тло предстоя́ще, и трисо́лнечныя зари́ всегда́ наполня́еми,/ и прича́стием и́стинным обожа́еми, блаже́ннии,/ ве́рою пра́зднующие ва́шу па́мять всесвяще́нную,/ Го́сподеви пою́щия, боже́ственно озари́те.</p>
<p>Смотря́юще на еди́на пребыва́ющая, теку́щих стремле́ния вся́ко отри́нусте/ и, всем умо́м Го́сподеви прилепля́ющеся,/ оста́вивше плотски́я сла́сти, отцы́ всечестни́и,/ Те́мже к невече́рней зари́ преста́вистеся.</p>
<p>Свяще́нными поуче́нии окриля́емь, Далма́те, о́тче му́дре,/ и украша́емь Боже́ственными уче́нии Боже́ственнаго Исаа́кия,/ я́ве восте́кл еси́ к высоте́ доброде́телей/ и столп и утвержде́ние мона́хов был,/ Те́мже тя убла́жаем.</p>
<p><red>Богоро́дичен:</red> Препросла́вленная, Бо́га ро́ждшая, безсла́вия мя страсте́й премени́,/ и даждь ми по́мысл, Де́во, умиле́ния,/ и возсия́й покая́ния просвеще́ние, Чи́стая, в мы́сли мое́й,/ я́ко да велича́ю Тя, всех возвели́чившую.</p>
<p><red>Песнь 3</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твоей,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p>Неле́стную тя звезду́ восто́ка, преподо́бне о́тче, устреми́вшася, Исаа́кие, вси позна́хом,/ го́рькую ересе́й потребля́юща тьму/ и ве́рныя твои́ми просвеща́юща.</p>
<p>Разу́мно возсия́в чи́стыми сия́ньми, Фа́всте, по́двиг твои́х, о́тче, свет был еси́,/ просвеща́я вся, зря́щия тя, блаже́нне,/ и ве́рно житию́ твоему́ после́дующия.</p>
<p>Пе́сньми непреста́нными и моли́твами, преподо́бнии, стра́сти теле́сныя вся успи́вше,/ благода́ть неусы́пну и неотъе́млемо бога́тство/ от Бо́га прия́сте, преблаже́ннии.</p>
<p>До́лгим поще́нием, я́ко Моисе́й, преподо́бне, твое́ терпе́ние, Далма́те, всем показа́л еси́,/ украша́яся пресве́тлыми твои́ми боле́зньми и удобря́яся житие́м твои́м.</p>
<p><red>Богоро́дичен:</red> У́мный Тя све́щник и светоза́рен позна́хом,/ внутрь прие́мшую, Де́во, Огнь нетерпи́мый,/ Боже́ственную пала́ту и высо́кий престо́л,/ на не́мже почи́ Пресу́щественный.</p>
<p><red>Седа́лен, глас 8.</red></p>
<p><red>Подо́бен:</red> Прему́дрости:</p>
<p>Све́том Трои́ческим све́тло осия́вшеся, отцы́, светови́дно,/ тьму оста́висте сласте́й глубо́кую/ и свети́льницы де́лы Боже́ственными, просвеща́юще ве́рных сердца́, блаже́ннии, яви́стеся./ Те́мже светоно́сную и честну́ю ва́шу па́мять почита́ем <red>Днесь</red> и согла́сно взыва́ем:/ Богоно́снии пребога́тии, моли́те Христа́ Бо́га согреше́ний оставле́ние дарова́ти/ чту́щим любо́вию святу́ю па́мять ва́шу.</p>
<p><red>Сла́ва, и ны́не, Богоро́дичен:</red></p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, А́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p><red>Крестобогоро́дичен:</red></p>
<p>А́гнца, и Па́стыря, и Изба́вителя, А́гница зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир убо ра́дуется, прие́мля Тобо́ю избавле́ние,/ утро́ба же моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Песнь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Я́ко многопло́дны ло́зы и́стиннаго виногра́да бы́вше,/ вино́ источи́ша преподо́бнии чи́стое всем умиле́ния.</p>
<p>Собо́ру согла́сника, преподо́бне Далма́те, вси тя позна́хом,/ благочести́выя утвержда́юща и го́рдыя отрева́юща.</p>
<p>Я́ко па́че всех просия́вша, всех преиме́ти попече́ние тя, блаже́нне,/ Боже́ственный собо́р предповеле́,/ доброде́тельми Боже́ственными укра́шена.</p>
<p><red>Богоро́дичен:</red> Дрема́нием ле́ности мя сон грехо́вный, Чи́стая, пости́же,/ бде́ною моли́твою Твое́ю к покая́нию ны́не воздви́гни.</p>
<p><red>Песнь 5</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Пресе́льник от восто́ка к Ца́рскому гра́ду был еси́/ и Боже́ственным се́менем жи́тницу, сего́ умно́жил еси́,/ искорени́в всяк лука́вый А́риев вред, свяще́нне о́тче Исаа́кие.</p>
<p>Учени́к Исаа́кию, я́коже Илии́ Елиссе́й, был еси́, свяще́нне Далма́те,/ ми́лотию дарова́ний Духа разделя́я воду лука́ваго де́монов вре́да/ и ве́рным управля́я путь.</p>
<p>Зако́ном Боже́ственным повину́вся, зако́н грехо́вных до конца́ уклони́вся,/ и яви́лся еси́ столп предъиды́й Боже́ственнаго собо́ра, Богоно́се Фа́всте,/ и мона́хов пра́вило и о́браз,/ и ве́рных непоколеби́мое утвержде́ние.</p>
<p><red>Богоро́дичен:</red> И́стинную Богоро́дицу Тя вси ро́дове родо́в сла́вят,/ святе́йшу А́нгел я́ве бы́вшу, Пресвята́я Де́во./ Те́мже вопию́:/ освяти́ мою́ ду́шу, оскверни́вшуюся страстьми́.</p>
<p><red>Песнь 6</red></p>
<p><red>Ирмо́с: </red><emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Собесе́дник яви́лся еси́ А́нгелом,/ о́нех б́о поревнова́л еси́ житию́ на земли́,/ путь ше́ствуя, Далма́те, и воздержа́нием истнева́я те́ло твое́,/ наста́вниче мона́хов и пра́вило вои́стинну изве́стнейшее.</p>
<p>Ре́вностию Госпо́дни любве́, я́коже Илия́, распаля́емь, блаже́нне,/ я́ко Аха́ва<a type="note" xlink:href="#note7">7</a>, предста́теля тьмы со дерзнове́нием, Исаа́кие, обличи́л еси́,/ неду́говавша лука́вою А́рия безу́мнаго е́ресию.</p>
<p>Яви́стеся наста́вницы заблу́ждшим и приста́нища ве́рно спаса́емым,/ чудотво́рцы, Богоно́снии отцы́ Фа́всте, и Далма́те, и Боже́ственный Исаа́кие,/ служи́тели Иису́совы, мона́шествующих свети́льницы присносве́тлии.</p>
<p><red>Богоро́дичен:</red> Неду́говавшую ду́шу мою́ грехми́ и вся́кими врага́ искуше́ньми,/ посеще́нием, Пресвята́я Де́во, спаси́тельным Твои́м поспеше́нием посети́/ и исцели́, я́ко Блага́, Богоро́дице, упова́ние мое́, Препе́тая.</p>
<p><red>Кондак, глас 2.</red></p>
<p><red>Подо́бен:</red> В моли́твах:</p>
<p>Поще́нием возсия́вшия, я́ко свети́ла,/ и е́реси разврати́вшия ве́рою,/ пе́сньми Исаа́кия восхва́лим и с Далма́том Фа́вста,/ я́ко Христо́вы уго́дники,/ Того́ моля́щия о всех нас.</p>
<p><red>И́кос:</red></p>
<p>Кто доволе́н от челове́к изрещи́ преподо́бных оте́ц све́тлыя доброде́тели,/ и по́двиги, и труды́, ре́вность Боже́ственную,/ дерзнове́ние чи́стое жития́, Боже́ственная дея́ния,/ я́же на земли́ соверши́ша си́и, я́ко А́нгели?/ Но, оба́че сия́ чту́ще, Тро́ицу ве́рно воспое́м:/ ти́и бо, Той све́тло со а́нгельскими ли́ки предстоя́ще,/ при́сно мо́лят о всех нас.</p>
<p><red>Песнь 7</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>У́глие яви́стеся, Боже́ственным вжига́еми огне́м Уте́шителя,/ попаля́юще убо вещь зло́бную,/ ве́рныя же просвеща́юще, Богоно́снии, во ве́ки.</p>
<p>Те́ло умертви́в поще́нием, покори́л еси́ ду́ху. Далма́те,/ и зло́бу вра́жию потопи́л еси́/ ту́чами душе́вных слез твои́х, Богоно́се, во ве́ки.</p>
<p>Кончи́ну блаже́нну обре́тше, в Небе́снем живете́ Ца́рствии/ и преподо́бным лико́м совокупи́стеся, отцы́, с ни́миже вопие́те:/ Го́споди Бо́же, благослове́н еси́.</p>
<p><red>Богоро́дичен:</red> Уста́вила еси́ ток сме́ртный, Безсме́ртнаго Бо́га ро́ждши,/ еди́на Богоро́дице Чи́стая, Ему́же ве́рою пое́м:/ благослове́н еси́, Го́споди Бо́же, во ве́ки.</p>
<p><red>Песнь 8</red></p>
<p><red>Ирмо́с: </red><emphasis>Седмери́цею  пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Жезло́м кре́стным мо́ре страсте́й расто́ргше,/ всю фарао́на мы́сленнаго си́лу погуби́сте, преподо́бный,/ и мона́хов мно́жество свяще́нное к земли́ безстра́стия,/ пою́ще сего́ непреста́нно, спасо́сте, отцы́:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Ерети́чествующих возвыше́ние проявле́нно смири́л еси́,/ издале́ча прови́дев тех разруше́ние,/ ни́щим помо́гл еси́ и вождь был еси́ слепы́х,/ ста́рости жезл и вдови́ц утеше́ние, Далма́те, взыва́я:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Ты ко трем четы́редесяте дний пости́лся еси́,/ а́бие толи́ки па́че естества́ усну́л еси́,/ бо́дренно твое́ серде́чное о́ко, му́дре, и Бо́жиею просвеща́емь заре́ю./ К Нему́же вопие́ши, Далма́те:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен:</red> Всели́выйся Госпо́дь в нескве́рное чре́во твое́ всю чи́сту и светоза́рну Тя показа́./ Те́мже, оскверне́на мя го́рькими обы́чаи и вре́дными проти́вных нахо́ды,/ очи́сти, Де́во, и сподо́би пе́ти:/ лю́дие, превозноси́те Го́спода во ве́ки.</p>
<p><red>Песнь 9</red></p>
<p><red>Ирмо́с: </red><emphasis>Устраши</emphasis>́<emphasis>мся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от Деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis></p>
<p>Возмого́ша, си́лою Христо́вою укрепля́еми,/ немощно́е шата́ние борца́ победи́ти, небому́дреннии, мона́хов нача́льницы,/ и, ны́не крася́щеся, преидо́ша к дворо́м мы́сленным, ра́дующеся.</p>
<p>Яви́стеся трисве́тлыя свещи́, невече́рнюю зарю́ испуща́юще,/ цве́ти неувяда́емии ра́йстии, благоуха́юще мы́сли ве́рных, отцы́ требога́тии./ Те́мже па́мять ва́шу всепра́зднственную ве́рно пра́зднуем.</p>
<p>Я́коже венце́м благоле́пным, обложе́ни, прему́дрии, безстра́стием/ и оде́яни Боже́ственныя любве́ исправле́ньми,/ в черто́г Христо́в, ра́дующеся, внидо́сте, почива́юще/ и боле́зней воздая́ния прие́млюще.</p>
<p>Облиста́ сия́нием мы́сленным, озаря́ющи ве́рных соста́вы,/ Боже́ственная па́мять ва́ша, блаже́ннии,/ Далма́те, Фа́всте и Исаа́кие, мона́шествующих нача́льницы, свети́льницы всеми́рнии./ Те́мже просвети́те и на́ша душе́вная чу́вствия.</p>
<p><red>Богоро́дичен:</red> Просвети́, Две́ре Све́та, се́рдце мое́, зло́бою осле́пшее,/ и да не в смерть попусти́ши ны́не усну́ти ми, нечи́стыми по́мыслы при́сно помрача́емому,/ да сла́влю Тя благода́рно, Богоро́дице Всепе́тая.</p>
<p><red>Преподобные Исаакий, Далмат и Фавст.</red> Святой преподобный Исаакий, святые монахи Далмат и сын его Фавст подвизались в иноческих трудах в небольшой обители близ Константинополя в IV -V веках. Основал этот монастырь Исаакий. Поначалу он был пустынником, но во время гонений на православных при арианском императоре Валенте (364 -378) святой Исаакий оставил пустыню и пришел в Константинополь. Здесь он, подобно древним пророкам, обличил императора-вероотступника.</p>
<p>Произошло это во время войны с готами. Когда войско варваров приблизилось к Константинополю и навстречу ему двинулись легионы Валента, перед императором внезапно предстал монах-отшельник, который призвал Валента открыть православные храмы. В гневе Валент приказал бросить Исаакия в болото, но по воле Божией святой остался живым и сумел догнать войска. Новое его предостережение Валенту было суровее первого. Святой предсказал, что, - если храмы не будут открыты, то греков ждет поражение, а сам император погибнет в огне. Валент не внял пророчеству старца и велел взять его под стражу. Слова святого сбылись. Войско Валента разбили готы, император был сожжен в сарае с соломой, где укрывался от преследования. После этого преподобного Исаакия стали почитать как пророка.</p>
<p>Император Феодосий Великий (879 -395), восстановивший православие, способствовал построению для преподобного Исаакия монастыря в окрестностях столицы, чтобы тот не удалялся в пустыню. Здесь святой жил до глубокой старости. Незадолго до своей кончины (383) он поста? вил вместо себя игуменом преподобного Далмата, по имени которого и стал называться монастырь впоследствии.</p>
<p>Преподобный Далмат служил в войске в царствование Феодосия Великого. Чувствуя непреодолимое желание к иноческому подвигу, он, взяв с собой сына Фавста, пришел в обитель преподобного Исаакия. Здесь отец и сын приняли монашеский постриг. Преподобный Далмат отличался суровой постнической жизнью. Однажды он не вкушал пищи в течение всего́ Великого поста, затем, после разрешения поста, он 43 дня, вплоть до Вознесения, пребывал в духовном восхищении, получил дар прозорливости и имел божественные видения. Известно также, что он явил себя борцом с еретиками. На Третьем Вселенском Соборе в Ефесе преподобный Далмат был сторонником участников Собора, выступавших против ереси Нестория. Он возглавил группу православных и отправился в императорский дворец ради увещания императора, хотя прежде подвижник 48 лет не покидал обители. Затем преподобный Далмат нес подвиг игуменства. Преставился он в возрасте около 90 лет, в 30-40-е годы V века. О сыне его, преподобном Фавсте, известно немногое. Отличаясь высокими иноческими добродетелями, он не уступал в подвиге поста своему святому отцу.</p>
</section>
