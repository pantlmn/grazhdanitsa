<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свято́е Преображе́ние Го́спода Бо́га и Спа́са на́шего Иису́са Христа́</p>
</title><p><red>НА МА́ЛОЙ ВЕЧЕ́РНИ</red></p>
<p>На Го́споди, воззва́х: <red>стихи́ры на 4, глас 1.</red></p>
<p><red>Подо́бен:</red> Небе́сных чино́в:</p>
<p>И́же с Моисе́ом глаго́лавый дре́вле/ на горе́ Сина́йстей о́бразы, глаго́ля:/ Аз е́смь Бог Сый;/ дне́сь же на горе́ Фаво́рстей преобрази́ся,/ началообра́зное показу́я, луча́ми облиста́яся./ Те́мже, Христе́, велича́ю Твою́ си́лу. <emphasis><red>(Два́жды.)</red></emphasis><emphasis/></p>
<p>Пое́мь осо́бь Твоя́, Христе́, ученики́,/ Петра́, Иа́кова и Иоа́нна,/ во́лею на го́ру сих возве́л еси́,/ чу́до стра́шное показа́в/ и нестерпи́мое Боже́ственнаго прише́ствия Твоего́ издале́ча/ присносу́щное благоле́пие.</p>
<p>Твоего́, Христе́, прише́ствия непостижи́маго/ тре́петни бы́вше апо́столи дре́вле,/ ниц на зе́млю па́дше,/ Боже́ственней Твое́й дивля́хуся си́ле:/ со́лнца просия́в светле́е, Бла́же,/ неизрече́нною си́лою твое́ю.</p>
<p><red>Сла́ва, и ны́не, глас 8:</red></p>
<p>Мрак зако́нный/ све́тлый преображе́ния прия́т о́блак,/ в не́мже Моисе́й и Илия́ бы́вше/ и пресве́тлыя сла́вы сподо́бльшеся, Бо́гу глаго́лаху:/ Ты еси́ Бог наш, Царь веко́в.</p>
<p><red>На стихо́вне стихи́ры, глас 2.</red></p>
<p><red>Подо́бен:</red> До́ме Евфра́фов:</p>
<p>Дне́сь Христо́с/ на горе́ Фаво́рстей,/ Ада́мово премени́в/ очерне́вшее естество́,/ просвети́в, богосоде́ла.</p>
<p><red>Стих:</red> Твоя́ су́ть небеса́,/ и Твоя́ е́сть земля́.</p>
<p>Сия́нием доброде́телей/ просве́щшеся, вопие́м,/ на горе́ святе́й/ зря́ще Боже́ственное/ Госпо́дне Преображе́ние.</p>
<p><red>Стих:</red> Фаво́р и Ермо́н/ о И́мени твое́м возра́дуетася.</p>
<p>Со́лнце у́бо,/ зе́млю уясня́я,/ а́бие захо́дит,/ Христо́с же, со сла́вою облиста́в на горе́,/ мир просвети́л е́сть.</p>
<p><red>Сла́ва, и ны́не, глас и подо́бен то́йже:</red></p>
<p>Ви́деша на Фаво́ре/ Моисе́й же и Илия́/ от Де́вы Отрокови́цы/ Бо́га воплоща́ема,/ челове́ком на избавле́ние.</p>
<p>Тропа́рь пи́сан на вели́цей вече́рни.</p>
<p><red>НА ВЕЛИ́ЦЕЙ ВЕЧЕ́РНИ</red></p>
<p><red>Стихоло́гия не быва́ет, то́кмо а́ще е́сть Неде́ля, тогда́ пое́м кафи́зму всю; а́ще в понеде́льник, пе́рвый антифо́н. На Го́споди, воззва́х: стихи́ры на 8, самогла́сны, глас 4, по два́жды. Космы́ мона́ха:</red></p>
<p>Пре́жде Креста́ Твоего́, Го́споди,/ гора́ Небеси́ подо́бящися,/ и о́блак, я́ко се́нь, протяза́шеся,/ Тебе́ прео́бразу́ющуся,/ от Отца́ же свиде́тельствуему:/ та́мо бе Петр со Иа́ковом и Иоа́нном,/ я́ко хотя́ху бы́ти с Тобо́ю и во вре́мя преда́ния Твоего́,/ да, ви́девше чудеса́ Твоя́,/ не устраша́тся страда́ний Твои́х,/ и́мже поклони́тися нам в ми́ре сподо́би,/ вели́кия ра́ди Твое́й ми́лости.</p>
<p>Пре́жде Креста́ Твоего́, Го́споди,/ пои́м ученики́ на го́ру высо́ку,/ преобрази́лся еси́ пред ни́ми,/ луче́ю си́лы озаря́я их,/ отсю́ду у́бо человеколю́бием,/ отону́ду вла́стию,/ показа́ти хотя́ воскресе́ния све́тлость,/ его́же и нас, Бо́же, в ми́ре сподо́би,/ я́ко Ми́лостив и Человеколю́бец.</p>
<p>Гора́, я́же, иногда́ мра́чна и ды́мна,/ ны́не же честна́ и свя́та е́сть,/ на не́йже но́зе Твои́ стоя́сте, Го́споди,/ преве́чное бо сокрове́нное та́инство/ напосле́док явле́но сотвори́,/ стра́шное Твое́ преображе́ние,/ Петру́, и Иоа́нну, и Иа́кову./ и́же, такова́ сия́ния лица́ Твоего́ не терпя́ще/ и све́тлости риз Твои́х,/ ниц на лице́ земли́ покрыва́хуся,/ и́же и у́жасом одержи́ми, дивля́хуся,/ ви́дяще Моисе́я и Илию́, глаго́люща с Тобо́ю,/ хотя́щая приключи́тся тебе́;/ и глас от Отца́ свиде́тельствоваше, глаго́ля:/ Сей е́сть Сын Мой возлю́бленный,/ о Не́мже благоизво́лих,/ того́ послу́шайте,/ и́же и да́рует ми́рови ве́лию ми́лость.</p>
<p>На горе́ высо́це преображе́н, Спас,/ верхо́вныя име́я ученики́,/ пресла́вно облиста́л е́сть,/ показу́я, я́ко высото́ю доброде́телей облиста́вше/ и Боже́ственней сла́ве сподо́бятся./ Глаго́лющии со Христо́м Моисе́й и Илия́ пока́зоваху,/ я́ко живы́ми и ме́ртвыми облада́ет/ и и́же дре́вле зако́ном и проро́ки глаго́лавый е́сть Бог,/ Ему́же и глас Оте́чь из о́блака све́тла послу́шествоваше, глаго́лющий:/ того́ послу́шайте,/ и́же Кресто́м а́да плени́вша/ и ме́ртвым да́рующа живо́т ве́чный.</p>
<p><red>Сла́ва, и ны́не, глас 6. Анато́лия:</red></p>
<p>Проо́бразу́я воскресе́ние твое́, Христе́ Бо́же,/ тогда́ поя́т три Твоя́ ученики́,/ Петра́, и Иа́кова, и Иоа́нна,/ на Фаво́р возше́л еси́./ Тебе́ же, Спа́се, преобразу́ющуся,/ Фаво́рская гора́ Све́том покры́вшиеся,/ ученицы́ Твои́, Сло́ве,/ поверго́ша себе́ до́лу на земли́,/ не терпя́ще зре́ти неви́димаго зра́ка,/ А́нгели служа́ху стра́хом и тре́петом,/ небеса́ убоя́шася,/ земля́ вострепета́,/ ви́дяще на земли́ сла́вы Го́спода.</p>
<p><red>Вход. Проки́мен дне. И чте́ния.</red></p>
<p>Исхо́да чте́ние <red>(глава́ 24):</red></p>
<p>Рече́ Госпо́дь к Моисе́ю:/ взы́ди ко Мне на го́ру и ста́ни та́мо,/ и дам ти скрижа́ли ка́менныя, зако́н и за́поведи, я́же написа́х взако́нити им./ И воста́в Моисе́й и Иису́с, предстоя́й ему́, взыдо́ша на го́ру Бо́жию./ И ста́рцем рече́:/ безмо́лвствуйте та́мо, до́ндеже возврати́мся к вам,/ и се Ааро́н и Ор с ва́ми,/ а́ще кому́ прилучи́тся суд, да и́дут к ним./ И взы́де Моисе́й на го́ру, и покры́ о́блак го́ру./ И сни́де сла́ва Бо́жия на го́ру Сина́йскую,/ и покры́ ю о́блак ше́сть дней,/ и призва́ Госпо́дь Моисе́я в де́нь седмы́й из среды́ о́блака./ Виде́ние же сла́вы Госпо́дни,/ я́ко о́гнь, паля́ на версе́ горы́,/ пря́мо сыно́в Изра́илевых./ И вни́де Моисе́й посреде́ о́блака, и взыде на го́ру,/ и бе та́мо, на горе́, четы́редесять дней/ и четы́редесять ноще́й.</p>
<p>Исхо́да чте́ние (<red>главы́ 33-34</red>):</p>
<p>Во днех о́нех, глаго́ла Госпо́дь к Моисе́ю лице́м к лицу́,/ я́ко а́ще бы кто возглаго́лал к своему́ дру́гу, и отсыла́шеся в полк;/ слуга́ же Иису́с, сын Нави́н, ю́ноша не исхожда́ше из ски́нии./ И рече́ Моисе́й ко Го́споду:/ се Ты мне глаго́леши, изведи́ лю́ди сия́,/ Ты же не яви́л ми еси́, его́же по́слеши со мно́ю./ Ты же мне рекл еси́:/ вем тя па́че всех, и благода́ть и́маши у Мене́./ А́ще у́бо обрето́х благода́ть пред Тобо́ю,/ яви́ ми Сама́го Тебе́ разу́мно, да ви́жу Тя:/ я́ко да обре́т бу́ду благода́ть пред Тобо́ю,/ и да разуме́ют, я́ко лю́дие Твоя́ язы́к сей./ И глаго́ла ему́ Госпо́дь:/ Аз Сам предыду́ пред тобо́ю и упоко́ю тя./ И рече́ к Нему́ Моисе́й:/ а́ще Сам Ты не ше́ствуеши с на́ми,/ да не изведе́ши мя отсю́ду./ И ка́ко ве́домо бу́дет вои́стинну, я́ко обрето́х благода́ть у <red>тебе</red>́,/ аз же и лю́дие Твои́, то́чию иду́щу Ти с на́ми?/ И просла́влен бу́ду аз же и лю́дие Твоя́/ па́че всех язы́к, ели́цы су́ть на земли́./ Рече́ же Госпо́дь к Моисе́ю:/ сие́ сло́во твое́, е́же рекл еси́, сотворю́,/ обре́л бо еси́ благода́ть предо Мно́ю, и вем тя па́че всех./ И глаго́ла Моисе́й: покажи́ ми сла́ву Твою́./ И рече́: Аз предыду́ пред тобо́ю сла́вою Мое́ю/ и воззову́ о и́мени Мое́м, Госпо́дь пред тобо́ю./ И поми́лую, его́же а́ще ми́лую,/ и уще́дрю, его́же а́ще ще́дрю./ И рече́: не возмо́жеши ви́дети лице́ Мое́:/ не бо у́зрит челове́к лице́ Мое́, и жив бу́дет./ И рече́ Госпо́дь:/ се ме́сто у Мене́, и ста́неши на ка́мени,/ до́ндеже у́бо пре́йдет сла́ва моя́, и положу́ тя в разсе́лине ка́мене,/ и покры́то руко́ю Мое́ю над тобо́ю, до́ндеже мимоиду́./ И отыму́ ру́ку Мою́, и тогда́ у́зриши за́дняя моя́,/ лице́ же Мое́ не яви́т ти ся./ И у́треневав, Моисе́й зау́тра взы́де на го́ру Сина́йскую,/ я́коже глаго́ла ему́ Госпо́дь./ И сни́де Госпо́дь во о́блаце,/ и предста́ Ему́ та́мо Моисе́й, и призва́ и́менем Госпо́дним./ И мимои́де Госпо́дь пред лице́м его́, и призва́:/ Госпо́дь Бог Щедр и Ми́лостив,/ Долготерпели́в, и Многоми́лостив, и И́стинен./ И потща́вся Моисе́й, прини́к на зе́млю,/ поклони́ся Го́сподеви.</p>
<p>Царств тре́тиих чте́ние (<red>глава́ 19</red>):</p>
<p>Во днех о́нех, прии́де Илия́ в Вирсави́ю,/ я́же е́сть земля́ Иу́дова,/ и оста́ви о́трочища своего́ та́мо./ И сам по́йде в пусты́ню пу́ть дне,/ и прии́де, и се́де под сме́рчием, и у́спе,/ и сон ви́де та́мо, под са́дом./ И се не́кий прикосну́ся ему́,/ и рече́ ему́: воста́ни, я́ждь и пий./ И воззре́ Илия́,/ и се при возгла́вии его́ опресно́к ячме́нный и корча́г во́ды;/ и воста́, и яде́, и пит, и, обра́щся, у́спе./ И обра́щся А́нгел Госпо́день втори́цею,/ и косну́ся его́, и рече́ ему́:/ воста́ни, я́ждь и пий, я́ко мног от <red>Тебе</red>́ пу́ть./ И воста́, и яде́, и пит,/ и и́де в кре́пости я́ди тоя́ четы́редесять дней/ и четы́редесять ноще́й до го́ры Хори́вския./ И вни́де та́мо в пеще́ру, и всели́ся в ней./ И се глаго́л Госпо́день к нему́, и рече́ ему́ Госпо́дь:/ изы́ди и ста́ни на горе́ пред Го́сподем./ И се Госпо́дь мимои́дет, и дух ве́лий и кре́пок разоря́я го́ры,/ и сокруша́я ка́мение пред Го́сподем:/ не в ду́се Госпо́дь./ И по ду́се трус, и не в тру́се Госпо́дь./ И по тру́се о́гнь, и не во огни́ Госпо́дь./ И по огни́ глас хла́да то́нка, и та́мо Госпо́дь./ И бы́сть, я́ко услы́ша Илия́, покры́ лице́ свое́ ми́лотию свое́ю,/ и изы́де, и ста близ пеще́ры./ И рече́ Госпо́дь к нему́:/ иди́ и возврати́ся в пу́ть твой,/ и по́йдеши в пу́ть пусты́ни Дама́сковы,/ и пома́жеши Елиссе́я, сы́на Асафа́това, вме́сто Тебе́ проро́ка.</p>
<p><red>На лити́и стихи́ры самогла́сны, глас 2:</red></p>
<p>И́же Све́том Твои́м всю вселе́нную освяти́в,/ на горе́ высо́це преобрази́лся еси́, Бла́же,/ показа́в ученико́м Твои́м си́лу Твою́,/ я́ко мир избавля́еши от преступле́ния./ Те́мже вопие́м Ти:/ Милосе́рде Го́споди, спаси́ души́ на́ша.</p>
<p>И́же на горе́ Фаво́рстей преобра́жся во сла́ве, Христе́ Бо́же,/ и показа́в ученико́м Твои́м сла́ву Твоего́ Божества́,/ озари́ и нас све́том Твоего́ разуме́ния/ и наста́ви на стезю́ за́поведей Твои́х,/ я́ко еди́н Благ и Человеколю́бец.</p>
<p>И́же пре́жде со́лнца Свет Христо́с/ теле́сне на земли́ жи́тельствуя/ и пре́жде Креста́ вся, я́же стра́шнаго смотре́ния, соверши́в боголе́пно,/ дне́сь на Фаво́рстей горе́,/ та́йно Тро́ицы о́браз показу́я,/ изя́щныя три ученики́,/ Петра́, и Иа́кова, и Иоа́нна, на ню возве́л еси́ наедине́/ и, ма́ло скрыв пло́ти восприя́тие,/ преобрази́лся еси́ пред ни́ми,/ явля́я началообра́зныя добро́ты благоле́пие/ и то не всесоверше́нно:/ о́во известву́я ты́я, вку́пе и щадя́,/ да не ка́ко со зра́ком и е́же жи́ти погубя́т,/ но я́ко можа́ху вмеща́ти, теле́сныма очи́ма стерпя́ще./ И проро́ков верхо́вныя, Моисе́я и Илию́, приве́л еси́,/ непрекосло́вне свиде́тельствующий его́ Божество́/ и я́ко Той е́сть и́стинное Оте́ческаго Существа́ сия́ние,/ госпо́дствуяй живы́ми и ме́ртвыми./ Тем и о́блак, я́коже се́нь, объя́т их,/ и глас свы́ше Оте́чь/ из о́блака шу́мно предсвиде́тельствующь и глаго́лющ:/ Сей е́сть, Его́же нетле́нно из чре́ва пре́жде денни́цы роди́х,/ Сын возлю́бленный Мой,/ Его́же посла́х спасти́/ во Отца́ и Сы́на и Ду́ха Свята́го креща́емыя/ и испове́дающия ве́рно,/ я́ко неразде́льна е́сть еди́на держа́ва Божества́,/ того́ послу́шайте./ Сам у́бо, Человеколю́бче Христе́ Бо́же,/ и нас озари́ Све́том непристу́пныя Твоея́ сла́вы/ и досто́йны покажи́ насле́дники/ безконе́чнаго Ца́рствия Твоего́, я́ко Пребла́г.</p>
<p><red>Сла́ва, глас 5:</red></p>
<p>Прииди́те, взы́дем на го́ру Госпо́дню/ и в дом Бо́га на́шего/ и у́зрим сла́ву преображе́ния его́,/ сла́ву я́ко Единоро́днаго от Отца́,/ све́том прии́мем Свет/ и, возвы́шени бы́вше ду́хом,/ Тро́ицу Единосу́щную воспои́м во ве́ки.</p>
<p><red>И ны́не, глас то́йже:</red></p>
<p>Зако́на и проро́ков/ Тя, Христе́, Творца́ и Испо́лнителя свиде́тельствоваша,/ зря́ще во о́блаце,/ Моисе́й Богови́дец и Илия́ огнеколесни́чник/ и неопа́льный небоше́ственник/ в преображе́нии Твое́м./ С ни́миже и нас Твоего́ просвеще́ния сподо́би, Влады́ко,/ пе́ти Тя во ве́ки.</p>
<p><red>На стихо́вне стихи́ры самогла́сны, глас 1:</red></p>
<p>И́же дре́вле с Моисе́ом глаго́лавый на горе́ Сина́йстей о́бразы,/ Аз е́смь, глаго́ля, Сый,/ дне́сь на горе́ Фаво́рстей преобра́жся пред ученики́,/ показа́ началообра́зую добро́ту зра́ка,/ в себе́ восприи́м челове́ческое существо́,/ и таковы́я благода́ти свиде́тели поста́вль — Моисе́я и Илию́,/ о́бщники творя́ше весе́лия,/ провозвеща́ющия сла́вное Креста́ ра́ди/ и спаси́тельное воскресе́ние.</p>
<p><red>Стих:</red> Твоя́ су́ть небеса́,/ и Твоя́ е́сть земля́.</p>
<p>Твоего́ Единоро́днаго Сы́на прови́дев Ду́хом/ плотско́е к челове́ком прише́ствие,/ Богооте́ц Дави́д издале́ча к весе́лию созыва́ет тва́рь/ и проро́чески взыва́ет:/ Фаво́р и Ермо́н о И́мени Твое́м возра́дуются./ На сию́ бо возше́д го́ру, Спа́се, со ученики́ Твои́ми,/ очерне́вшее Ада́мово естество́,/ преобра́жся, облиста́ти па́ки сотвори́л еси́,/ претвори́в <red>е</red> в Твоего́ Божества́ сла́ву же и све́тлость./ Те́мже вопие́м Ти:/ Соде́телю вся́ческих, Го́споди, сла́ва Тебе́./</p>
<p><red>Стих:</red> Фаво́р и Ермо́н/ о И́мени твое́м возра́дуетася.</p>
<p>Неодержи́мое Твоего́ светоли́тия,/ и непристу́пное Божества́,/ зря́ще апо́столов лу́чшим,/ на горе́ преображе́ния, Безнача́льне Христе́,/ Боже́ственным измени́шася у́жасом/ и, о́блаком осия́вшеся све́тлым,/ глас слы́шаху Оте́чь, известву́ющь та́инство Твоего́ вочелове́чения,/ я́ко еди́н еси́ и по воплоще́нии,/ Сын Единоро́дный/ и Спас ми́ра.</p>
<p><red>Сла́ва, и ны́не, глас 6:</red></p>
<p>Петру́, и Иа́кову, и Иоа́нну,/ лу́чшим ученико́м Твои́м, Го́споди,/ дне́сь показа́л еси́ на горе́ Фаво́рстей/ сла́ву Боже́ственнаго Твоего́ зра́ка:/ ви́дяху бо ри́зы Твоя́, облиста́вшия, я́ко свет,/ и лице́ твое́ па́че со́лнца,/ не терпя́ще зре́ти нестерпи́мое Твоего́ сия́ния,/ на зе́млю низпа́даху,/ ника́коже зре́ти могу́ще./ Глас же слы́шаху, свиде́тельствующь свы́ше:/ Сей е́сть Сын Мой возлю́бленный,/ прише́дый в мир спасти́ челове́ка.</p>
<p><red>На благослове́нии хле́бов тропа́рь, глас 7:</red></p>
<p>Преобрази́лся еси́ на горе́, Христе́ Бо́же,/ показа́вый ученико́м Твои́м сла́ву Твою́,/ я́коже можа́ху,/ да возсия́ет и нам, гре́шным,/ Свет Твой присносу́щный/ моли́твами Богоро́дицы,/ Светода́вче, сла́ва Тебе́. <emphasis><red>(Три́жды.)</red></emphasis></p>
<p><red>И чте́ние пра́здника.</red></p>
<p><red>НА У́ТРЕНИ</red></p>
<p><red>На Бог Госпо́дь: тропа́рь пра́здника, три́жды.</red></p>
<p><red>По 1-й стихоло́гии седа́лен, глас 4.</red></p>
<p><red>Подо́бен:</red> Удиви́ся Ио́сиф:</p>
<p>Челове́ческое измене́ние, е́же со сла́вою твое́ю, Спа́се,/ второ́е и стра́шное Твоего́ прише́ствия показу́я,/ на горе́ Фаво́рстей преобрази́лся еси́./ Илия́ и Моисе́й глаго́лаху с Тобо́ю,/ и трие́х от учени́к спризва́в,/ и́же, ви́девше, Влады́ко, сла́ву Твою́, блиста́нию Твоему́ удиви́шася./ и́же тогда́ сим Свет Твой возсия́вый, просвети́ души́ на́ша.</p>
<p><red>Сла́ва, и ны́не, то́йже.</red></p>
<p><red>По 2-й стихоло́гии седа́лен, глас и подо́бен то́йже:</red></p>
<p>На горе́ Фаво́рстей преобрази́лся еси́, Иису́се,/ и о́блак све́тел, протяза́ющся, я́ко сень, апо́столы сла́вою покры́,/ Те́мже и на зе́млю ниц па́даху,/ не терпя́ще зре́ти све́тлости непристу́пныя сла́вы лица́ Твоего́,/ Безнача́льне Спа́се, Христе́ Бо́же./ и́же тогда́ сим Свет Твой возсия́вый, просвети́ ду́ши на́ша.</p>
<p><red>Сла́ва, и ны́не, то́йже.</red></p>
<p><red>По полиеле́и седа́лен, глас то́йже.</red></p>
<p><red>Подо́бен:</red> Вознесы́йся:</p>
<p>Возше́д со ученики́ на го́ру и во сла́ве О́тчи облиста́в,/ с Моисе́ом Илия́ Тебе́ предстоя́т,/ зако́н и проро́цы бо я́ко Бо́гу слу́жат./ Ему́же и сыновство́ есте́ственное Роди́тель испове́дая, нарица́ше Сы́на,/ Его́же воспева́ем с Тобо́ю и Ду́хом.</p>
<p><red>Сла́ва, и ны́не, глас 8.</red></p>
<p><red>Подо́бен:</red> Повеле́нное:</p>
<p>Сокрове́нную мо́лнию под пло́тию существа́ Твоего́, Христе́,/ и Боже́ственнаго благоле́пия на святе́й показа́л еси́ горе́, Благоде́телю,/ просия́в су́щим с Тобо́ю ученико́м,/ и, разуме́вше нестерпи́му су́щу сла́ву Твою́, — Свят еси́, — возопи́ша,/ я́ко, непристу́пен сый, ви́ден был еси́ пло́тию ми́рови,/ Еди́не Человеколю́бче.</p>
<p><red>Степе́нна, 1-й антифо́н 4-го гла́са. Проки́мен, глас 4:</red> Фаво́р и Ермо́н/ о И́мени твое́м возра́дуетася. <red>Стих:</red> Твоя́ су́ть небеса́,/ и Твоя́ е́сть земля́. <red>Ева́нгелие от Луки́, зача́ло 45.</red></p>
<p><red>По 50-м псалме́</red></p>
<p><red>Сла́ва:</red> Вся́ческая дне́сь ра́дости испо́лнишася:/ Христо́с преобрази́ся пред ученики́.</p>
<p><red>И ны́не, то́йже.</red></p>
<p><red>Стихи́ра самогла́сна, глас 5:</red></p>
<p>Божества́ Твоего́, Спа́се, ма́лу зарю́ обнажи́в/ совозше́дшим с Тобо́ю на го́ру,/ преми́рныя Твоея́ сла́вы сотвори́л еси́ рачи́тели./ Те́мже ужа́сно зовя́ху:/ добро́ е́сть нам зде бы́ти./ С ни́миже и мы Тебе́, преобра́жшагося Спа́са Христа́,/ пое́м во ве́ки.</p>
<p><red>Кано́на два: кир Космы́, глас 4, и кир Иоа́нна, глас 8, ирмосы́ обою́ кано́нов по два́жды, тропари́ вси пое́м на 12.</red></p>
<p><red>Кано́н, глас 4.</red></p>
<p><red>Пе́снь 1</red></p>
<p><red>Ирмо́с: </red><emphasis>Ли́ц</emphasis><emphasis>ы изра́ильтестии,/ невла́жными стопа́ми/ понт Чермны́й и вла́жную глубину́ прогна́вше,/ вса́дники триста́ты враги́ ви́дяще в ней погруже́ны,/ с весе́лием поя́ху:/ пои́м Бо́гу на́шему, я́ко просла́вися</emphasis>.</p>
<p>Глаго́лы живо́тныя друго́м Христо́с/ и о Боже́ственнем наказу́я Ца́рствии, рече́:/ во Мне Отца́ позна́йте;/ Све́том я́ко облиста́я непристу́пным, в ра́дости пою́ще:/ пои́м Бо́гу на́шему, я́ко просла́вися.</p>
<p>Си́лою язы́к облече́теся, дру́зи ученицы́,/ чу́дни же бу́дете в бога́тстве их, я́ко сла́вы напо́лнитеся,/ я́ко явлю́ся светле́е со́лнца, облиста́я в ра́дости пою́щих:/ пои́м Бо́гу на́шему, я́ко просла́вися.</p>
<p>Дне́сь Христо́с, на горе́ Фаво́рстей просия́в я́сно Боже́ственною заре́ю,/ я́коже обеща́ся, ученико́м обнажи́ зрак,/ светоно́сныя же напо́лнившеся Боже́ственныя зари́, в ра́дости поя́ху:/ пои́м Бо́гу на́шему, я́ко просла́вися.</p>
<p><red>Други́й кано́н, глас 8.</red></p>
<p><red>Пе́снь 1</red></p>
<p><red>Ирмо́с: </red><emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Моисе́й, на мо́ри проро́чески ви́дев/ о́блаком и столпо́м дре́вле о́гненным сла́ву Госпо́дню, вопия́ше:/ Изба́вителю и Бо́гу на́шему пои́м.</p>
<p>Я́ко ка́менем, те́лом покры́вся,/ обоже́нием Неви́димаго зря, Моисе́й Богови́дец взыва́ше:/ Изба́вителю и Бо́гу на́шему пои́м.</p>
<p>Ты на горе́ зако́нней и на Фаво́рстей/ ви́ден был еси́ Моисе́ем во мра́це дре́вле,/ во Све́те же ны́не непристу́пнем Божества́.</p>
<p><red>Катава́сия</red><emphasis>:</emphasis><emphasis> Крест начерта́в, Моисе́й:</emphasis></p>
<p><red>Пе́снь 3</red></p>
<p><red>Ирмо́с: </red><emphasis>Лук си́льных изнемо́же,/ и немощству́ющии препоя́сашася си́лою,/ сего́ ра́ди утверди́ся в Го́споде се́рдце мое́.</emphasis></p>
<p>Во всего́ Ада́ма обле́кся, Христе́,/ очерне́вшее, измени́в, просвети́л еси́ дре́вле естество́/ и измене́нием зра́ка Твоего́ богосоде́лал еси́.</p>
<p>Столпо́м огнезра́чным и о́блаком дре́вле/ и́же в пусты́ни Изра́иля ве́дый,/ дне́сь на горе́ Фаво́рстей неизрече́нно во све́те Христо́с просия́.</p>
<p><red>Ин</red></p>
<p><red>Ирмо́с: </red><emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p>Осеня́ющая сла́ва в се́ни пе́рвее и Моисе́еви бесе́дующи, Твоему́ уго́днику,/ о́браз бы́сть облиста́вшаго неизрече́нно/ на Фаво́ре, Влады́ко, Твоего́ преображе́ния.</p>
<p>Совзыдо́ша Ти, Сло́ве Единоро́дный,/ вы́шнии апо́стольстии вереи́ на го́ру Фаво́рскую,/ и сопредста́ша Ти Моисе́й же и Илия́, я́ко Бо́жия слуги́, Еди́не Человеколю́бче.</p>
<p>Бог Сло́во сый, ве́сь зе́млен бы́сть,/ всему́ Божеству́ смеси́в челове́чество во ипоста́си Свое́й,/ ю́же во двою́ существу́ Моисе́й и Илия́ же ви́деша на горе́ Фаво́ре.</p>
<p><red>Седа́лен, глас 4.</red></p>
<p><red>Подо́бен:</red> Удиви́ся Ио́сиф:</p>
<p>На горе́ Фаво́рстей преобрази́лся еси́, Иису́се,/ посреде́ Илии́ и Моисе́я прему́дрых, со Иа́ковом, и Петро́м, и Иоа́нном./ Петр же, сопребыва́я, сия́ Тебе́ глаго́лаше:/ добро́ зде е́сть сотвори́ти три се́ни:/ еди́ну Моисе́ю, и еди́ну Илии́, и еди́ну Тебе́, Влады́це Христу́./ и́же тогда́ Свет Твой сим возсия́вый, просвети́ души́ на́ша.</p>
<p><red>Сла́ва, и ны́не, то́йже.</red></p>
<p><red>Пе́снь 4</red></p>
<p><red>Ирмо́с: </red><emphasis>Услы́шах сла́вное смотре́ние твое́, Христе́ Бо́же,/ я́ко роди́лся еси́ от Де́вы,/ да от ле́сти изба́виши зову́щия:/ сла́ва си́ле Твое́й, Го́споди.</emphasis></p>
<p>Зако́н в Сина́и писа́нием вообража́я, Христе́ Бо́же,/ во о́блаце, и огни́, и мра́це, и в ви́хре яви́лся еси́ носи́м:/ сла́ва си́ле Твое́й, Го́споди.</p>
<p>Да уве́риши сла́вное строе́ние твое́, Христе́ Бо́же,/ я́ко Сый пре́жде век и То́йже на о́блаце восхожде́ние положи́вый,/ на Фаво́ре неизрече́нно просия́л еси́.</p>
<p>Соглаго́люще, предстоя́ху раболе́пно Тебе́, Влады́це Христу́,/ к ни́мже па́рою огня́ и мра́ка и то́нким хла́дом бесе́довал еси́:/ сла́ва си́ле Твое́й, Го́споди.</p>
<p>Возвеща́ху сла́вное Креста́ ра́ди Твоего́, на Фаво́р прише́дше,/ и́же во огни́ Тя и купине́ дре́вле предви́девый Моисе́й/ и взя́тый на колесни́це о́гненней Илия́, Христе́.</p>
<p><red>Ин</red></p>
<p><red>Ирмо́с: </red><emphasis>Из пло́ти Твоея́ лучи́ Божества́/ исхожда́ху проро́ком и апо́столом./ Тем нача́льницы, пою́ще, взыва́ху:/ сла́ва си́ле Твое́й, Го́споди.</emphasis></p>
<p>И́же купину́ сохрани́вый неврежде́ну, прикосну́вшуюся огню́,/ Моисе́ю богосия́нную пло́ть показа́л еси́, Влады́ко, пою́щему:/ сла́ва си́ле Твое́й, Го́споди.</p>
<p>Скры́ся заре́ю Божества́ чу́вственное со́лнце,/ я́ко на горе́ Фаво́ре ви́дев Тя преобразу́ющася, Иису́се мой:/ сла́ва си́ле Твое́й, Го́споди.</p>
<p>О́гнь, не опаля́я ве́щи теле́сныя, ви́ден бы́сть невеще́ствен,/ я́коже Моисе́ю и апо́столом яви́лся еси́, Илии́ же, Влады́ко,/ еди́н от двою́, во дву соверше́нну естеству́.</p>
<p><red>Пе́снь 5</red></p>
<p><red>Ирмо́с: </red><emphasis>От све́та пресеки́й перворо́дный свет,/ я́ко во све́те дела́ пою́т Тя, Христе́, Соде́теля,/ во све́те твое́м пути́ на́ша напра́ви.</emphasis></p>
<p>Пред лице́м Твои́м го́ры уклони́шася,/ свет бо и пред нога́ми неботе́чныя лучи́, Христе́, со́лнца прии́де,/ зрак зе́млен я́ко прия́ти благоволи́л еси́.</p>
<p>Се Спас, —/ вопия́ху Моисе́й и Илия́ ученико́м,/ на горе́ святе́й Фаво́рстей оглаша́емым, —/ Христо́с, Его́же дре́вле провозвести́хом Су́щаго Бо́га.</p>
<p>Неизме́нное естество́, челове́ческому примеси́ся,/ оби́льно невеще́ственнаго Божества́ Свет/ изобнажи́в апо́столом, неизрече́нно возсия́.</p>
<p>Тя, присносу́щное сия́ние, во Оте́честей сла́ве/ ученицы́ я́ко ви́девше возсия́вша, Христе́, Тебе́ вопия́ху:/ во све́те твое́м пути́ на́ша напра́ви.</p>
<p><red>Ин</red></p>
<p><red>Ирмо́с: </red><emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя е́сть чужда́я тьма́, окая́ннаго?/ Но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis></p>
<p>Вети́йствующий язы́к Твоего́ вели́чества не мо́жет веща́ти:/ я́ко бо, Держа́й живо́т и сме́ртию Влады́й,/ предста́вил еси́ на Фаво́рстей горе́ Моисе́я и Илию́,/ свиде́тельствующий твое́ Божество́.</p>
<p>И́же рука́ми неви́димыми созда́в по о́бразу Твоему́, Христе́, челове́ка,/ началообра́зную Твою́ в созда́нии добро́ту показа́л еси́,/ не я́ко во о́бразе, но я́ко Сам Сый по существу́,/ Бог был еси́ и Челове́к.</p>
<p>Сраствори́вся неслия́нно, у́гль горя́щ показа́л еси́ нам Божества́,/ попаля́ющ у́бо грехи́, души́ же просвеща́ющ, на Фаво́рстей горе́,/ Моисе́я со Илие́ю, ученико́в же старе́йшин удиви́л еси́.</p>
<p><red>Пе́снь 6</red></p>
<p><red>Ирмо́с: </red><emphasis>Внегда́ скорбе́ти ми,/ возопи́х ко Го́споду,/ и услы́ша мя Бог спасе́ния моего́.</emphasis></p>
<p>Сия́ния па́че со́лнца Свет ясне́йший, Спас, просия́в на Фаво́ре,/ нас просвети́л е́сть.</p>
<p>Возше́д на го́ру Фаво́рскую, преобрази́лся еси́, Христе́,/ и, ле́сть всю омрачи́в, нас просвети́л еси́.</p>
<p>Тя Бо́га позна́вше сла́внии апо́столи,/ на Фаво́ре же, Христе́, уди́вильшеся, коле́на преклони́ша.</p>
<p><red>Ин</red></p>
<p><red>Ирмо́с: </red><emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Я́ко ве́лие и стра́шное узре́ся виде́ние дне́сь:/ с небесе́ у́бо чу́вственное, от земли́ же несравне́нное/ облиста́ Со́лнце пра́вды мы́сленное на горе́ Фаво́рстей.</p>
<p>Преи́де у́бо се́нь зако́нная, изнемо́гшая,/ прии́де же я́ве Христо́с и́стина, — Моисе́й возопи́,/ на Фаво́ре ви́дев твое́ Божество́.</p>
<p>Столп о́гненный — Христа́ преобразу́ющася,/ о́блак же — я́ве благода́ть Ду́ха, осени́вшую на Фаво́ре,/ предсказа́ша явле́ннейше.</p>
<p><red>Конда́к, глас 7. Самогла́сен:</red></p>
<p>На горе́ преобрази́лся еси́,/ и я́коже вмеща́ху ученицы́ Твоя́,/ сла́ву Твою́, Христе́ Бо́же, ви́деша,/ да егда́ Тя у́зрят распина́ема,/ страда́ние у́бо уразуме́ют во́льное,/ ми́рови же пропове́дят,/ я́ко Ты еси́ вои́стинну О́тчее сия́ние.</p>
<p><red>И́кос:</red></p>
<p>Воста́ните, лени́вии, и́же всегда́ ни́зу пони́кшии в зе́млю души́ моея́ по́мыслы,/ возми́теся и возвыситеся на высоту́ Боже́ственнаго восхожде́ния./ Притеце́м к Петру́ и к Зеведе́евым/ и вку́пе со о́неми Фаво́рскую го́ру дости́гнем,/ да ви́дим с ни́ми сла́ву Бо́га на́шего, глас же услы́шим,/ его́же свы́ше слы́шаша и пропове́даша О́тчее сия́ние.</p>
<p><red>Пе́снь 7</red></p>
<p><red>Ирмо́с: </red><emphasis>Авраа́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis></p>
<p>Облиста́вшеся Све́том непристу́пныя сла́вы на Фаво́рстей горе́,/ апо́столи Христу́ вопия́ху:/ оте́ц на́ших Бо́же, благослове́н еси́.</p>
<p>Сия́нием Боже́ственнаго шу́ма, и росода́тельным о́блаком, Христе́,/ и заре́ю Твое́ю наслажда́еми, апо́столи поя́ху:/ оте́ц на́ших Бо́же, благослове́н еси́.</p>
<p>В непристу́пном Све́те, я́ко ви́де Тя Петр,/ на Фаво́рстей горе́ облиста́вша, Христе́, возопи́:/ оте́ц на́ших Бо́же, благослове́н еси́.</p>
<p>С Нача́льником жи́зни Христо́м су́ще, де́ти Зеведе́евы,/ я́ко испусти́ зра́ка Свет, возгреме́ша:/ оте́ц на́ших Бо́же, благослове́н еси́.</p>
<p><red>Ин</red></p>
<p><red>Ирмо́с: </red><emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>Ны́не ви́дена бы́ша апо́столом неви́димая Божества́ во пло́ти,/ на горе́ Фаво́рстей облиста́вша, вопию́щим:/ благослове́н еси́, Го́споди Бо́же, во ве́ки.</p>
<p>Ужасо́шася стра́хом, уди́вльшиеся благоле́пию Боже́ственнаго Ца́рства,/ на горе́ Фаво́рстей апо́столи, вопию́ще:/ благослове́н еси́, Го́споди Бо́же, во ве́ки.</p>
<p>Ны́не неуслы́шанная услы́шана бы́ша:/ без отца́ бо Сын от Де́вы Оте́ческим гла́сом сла́вно свиде́тельствуется,/ я́ко Бог и Челове́к То́йже во ве́ки.</p>
<p>Положе́нием не был еси́ Вы́шняго, существо́м же Сын возлю́блен,/ пре́жде Сый, нам прибли́жился еси́ непрело́жно:/ благослове́н еси́, Го́споди Бо́же, во ве́ки.</p>
<p><red>Пе́снь 8</red></p>
<p><red>Ирмо́с: </red><emphasis>В Вавило́не о́троцы,/ Боже́ственною распала́еми ре́вностию,/ мучи́теля и пла́мене́ преще́ние му́жески попра́ша/ и, посреде́ огня́ вве́ржени, ороша́еми, поя́ху:/ благослови́те, вся дела́ Госпо́дня, Го́спода.</emphasis></p>
<p>Манове́нием вся нося́й, нога́ми пречи́стыми на го́ру взыде Фаво́рскую Христо́с,/ на не́йже па́че со́лнечныя лучи́ облиста́ лице́м,/ и́же зако́ну старе́йшия и благода́ти показа́ пою́щия:/ благослови́те, вся дела́ Госпо́дня, Го́спода.</p>
<p>Непристу́пною сла́вою на горе́ я́влься неизрече́нно Фаво́рстей,/ неодержи́мый и незаходи́мый Свет, О́тчее сия́ние,/ тва́рь уясни́в, челове́ки обожи́, пою́щия:/ благослови́те, вся дела́ Госпо́дня, Го́спода.</p>
<p>Священноле́пно стоя́ще Моисе́й же и Илия́ на горе́ Фаво́ре,/ Боже́ственныя начерта́ние я́сно ипоста́си ви́девше,/ Христа́, во Оте́честей облиста́вша сла́ве, воспева́ху:/ благослови́те, вся дела́ Госпо́дня, Го́спода.</p>
<p>И́же во зра́це Боже́ственнаго ра́ди явле́ния лице́ просла́вися иногда́ Моисе́ово,/ Христо́с же, я́ко ри́зою, Све́том и сла́вою одева́ется,/ Све́та бо самоде́телен Сый, озаря́ет пою́щия:/ благослови́те, вся дела́ Госпо́дня, Го́спода.</p>
<p>От светоро́дна о́блака Христа́ ученицы́ объя́та зря́ще на Фаво́ре/ и ни́цы на зе́млю па́дше, ум просве́щше,/ со Отце́м сего́ поя́ху и Ду́хом:/ благослови́те, вся дела́ Госпо́дня, Го́спода.</p>
<p><red>Ин</red></p>
<p><red>Ирмо́с: </red><emphasis>Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Услы́шавше, Влады́ко, от Отца́ свиде́тельствуема,/ и я́ко челове́ческа тверде́йша зра́ка зре́ти лица́ Твоего́ блиста́ния не терпя́ще,/ Твоя́ ученицы́ на зе́млю ниц па́даху, со стра́хом пою́ще:/ свяще́нницы, благослови́те, лю́дие, превозноси́те во вся ве́ки.</p>
<p>Ца́рствующим еси́ Ца́рь прекра́сен и и́же всю́ду владя́щим Госпо́дь си́лен,/ Блаже́н и во све́те живы́й непристу́пней,/ Ему́же ученицы́ уди́вльшеся, Моисе́й же и Илия́ вопия́ху:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Я́ко Не́бом владу́щему, и земле́ю госпо́дствующему,/ и над преиспо́дними о́бласть иму́щему, Христе́, предста́ша Ти:/ от земли́ у́бо — апо́столи, я́ко с Небесе́ же — Фесви́тянин Илия́,/ Моисе́й же — от ме́ртвых, пою́ще согла́сно:/ лю́дие, превозноси́те во вся ве́ки.</p>
<p>Уны́ние ражда́ющия печа́ли на земли́ оста́виша апо́столов избра́ннии, Человеколю́бче,/ я́ко Тебе́ после́доваша, ко и́же от земли́ преложе́нию Боже́ственнаго жития́./ Те́мже и, по достоя́нию Твоего́ Богоявле́ния улучи́вше, поя́ху:/ лю́дие, превозноси́те его́ во ве́ки.</p>
<p><red>На 9-й пе́сни</red> Честне́йшую: <red>не пое́м, а́ще и в Неде́лю, но пое́м припе́в пра́здника:</red></p>
<p>Велича́й, душе́ моя́,/ на Фаво́ре преобрази́вшагося Го́спода.</p>
<p><red>Та́же Ирмо́с: </red>Рождество́ твое́: <red>Посе́м вторы́й лик пое́т то́йже припе́в и Ирмо́с. И ко второ́му кано́ну припева́ют то́йже припе́в.</red></p>
<p><red>Пе́снь 9</red></p>
<p><red>Ирмо́с: </red><emphasis>Рождество́ твое́ нетле́нно яви́ся:/ Бог из боку́ Твое́ю про́йде,/ я́ко Плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</emphasis></p>
<p>Ужа́сни но́вым светоли́тием внеза́пу ученицы́ осве́щшеся, друг дру́га зря́ху,/ уди́вльшеся же и к земли́ прекло́ньшеся,/ Тебе́, Влады́це всех, поклони́шася.</p>
<p>Шум из о́блака посыла́шеся богогла́сен, известву́я чу́до:/ Оте́ц бо Све́тов, — Сей е́сть Сын Мой возлю́бленный, — апо́столом вопия́ше:/ того́ послу́шайте.</p>
<p>Но́вая ви́девше и пресла́вная, глас Оте́ческий внуши́вше,/ на Фаво́ре Словесе́ слуги́, изображе́ние Первообра́знаго,/ Сей е́сть, — вопия́ху, — Спас наш.</p>
<p>О́бразе непреме́нный Су́щаго, недви́жиме, печа́ть неизме́нна,/ Сы́не, Сло́ве, му́дросте и мы́шце, десни́це Вы́шняго, Си́ло,/ Тя воспева́ем со Отце́м же и Ду́хом.</p>
<p><red>Ин</red></p>
<p><red>Ирмо́с: </red><emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем</emphasis>.</p>
<p>Да твое́ пока́жеши я́ве неизрече́нное второ́е сни́тие,/ я́ко да Вы́шний Бог яви́шися,/ стоя́ посреде́ бого́в, апо́стол на Фаво́ре,/ Моисе́я же и Илию́, неизрече́нно осия́л еси́./ Те́мже вси Тя, Христе́, велича́ем.</p>
<p>Прииди́те, Мне покори́теся, лю́дие, возше́дше на го́ру святу́ю пренебе́сную,/ невеще́ственно ста́нем во гра́де Жива́го Бо́га/ и у́зрим мы́сленно Божество́ невеще́ственное,/ Отца́ и Ду́ха, в Сы́не Единоро́днем облиста́ющее.</p>
<p>Привле́кл еси́ любо́вию мя, Спа́се,/ и премени́л еси́ Боже́ственным Твои́м жела́нием,/ но попали́ огне́м невеще́ственным грехи́ моя́/ и насы́титися Твое́й пи́щи сподо́би,/ да, обое́ игра́я<a type="note" xlink:href="#note8">8</a>, велича́ю, Бла́же, вели́чия Твоя́.</p>
<p><red>Свети́лен:</red></p>
<p>Све́те неизме́нный, Сло́ве, Све́та Отца́ нерожде́нна, в явле́ннем све́те твое́м,/ дне́сь на Фаво́ре Свет ви́дехом Отца́, Свет и Ду́ха,/ Све́том наставля́ющаго всю тва́рь. <emphasis><red>(Три́жды.)</red></emphasis><emphasis/></p>
<p><red>На хвали́тех,</red> Вся́кое дыха́ние: <red>поста́вим стихи́ 4, глас 4.</red></p>
<p><red>Подо́бен:</red> Зва́нный свы́ше:</p>
<p>Пре́жде Честна́го Креста́ Твоего́ и страда́ния,/ пои́мь, и́хже проразсуди́л еси́, от свяще́нных учени́к,/ на Фаво́рскую, Влады́ко, возше́л еси́ го́ру,/ показа́ти восхоте́в сим сла́ву Твою́:/ и́же и ви́девше Тя, преобрази́вшася/ и па́че со́лнца просия́вша,/ ни́цы па́дше,/ си́ле Твоея́ удиви́шася, взыва́юще:/ Ты безле́тен Свет еси́, Христе́,/ и сия́ние О́тчее,/ а́ще и во́лею пло́ть яви́лся еси́, Неизме́нне. <emphasis><red>(Два́жды.)</red></emphasis><emphasis/></p>
<p>И́же пре́жде век Сый Бог Сло́во,/ и́же Све́том, я́ко ри́зою, одева́яйся,/ преобразу́ющийся пред ученики́ Твои́ми,/ па́че со́лнца, Сло́ве, просия́л еси́,/ Моисе́й же и Илия́ Тебе́ предста́ша,/ ме́ртвым и живы́м Тя, Го́спода, пове́дающе/ и твое́ сла́вяще неизрече́нное смотре́ние, и ми́лость,/ и мно́гое милосе́рдие,/ и́мже спасл еси́ мир,/ грехо́м погиба́ющий.</p>
<p>От Деви́ческаго о́блака Тя рожде́нна,/ и пло́ть бы́вша,/ и на горе́ Фаво́рстей преобразу́ющася, Го́споди,/ и о́блаком све́тлым Тя окружа́ема,/ глас Роди́телев возлю́бленнаго Тя Сы́на,/ ученико́м предстоя́щим Тебе́, я́ве ска́зоваше,/ я́ко Единосу́щна и Единопресто́льна./ Те́мже Петр удивля́яся, —/ добро́ е́сть зде быти, — глаго́лаше,/ не ве́дый, е́же глаго́лаше,/ Благоде́телю Многоми́лостиве.</p>
<p><red>Сла́ва, и ны́не, глас 8. Византи́ево:</red></p>
<p>Поя́т Христо́с Петра́, Иа́кова и Иоа́нна/ на го́ру высоку́ еди́ны/ и преобрази́ся пред ни́ми и просвети́ся лице́ его́, я́ко со́лнце,/ ри́зы же его́ бы́ша белы́, я́ко свет;/ и яви́шася Моисе́й и Илия́ с Ним, глаго́люще,/ и о́блак све́тел осени́ их./ И се глас из о́блака, глаго́лющ:/ Сей е́сть Сын Мой возлю́бленный,/ о Не́мже благоволи́х,/ того́ послу́шайте.</p>
<p><red>Славосло́вие вели́кое, и отпу́ст.</red></p>
<p><red>На Литурги́и антифо́н 1, глас 2.</red></p>
<p><red>Стих 1. Псало́м 65:</red> Воскли́кните Го́сподеви, вся земля́,/ по́йте же И́мени его́, дади́те сла́ву хвале́ его́.</p>
<p>Моли́твами Богоро́дицы, Спа́се, спаси́ нас.</p>
<p><red>Па́ки други́й лик то́йже стих:</red> Воскли́кните Го́сподеви: Моли́твами Богоро́дицы, Спа́се, спаси́ нас.</p>
<p><red>И па́ки 1-й лик, стих 2-й. Псало́м 76:</red> Глас гро́ма Твоего́ в колеси́, освети́ша мо́лния Твоя́ вселе́нную,/ подви́жеся и тре́петна бы́сть земля́.</p>
<p>Моли́твами Богоро́дицы, Спа́се, спаси́ нас.</p>
<p><red>Та́же 2-й лик, стих 3-й. Псало́м 103</red>: Во испове́дание и в велеле́поту обле́клся еси́,/ одея́йся све́том, я́ко ри́зою.</p>
<p>Моли́твами Богоро́дицы, Спа́се, спаси́ нас.</p>
<p>Сла́ва, и ны́не: Моли́твами Богоро́дицы, Спа́се, спаси́ нас.</p>
<p><red>Антифо́н 2.</red></p>
<p><red>Псало́м 47. Стих 1:</red> Го́ры Сио́нския, ре́бра се́верова,/ град Царя́ Вели́каго.</p>
<p>Спаси́ ны, Сы́не Бо́жий,/ преобрази́выйся на горе́, пою́щия Ти:/ Аллилу́ия.</p>
<p><red>Други́й лик, то́йже: псало́м 77, стих 2:</red> И введе́ я в го́ру святы́ни Свое́й,/ го́ру сию́, ю́же стяжа́ десни́ца его́.</p>
<p>Спаси́ ны, Сы́не Бо́жий, преобрази́выйся на горе́, пою́щия Ти:/ Аллилу́ия.</p>
<p><red>Стих 3:</red> Го́ру Сио́ню, ю́же возлюби́,/ и созда́, я́ко единоро́га, святи́лище Свое́.</p>
<p>Спаси́ ны, Сы́не Бо́жий, преобрази́выйся на горе́, пою́щия Ти:/ Аллилу́ия.</p>
<p>Сла́ва, и ны́не: Единоро́дный Сы́не и Сло́ве Бо́жий:</p>
<p><red>Антифо́н 3. Псало́м 124, глас 7.</red></p>
<p><red>Стих 1:</red> Наде́ющимся на Го́спода,/ я́ко гора́ Сио́н не подви́жится во век.</p>
<p><red>Тропа́рь, глас 7:</red></p>
<p>Преобрази́лся еси́ на горе́, Христе́ Бо́же,/ показа́вый ученико́м Твои́м сла́ву Твою́,/ я́коже можа́ху,/ да возсия́ет и нам, гре́шным,/ Свет Твой присносу́щный/ моли́твами Богоро́дицы,/ Светода́вче, сла́ва Тебе́.</p>
<p><red>Стих 2</red>: Го́ры о́крест его́,/ и Госпо́дь о́крест люде́й Свои́х от ны́не и до ве́ка.</p>
<p><red>Тропа́рь:</red> Преобрази́лся еси́:</p>
<p><red>Псало́м 14. Стих 3:</red> Го́споди, кто обита́ет в жили́щи твое́м?/ Или́ кто всели́тся во святу́ю го́ру Твою́?</p>
<p><red>Тропа́рь:</red> Преобрази́лся еси́:</p>
<p><red>Псало́м 23. Стих 4:</red> Кто взы́дет на го́ру Госпо́дню?/ Или́ кто ста́нет на ме́сте святе́м его́?</p>
<p><red>Тропа́рь:</red> Преобрази́лся еси́:</p>
<p><red>Вхо́дное:</red> Го́споди, посли́ Свет Твой и и́стину Твою́,/ та мя наста́виста и введо́ста мя в го́ру святу́ю Твою́.</p>
<p><red>Тропа́рь:</red> Преобрази́лся еси́:</p>
<p><red>Сла́ва, и ны́не, Конда́к, глас то́йже:</red></p>
<p>На горе́ преобрази́лся еси́,/ и я́коже вмеща́ху ученицы́ Твои́,/ сла́ву Твою́, Христе́ Бо́же, ви́деша,/ да егда́ Тя у́зрят распина́ема,/ страда́ние у́бо уразуме́ют во́льное,/ ми́рови же пропове́дят,/ я́ко Ты еси́ вои́стинну О́тчее сия́ние.</p>
<p><red>Трисвято́е.</red></p>
<p><red>Проки́мен, глас </red>4: Я́ко возвели́чишася дела́ Твоя́, Го́споди,/ вся Прему́дростию сотвори́л еси́. <red>Стих:</red> Благослови́, душе́ моя́, Го́спода,/ Го́споди Бо́же мой, возвели́чился еси́ зело́. <red>Апо́стол, Петро́ва посла́ния, зача́ло 65.</red> Аллилу́ия, <red>глас 8</red>: Твоя́ су́ть небеса́,/ и Твоя́ е́сть земля́. <red>Стих:</red> Блаже́ни лю́дие, ве́дущии воскликнове́ние<red>. Ева́нгелие от Матфе́я, зача́ло 70. За</red> Досто́йно: <red>Ирмо́с: </red>Рождество́ твое́ нетле́нно яви́ся: <red>и до отда́ния.</red></p>
<p><red>Прича́стен:</red> Го́споди, во све́те Лица́ Твоего́ по́йдем/ и о И́мени твое́м возра́дуемся во ве́ки.</p>
<p><red>На трапе́зе же разреша́ем на ры́бу, и еле́й, и вино́, а́ще среда́ или́ пято́к.</red></p>
<p><red>Подоба́ет ве́дати: я́ко преда́ние и́мамы от святы́х оте́ц, от спаси́тельнаго сего́ пра́здника Преображе́ния снеда́ти гро́здие, иде́же обрета́ется, благослове́ние прие́мше от иере́я. Принесе́ну бы́вшу гро́здию в це́рковь и по анафо́ре раздробле́ну. Глаго́лется же сия́ моли́тва на благослове́ние гро́здия от святи́теля или́ от иере́я:</red></p>
<p>Бо́же, Спаси́телю наш,/ благоволи́вый виногра́д нарещи́ Единоро́днаго Твоего́ Сы́на,/ Го́спода Бо́га и Спа́са на́шего Иису́са Христа́,/ и Тем плод безсме́ртия нам дарова́,/ Сам и ны́не пло́дный сей виногра́д благослови́/ и нас, рабы́ Твоя́, вкуша́ющия от него́, И́стиннаго Виногра́да прича́стники сотвори́, неврежде́нну жи́знь на́шу сохрани́, и мир нам всегда́ да́руй,/ и ве́чными Твои́ми неотъе́млемыми дарова́нии жи́знь на́шу украси́,/ моли́твами Пречи́стыя Влады́чицы на́шея Богоро́дицы и Присноде́вы Мари́и/ и всех Твои́х святы́х, от ве́ка Тебе́ благоугоди́вших,/ я́ко Благ и Человеколю́бец Бог еси́,/ и Тебе́ сла́ву возсыла́ем,/ Безнача́льному Отцу́, со Единоро́дным Твои́м Сыно́м/ и с Пресвяты́м, и Благи́м, и Животворя́щим Твои́м Ду́хом,/ ны́не, и при́сно, и во ве́ки веко́в. Ами́нь.</p>
<p><red>Моли́тва над вся́ким плодо́м</red></p>
<p>Го́споди, Бо́же наш, положи́вый ве́рующим в Тя по́льзование творе́нии Твои́ми, Сам благослови́ предлежа́щия плоды́ сия́ сло́вом Твои́м, мо́лмся Тебе́, ми́лостию и человеколю́бием Единоро́днаго Сы́на Твоего́, с Ни́мже благослове́н еси́, со Пресвяты́м, и Благи́м, и Животворя́щим Твои́м Ду́хом ны́не, и при́сно, и во ве́ки веко́в. Ами́нь.</p>
<p><red>Внима́й: я́ко а́ще кто от бра́тии снесть гро́здие пре́жде сицева́го пра́здника, то преслуша́ния запреще́ние да прии́мет и да не вку́сит гро́здие чрез ве́сь а́вгуст ме́сяц, я́ко запове́данный уста́в презре́в; я́ко да от сего́ навы́кнут и про́чии повинова́тися уста́ву святы́х оте́ц.</red></p>
<p><red>Сие́ же запреще́ние да быва́ет и блюду́щим виногра́ды бра́тии.</red></p>
<p><red>Гро́здию же на трапе́зе по пра́зднице сем три́жды в неде́лю подоба́ет предлага́тися бра́тии: си́речь в понеде́льник, в сре́ду, в пято́к, да вкуша́ют бра́тия.</red></p>
<p><red>Сей уста́в быва́ет и на смо́квах, и над про́чими овощми́, я́ве, я́ко времена́ их, ко́е когда́ приспе́ет.</red></p>
<p><red>Сия́ же глаго́лем, кроме́ приноси́мых блюду́щим смо́кви и раздае́мым: снеда́ют бо сия́.</red></p>
</section>
