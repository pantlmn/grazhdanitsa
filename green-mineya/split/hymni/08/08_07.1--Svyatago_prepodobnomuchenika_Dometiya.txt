<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Свята́го преподо́бному́ченика Домети́я</p>
</title><p><red>НА ВЕЧЕ́РНИ</red></p>
<p><red>На Го́споди, воззва́х: стихи́ры пра́здника 3, глас 4.</red></p>
<p><red>Подо́бен:</red> Зва́нный свы́ше:</p>
<p>Пре́жде Честна́го Креста́ Твоего́ и страда́ния,/ пое́мь, и́хже проразсуди́л еси́, от свяще́нных учени́к,/ на Фаво́рскую, Влады́ко, возше́л еси́ го́ру,/ показа́ти восхоте́в сим сла́ву Твою́,/ и́же и ви́девше Тя преобрази́вшася/ и па́че со́лнца просия́вша,/ ни́цы падше,/ си́ле Твое́й удиви́шася, взывающе:/ Ты безле́тен Свет еси́, Христе́,/ и сия́ние О́тчее,/ а́ще и волею плоть яви́лся еси́, Неизме́нне.</p>
<p>И́же пре́жде век Сый Бог Сло́во,/ и́же Све́том, я́ко ри́зою, одева́яйся,/ преобразу́ющийся пред ученики́ Твои́ми,/ па́че со́лнца, Сло́ве, проси́ял еси́,/ Моисе́й же и Илия́ Тебе́ предста́ша,/ ме́ртвым и живы́м Тя, Го́спода, пове́дающе/ и твое́ сла́вяще неизрече́нное смотре́ние, и ми́лость,/ и мно́гое милосе́рдие,/ и́мже спасл еси́ мир,/ грехо́м погиба́ющий.</p>
<p>От Деви́ческаго о́блака Тя рожде́нна,/ и плоть бы́вша,/ и на горе́ Фаво́рстей преобразу́ющася, Го́споди,/ и о́блаком све́тлым Тя окружа́ема,/ глас Роди́телев возлю́бленнаго Тя Сы́на,/ ученико́м предстоя́щим Тебе́, я́ве ска́зоваше,/ я́ко Единосу́щна и Единопресто́льна./ Те́мже Петр, удивля́яся, —/ добро́ есть зде быти, — глаго́лаше,/ не ве́дый, е́же глаго́лаше,/ Благоде́телю Многоми́лостиве.</p>
<p><red>И́ны стихи́ры свята́го, глас 6.</red></p>
<p><red>Подо́бен:</red> Всю отложи́вше:</p>
<p>Все отложи́в волше́бное обая́ние,/ и пе́рсское скверне́ние, и ме́рзкая служе́ния,/ Бо́гу прите́кл еси́, му́дрым промышле́нием/ окормля́ющему́ челове́чество,/ Его́же и́менем апосто́льски исцели́л еси́/ безслове́сных неду́ги и челове́ческия боле́зни,/ притека́ющих усе́рдно к Тебе́, уго́дниче Христо́в./ Его́же со дерзнове́нием моли́/ о душа́х на́ших.</p>
<p>Весь возложи́л еси́ твой живо́т Го́споду/ и те́пле отлучи́лся еси́/ к по́стному тече́нию, преподо́бне,/ моли́тву несумне́нну, бде́ние всено́щное,/ пе́ние непреста́нное/ и житие́ непоро́чное и А́нгельское показу́я./ Отсю́ду де́йствием чуде́с обогати́лся еси́:/ весть бо сла́вити Госпо́дь рабы́ Своя́,/ Его́же со дерзнове́нием моли́/ о душа́х на́ших.</p>
<p>Весь оде́явся Кре́стным всеору́жием/ и неразруши́мым щито́м ве́ры обложи́вся,/ стра́шен был еси́/ супроти́вным де́монским ополче́нием,/ и́хже и отгна́л еси́,/ ра́ною ве́ры пома́зався/ и Боже́ственными призыва́нии,/ и в путь ше́ствующия спасл еси́ вре́да о́нех,/ Домети́е, уго́дниче Христо́в./ Его́же со дерзнове́нием моли́/ о душа́х на́ших.</p>
<p><red>Сла́ва, и ны́не, глас 6:</red></p>
<p>Прообразу́я воскресе́ние твое́, Христе́ Бо́же,/ тогда́ поя́т три Твоя́ ученики́,/ Петра́, и Иа́кова, и Иоа́нна,/ на Фаво́р возше́л еси́./ Тебе́ же, Спа́се, преобразу́ющуся,/ Фаво́рская гора́ Све́том покрыва́шеся,/ ученицы́ Твои́, Сло́ве,/ поверго́ша себе́ до́лу на земли́,/ не терпя́ще зре́ти неви́димаго зра́ка,/ А́нгели служа́ху стра́хом и тре́петом,/ Небеса́ убоя́шася,/ земля́ вострепета́,/ ви́дяще на земли́ сла́вы Го́спода.</p>
<p><red>Вход. Проки́мен, глас 7:</red></p>
<p>Бог наш на Небеси́ и на земли́,/ вся, ели́ка восхоте́, сотвори́.</p>
<p><red>Стих:</red> Во исхо́де Изра́илеве от Еги́пта, до́му Иа́ковля из люде́й ва́рвар,/ бысть Иуде́я святы́ня его́, Изра́иль о́бласть его́.</p>
<p><red>Стих:</red> Мо́ре ви́де и побеже́,/ Иорда́н возврати́ся вспять.</p>
<p><red>Стих:</red> Что ти есть, мо́ре, я́ко побе́гло еси́?/ И Тебе́, Иорда́не, я́ко возврати́лся еси́ вспять?</p>
<p><red>Та́же ектения́.</red></p>
<p><red>А́ще случи́тся пра́здник сей в суббо́ту: В пято́к ве́чера пое́м проки́мен вели́кий:</red> Бог наш на Небеси́ и на земли́: <red>со стихи́ его́</red>. <red>В субботу же ве́чера в пра́здник пое́м проки́мен:</red> Госпо́дь воцари́ся: <red>А́ще случи́тся пра́здник сей в Неде́лю: Поем в суббо́ту ве́чера проки́мен</red>: Госпо́дь воцари́ся: <red>со стихи́ его́. В Неде́лю же ве́чера пое́м проки́мен вели́кий: </red>Бог наш на Небеси́ и на земли́: <red>со стихи́ его́.</red></p>
<p><red>На стихо́вне стихи́ры, </red></p>
<p><red>глас 6.</red></p>
<p><red>Подо́бен:</red> Тридне́вен:</p>
<p>Вообра́жся за милосе́рдие, Христе́,/ во Ада́ма, пе́рваго челове́ка, от Де́вы,/ яви́лся еси́ вторы́й Адам,/ на горе́ же, Спа́се мой, Фаво́рстей преобрази́лся еси́,/ обнажа́я Божество́ твое́.</p>
<p><red>Стих:</red> Твоя́ суть Небеса́,/ и Твоя́ есть земля́.</p>
<p>Удиви́шася, зря́ще, Твоея́ благода́ти лу́чшии зако́на,/ преображе́ния, Христе́, на горе́ святе́й,/ с ни́миже покланя́емся Тебе́/ со Отце́м и Боже́ственным Ду́хом.</p>
<p><red>Стих:</red> Фаво́р и Ермо́н/ о И́мени Твое́м возра́дуетася.</p>
<p>Просвеща́ется тварь я́сно/ Твои́м преображе́нием, Христе́,/ е́же Боже́ственным апосто́лом на Фаво́ре,/ Моисе́ю же и Илии́, показа́л еси́, Бог Сый,/ неизрече́нно проси́яв па́че со́лнца.</p>
<p><red>Сла́ва, и ны́не,</red></p>
<p><red>глас 5:</red></p>
<p>Прииди́те, взы́дем на го́ру Госпо́дню/ и в дом Бо́га на́шего/ и у́зрим сла́ву преображе́ния его́/ сла́ву я́ко Единоро́днаго от Отца́,/ све́том прии́мем Свет/ и, возвы́шени бы́вше Ду́хом,/ Тро́ицу Единосу́щную воспои́м во ве́ки.</p>
<p><red>Тропа́рь, глас 4:</red></p>
<p>По́стнически предподвиза́вся на горе́,/ у́мная враго́в ополче́ния/ всеору́жием Креста́ погуби́л еси́, всеблаже́нне./ Па́ки же ко страда́льчеству му́жески обле́клся еси́,/ уби́в Копрони́ма мече́м ве́ры,/ и обои́х ра́ди венча́лся еси́ от Бо́га,/ преподобноому́чениче Домети́е приснопа́мятне.</p>
<p><red>Сла́ва, и ны́не, пра́здника, глас 7:</red></p>
<p>Преобрази́лся еси́ на горе́, Христе́ Бо́же,/ показа́вый ученико́м Твои́м сла́ву Твою́,/ я́коже можа́ху,/ да возсия́ет и нам, гре́шным,/ Свет Твой присносу́щный/ моли́твами Богоро́дицы,/ Светода́вче, сла́ва Тебе́.</p>
<p><red>На повече́рии конда́к пра́здника и до отда́ния.</red></p>
<p><red>НА У́ТРЕНИ</red></p>
<p><red>По 1-й стихоло́гии седа́лен, глас 4.</red></p>
<p><red>Подо́бен: </red>Яви́лся еси́ <red>Днесь</red>:</p>
<p>Пра́здник пресве́тел Влады́чень прии́де:/ прииди́те вси, на го́ру, у́мно предочи́стившеся, взы́дем Фаво́рскую,/ Христа́ ви́дети.</p>
<p><red>Сла́ва, и ны́не, то́йже.</red></p>
<p><red>По 2-й стихоло́гии седа́лен, глас 4.</red></p>
<p><red>Подо́бен:</red> Удиви́ся Ио́сиф:</p>
<p>На горе́ Фаво́рстей прео́бразился еси́, Бо́же,/ посреди́ Илии́ и Моисе́я прему́дрых, со Иа́ковом, и Си́моном, и Иоа́нном./ Петр же, сый ту, сия́ Тебе́ глаго́лаше:/ добро есть зде сотвори́ти три се́ни,/ еди́ну Моисе́ю, и еди́ну Илии́, и еди́ну Тебе́, Влады́це Христу́./ и́же тогда́ сим Свет Твой возсия́вый, просвети́ ду́ши на́ша.</p>
<p><red>Сла́ва, и ны́не, то́йже.</red></p>
<p><red>Кано́н пра́здника со ирмосо́м на 8. Кир Космы, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Ли́цы изра́ильтестии,/ невла́жными стопа́ми/ понт Чермны́й и вла́жную глубину́ прогна́вше,/ вса́дники триста́ты враги́ ви́дяще в ней погруже́ны,/ с весе́лием поя́ху:/ пои́м Бо́гу на́шему, я́ко просла́вися.</emphasis></p>
<p>Глаго́лы живо́тныя друго́м Христо́с/ и о Боже́ственней наказу́я Ца́рствии, рече́:/ во Мне Отца́ позна́йте;/ Све́том я́ко облиста́я непристу́пным, в ра́дости пою́ще:/ пои́м Бо́гу на́шему, я́ко просла́вися.</p>
<p>Си́лою язы́к облече́теся, дру́зи ученицы́,/ чу́дни же бу́дете в бога́тстве их, я́ко сла́вы напо́лнитеся,/ я́ко явлю́ся светле́е со́лнца, облиста́я в ра́дости пою́щих:/ пои́м Бо́гу на́шему, я́ко просла́вися.</p>
<p><red>Днесь</red> Христо́с, на горе́ Фаво́рстей проси́яв я́сно Боже́ственною заре́ю,/ я́коже обеща́ся, ученико́м обнажи́ зрак,/ светоно́сный же напо́лнившеся Боже́ственный зари́, в ра́дости поя́ху:/ пои́м Бо́гу на́шему, я́ко просла́вися.</p>
<p><red>Кано́н свята́го, на 4. Творе́ние Феофа́ново, глас 6.</red></p>
<p><red>Песнь 1</red></p>
<p><red>Ирмо́с: </red><emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis></p>
<p>К Бо́гу отше́д, му́ченическою сия́я благода́тию,/ пою́щим тя ве́рно светоно́сную вдохни́ зарю, моля́ Христа́, Богоблаже́нне.</p>
<p>Расто́рг мре́жи пре́лести, и́стинно Христу́ прите́кл еси́,/ мы́слию чи́стою пе́рсская служе́ния оста́вль/ и волше́бнаго избе́г безбо́жия.</p>
<p>Хи́тре усмотри́л еси́, я́ко не бог, я́ко созда́нное со́лнце,/ но ни еди́наго от ви́димых над неви́димаго Бо́га, наста́влен был еси́,/ по́мыслом му́дрым объе́мся.</p>
<p><red>Богоро́дичен:</red> Тя, Всесвята́я Де́во, Сы́на Бо́жия ро́ждшую,/ бы́вшаго по нам ра́ди нас,/ пропове́дуем Чи́стую Богома́терь, ве́рнии, и ублажа́ем.</p>
<p><red>Песнь 3</red></p>
<p><red>Ирмо́с: </red><emphasis>Лук си́льных изнемо́же,/ и немощству́ющии препоя</emphasis>́<emphasis>сашася си́лою,/ сего́ ра́ди утверди́ся в Го́споде се́рдце мое́.</emphasis></p>
<p>Во всего́ Ада́ма обле́кся, Христе́,/ очерне́вшее, измени́в, просвети́л еси́ дре́вле естество́/ и измене́нием зра́ка Твоего́ богосоде́лал еси́.</p>
<p>Столпо́м огнезра́чным и о́блаком дре́вле/ и́же в пусты́ни Изра́иля веды́й,/ <red>Днесь</red> на горе́ Фаво́рстей неизрече́нно во све́те Христо́с проси́я.</p>
<p><red>Ин</red></p>
<p><red>Ирмо́с: </red><emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis></p>
<p>Изве́стною ве́рою утве́рждься, я́коже непрекло́нен столп, непрело́жен яви́лся еси́,/ ни сло́весы́ волше́бными, ни ра́зумом пе́рсскаго бая́ния прельще́н.</p>
<p>Я́да душегу́бнаго бежа́л еси́, е́же тва́ри служи́ти и со́лнце почита́ти,/ су́щаго же вои́стинну Бо́га, я́ко всех Зижди́теля,/ благоче́стия любо́вию взыска́л еси́.</p>
<p>Вода́м Боже́ственным прича́щся па́ки бытия́, ду́шу озари́л еси́/ и был еси́ вои́стинну сын благода́ти Бо́жия,/ насле́дник Боже́ственных наслажде́ний.</p>
<p><red>Богоро́дичен:</red> Прему́дрость храм себе́ созда́ Боже́ствен па́че ума́ же и сло́ва,/ все́льшися в чи́стую утро́бу Твою́,/ ю́же че́стне очи́щши Ду́хом, Всенепоро́чная.</p>
<p><red>Конда́к, глас 6:</red></p>
<p>Я́ко преоби́дев тле́нная и до́лу влеку́щая мудрова́ния,/ преподобному́чениче Домети́е,/ вели́к наста́вник мона́хом показа́лся еси́,/ не устраши́вся я́рости царя́, не хотя́ща чти́ти Христа́, и́стиннаго Бо́га./ сего́ ра́ди и сконча́лся еси́, воспева́я песнь:/ Бог есть со мно́ю, и никто́же на мя.</p>
<p><red>Седа́лен, глас 8.</red></p>
<p><red>Подо́бен:</red> Прему́дрости:</p>
<p>Пе́рсское служе́ние оста́вль, ко Влады́це прише́л еси́,/ ба́нею Креще́ния, сла́вне, просве́щся мы́слию, и, мона́шествовав преподо́бно,/ посто́м умертви́л еси́ плотски́я стра́сти, Богому́дре Домети́е./ Те́мже пострада́в и пре́лесть победи́в, сугуб вене́ц побе́ды восприя́л еси́./ Сего́ ра́ди вопие́м Тебе́:/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p><red>Сла́ва, и ны́не, глас то́йже.</red></p>
<p><red>Подо́бен:</red> Повеле́нное:</p>
<p>Сокрове́нную мо́лнию под пло́тию существа́ Твоего́, Христе́,/ и Боже́ственнаго благоле́пия на святе́й показа́л еси́ горе́, Благоде́телю,/ проси́яв су́щим с Тобо́ю ученико́м/ и, разуме́вше нестерпи́му су́щу сла́ву Твою́, — Свят еси́, — возопи́ша,/ я́ко неприступе́н Сый, ви́ден был еси́ пло́тию ми́рови,/ Еди́не Человеколю́бче.</p>
<p><red>Песнь 4</red></p>
<p><red>Ирмо́с: </red><emphasis>Услы́шах сла́вное смотре́ние твое́, Христе́ Бо́же,/ я́ко роди́лся еси́ от Де́вы,/ да от ле́сти изба́вился зову́щия:/ сла́ва си́ле Твое́й, Го́споди.</emphasis></p>
<p>Зако́н в Сина́и писа́нием вообража́я, Христе́ Бо́же,/ во о́блаце, и огни́, и мра́це, и в ви́хре яви́лся еси́ носи́м:/ сла́ва си́ле Твое́й, Го́споди.</p>
<p>Да уве́риши сла́вное строе́ние твое́, Христе́ Бо́же,/ я́ко Сый пре́жде век и То́йже на о́блаце восхожде́ние положи́вый,/ на Фаво́ре неизрече́нно проси́ял еси́.</p>
<p>Соглаго́люще, предстоя́ху раболе́пно Тебе́, Влады́це Христу́,/ к ни́мже па́рою огня́ и мра́ка и то́нким хла́дом бесе́довал еси́:/ сла́ва си́ле Твое́й, Го́споди.</p>
<p>Возвеща́ху сла́вное Креста́ ра́ди Твоего́, на Фаво́р прише́дше,/ и́же во огни́ Тя и купине́ дре́вле предви́девый Моисе́й/ и взя́тый на колесни́це о́гненней Илия́, Христе́.</p>
<p><red>Ин</red></p>
<p><red>Ирмо́с: </red><emphasis>Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis></p>
<p>Позна́л еси́, сла́вне, естество́м Неве́домаго,/ слове́сно взы́скал еси́ и, обре́т сего́, возжела́в,/ поклони́лся еси́, ра́дуяся, того́ вели́чествию.</p>
<p>Ли́ку целому́дрому те́пле прите́кл еси́ мона́шествующих святы́х/ и, доброде́телей ре́вностию распала́емь,/ пожи́л еси́ чи́сте в посте́х и моли́твах.</p>
<p>Удо́бь разреши́ соу́зы естества́ богому́дренное твое́ жела́ние, о́тче,/ и страсте́й угаси́ пещь росода́тельным просвеще́нием Свята́го Ду́ха.</p>
<p><red>Богоро́дичен:</red> Кре́пость моя́ есть Бог и Госпо́дь, Богоро́дице Де́во,/ вопло́щшееся Сло́во Пребоже́ственное из нетле́ннаго Твоего́ чре́ва/ и живо́т нам дарова́вшее.</p>
<p><red>Песнь 5</red></p>
<p><red>Ирмо́с: </red><emphasis>От све́та пресеки́й первородный свет,/ я́ко во све́те дела ́ поют Тя, Христе́, Соде́теля,/ во све́те твое́м пути́ на́ша направи.</emphasis></p>
<p>Пред лице́м Твои́м горы уклони́шася,/ свет бо и пред нога́ми неботе́чныя лучи, Христе́, со́лнца прии́де,/ зрак зе́млен я́ко прии́ти благоволи́л еси́.</p>
<p>Се Спас, —/ вопия́ху Моисе́й и Илия́ ученико́м,/ на горе́ святе́й Фаво́рстей оглаша́емым, —/ Христо́с, Его́же дре́вле провозвести́хом Су́щаго Бо́га.</p>
<p>Неизме́нное естество́, челове́ческому приме́шен,/ оби́льно невеще́ственнаго Божества́ Свет/ изобнажи́в апосто́лом, неизрече́нно возсия́.</p>
<p>Тя, присносу́щное сия́ние, во Оте́честей сла́ве/ ученицы́ я́ко ви́девше возсия́вша, Христе́, Тебе́ вопия́ху:/ во све́те твое́м пути́ на́ша напра́ви.</p>
<p><red>Ин</red></p>
<p><red>Ирмо́с: </red><emphasis>Бо́жиим све́том Твои́м, Бла</emphasis>́<emphasis>же,/ у́тренюющих Ти ду</emphasis>́<emphasis>ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра</emphasis>́<emphasis>ка грехо́внаго взыва</emphasis>́<emphasis>юща.</emphasis></p>
<p>Ра́зумом Боже́ственным сия́я, блаже́нне,/ ви́димым всем предразсуди́л еси́ неви́димых присносу́ществие,/ сия́нием чи́стоты просвеща́емь.</p>
<p>Боже́ственный вкуси́в доброде́тели, безмо́лвия и отше́льствия,/ утверди́л еси́ мысль нему́тну,/ устрое́ние храня́, о́тче Домети́е.</p>
<p>Я́ко вои́стинну ве́лие и чу́дно,/ е́же к лу́чшему преложе́ние твое́ и всему́дрый разум,/ Вы́шняго бо руки́ изме́на и благода́ти Боже́ственныя де́ло бысть.</p>
<p><red>Богоро́дичен:</red> Де́ва пребыла́ еси́ без вре́да/ и ма́терская показу́еши, Всенепоро́чная Влады́чице:/ де́вству бо рождество́ счета́ла еси́ и носи́ши обои́х свойства.</p>
<p><red>Песнь 6</red></p>
<p><red>Ирмо́с: </red><emphasis>Внегда́ скорбе́ти ми,/ возопи́х ко Го́споду,/ и услы́ша мя Бог спасе́ния моего</emphasis>́<emphasis>.</emphasis></p>
<p>Сия́ния па́че со́лнца Свет ясне́йший, Спас, проси́яв на Фаво́ре,/ нас просвети́л есть.</p>
<p>Возше́д на го́ру Фаво́рскую, преобрази́лся еси́, Христе́,/ и, лесть всю омрачи́в, нас просвети́л еси́.</p>
<p>Тя Бо́га позна́вше сла́внии апосто́ли,/ на Фаво́ре же, Христе́, уди́вльшеся, коле́на преклони́ша.</p>
<p><red>Ин</red></p>
<p><red>Ирмо́с: </red><emphasis>Жите</emphasis>́<emphasis>йское мо́ре,/воздвига</emphasis>́<emphasis>емое зря напа</emphasis>́<emphasis>стей бу</emphasis>́<emphasis>рею,/ к ти</emphasis>́<emphasis>хому приста</emphasis>́<emphasis>нищу Твоему́ прите́к, вопи</emphasis>́<emphasis>ю Ти:/возведи́ от тли живо́т мой,/ Многоми</emphasis>́<emphasis>лостиве.</emphasis></p>
<p>Тве́рдо наноси́мое врага́ и супоста́та искуше́ние претерпе́л еси́/ и, разли́чно, преблаже́нне, искуше́н быв,/ за́вистию бори́м, победи́тель яви́лся еси́, достосла́вне.</p>
<p>Житие́ твое́ Боже́ственное, жизнь богови́дна и светоно́сна бысть:/ ми́ра бо кра́сная оста́вль,/ Боже́ственное благоле́пие уплоди́л еси́, Богому́дре, и красоту́.</p>
<p>Зна́мения и чудеса́ сподо́бился еси́ соверша́ти па́че естества́, сла́вне,/ си́лою Боже́ственною воору́жся,/ и́мый свы́ше споспешеству́ющую Тебе́ благода́ть, достосла́вне.</p>
<p><red>Богоро́дичен:</red> Све́та жили́ще, и чертог боголе́пен па́че ума́ воплоще́ния всех, Де́во, Соде́теля:/ Ты бо еди́на яви́лася еси́ достоблаже́нное тому́ поко́ище.</p>
<p><red>Конда́к пра́здника, глас 7, самогла́сен:</red></p>
<p>На горе́ преобрази́лся еси́,/ и я́коже вмеща́ху ученицы́ Твои́,/ сла́ву Твою́, Христе́ Бо́же, ви́деша,/ да егда́ Тя у́зрят распина́ема,/ страда́ние у́бо уразуме́ют во́льное,/ ми́рови же пропове́дят,/ я́ко Ты еси́ вои́стинну О́тчее сия́ние.</p>
<p><red>И́кос:</red></p>
<p>Воста́ните, лени́вии, и́же всегда́ ни́зу пони́кшии в зе́млю души́ моея́ по́мыслы,/ возми́теся и возвы́ситеся на высоту́ Боже́ственнаго восхожде́ния./ Притеце́м к Петру́ и к Зеведе́евым/ и вку́пе со о́неми Фаво́рскую го́ру дости́гнем,/ да ви́дим с ни́ми сла́ву Бо́га на́шего, глас же услы́шим,/ его́же свы́ше слы́шаша и пропове́даша О́тчее сия́ние.</p>
<p><red>Песнь 7</red></p>
<p><red>Ирмо́с: </red><emphasis>Авраа́мстии иногда́ в Вавилоне о́троцы/ пе́щный пла́мень попра́ша,/ пе́сньми взыва́юще:/ оте́ц на</emphasis>́<emphasis>ших Бо́же, благослове́н еси́.</emphasis></p>
<p>Облиста́вшеся Све́том непристу́пныя сла́вы на Фаво́рстей горе́,/ апосто́ли Христу́ вопия́ху:/ оте́ц на́ших Бо́же, благослове́н еси́.</p>
<p>Сия́нием Боже́ственнаго шу́ма, и росода́тельным о́блаком, Христе́,/ и заре́ю твое́ю наслажда́емы, апосто́ли поя́ху:/ оте́ц на́ших Бо́же, благослове́н еси́.</p>
<p>В непристу́пном Све́те, я́ко ви́де Тя Петр,/ на Фаво́рстей горе́ облиста́вша, Христе́, возопи́:/ оте́ц на́ших Бо́же, благослове́н еси́.</p>
<p>С Нача́льником жи́зни Христо́м су́ще, де́ти Зеведе́евы,/ я́ко испусти́ зра́ка Свет, возгреме́ша:/ оте́ц на́ших Бо́же, благослове́н еси́.</p>
<p><red>Ин</red></p>
<p><red>Ирмо́с: </red><emphasis>Росода</emphasis>́<emphasis>тельну у́бо пещь/ соде</emphasis>́<emphasis>ла А́нгел/ преподо́бным о́троком,/ халде</emphasis>́<emphasis>и же опаля</emphasis>́<emphasis>ющее./ Веле</emphasis>́<emphasis>ние Бо</emphasis>́<emphasis>жие мучи́теля увеща</emphasis>́<emphasis> вопи</emphasis>́<emphasis>ти:/ благослове́н еси́, Бо́же оте́ц на́ших.</emphasis></p>
<p>На Тебе́, о́тче, пресве́тлая Ду́ха благода́ть почи́/ и де́йствия пресла́вна показа́ Тебе́, вопию́щему́ и пою́щему́ ве́рно:/ благослове́н еси́, Бо́же оте́ц на́ших.</p>
<p>Тве́рдым умо́м проше́л еси́ стезю́ поще́ния/ и при кончи́не по́двигов му́ченик и́стинен был еси́, зовы́й Христу́:/ благослове́н еси́, Бо́же оте́ц на́ших.</p>
<p>Я́ко ро́ждшеся моли́твами твои́ми, де́ти Тебе́, Отцу́, сподвиза́шася/ и, в пеще́ре терпя́ще, страда́ша с тобо́ю, согла́сно зову́ще Христу́:/ благослове́н еси́, Бо́же оте́ц на́ших.</p>
<p><red>Богоро́дичен:</red> Спасе́ния приста́нище Тя стяжа́вше, от бу́ри спаса́емся/ и, наде́жду, ю́же к Тебе́, я́ко основа́ние душ держа́ще, зове́м Христу́:/ благослове́н еси́, Бо́же оте́ц на́ших.</p>
<p><red>Песнь 8</red></p>
<p><red>Ирмо́с: </red><emphasis>В Вавилоне о́троцы,/ Боже́ственною распала</emphasis>́<emphasis>еми ре́вностию,/ мучи́теля и пла́мене́ преще́ние му</emphasis>́<emphasis>жески попра́ша/ и, посреде́ огня</emphasis>́<emphasis> вве́ржени, ороша</emphasis>́<emphasis>еми, поя́ху:/ благослови́те, вся дела ́ Госпо́дня, Го́спода.</emphasis></p>
<p>Манове́нием вся нося́й, нога́ми Пречи́стыми на го́ру взыде Фаво́рскую Христо́с,/ на не́йже па́че со́лнечныя лучи́ облиста́ лице́м,/ и́же зако́ну старе́йшия и благода́ти показа́ пою́щия:/ благослови́те, вся дела́ Госпо́дня, Го́спода.</p>
<p>Непристу́пною сла́вою на горе́ я́влься неизрече́нно Фаво́рстей,/ неодержи́мый и незаходи́мый Свет, О́тчее сия́ние,/ тварь уясни́в, челове́ки обожи́, пою́щия:/ благослови́те, вся дела́ Госпо́дня, Го́спода.</p>
<p>Священноле́пно стоя́ще Моисе́й же и Илия́ на горе́ Фаво́ре,/ Боже́ственныя начерта́ние я́сно ипоста́си ви́девше,/ Христа́, во Оте́честей облиста́вша сла́ве, воспева́ху:/ благослови́те, вся дела́ Госпо́дня, Го́спода.</p>
<p>И́же во зра́це Боже́ственнаго ра́ди явле́ния лице́ просла́вися иногда́ Моисе́ово,/ Христо́с же, я́ко ри́зою, Све́том и сла́вою одева́ется,/ Све́та бо самоде́телен Сый, озаря́ет пою́щия:/ благослови́те, вся дела́ Госпо́дня, Го́спода.</p>
<p>От светоро́дна о́блака Христа́ ученицы́ объя́та зря́ще на Фаво́ре/ и ни́цы на зе́млю па́дше, ум просве́щше,/ со Отце́м сего́ поя́ху и Ду́хом:/ благослови́те, вся дела́ Госпо́дня, Го́спода.</p>
<p><red>Ин</red></p>
<p><red>Ирмо́с: </red><emphasis>Из пла́мене́ преподо́бным ро́су источи</emphasis>́<emphasis>л еси́/ и пра́веднаго же́ртву водо</emphasis>́<emphasis>ю попали</emphasis>́<emphasis>л еси́:/вся бо твори́ши, Христе́, то</emphasis>́<emphasis>кмо е́же хоте́ти,/ Тя превозно</emphasis>́<emphasis>сим во вся ве́ки.</emphasis></p>
<p>Снеда́емь любо́вию, о́тче, Зижди́теля,/ зда́ний отри́нул еси́ вся́кое пристра́стие, Ду́хом Бо́жиим я́ве направля́емь,/ Его́же превозно́сим во вся ве́ки.</p>
<p>Земна́я попече́ния оттря́с, Небе́сными наде́ждами, о́тче, обогати́лся еси́/ и е́же о Христе́ блаже́нством,/ Его́же ны́не наслажда́ешися во вся ве́ки.</p>
<p>Светолу́чныя зари́, о́тче, прие́м, Свята́го и Боже́ственнаго, прему́дре, Ду́ха,/ очи́ма я́ве сего́, блаже́нне, ви́дел еси́,/ Боже́ственных тайн стра́шно науча́юща тя.</p>
<p><red>Богоро́дичен:</red> Боговеща́нная цевни́ца Твоего́ пра́отца́/ ковче́г Тя свят прообрази́, носящ Бо́га, в плоть обле́кшася,/ Его́же превозно́сим во вся ве́ки.</p>
<p><red>Песнь 9</red></p>
<p><red>Ирмо́с: </red><emphasis>Рождество́ твое́ нетле́нно яви́ся:/ Бог из боку Твоего́ про́йде,/ я́ко Плотоно́сец яви́ся на земли́/ и с челове́ки поживе́./ Тя, Богоро́дице, тем вси велича́ем.</emphasis></p>
<p>Ужа́сни но́вым светоли́тием внеза́пу ученицы́ осве́щшеся, друг дру́га зря́ху,/ уди́вильшеся же и к земли́ прекло́ньшеся,/ Тебе́, Влады́це всех, поклони́шася.</p>
<p>Шум из о́блака посыла́шеся богогла́сен, известву́я чу́до:/ Оте́ц бо Све́тов, — Сей есть Сын Мой возлю́бленный, — апосто́лом вопия́ше:/ того́ послу́шайте.</p>
<p>Но́вая ви́девше и пресла́вная, глас Оте́ческий внуши́вше,/ на Фаво́ре Словесе́ слуги́, изображе́ние Первоо́бразнаго,/ Сей есть, — вопия́ху, — Спас наш.</p>
<p>О́бразе Непреме́нный Су́щаго, недви́жиме, печа́ть неизме́нна,/ Сы́не, Сло́ве, му́дросте и мы́шце, десни́це Вы́шняго, Си́ло,/ Тя воспева́ем со Отце́м же и Ду́хом.</p>
<p><red>Ин</red></p>
<p><red>Ирмо́с</red><emphasis>: </emphasis><emphasis>Бо́га/ челове́ком невозмо</emphasis>́<emphasis>жно ви́дети,/ на Него́же не сме</emphasis>́<emphasis>ют чи́ни А́нгельстии взира</emphasis>́<emphasis>ти,/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во</emphasis>́<emphasis>и Тя ублажа</emphasis>́<emphasis>ем.</emphasis></p>
<p>Све́том невеще́ственным озаря́емь, светови́ден досто́йно, Богоно́се, был еси́,/ житие́ непоро́чно стяжа́в, о́тче, и всесвя́то,/ ны́не же предстои́ши моли́твенник Влады́це и Бо́гу о ста́де твое́м.</p>
<p>Твои́ по́двизи воздержа́ния му́ченическими по́двиги по достоя́нию венча́шася,/ и сугу́бо страда́ние показа́л еси́ благому́жеством, и́хже прия́л еси́,/ и ве́чных благ обре́л еси́ наслажде́ние.</p>
<p>Укре́плься си́лою Боже́ственною и благода́тию,/ я́влься всем благоче́стия учи́тель, показа́лся еси́, чудесы́ украша́емь,/ вся утвержда́я, вся исцеля́я, приходя́щия к Тебе́ ве́рно, Богоблаже́нне.</p>
<p><red>Богоро́дичен:</red> В Тебе́ соде́яся вы́ше челове́ка, па́че естества́, Де́во Богоро́дице, та́инство:/ Бо́жия бо была еси́ Родительница,/ нося́щи на объя́тиих и пита́ющи Небе́сными во́инствы песносло́вимаго.</p>
<p><red>Свети́лен:</red></p>
<p>Све́те неизме́нный, Сло́ве, Све́та Отца́ нерожде́нна, во явле́ннем све́те твое́м,/ <red>Днесь</red> на Фаво́ре Свет ви́дехом Отца́, Свет и Ду́ха,/ Све́том наставля́ющаго всю тварь.</p>
<p><red>Сла́ва, и ны́не, то́йже.</red></p>
<p><red>На стихо́вне стихи́ры, глас 6.</red></p>
<p><red>Подо́бен:</red> А́нгельския:</p>
<p>Возсия́в па́че ума́/ от Де́вы Пресвяты́я, Сло́ве Бо́жий,/ во Ада́ма весь обле́кся,/ и́же пре́жде омрачи́вшееся естество́ все просвети́л еси́,/ Боже́ственным зра́ка Твоего́ измене́нием,/ преображе́н на горе́ Фаво́рстей, Влады́ко,/ пре́жде Честна́го Твоего́ Креста́, Христе́ Бо́же наш.</p>
<p><red>Стих:</red> Твоя́ суть Небеса́,/ и Твоя́ есть земля́.</p>
<p>Светоро́дным осия́ема о́блаком ви́дяще Христа́/ на Фаво́ре Боже́ственнии ученицы́,/ ни́цы со стра́хом на зе́млю прекло́ншеся,/ ум же и се́рдце просве́щше,/ с Моисе́ом и Илие́ю зря́ще я́сно,/ воспева́ху сего́, я́ко Бо́га,/ со Отце́м и Ду́хом.</p>
<p><red>Стих:</red> Фаво́р и Ермо́н/ о И́мени твое́м возра́дуетася.</p>
<p>Гора́, я́же иногда́ бя́ше мра́чна и ды́мна,/ се ны́не честна́ и свята́ есть./ и́же пе́рвее у́бо Изра́иля наста́вивый,/ я́коже пи́шет, столпо́м огнезра́чным и о́блаком,/ <red>Днесь</red> проси́я́ неизрече́нно/ па́че со́лнца Христо́с на сей,/ я́ко Бог просвети́в вся́ческая.</p>
<p><red>Сла́ва, и ны́не, глас 5:</red></p>
<p>Зако́на и проро́ков/ Тя, Христе́, Творца́ и Испо́лнителя свиде́тельствоваша,/ зря́ще во о́блаце,/ Моисе́й Богови́дец и Илия́ огнеколесни́чник/ и неопа́льный небоше́ственник/ в преображе́нии твое́м./ С ни́миже и нас Твоего́ просвеще́ния сподо́би, Влады́ко,/ пе́ти Тя во ве́ки.</p>
<p><red>НА ЛИТУРГИ́И: Блаже́нны пра́здника, песнь 1-я, обои́х кано́нов со ирмосо́м на 6. Проки́мен пра́здника, и свята́го, глас 7:</red> Честна́ пред Го́сподем/ смерть преподо́бных его́.</p>
<p><red>Стих:</red> Что воздам Го́сподеви о всех, я́же воздаде́ ми? <red>Апосто́л ко Ефесе́ем, зача́ло 233.</red> Аллилу́ия, <red>глас 4:</red> Пра́ведник, я́ко фи́никс, процвете́т: <red>Ева́нгелие от Иоа́нна, зача́ло 52. Причастен пра́здника и свята́го</red>: В па́мять ве́чную:</p>
<p><red>А́ще ли случи́тся попра́зднетво Преображе́ния Христо́ва в суббо́ту:</red></p>
<p><red>Тогда в пяток на</red> Го́споди, воззва́х: сла́ва, <red>пра́здника.</red> И ны́не, <red>Богоро́дичен пе́рвый настоя́щего гласа</red>.</p>
<p><red>А́ще ли случи́тся попра́зднетво Преображе́ния Христо́ва в неде́лю:</red></p>
<p><red>В суббо́ту на ма́лой вече́рни стихи́ры воскре́сны и Богоро́дицы, по обы́чаю.</red></p>
<p><red>На вели́цей вече́рни, по обы́чной кафи́зме на</red> Го́споди, воззва́х: <red>стихи́ры воскре́сны 3, и Анато́лиев еди́н и пра́здника 3, того́ дне, и свята́го Мине́и 3. А́ще ли пое́тся святы́й на 6, или́ ему́же и полиеле́й, пое́м стихи́ры воскре́сны три, и пра́здника 3, и свята́го 4</red>. Сла́ва, <red>свята́го. А́ще же ни,</red> Сла́ва, <red>пра́здника.</red> И ны́не, <red>Богоро́дичен пе́рвый, гласа.</red></p>
<p><red>На лити́и стихи́ры пра́здника того́ дне рядовы́я стихо́вныя.</red> Сла́ва, и ны́не,<red> пра́здника, пи́сан на у́трени на стихо́вне. А́ще ли и́мать святы́й сла́вник</red>, Сла́ва, <red>свята́го.</red> И ны́не, <red>пра́здника.</red></p>
<p><red>На стихо́вне стихи́ры воскре́сны.</red> Сла́ва, <red>свята́го, а́ще есть.</red> И ны́не, <red>пра́здника. А́ще ли ни,</red> Сла́ва, и ны́не<red>, пра́здника. На благослове́нии хле́бов тропа́рь</red> Богоро́дице Де́во: <red>два́жды, и пра́здника, еди́ножды.</red></p>
<p><red>На у́трени, на</red> Бог Госпо́дь: <red>тропа́рь воскре́сный, два́жды.</red> Сла́ва, <red>свята́го, а́ще есть.</red> И ны́не, <red>пра́здника. А́ще ли ни,</red> Сла́ва, и ны́не,<red> пра́здника. По кафи́змах седа́льны воскре́сны с Богоро́дичны их, и чте́ние во Ева́нгелии толково́м, и непоро́чны с тропари́. Ипакои́ гласа. Степе́нна, и проки́мен гласа. И</red> Вся́кое дыхание: <red>Ева́нгелие воскре́сно, и стихи́ра воскре́сна. Кано́н воскре́сный со ирмосо́м на 4, и Богоро́дицы на 2, и пра́здника на 4, и свята́го на 4. Катава́сия:</red> Ли́цы изра́ильтестии<red>: А́ще полиеле́й или́ славосло́вие, пое́м кано́н воскре́сный со ирмосо́м на 4, и пра́здника на 4, и свята́го на 6. По 3-й песни конда́к пра́здника, и свята́го, а́ще и́мать, и я́кос, и седа́лен свята́го.</red> Сла́ва, и ны́не,<red> пра́здника и чте́ние. По 6-й песни конда́к воскре́сный, и и́кос, и проло́г. На 9-й песни пое́м</red> Честне́йшую: <red>Свети́лен воскре́сный.</red> Сла́ва, свята́го, <red>а́ще и́мать А́ще ли ни</red>, Сла́ва,<red> и ны́не, пра́здника.</red></p>
<p><red>На хвали́тех стихи́ры воскре́сны 4 и свята́го, а́ще и́мать, подо́бны 3 и самогла́сен, и́же на</red> Сла́ву, <red>пое́м с припе́вы его́. А́ще ли не и́мать святы́й хвали́тны, пое́м воскре́сны 4 и пра́здника на 4, того́ дне, стихо́вныя у́трени с припе́вы пра́здника.</red> Сла́ва, <red>стихи́ра ева́нгельская.</red> И ны́не, Преблагослове́нна еси́: <red>Славосло́вие вели́кое. По трисвято́м тропа́рь воскре́сный то́чию, ектении́, и отпу́ст, и оглаше́ние, и обы́чное исхожде́ние в притво́р. Та́же час пе́рвый.</red></p>
<p><red>На 1-м часе тропа́рь</red><red> воскресный.</red> Сла́ва <red>пра́здника.</red> И ны́не, <red>Богоро́дичен часо́в. По</red> О́тче наш: <red>конда́к пра́здника. Та́кожде и в про́чия часы́ глаго́лем конда́к пра́здника и воскре́сный, пременя́юще, а́ще полиеле́й, и свята́го.</red></p>
<p><red>На Литурги́и: Блаже́нны гла́са на 6, и пра́здника песнь рядова́я на 4. А́ще ли и́мать святы́й песнь: и Блаже́нны воскре́сны на 4, и пра́здника песнь рядова́я на 4, и свята́го песнь 6-я на 4. По вхо́де тропа́рь воскре́сный и пра́здника, та́же хра́ма и свята́го, а́ще и́мать.</red> Сла́ва, <red>конда́к свята́го.</red> И ны́не, пра́здника. <red>А́ще ли не и́мать святы́й тропаря́ и конда́ка</red>, Сла́ва, <red>воскре́сный.</red> И ны́не, <red>пра́здника. Проки́мен воскре́сный гла́са и пра́здника. Апосто́л и Ева́нгелие дне. Причастен:</red> Хвали́те Го́спода с Небе́с: <red>и пра́здника. А́ще и́мать святы́й Апосто́л и Ева́нгелие, тогда́ пое́м проки́мен воскре́сный гла́са, и свята́го. Апосто́л и Ева́нгелие дне, и свята́го. Прича́стен:</red> Хвали́те Го́спода с Небе́с: <red>и свята́го.</red></p>
</section>
