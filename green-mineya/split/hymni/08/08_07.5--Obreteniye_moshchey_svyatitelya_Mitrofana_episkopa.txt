<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Обре́тение моще́й святи́теля Митрофа́на, епи́скопа Воро́нежскаго</p>
</title><p><red>(Слу́жбу зри 23 ноября)</red></p>
<p><red>Тропа́рь, глас 4:</red></p>
<p>Пра́вило ве́ры и о́браз кро́тости/ сло́вом и житие́м па́стве твое́й, о́тче смиренному́дре Митрофа́не, был еси́./ Те́мже и во све́тлостех святы́х/ со́лнца светле́йше возсия́л еси́,/ венце́м нетле́ния и сла́вы украша́емь,/ моли́ Христа́ Бо́га/ стране́ на́шей и гра́ду твоему́ в ми́ре спасти́ся.</p>
<p><red>Конда́к, глас 8:</red></p>
<p>Воздержа́нием те́ло ду́ху порабо́тив,/ ду́шу же равноа́нгельну сотвори́в,/ святи́тельскою оде́ялся еси́ оде́ждею, я́ко вене́ц свяще́нства,/ и ны́не, всех Влады́це предстоя́,/ моли́, всеблаже́нне Митрофа́не, умири́ти и спасти́ ду́ши на́ша.</p>
<p>Моли́тва о́бщая святи́телем Христо́вым Митрофа́ну и Ти́хону, Воро́нежским чу́дотво́рцем</p>
<p>О вели́цыи уго́дницы Бо́жии, кре́пцыи на́ши засту́пницы и моли́твенницы, всехва́льнии святи́телие Христо́ви и чудотво́рцы Митрофа́не и Ти́хоне! Услы́шите нас, к вам припа́дающих и с ве́рою вас призыва́ющих. Помина́йте нас у Престо́ла Вседержи́теля и моли́теся о нас непреста́нно ко Христу́, Бо́гу на́шему, даде́ся бо вам благода́ть моли́тися за ны. Умоли́те предста́тельством ва́шим Всеми́лостиваго Бо́га на́шего, да пода́ст Он Це́ркви Святе́й мир, па́стырем ея́ — си́лу и ре́вность подвиза́тися о спасе́нии людей и всем нам — дар, коему́ждо потре́бен: ве́ру и́стинную, наде́жду тве́рдую и любо́вь неоскудева́ющую, да сохрани́т нас от гла́да, губи́тельства, тру́са, пото́па, огня́, меча, на́шествия иноплеме́нных, междоусо́бный брани, смертоно́сный я́звы, внеза́пныя сме́рти и от вся́каго зла; ю́ным и младе́нцем да да́рует ́ в ве́ре возраста́ние, ста́рым и немощны́м — утеше́ние и подкрепле́ние, боля́щим — исцеле́ние, сирота́м и вдови́цам — ми́лость и заступле́ние, заблу́ждшим — исправле́ние, бе́дствующим — благовре́менную по́мощь. Не посрами́те нас во упова́нии на́шем, споспешеству́йте, я́ко отцы́ чадолюби́вии, и нам понести́ и́го Христо́во во благоду́шии и терпе́нии, и всех упра́вите в ми́ре и покая́нии непосты́дно сконча́ти живо́т свой и Ца́рствия Небе́снаго сподо́битися, иде́же вы ны́не водворя́етеся со А́нгелы и все́ми святы́ми, прославля́юще Бо́га, в Тро́ице сла́вимаго, Отца́ и Сы́на и Свята́го Ду́ха. Ами́нь.</p>
</section>
