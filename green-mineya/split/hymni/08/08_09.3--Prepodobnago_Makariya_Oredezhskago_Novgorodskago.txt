<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго Мака́рия Ореде́жскаго, Новгоро́дскаго</p>
</title><p><red>Тропа́рь, глас 8:</red></p>
<p>Слез твои́х тече́ньми пусты́ни безпло́дное возде́лал еси́,/ и я́же из глубины́ воздыха́ньми во сто трудо́в уплодоноси́л еси́,/ и был еси́ свети́льник вселе́нней, сия́я чудесы́, Мака́рие, о́тче наш,/ моли́ Христа́ Бо́га спасти́ся душа́м на́шим.</p>
<p><red>Конда́к, глас 2.</red></p>
<p><red>Подо́бен:</red> Вы́шних ища́:</p>
<p>Чи́стотою душе́вною Боже́ственно вооружи́вся/ и непреста́нныя моли́твы, я́ко копие́, вручи́в кре́пко,/ пробо́л еси́ бесо́вская ополче́ния, Мака́рие, о́тче наш,/ моли́ непреста́нно о всех нас.</p>
<p>Моли́тва</p>
<p>О свяще́нная главо́, земный а́нгеле и Небе́сный челове́че, преподо́бне и Богоно́сне о́тче наш Мака́рие! Припада́ем к Тебе́ с ве́рою и любо́вию и мо́лимтися приле́жно: яви́ нам, смире́нным и гре́шным, свято́е твое́ заступле́ние; се бо грех ра́ди на́ших не и́мамы свобо́ды чад Бо́жиих проси́ти о потре́бах на́ших Го́спода и Влады́ку на́шего, но Тебе́, моли́твенника благоприя́тнаго, к Нему́ предлага́ем и про́сим тя со усе́рдием мно́гим: испроси́ нам у бла́гости его́ благопотре́бныя дары душа́м и телесе́м на́шим: ве́ру пра́ву, наде́жду спасе́ния несумне́нну, любо́вь ко всем нелицеме́рну, в искуше́ниях му́жество, в злострада́ниих терпе́ние, в моли́твах постоя́нство, душ и теле́с здра́вие, земли́ плодоно́сие́, возду́ха благорастворе́ние, жите́йских потре́б дово́льство, ми́рное и безмяте́жное житие́, благу́ю христиа́нскую кончи́ну и до́брый отве́т на стра́шнем Суде́ Христо́ве. Испроси́, уго́дниче Бо́жий, у Царя́ Ца́рствующих и Го́спода госпо́дствующих всем правосла́вным христиа́ном здра́вие, спасе́ние и на враги́ одоле́ние, Це́ркви Ру́сстей мир, тишину́ и благострое́ние. Не забу́ди, преподо́бне о́тче, и пусты́нное ме́сто по́двигов твои́х, но благоволи о нем, и просла́ви е́ чудотворе́нии твои́ми, и всех приходя́щих на поклоне́ние моще́м твои́м святы́м от искуше́ний диа́вольских и вся́каго зла ми́лостиво изба́ви. Ей, чудотво́рче святы́й, не лиши́ нас по́мощи твоея́ Небе́сныя, но моли́твами твои́ми всех нас приведи́ в приста́нище спасе́ния и насле́дники яви́ нас быти всесве́тлаго Ца́рствия Христо́ва, да пое́м и сла́вим неизрече́нныя щедро́ты Человеколю́бца Бо́га, Отца́ и Сы́на и Свята́го Ду́ха, и твое́ свято́е оте́ческое заступле́ние во ве́ки веко́в. Ами́нь.</p>
</section>
