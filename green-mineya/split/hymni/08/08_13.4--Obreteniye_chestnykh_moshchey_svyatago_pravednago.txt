<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Обре́тение честны́х моще́й свята́го пра́веднаго Макси́ма, Христа́ ра́ди юро́диваго, Моско́вскаго чудотво́рца</p>
</title>
<p><red>ВЕ́ЧЕР</red></p>
<p>Блаже́н муж: <red>1-й антифо́н. На </red>Го́споди, воззва́х: <red>стихи́ры, глас 5.</red></p>
<p><red>Подо́бен: Ра́дуйся:</red></p>
<p>Ра́дуйся, Макси́ме преблаже́нне,/ и́же по честне́м твое́м преставле́нии/ Бог соблюде́ те́ло твое́ под земле́ю,/ и мно́га ле́та сокрове́ны бы́ша честны́я мо́щи твоя́,/ ны́не же нам обрето́шася,/ я́ко светоза́рное со́лнце, сия́юще/ и ве́рных люде́й се́рдца просвеща́юще./ Те́мже ра́достно соверша́ем честны́х твои́х моще́й обре́тение/ и, пра́зднующе, моли́ся/ дарова́ти душа́м на́шим/ мир и ве́лию ми́лость.</p>
<p>Ра́дуйся, Макси́ме Богому́дре,/ ру́сское утвержде́ние,/ моско́вский свети́льниче,/ А́нгелом собесе́дниче,/ обре́тение твое́ многоцеле́бное,/ я́ко не́кое бога́тное сокро́вище,/ провозсия́ посреде́ ца́рствующаго гра́да Москвы́,/ честны́я мо́щи твоя́, блаже́нне,/ я́ко звезда́ многосве́тлая,/ просвеща́ющи ве́сь мир блиста́нии чуде́с./ Те́мже моли́ся дарова́ти душа́м на́шим/ мир и ве́лию ми́лость.</p>
<p>Ра́дуйся, Макси́ме блаже́нне,/ и́же на земли́ во юро́дство претвори́ся Христа́ ра́ди,/ ум несмуще́н посреде́ ми́ра соблю́л еси́./ ны́не же обрето́хом честны́я твоя́ мо́щи,/ весе́лием и любо́вию облобыза́ем/ и почита́ем, пра́зднующе, и ра́дуемся, Христа́ сла́вяще,/ та́ко просла́вльшаго Своего́ уго́дника./ Те́мже моли́ся дарова́ти душа́м на́шим/ мир и ве́лию ми́лость.</p>
<p>Ра́дуйся, Макси́ме блаже́нне,/ о́браз жесто́каго жития́ показа́ся, свя́те,/ и ме́рило воздержа́ния изве́стно./ Кто бо по достоя́нию изочте́т боле́зни и труды́ твоя́,/ горе́ние со́лнечное и сту́день зи́мную,/ бие́ние же и руга́ние от неразу́мных челове́к/ и непокрове́ние теле́сное,/ ему́же удиви́шася А́нгели, и просла́виша челове́цы,/ и вострепета́ша ду́си лука́вии?/ Мы же, ра́дующеся, вопие́м:/ о́тче Макси́ме, моли́ Христа́ Бо́га/ дарова́ти душа́м на́шим/ мир и ве́лию ми́лость.</p>
<p><red>Сла́ва, глас 6:</red></p>
<p>Прииди́те, вси моско́встии наро́ди,/ соше́дшеся, возвели́чим Христо́ва рачи́теля,/ сей бо измла́да пло́ть свою́ покори́ ду́хови/ и по Госпо́дним стопа́м изво́ли ходи́ти,/ на земли́ жесто́ко житие́ показа́,/ А́нгелы удиви́, и бе́сы устраши́,/ и челове́ки просвети́./ К нему́же си́це рцем:/ ра́дуйся, терпели́вый душе́ю, юро́де предо́блий,/ и́же, оста́вив тле́нное мудрова́ние,/ прие́м нетле́нный вене́ц;/ ра́дуйся, свети́льниче многосве́тлый/ и к Бо́гу моли́твенниче те́плый,/ и́же злоко́зненнаго врага́ до конца́ под нога́ма стерл еси́;/ ра́дуйся, Макси́ме преди́вный,/ Небе́сный челове́че, земны́й а́нгеле./ И ны́не на Небесе́х у Престо́ла предстои́ши всех Царя́ Христа́,/ к Нему́же за ны моли́ся,/ о и́же ве́рою и любо́вию пра́зднующих твое́ честно́е обре́тение,/ спасти́ся душа́м на́шим.</p>
<p><red>И ны́не, пра́здника.</red></p>
<p><red>Вход. Проки́мен дне и чте́ния три преподо́бническая </red>(<emphasis>зри день 3-й</emphasis>).</p>
<p><red>На стихо́вне стихи́ры пра́здника.</red></p>
<p><red>Сла́ва, свята́го, глас 6, самогла́сен:</red></p>
<p>Возсия́ дне́сь пресве́тлое обре́тение моще́й твои́х,/ о́тче Богоприя́тне Макси́ме,/ ты бо от младе́нства Бо́гови прилепи́ся/ и того́ стопа́м после́довал еси́,/ мирски́й мяте́ж, а́ки ну́ждное волне́ние, преплы́л еси́/ и ны́не на Небесе́х Ца́рствуеши./ Мы же на земли́, поклоня́ющеся моще́м твои́м ве́рно,/ от души́ Христа́ славосло́вим,/ и́же да́вшаго нам Тебе́, те́пла моли́твенника к Бо́гу,/ к Нему́же за ны моли́ся,/ о чту́щих ве́рно твое́ обре́тение,/ спасти́ся душа́м на́шим.</p>
<p><red>И ны́не, пра́здника.</red></p>
<p><red>Тропа́рь, глас 4:</red></p>
<p>Терпе́нием свои́м ве́лию мзду на Небесе́х стяжа́л еси́,/ в бу́йство во́лею Христа́ ра́ди преложи́ся/ и на Не́бо мы́сленное, я́ко на колесни́це о́гненней,/ возше́л еси́, прему́дре Макси́ме./ Дне́сь мы ны́не чтим честны́х моще́й твои́х обре́тение/ вку́пе с благочести́выми и ве́рными людьми́ Ца́рствующаго гра́да Москвы́,/ да вси вопие́м ти:/ моли́ Христа́ Бо́га/ спасти́ся душа́м на́шим.</p>
<p><red>И ны́не, пра́здника.</red></p>
<p><red>На У́ТРЕНИ</red></p>
<p><red>На</red> Бог Госпо́дь<red>: тропа́рь пра́здника, два́жды.</red> Сла́ва, <red>свята́го.</red> И ны́не, <red>пра́здника.</red></p>
<p><red>По 1-й и 2-й сти́хологиям седа́льны пра́здника.</red></p>
<p><red>По полиеле́и седа́лен, глас 4:</red></p>
<p>Плотски́я стра́сти воздержа́нием, о́тче, увяди́л еси́,/ и благода́ть духо́вную, му́дре, восприя́л еси́,/ тем сосу́д досто́ин бы́сть,/ и по кончи́не яви́лся еси́ стра́сти очища́я, блаже́нне Макси́ме./ Моли́ Христа́ Бо́га грехо́в оставле́ние дарова́ти/ чту́щим любо́вию свято́е твое́ обре́тение.</p>
<p><red>Сла́ва, и ны́не, пра́здника.</red></p>
<p><red>Та́же Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных его́. <red>Стих:</red> Что возда́м Го́сподеви о всех, я́же воздаде́ ми? <red>Ева́нгелие от Матфе́я, зача́ло 11.</red></p>
<p><red>По 50-м псалме́ стихи́ра, глас 6:</red></p>
<p>Челове́че Бо́жий,/ чу́дне Макси́ме,/ ты у́бо, вшед на ле́ствицу доброде́телей,/ по не́йже взы́де к Го́рнему Иерусали́му/ и та́мо узре́ жела́емаго Христа́,/ Его́же ра́ди пло́ть свою́ изнури́л еси́,/ о нас непреста́нно моли́ся/ дарова́ти душа́м на́шим мир и ве́лию ми́лость.</p>
<p><red>Кано́н пра́здника со ирмосо́м на 6 и свята́го Макси́ма на 8, глас 5, его́же краегране́сие по алфави́ту до 9-я пе́сни.</red></p>
<p><red>Пе́снь 1</red></p>
<p><red>Ирмо́с:</red> <emphasis>Зе́млю, на ню́же не возсия́, ни ви́де со́лнце когда́,/ бе́здну, ю́же не ви́де на́гу широта́ Небе́сная,/ Изра́иль про́йде невла́жно, Го́споди,/ и ввел еси́ его́ в го́ру святы́ни Твоея́,/ хва́ляща и пою́ща побе́дную пе́снь.</emphasis></p>
<p>Аз же, Го́споди мой, я́ко мыта́рь, вопию́ Ти:/ поми́луй мя, Бо́же, по вели́цей ми́лости Твое́й/ и да́ждь ми, Иису́се, Бо́же мой,/ я́ко да и аз, недосто́йный, воспою́ обре́тения Твоего́ рачи́теля, блаже́ннаго Макси́ма, торжество́,/ хва́ляща и пою́ща побе́дную пе́снь.</p>
<p>Безве́стная и та́йная после́днему ро́ду явле́на бы́ша, честны́я мо́щи твоя́, прему́дре Макси́ме,/ к ни́мже прикаса́ющеся, освяще́ние прие́млем,/ Христа́ хва́ляще и пою́ще побе́дную пе́снь.</p>
<p>Вседержи́телеву Престо́лу предстои́ши, му́дре,/ я́ко изря́дный во́ин, подо́бяся своему́ Влады́це,/ Ему́же от ю́ности вожделе́л еси́,/ и бы́сть А́нгелом собесе́дник и пра́ведным единожи́тель, Макси́ме всеблаже́нне.</p>
<p><red>Богоро́дичен:</red> Господоимени́тая Де́во, Ма́ти Бо́жия Всенепоро́чная,/ стра́стныя моея́ души́ я́звы исцели́,/ сла́сти утоли́ пло́ти моея́,/ и омраче́нное се́рдце мое́ просвети́,/ и умири́ ум мой от вся́каго вре́да,/ вра́жиих мя изба́ви напа́стей.</p>
<p><red>Пе́снь 3</red></p>
<p><red>Ирмо́с:</red> <emphasis>Водрузи́вый на ничесо́мже зе́млю повеле́нием Твои́м/ и пове́сивый неодержи́мо тяготе́ющую/ на недви́жимем, Христе́, ка́мени за́поведей Твои́х,/ Це́рковь Твою́ утверди́, Еди́не Бла́же и Человеколю́бче.</emphasis></p>
<p>Де́нь пра́зднственный дне́сь пра́зднуют моско́встии наро́ди,/ обрето́ша бо мо́щи блаже́ннаго Макси́ма, я́ко не́кое сокро́вище бога́тное,/ непреста́нно Христу́ воспева́юще:/ Це́рковь Свою́ утверди́, Еди́не Бла́же и Человеколю́бче.</p>
<p>Естество́ тле́нное ни во что́же вмени́в,/ в ве́чныя оби́тели взы́де, ра́дуяся,/ житие́ чи́сто име́л еси́, посреде́ ми́ра обнажа́яся./ Те́мже чтим обре́тение твое́, непреста́нно Христу́ зову́ще:/ Це́рковь Свою́ утверди́, Еди́не Бла́же и Человеколю́бче.</p>
<p>Житие́ свое́, о́тче Макси́ме, на земли́ же́стоко показа́л еси́,/ со́лнечным ва́ром и мра́зом зе́льным опаля́емь,/ и сего́ ра́ди насле́довал еси́ Небе́сное селе́ние,/ моли́ и нам получи́ти та́мошнее блаже́нство,/ пра́зднующим твое́ обре́тение.</p>
<p><red>Богоро́дичен:</red> Зело́ лю́те погружа́емей души́ мое́й в пучи́не жите́йских страсте́й,/ бу́рею одержи́м е́смь безме́рных обстоя́ний,/ спасе́ния ми простри́ ру́ку, Пресвята́я,/ и возведи́ из глубины́ зол мои́х.</p>
<p><red>Седа́лен, глас 3:</red></p>
<p>Ко Го́споду жела́нием, преблаже́нне, одержи́м,/ в бу́йство претвори́ся Христа́ ра́ди,/ в Ца́рствующем гра́де посреде́ ми́ра живы́й,/ и ту богоуго́дно житие́ соверши́л еси́, о́тче Макси́ме,/ моли́ Христа́ Бо́га дарова́ти пра́зднующим честно́е твое́ обре́тение/ оставле́ние грехо́в и ве́лию ми́лость.</p>
<p><red>Сла́ва, и ны́не, пра́здника.</red></p>
<p><red>Пе́снь 4</red></p>
<p><red>Ирмо́с</red><emphasis>:</emphasis><emphasis> Дела́ смотре́ния Твоего́, Го́споди,/ ужаси́ша проро́ка Авваку́ма,/ изше́л бо еси́ на спасе́ние люде́й Твои́х,/ спасти́ пома́занныя Твоя́ прише́л еси́.</emphasis></p>
<p>Землени́и бо есмы́ и пе́рстнии челове́цы,/ ве́рно припа́даем к пречестны́м моще́м твои́м, блаже́нне Макси́ме, прося́ще отпуще́ния грехо́в,/ моли́ся о пра́зднующих твое́ честно́е обре́тение.</p>
<p>И́же крест взем, блаже́нне,/ и жела́емаго ти оте́чества дости́г, Го́рняго Иерусали́ма,/ и в нем со А́нгелы лику́еши, юро́де прему́дре,/ моли́ся о чту́щих твое́ честно́е обре́тение.</p>
<p>И ны́не на Небесе́х с пра́ведными весели́шися, преблаже́нне Макси́ме,/ с ни́миже Христо́ви предстоя́, моли́ мир ми́рови пода́ти,/ и всем правосла́вным христиа́ном здра́вие и на враги́ победи́тельная,/ и всем скорбя́щим утеше́ние.</p>
<p><red>Богоро́дичен:</red> Кто не удиви́тся или́ кто не почуди́тся человеколю́бию Бо́жию,/ я́ко соше́дый с Небе́с и воплоти́ся нас ра́ди из Тебе́ без отца́, еди́на Всепе́тая,/ того́ моли́ изба́вится рабо́м Твои́м от вся́кия ско́рби.</p>
<p><red>Пе́снь 5</red></p>
<p><red>Ирмо́с:</red> <emphasis>Окая́нную ду́шу мою́, нощеборю́щуюся со тьмо́ю страсте́й,/ предвари́в, уще́дри/ и возсия́й мы́сленное со́лнце днесве́тлыя зве́зды во мне,/ во е́же раздели́ти но́щь от све́та.</emphasis></p>
<p>Любо́вию твое́ обре́тение чту́щии,/ приле́жно тя мо́лим, юро́де прему́дре,/ не преста́й моля́ся Христу́ Бо́гу, да прии́мем грехо́в просты́ню/ и да озари́т нас в нощи́ свет.</p>
<p>Моско́встии наро́ди, соше́дшеся дне́сь в твое́ обре́тение, блаже́нне Макси́ме,/ прикаса́ющеся честны́м моще́м твои́м,/ и от них исцеле́ние прие́млем, Христу́ воспева́юще,/ да озари́т нас в нощи́ свет.</p>
<p>Не то́кмо в житии́ чудеса́ твори́л еси́,/ но и по сме́рти мно́га чудеса́ от честна́го твоего́ гро́ба содева́ются приходя́щим с ве́рою, всеблаже́нне Макси́ме,/ неду́ги прогоня́еши и от бед избавля́еши си́лою Христо́вою./ К Нему́же непреста́нно зове́м,/ да озари́т нас в нощи́ свет.</p>
<p><red>Богоро́дичен:</red> Он вселука́вый змий по <red>вся</red> дни поощря́ется расто́ргнута смире́нную мою́ ду́шу,/ но сему́ сокруши́ душетле́нныя зу́бы, Богоро́дице,/ да пою́ Твоя́ вели́чия.</p>
<p><red>Пе́снь 6</red></p>
<p><red>Ирмо́с</red><emphasis>:</emphasis><emphasis> Обы́де мя бе́здна,/ гроб мне кит бы́сть,/ аз же возопи́х к Тебе́, Человеколю́бцу,/ и спасе́ мя десни́ца Твоя́, Го́споди.</emphasis></p>
<p>Прииди́те, собери́теся, моско́встии наро́ди,/ све́тло пра́зднующе обре́тение честны́х моще́й блаже́ннаго Макси́ма,/ моля́щася ко Влады́це и Бо́гу на́шему,/ да изба́вит нас от вся́каго озлобле́ния.</p>
<p>Ра́ка моще́й твои́х, му́дре Макси́ме, дража́йши сапфи́ра показа́ся,/ чудотвори́ва бо бе, исцеле́ния источа́ющи./ Ея́же облобыза́юще, ве́рнии, ра́достно от души́ зове́м Христу́:/ спаси́ нас, Го́споди.</p>
<p>Све́тлыми сия́нии провозсия́ша честны́я твоя́ мо́щи, Макси́ме чу́дне,/ от мног лет бы́ша сокрове́ны,/ ны́не же а́ки заря́ пресве́тлая, просвеща́ющи и освеща́ющи чту́щих тя ве́рно/ и ра́достно от души́ Христу́ зову́щих:/ спаси́ нас, Го́споди.</p>
<p><red>Богоро́дичен:</red> Трепе́щу Суди́ща, Де́во, и незабы́тнаго очесе́ Твоего́ Сы́на,/ соде́лав мно́ги грехи́ на земли́,/ и сего́ ра́ди Ти вопию́:/ Всеми́лостивая Влады́чице, помози́ ми/ и тогда́шния мя ну́жды изми́ неосужде́на, Честна́я.</p>
<p><red>Конда́к, глас 8.</red></p>
<p><red>Подо́бен: </red>Взбра́нной:</p>
<p>Ве́рою и любо́вию твое́ честно́е обре́тение пра́зднующих, блаже́нне,/ сохрани́ и соблюди́ от вся́кия зло́бы и собла́зна змии́на,/ и́маши бо дерзнове́ние ко Влады́це всех Христу́,/ Его́же моли́ спасти́ лю́ди, моля́щия ти ся,/ да вси вопие́м ти:/ ра́дуйся, о́тче Макси́ме, Ца́рствующему гра́ду Москве́ похвало́.</p>
<p><red>И́кос:</red></p>
<p>А́нгел на земли́ житие́м показа́ся,/ а́нгельския полки́ удиви́л еси́, и бе́сы устраши́л еси́,/ и челове́ки просвети́л еси́ чуде́с твои́х заря́ми, Богоно́се и преблаже́нне о́тче наш Макси́ме,/ и ны́не нас вразуми́ воспева́ти пе́снь к твоему́ похвале́нию ра́достным гла́сом, си́це глаго́люще:/ ра́дуйся, оста́вив тле́нное мудрова́ние, прие́м нетле́нный вене́ц;/ ра́дуйся, терпели́вый душе́ю;/ ра́дуйся, целому́дрый ра́зумом и Бо́гу зре́нием;/ ра́дуйся, предо́блий юро́де, и́же злоко́зненнаго врага́ под нога́ма сотры́й;/ ра́дуйся, я́ко ни́жнее мудрова́ние оста́вль и Вы́шняго Ца́рствия дости́г;/ ра́дуйся, цели́телю боле́знем и отгони́телю страсте́м;/ ра́дуйся, о́тче Макси́ме, Ца́рствующему гра́ду Москве́ похвало́.</p>
<p><red>Пе́снь 7</red></p>
<p><red>Ирмо́с:</red> <emphasis>Огня́ гаси́лище — отроко́в моли́твы,/ ороша́ющая пе́щь, пропове́дница чудесе́,/ не опаля́ющи, ниже́ сожига́ющи/ песносло́вцы Бо́га оте́ц на́ших.</emphasis></p>
<p>Юро́д яви́ся изволе́нием, о́тче,/ и о́ному ди́вному Андре́ю после́дователь,/ и, я́коже той ви́де духо́вными очи́ма Богоро́дицу на возду́се, за мир моля́щуся,/ та́ко и ты ны́не зри́ши Святу́ю Тро́ицу,/ Е́йже ны́не ра́достно пое́ши:/ благослове́н Бог оте́ц на́ших.</p>
<p>Фарисе́йски не лицеме́руем,/ но со смире́нием и ра́достию, притека́юще к честне́й ра́це твое́й, прему́дре Макси́ме,/ про́сим проще́ния грехо́в, Христо́ви от души́ вопию́ще:/ благослове́н Бог оте́ц на́ших.</p>
<p>Храни́тель бу́ди Це́ркве на́шея и вели́кия Руси́, Богому́дре Макси́ме,/ сохраня́й от пога́ных наше́ствия и междоусо́бныя бра́ни, гла́да же и па́губы,/ да, моли́твами твои́ми изба́вльшеся, ра́достно Христу́ зове́м:/ благослове́н Бог оте́ц на́ших.</p>
<p><red>Богоро́дичен:</red> Отча́явшимся ве́лие прибе́жище,/ обурева́емым ти́хое приста́нище еси́, Богоро́дице,/ Те́мже и мы припа́даем, благодаря́ще, да не постыди́мся,/ Ма́ти И́стиннаго Живота́, Тебе́ пое́м:/ благослове́на Ты в жена́х, Всенепоро́чная Влады́чице.</p>
<p><red>Пе́снь 8</red></p>
<p><red>Ирмо́с:</red> <emphasis>Ороси́вшаго пе́щь и о́троки Сохра́ншаго посреде́ горя́щаго пла́мене,/ о́троцы, славосло́вите,/ свяще́нницы, благослови́те,/ лю́дие, превозноси́те во вся ве́ки.</emphasis></p>
<p>Це́ркви Ру́сстей моли́твенника тя те́пла стяжа́хом и ско́раго помо́щника/ и я́ко сте́ну тве́рду и забра́ло недви́жимо и необурева́емо,/ не забу́ди и моли́твенник твои́х,/ избавля́я нас от вся́кия ну́жды и печа́ли, да, ра́дующеся, зове́м:/ лю́дие, превозноси́те Го́спода во ве́ки.</p>
<p>Чудесе́м исто́чник ра́ка твоя́ яви́ся, Макси́ме преблаже́нне,/ от нея́же вси, оби́льно притека́ющим,/ прие́млют телесе́м здра́вие и душа́м спасе́ние твои́ми моли́твами,/ да, ра́дующеся, зове́м:/ лю́дие, превозноси́те Го́спода во ве́ки.</p>
<p>Ше́ствие свое́ до́бре сконча́л еси́,/ и мирски́й мяте́ж, а́ки безбу́рное приста́нище, преплы́л еси́,/ и а́нгельски на земли́ пожи́л еси́,/ пло́ть свою́ ду́хови покори́л еси́,/ и ны́не на Небесе́х предстои́ши всех Царю́ Христу́,/ помина́й нас, чту́щих твое́ обре́тение, зову́щих:/ лю́дие, превозноси́те его́ во ве́ки.</p>
<p><red>Богоро́дичен:</red> Ще́драго и Человеколюби́ваго Спа́са поро́ждши, Чи́стая,/ того́ моли́ уще́дрити раба́ Твоего́ и к покая́ния пути́ наста́ви,/ лука́ваго собла́зны от се́рдца моего́ отжени́,/ того́же изба́ви ловле́ния и огня́ ве́чнаго исхити́,/ я́ко да непреста́нно Тя пою́, Чи́стую, во вся ве́ки.</p>
<p><red>Пе́снь 9</red></p>
<p><red>Ирмо́с:</red> <emphasis>Исайе, лику́й,/ Де́ва име́ во чре́ве и ро́ди Сы́на Еманну́ила,/ Бо́га же и Челове́ка, Восто́к и́мя Ему́,/ Его́же велича́юще, Де́ву ублажа́ем.</emphasis></p>
<p>Источа́ет чудеса́ честна́я ра́ка твоя́, преблаже́нне, преизоби́лующи благода́тию,/ и ве́рою приходя́щим здра́вие подае́т,/ тем вси единогла́сно Человеколю́бца Бо́га в пе́снех велича́ем.</p>
<p>Ва́ром со́лнечным и зе́льным мра́зом, о́тче, лю́те опаля́емь,/ и нас, пали́мых грехо́вными страстьми́, ороси́ твои́ми моли́твами/ и изба́ви настоя́щаго гне́ва и скорбе́й,/ да тя непреста́нно велича́ем.</p>
<p>Недосто́йною мое́ю руко́ю принесо́х ти таково́е слове́с изви́тие, Богому́дре Макси́ме,/ не пре́зри, но приими́ сия́ и моли́ за мя Творца́, своего́ Влады́ку и Го́спода,/ та́мошняго мя изба́вити муче́ния/ и ми́лость обрести́ в де́нь стра́шнаго испыта́ния.</p>
<p><red>Богоро́дичен:</red> Влады́чице ми́ру, Богоро́дице,/ и́же во глубине́ зол поги́бели мене́ погруже́ннаго злоу́мно/ сластьми́ плотски́ми и пристра́стием, вещми́ жития́,/ изведи́, Пресвята́я Де́во, Свои́м милосе́рдием,/ не и́мам бо наде́жды отню́д спасе́ния,/ ве́сь бо е́смь, Чи́стая, во отча́янии,/ да Тя непреста́нно велича́ю.</p>
<p><red>Свети́лен:</red></p>
<p>Ревни́тель бы́сть ди́вному Симео́ну,/ пусты́ню и све́рстника оста́вившему,/ и юро́дство на ся возло́жшему, и Го́рния митропо́лии дости́гшу./ С ни́мже ты ны́не наслажда́ешися, и нас помина́й,/ пра́зднующих твои́х честны́х моще́й обре́тение, Макси́ме Богому́дре.</p>
<p><red>Сла́ва, и ны́не, пра́здника.</red></p>
<p><red>На хвали́тех стихи́ры, глас 8.</red></p>
<p><red>Подо́бен</red>: О, пресла́внаго чудесе́:</p>
<p>О́тче Макси́ме блаже́нне,/ ты от утро́бы мате́рии к Бо́гу прибли́жился еси́/ и во юро́дство во́лею преложи́ся Христа́ ра́ди,/ же́стоко житие́ на земли́ показа́л еси́/ и мно́гих тем удиви́л еси́,/ отню́дуже и дарова́ния чуде́с от Христа́ прия́л еси́,/ исцеля́ти разли́чныя неду́ги/ притека́ющим к ра́це моще́й твои́х./ Ему́же моли́ся спасти́ души́ на́ша.</p>
<p>Со́лнца светле́йша, просвеще́на душе́ю/ и Боже́ственными блиста́нии/ Ру́сскую зе́млю просвеща́юща,/ Макси́ма вседо́бляго ублажа́ем,/ тьму́ нече́стия отгоня́ща,/ ве́рным засту́пника и помо́щника в беда́х и в печа́лех,/ и я́ко оте́честву лю́бца,/ и предста́теля и моли́твенника о душа́х на́ших.</p>
<p>Благоуха́ет ра́ка честны́х моще́й твои́х,/ Богоблаже́нне Макси́ме,/ Святы́я бо Тро́ицы дом себе́ соде́лал еси́,/ и словесы́ твои́ми богодухнове́нными лю́ди удиви́л еси́,/ и Ру́сскую зе́млю облагоуха́л еси́,/ и ны́не мо́лим тя:/ поми́луй нас всех,/ и́же ве́рою обре́тение моще́й твои́х почита́ющих,/ к Бо́гу дерзнове́ние я́ко стяжа́в, Богоблаже́нне.</p>
<p><red>Сла́ва, глас 6:</red></p>
<p>Рачи́тель быв, о́тче, Небе́снаго жития́/ и равностоя́тель Безпло́тных сил,/ Макси́ме преблаже́нне,/ ру́сское утвержде́ние,/ моско́вский свети́льниче и вселе́нныя удобре́ние,/ прииди́ ны́не к нам,/ пра́зднующим пресве́тлое обре́тение моще́й твои́х,/ и приими́ ма́лое на́ше моле́ние,/ и испроси́ нам у Христа́ ми́ра и ве́лия ми́лости.</p>
<p><red>И ны́не, пра́здника.</red></p>
<p><red>Славосло́вие вели́кое. И отпу́ст.</red></p>
<p><red>НА ЛИТУРГИ́И СЛУ́ЖБА ПРЕПОДО́БНИЧЕСКАЯ.</red></p>
<p><red>Моли́тва</red></p>
<p>Уго́дниче Бо́жий, моли́твенниче наш те́плый и ско́рый помо́щниче, блаже́нне Макси́ме! Припа́дающе к ра́це моще́й твои́х, прославля́ем многотру́дныя по́двиги юро́дства твоего́ Христа́ ра́ди, возлюби́в бо Еди́наго Бо́га от всея́ души́ твоея́, ты мирски́ми красо́тами не восхоте́л еси́ наслажда́тися; родна́го жили́ща, любве́ сро́дник, бога́тства и сла́вы вре́менныя отре́клся еси́ и безприю́тное житие́ возлюби́л еси́. Прилежа́в о спасе́нии души́, пло́ть твою́ нагото́ю теле́сною, мра́зом и зно́ем, посто́м и бде́нием, долговре́менным на земли́ лежа́нием изнури́л еси́ и вся стра́сти ея́ ду́хови покори́л еси́, на земли́ пожи́в небе́сно, во пло́ти духо́вно. Умо́м ве́сь к преми́рным взе́мся, плотску́ю му́дрость отри́нул еси́ и, быв мудр о Христе́, юро́д ми́рови показа́лся еси́, от неразу́мных мно́гия оби́ды и бие́ния благоду́шно претерпева́я и мно́гих нечести́вых на пу́ть спасе́ния наставля́я. Те́мже, по сконча́нии твои́х по́двигов, Всепра́ведный Судия́ нетле́нием честны́х твои́х моще́й и мно́гими чудесы́ тя просла́ви, ду́шу же твою́ святу́ю в Небе́сныя оби́тели всели́, иде́же, предстоя́ Престо́лу Непристу́пнаго Боже́ственнаго Све́та, в нем, я́ко в зерца́ле, ви́диши на́ша ну́жды, слы́шиши на́ша к Тебе́ проше́ния и, я́ко друг Христо́в, и́маши ве́лие к Нему́ дерзнове́ние моли́тися о нас. сего́ ра́ди усе́рдно про́сим тя: помоли́ся Го́споду Бо́гу о нас, к земли́ приве́рженных, да и мы, в подража́ние твоему́ ангелоподо́бному на земли́ житию́, не погря́знем в су́етных жите́йских попече́ниих и в земны́х наслажде́ниих, не прельща́емся и не прилепля́емся все́ю душе́ю к тле́нным ми́ра сего́ благо́м, но да обрати́т Госпо́дь Свое́ю благода́тию на́ша мы́сли и жела́ния к Небе́сным и укрепи́т жела́ти восприя́тия бу́дущих нетле́нных сокро́вищ, да пода́ст нам, сла́бым, си́лу к побежде́нию страсте́й, мы́слей и жела́ний грехо́вных, да плени́т наш кичли́вый ум в послуша́ние ве́ры, изба́вит от высокоу́мия, суему́дрия, ло́жных па́губных уче́ний и да́рует нам му́дрость духо́вную, да раствори́т окамене́нная се́рдца на́ша слеза́ми умиле́ния и сокруше́ния о на́ших согреше́ниих, согре́ет их любо́вию к Нему́, на́шему Созда́телю, и к бли́жним на́шим. Испроси́ всем, во вся́кой ну́жди су́щим и к твоему́ заступле́нию прибега́ющим, вся́кий дар, коему́ждо благопотре́бен: больны́м исцеле́ние, печа́льным утеше́ние, бе́дствующим по́мощь, оби́женным защи́ту. Принеси́ ко Го́споду святу́ю моли́тву о всех нас, многогре́шных, я́ко да не по грехо́м на́шим возда́ст нам, ниже́ по беззако́ниим на́шим нака́жет нас, но отврати́т вся́кий гнев, пра́ведно дви́жимый на ны, и проба́вит ми́лость Свою́, вся́ких нужд, бед, напа́стей, скорбе́й и боле́зней нас избавля́я, и и́миже ве́сть судьба́ми да наста́вит нас на пу́ть спасе́ния, пода́ст про́чее вре́мя живота́ на́шего в покая́нии и благоче́стии преити́ и христиа́нскую кончи́ну, неболе́зненну, непосты́дну, ми́рну, и Небе́снаго Ца́рствия насле́дие получи́ти со все́ми святы́ми во ве́ки веко́в. Ами́нь.</p>
<p><red>Обретение мощей блаженного Максима, Христа ради юродивого, Московского чудотворца</red>. Блаженный Максим преставился 11 ноября 1433 года и был погребен у храма во имя святых страстотерпцев Бориса и Глеба на Варваринской улице в Москве. Господу было угодно прославить чудесами Своего угодника: у гроба святого стали совершаться исцеления. 13 августа 1547 года были обретены нетленные мощи блаженного Максима и тогда же ему́ было установлено церковное праздно­вание. В окружной грамоте Митрополита Московского Макария сказано: «Пети и праздновати на Москве, августа в 13 день, новому чудотворцу Максиму, Христа ради юродивому». Но святые мощи блаженного Максима оставались под спудом. Благоговейные чтители памяти святого построили над его могилой придел в честь преподобного Максима Исповедника.</p>
</section>
