<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Слу́жба Ипоста́сней Прему́дрости Бо́жией, Спаси́телю на́шему Го́споду Иису́су Христу́</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж: <red>1-й антифо́н. На</red> Го́споди, воззва́х: <red>стихи́ры, глас 2:</red></p>
<p>Что Тебе́ принесе́м, Христе́,/ Единоро́дный Сы́не Бо́жий,/ А́нгелы покланя́емый,/ челове́ком возжеле́нный и бесо́м вои́стинну стра́шный,/ зерца́ло Присносу́щныя Сла́вы,/ любве́ Бо́жия извеще́ние,/ бу́дущих благ обруче́ние,/ вели́кое сокро́вище душа́м;/ да́руй нам единомы́слие,/ мир и ве́лию ми́лость.</p>
<p>Ки́я свяще́нныя пе́сни/ воспое́м Тебе́, Собезнача́льное Сло́во О́тчее,/ Его́же Херуви́ми обстоя́т, и Серафи́ми слу́жат,/ и вся Небе́сныя си́лы трепе́щут,/ вся́ка же тва́рь послу́шает, и бе́здны боя́тся./ И́мже тьма́ отгнана бы́сть, и диа́вол упраздни́ся,/ и свободи́ся Ада́м от грехо́вных уз,/ Е́вины утоли́шася сле́зы;/ да́руй нам единомы́слие,/ мир и ве́лию ми́лость.</p>
<p>Ко́е благодаре́ние воздади́м Тебе́,/ Ипоста́сная Прему́дросте Бо́жия,/ Сладча́йший Иису́се, Тво́рче и Изба́вителю наш,/ вели́кия ра́ди ми́лости Твое́й/ пло́тию челове́ком я́влься,/ и заблу́ждшее горохи́щное овча́, взыска́в/ и на ра́мо взем, Отцу́ прине́сший,/ Кресто́м и Кро́вию очище́но;/ да́руй вселе́нней единомы́слие,/ мир и ве́лию ми́лость.</p>
<p><red>Та́же стихи́ры Успе́ния 3, глас то́йже</red>: 1. Ки́ими недосто́йными устна́ми: 2. Ка́я стра́шная пе́ния: 3. Ка́я духо́вная пе́ния: <emphasis><red>(зри день сей выше).</red></emphasis></p>
<p><red>Сла́ва, глас 6:</red></p>
<p>Недр Оте́ческих не разлу́чся,/ Единоро́дный Сы́не Бо́жий,/ яви́лся еси́ на земли́/ и с челове́ки пожи́л еси́,/ исполня́я та́йну Боже́ственнаго смотре́ния Твоего́,/ от век и от родо́в сокрове́нную/ и ны́не нам явле́нную/ в спаси́тельнем прише́ствии Твое́м./ Те́мже, безме́рное Твое́ человеколю́бие велича́юще,/ воспева́ем Тя,/ я́ко Творца́ и Изба́вителя и Бо́га на́шего.</p>
<p><red>И ны́не, Успе́ния, глас 8:</red> Уверя́я, Иису́с, Сын Твой, Богоро́дице, и Бог наш: <red>пи́сана в сей де́нь на стихо́вне, </red><emphasis>(зри день сей выше).</emphasis></p>
<p><style name="color-red"/> Та́же вход. Проки́мен дне. И чте́ния.</p>
<p>При́тчей чте́ние <red>(глава́ 8)</red></p>
<p>Госпо́дь созда́ Мя нача́ло путе́й Свои́х в дела́ Своя́,/ пре́жде век основа́ Мя;/ в нача́ле, пре́жде не́же зе́млю сотвори́ти/ и пре́жде не́же бе́здны соде́лати,/ пре́жде не́же произы́ти исто́чником водны́м,/ пре́жде не́же гора́м водрузи́тися,/ пре́жде же всех холмо́в ражда́ет Мя./ Госпо́дь сотвори́ страны́ и пусты́ни,/ и концы́ населе́ны под небесе́м./ Егда́ гото́вяше не́бо, с Ним <red>бех</red>,/ и егда́ отлуча́ше Себе́ престо́л на ве́трех,/ егда́ кре́пки творя́ше Вы́шния о́блаки;/ и я́ко тве́рды полага́ше исто́чники поднебе́сныя,/ внегда́ полага́ти мо́рю преде́л его́,/ и во́ды не мимои́дут уст Его́,/ и кре́пка творя́ше основа́ния земли́,/ бех к Нему́ подо́бна./ Аз <red>бех</red>, о не́йже ра́довашеся,/ по вся же дни веселя́хся пред лице́м Его́ на вся́ко вре́мя.</p>
<p>Прему́дрости Соломо́новы чте́ние <red>(глава́ 7):</red></p>
<p>Всех Художница научи́ мя, Прему́дрость;/ е́сть бо в той Дух ра́зума свят,/ единоро́дный, многоча́стный,/ то́нкий, благодвижный,/ све́тлый, нескве́рный, я́сный,/ невреди́тельный, благолюби́вый, остр,/ невозбра́нен, благоде́лателен, человеколюби́в,/ изве́стный, кре́пкий, безпеча́льный,/ всеси́льный, всеви́дяй/ и сквозе́ вся проходя́й ду́хи разуми́чныя, чи́стыя, тонча́йшия./ Вся́каго бо движе́ния подви́жнейша е́сть Прему́дрость:/ достиза́ет же и проницает сквозе́ вся́ческая ра́ди Свое́й чистоты́./ Па́ра бо е́сть си́лы Бо́жия/ и излия́ние Вседержи́теля сла́вы чи́стое:/ сего́ ра́ди ничто́же оскверне́но на ню напа́дает./ Сия́ние бо е́сть Све́та Присносу́щнаго,/ и зерца́ло непоро́чно Бо́жия де́йствия,/ и о́браз благосты́ни Его́.</p>
<p>Проро́чества Иса́иина чте́ние <red>(глава́ 25):</red></p>
<p>Го́споди, Бо́же мой, просла́влю Тя,/ воспою́ И́мя Твое́, я́ко сотвори́л еси́ чу́дная дела́,/ сове́т дре́вний и́стинный:/ да бу́дет, Го́споди./ Я́ко положи́л еси́ гра́ды в пе́рсть,/ гра́ды тве́рдыя, е́же па́сти основа́нием их,/ нечести́вых град да не сози́ждется в век./ Сего́ ра́ди благословя́т Тя лю́дие ни́щии,/ и гра́ди челове́ков оби́димых возблагословя́т Тя./ Был бо еси́ вся́кому гра́ду смире́нному Помо́щник,/ и изнемога́ющим за оскуде́ние покро́в,/ от челове́к злых изба́виши их:/ покро́в жа́ждущих и дух челове́ков оби́димых./ А́ки челове́цы малоду́шнии, жа́ждущии в Сио́не,/ я́ко изба́виши их от челове́к нечести́вых,/ и́мже нас пре́дал еси́./ И сотвори́т Госпо́дь Савао́ф всем язы́ком:/ на горе́ сей испию́т ра́дость, испию́т вино́./ Пома́жутся ми́ром на горе́ сей;/ преда́ждь сия́ вся язы́ком:/ той бо сове́т на вся язы́ки./ Поже́рта бу́дет сме́рть возмо́гши,/ и па́ки отъя́т Госпо́дь Бог вся́ку сле́зу от вся́каго лица́;/ поноше́ние люде́й отъя́т от всея́ земли́,/ уста́ бо Госпо́дня глаго́лаша сия́./ И реку́т в де́нь о́ный:/ се Бог наш, На́ньже упова́хом, и спасе́т нас;/ Сей Госпо́дь, потерпе́хом Его́, и возра́довахомся,/ и возвесели́хомся о спасе́нии на́шем.</p>
<p><red>На лити́и стихи́ры Успе́ния, глас 1:</red> Подоба́ше самови́дцем Сло́ва и слуга́м: <red>Та́же глас 2:</red> Всенепоро́чная Неве́ста: <red>Сла́ва, и ны́не, глас 3:</red> Прииди́те, вси концы́ земни́и <red>(пи́саны на са́мый пра́здник, </red><emphasis>зри</emphasis><emphasis> </emphasis><emphasis><red>день 15-й</red></emphasis><red>).</red></p>
<p><red>На стихо́вне стихи́ры Успе́ния со стихи́ их (</red><emphasis>зри</emphasis><emphasis> </emphasis><emphasis><red>день 15-й</red></emphasis><red>).</red></p>
<p><red>Сла́ва, Прему́дрости, глас 6:</red></p>
<p>Го́споди, воплоти́лся еси́, я́коже восхоте́л еси́,/ изво́лил еси́ восприя́ти нищету́ на́шу/ и бога́тство благосе́рдия показа́л еси́./ Сла́вим Тя, Человеколю́бче,/ смотре́ния Твоего́ та́инство почита́юще/ и моля́щеся даро́вати нам оставле́ние прегреше́ний на́ших,/ мир и ве́лию ми́лость.</p>
<p><red>И ны́не, Успе́ния, глас 4:</red> Егда́ изшла́ еси́, Богоро́дице Де́во: <red>(пи́сана на</red> <red>са́мый пра́здник,</red> <emphasis><red>зри</red></emphasis><emphasis> </emphasis><emphasis><red>день 15-й</red></emphasis><red>).</red></p>
<p><red>На благослове́нии хле́бов тропа́рь Прему́дрости, два́жды. И Успе́ния, еди́ножды.</red></p>
<p><red>Тропа́рь Прему́дрости, глас 1:</red></p>
<p>На Престо́ле огнезра́чием/ в Вы́шних седя́й со Отце́м Безнача́льным и Боже́ственным Твои́м Ду́хом,/ благоволи́л еси́ яви́тися на земли́, я́ко челове́к,/ исполня́я предве́чный о нас Сове́т Святы́я Тро́ицы, Христе́ Иису́се;/ сего́ ра́ди и пострада́л еси́ пло́тию,/ да спасе́ши мир и вознесе́ши избра́нные Твоя́,/ иде́же при́сно, я́ко Бог, во сла́ве ца́рствуеши./ Сла́ва всеблаго́му Твоему́ Сове́ту,/ Сла́ва прему́дрому смотре́нию Твоему́,/ Сла́ва неизрече́нному снизхожде́нию Твоему́, Еди́не Человеколю́бие.</p>
<p><red>Ин тропа́рь Прему́дрости, глас 8:</red></p>
<p>Прему́дрость О́тчая,/ Сия́ние сла́вы и О́бразе Ипоста́си Его́,/ в нача́ле Небеса́ и зе́млю основа́вый,/ благослови́ достоя́ние Твое́,/ сохрани́ в ми́ре Це́рковь и град Твой и лю́ди Твоя́ спаси́.</p>
<p><red>На У́ТРЕНИ</red></p>
<p><red>На</red> Бог Госпо́дь: <red>тропа́рь Прему́дрости, два́жды.</red> Сла́ва, и ны́не, <red>Успе́ния.</red></p>
<p><red>По 1-м и 2-м сти́хословиих седа́льны Успе́ния (</red><emphasis>зри</emphasis><emphasis> </emphasis><emphasis><red>день 15-й</red></emphasis><red>)</red></p>
<p><red>Велича́ние:</red></p>
<p>Велича́ем Тя,/ Единоро́дный Сы́не Бо́жий, Иису́се Христе́,/ вся прему́дростию Твое́ю в нача́ле сотво́ршаго/ и челове́ческий па́дший род от ве́чныя сме́рти/ всеми́лостивно искупи́вшаго.</p>
<p><red>По полиеле́и седа́лен Успе́ния (</red><emphasis>зри</emphasis><emphasis> </emphasis><emphasis><red>день 15-й</red></emphasis><red>)</red>.</p>
<p><red>Та́же степе́нна, 1-й антифо́н 4-го гла́са. Проки́мен, глас 4:</red> Прииди́те, возра́дуемся Го́сподеви,/ воскли́кнем Бо́гу, Спаси́телю на́шему. <red>Стих:</red> Избавле́ние посла́ лю́дем Свои́м, запове́да в век заве́т Свой. Вся́кое дыха́ние: <red>Ева́нгелие от Иоа́нна (глава́ 3, ст. 13-17):</red> Рече́ Госпо́дь: никто́же взы́де на Не́бо: <red>коне́ц:</red> но да спасе́тся Им мир.</p>
<p><red>По 50-м псалме́, Сла́ва:</red> Вся́ческая дне́сь ра́дости испо́лнишася,/ Бог Госпо́дь, и яви́ся нам.</p>
<p><red>И ны́не, то́йже.</red></p>
<p><red>Та́же</red> Поми́луй мя, Бо́же: <red>и стихи́ра, глас 6 (зри Сла́вник на</red> Го́споди, воззва́х: <emphasis><red>страницы 144-145).</red></emphasis></p>
<p><red>Кано́ны Иису́су Сладча́йшему, глас 2 и Успе́нию сего́ дне, глас 1.</red></p>
<p><red>Кано́н Иису́су Сладча́йшему. Пе́снь 1 </red></p>
<p><red>Ирмо́с:</red> <emphasis>Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло е́сть:/ препросла́вленный Госпо́дь сла́вно бо просла́вися.</emphasis></p>
<p>Иису́се Сладча́йший Христе́, Иису́се Долготерпели́ве,/ души́ моея́ я́звы исцели́, Иису́се,/ и услади́ се́рдце мое́, Многоми́лостиве, молю́ся,/ Иису́се, Спа́се мой, да велича́ю Тя, спаса́емый.</p>
<p>Иису́се Сладча́йший Христе́, Иису́се, отве́рзи покая́ния ми две́рь, Человеколю́бче Иису́се,/ и приими́ мя, Тебе́ припа́дающа и те́пле прося́ща,/ Иису́се, Спа́се мой, согреше́ний проще́ния.</p>
<p>Иису́се Сладча́йший Христе́, Иису́се, исхити́ мя из руки́ льсти́ваго велиа́ра, Иису́се,/ и сотвори́ десна́го предстоя́теля сла́вы Твоея́, Иису́се, Спа́се мой,/ ча́сти шу́ия мя избавля́яй.</p>
<p><red>Богоро́дичен:</red> Иису́са ро́ждшая Бо́га, Влады́чице,/ моли́ о непотре́бных рабе́х, Пречи́стая,/ я́ко да му́ки моли́твами Твои́ми изба́вимся, Нескве́рная, оскверне́ннии,/ сла́вы присносу́щныя наслажда́ющеся.</p>
<p><red>Пе́снь 3</red></p>
<p><red>Ирмо́с:</red> <emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ не́сть свят, я́коже Бог наш,/ и не́сть пра́веден, па́че Тебе́, Го́споди.</emphasis></p>
<p>Услы́ши, Человеколю́бче Иису́се мой, раба́ Твоего́, вопию́ща во умиле́нии,/ и изба́ви мя, Иису́се, осужде́ния и му́ки,/ Еди́не Долготерпели́ве, Иису́се Сладча́йший Многоми́лостиве.</p>
<p>Подыми́ раба́ Твоего́, Иису́се мой, припа́дающа со слеза́ми, Иису́се мой,/ и спаси́, Иису́се мой, ка́ющагося мя и гее́нны, Влады́ко, изба́ви,/ Иису́се Сладча́йший Многоми́лостиве.</p>
<p>Вре́мя, Иису́се мой, е́же дал ми еси́, во стра́сти ижди́х, Иису́се мой./ Те́мже, Иису́се мой, не отве́ржи мя, но воззови́, молю́ся,/ Влады́ко, Иису́се Сладча́йший, и спаси́.</p>
<p><red>Богоро́дичен:</red> Де́во, ро́ждшая Иису́са моего́,/ моли́ изба́вити ми гее́нны,/ еди́но предста́тельство оскорбля́емых, Богоблагода́тная,/ и сподо́би мя жи́зни, Всенепоро́чная, нестаре́ющияся.</p>
<p>Та́же ипакои́ Успе́ния, глас 8 <red>(</red><emphasis>зри</emphasis><emphasis> </emphasis><emphasis><red>день 15-й</red></emphasis><red>)</red>.</p>
<p><red>Пе́снь 4</red></p>
<p><red>Ирмо́с:</red> <emphasis>Прише́л еси́ от Де́вы не хода́тай ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: Сла́ва си́ле Твое́й, Го́споди.</emphasis></p>
<p>Исцели́, Иису́се мой, души́ моея́ я́звы, Иису́се мой, молю́ся/ и руки́ мя исхити́, Иису́се мой Благоутро́бне, душетле́ннаго велиа́ра и спаси́.</p>
<p>Согреши́х, Иису́се мой Сладча́йший, Благоутро́бне,/ Иису́се мой, спаси́ мя, прибега́ющаго к покро́ву Твоему́, Иису́се Долготерпели́ве,/ и Ца́рствия Твоего́ мя сподо́би.</p>
<p>Никто́же согреши́, Иису́се мой, я́коже согреши́х аз, окая́нный,/ но припа́даю, моля́ся:/ Иису́се мой, спаси́ мя и жи́зни, Иису́се мой, насле́дие ми да́руй.</p>
<p><red>Богоро́дичен: </red>Всепе́тая, Иису́са ро́ждшая Го́спода,/ Того́ моли́ изба́вити му́ки вся, пою́щия Тя,/ и Богоро́дицу вои́стинну имену́ющия.</p>
<p><red>Пе́снь 5</red></p>
<p><red>Ирмо́с:</red> <emphasis>Просвеще́ние во тьме́ лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.</emphasis></p>
<p>Ты просвеще́ние, Иису́се мой, ума́ моего́,/ Ты спасе́ние отча́янныя души́ моея́, Спа́се,/ Ты, Иису́се мой, му́ки изба́ви и гее́нны мя, зову́ща:/ спаси́, Иису́се мой, Христе́, мя, окая́ннаго.</p>
<p>Всеконе́чно, Иису́се мой, к стра́сти безче́стия низве́ржен, ны́не зову́:/ Ты, Иису́се мой, по́мощи ми ру́ку низпосла́в, исто́ргни зову́ща:/ спаси́, Иису́се мой Христе́, мя, окая́ннаго.</p>
<p>Оскверне́н ум, Иису́се мой, обнося́, взыва́ю Ти:/ очи́сти мя от скве́рны прегреше́ний/ и изба́ви мя во глубины́ зло́бы от неве́дения низпопо́лзшагося, Спа́се Иису́се мой,/ и спаси́ мя, молю́ся.</p>
<p><red>Богоро́дичен:</red> Иису́са ро́ждшая, Отрокови́це Богороди́тельнице,/ Того́ умоли́ спасти́ вся правосла́вныя, мона́хи и мирски́я/ и гее́нны изба́вити зову́щия:/ ра́зве Тебе́ предста́тельства тве́рдаго не зна́ем.</p>
<p><red>Пе́снь 6</red></p>
<p><red>Ирмо́с:</red> <emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>Иису́се мой, Христе́ Многоми́лостиве,/ испове́дающася приими́ мя, Влады́ко, о Иису́се!/ И спаси́ мя, и от тли, Иису́се, мя исхити́.</p>
<p>Иису́се мой, никто́же бы́сть ин блудни́к, я́коже аз, стра́стный,/ о Иису́се Человеколю́бче,/ но Ты, Иису́се, мя спаси́.</p>
<p>Иису́се мой, блудни́цу, и блу́днаго, и Манасси́ю, и мытаря́ преидо́х, о Иису́се мой, страстьми́,/ и разбо́йника, Иису́се, и ниневи́тяны.</p>
<p><red>Богоро́дичен:</red> Иису́са Христа́ моего́ ро́ждшая, Пречи́стая Де́во, еди́на нескве́рная,/ оскверне́на су́ща мя моли́тв Твои́х иссо́пом ны́не очи́сти.</p>
<p><red>Конда́к Прему́дрости, глас 8:</red></p>
<p>Избра́нному пре́жде век соде́лати спасе́ние ми́ра,/ Вели́каго Сове́та А́нгелу, Сы́ну Бо́жию, Иису́су Христу́,/ прииди́те, ве́рнии, поклони́мся и припаде́м Ему́,/ сла́вяще неизрече́нное о нас Боже́ственное смотре́ние,/ и, я́ко изба́вленным от ве́чныя сме́рти,/ вознесе́м Ему́, Спаси́телю на́шему и Бо́гу, благода́рственную пе́снь,/ душа́ми чи́стыми и нескве́рными устна́ми взыва́юще:/ Сла́ва Тебе́, Го́споди, Сла́ва Тебе́.</p>
<p><red>И́кос:</red></p>
<p>И́же пре́жде денни́цы Божество́м Твои́м/ на Небесе́х от Отца́ без ма́тере рожде́н/ и вре́менно челове́чеством на земли́ без отца́ от Пречи́стыя Де́вы возсия́вый,/ и, вочелове́чився, Божество́ Свое́ во пло́ти показа́вый,/ и во́лею пло́тию кре́стную сме́рть прии́мый,/ и погребе́нием еси́ а́да плени́вый,/ и самовла́стно из ме́ртвых пло́тию воскресы́й,/ и на Небеса́ ко Отцу́ пло́тию вознесы́йся, Еди́н сый Святы́я Тро́ицы,/ спокланя́емый со Отце́м и Святы́м Ду́хом./ Сла́ва Тебе́, подаю́щему ве́лию ми́лость, Сла́ва Тебе́.</p>
<p><red>Пе́снь 7</red></p>
<p><red>Ирмо́с:</red> <emphasis>О́бразу злато́му, на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́ема, поя́ху:/ благослове́н еси́, Бо́же оте́ц на́ших.</emphasis></p>
<p>Христе́ Иису́се, никто́же согреши́ на земли́ от ве́ка, о Иису́се мой,/ я́коже согреши́х аз, окая́нный и блу́дный./ Те́мже, Иису́се мой, вопию́ Ти:/ пою́ща мя уще́дри, благослове́н еси́, Бо́же оте́ц на́ших.</p>
<p>Христе́ Иису́се, ко стра́ху Твоему́, вопию́, пригвозди́ мя, о Иису́се мой,/ и окорми́ ны́не ко приста́нищу благооти́шному,/ я́ко да, Иису́се мой Ще́дре, пою́ Ти спаса́емый:/ благослове́н еси́, Бо́же оте́ц на́ших.</p>
<p>Христе́ Иису́се, тьма́ми обеща́х Тебе́ стра́стный,/ о Иису́се мой, покая́ние, но солга́х, окая́нный./ Те́мже, Иису́се мой, вопию́ Ти:/ нечу́вственне пребыва́ющую ду́шу мою́ просвети́, Христе́, отце́в Бо́же благослове́н еси́.</p>
<p><red>Богоро́дичен:</red> Христа́ Иису́са ро́ждшая стра́нно и па́че естества́,/ Того́ моли́, Всенепоро́чная, я́же чрез естество́ моя́ прегреше́ния вся прости́ти ми, Отрокови́це,/ да зову́, спаса́емь:/ благослове́нна еси́ Бо́га пло́тию ро́ждшая.</p>
<p><red>Пе́снь 8</red></p>
<p><red>Ирмо́с:</red> <emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода/ и превозноси́те во вся ве́ки.</emphasis></p>
<p>Тя, Иису́се мой, молю́, я́коже блудни́цу, Иису́се мой, изба́вил еси́ мно́гих согреше́ний,/ та́ко и мене́, Иису́се, Христе́ мой, изба́ви,/ и очи́сти оскверне́нную ду́шу мою́, Иису́се мой.</p>
<p>Преклони́вся, Иису́се, безслове́сными сластьми́,/ безслове́сен яви́хся и ското́м вои́стинну, о Иису́се мой, стра́стно окая́нный уподо́бихся, Спа́се:/ те́мже, Иису́се, безслове́сия мя изба́ви.</p>
<p>Впад, о Иису́се, в душетле́нныя разбо́йники,/ обнажи́хся оде́жды, Иису́се мой, боготка́нныя ны́не/ и лежу́, ра́нами уя́звлен;/ еле́й, Христе́ мой, возле́й на мя и вино́.</p>
<p><red>Богоро́дичен:</red> Иису́са моего́ и Бо́га носи́вшая Христа́ несказа́нно, Богоро́дице Мари́е,/ Того́ моли́ при́сно/ от бед спасти́ся рабо́м Твои́м и певце́м Твои́м, Неискусому́жная Де́во.</p>
<p><red>Пе́снь 9</red></p>
<p><red>Ирмо́с:</red> От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</p>
<p>Манасси́ю, Иису́се мой, мытаря́, блудни́цу, блу́днаго, Ще́дре Иису́се,/ и разбо́йника преидо́х, Иису́се мой, в я́слех сту́дных и безме́стных, Иису́се,/ но Ты, Иису́се мой, предвари́в, мя спаси́.</p>
<p>От Ада́ма, Иису́се мой, согреши́вшия вся пре́жде зако́на и в зако́не, Иису́се,/ и по зако́не, окая́нный, и благода́ти, Иису́се мой, победи́х страстьми́ окая́нно;/ но Ты, Иису́се мой, судьба́ми Твои́ми спаси́ мя.</p>
<p>Да не отлуче́н бу́ду, Иису́се мой, неизрече́нныя Твоея́ сла́вы,/ да не улучу́ ча́сти, Иису́се, шу́ия, Сладча́йший Иису́се,/ но Ты мя десны́м овца́м Твои́м, Христе́ Иису́се мой, сочета́в, упоко́й, я́ко Благоутро́бен.</p>
<p><red>Богоро́дичен:</red> Иису́са, Богоро́дице, Его́же носи́ла еси́, Еди́на Неискусому́жная Де́во Мари́е,/ Того́, Чи́стая, уми́лостиви, я́ко Сы́на Твоего́ и Зижди́теля,/ изба́вити притека́ющия к Тебе́ искуше́ний, и бед, и огня́ бу́дущаго.</p>
<p><red>На 9-й пе́сни</red> Честне́йшую: <red>не пое́м, но пое́м припе́в Прему́дрости</red>: Велича́й, душе́ моя́,/ соде́лавшаго спасе́ние посреде́ земли́ Христа́ Жизнода́вца.</p>
<p><red>Свети́лен Успе́ния:</red> Апо́столи от коне́ц: <red>(</red><emphasis>зри</emphasis><emphasis> </emphasis><emphasis><red>день 15-й</red></emphasis><red>)</red>.</p>
<p><red>На хвали́тех стихи́ры Успе́ния на 4, глас 4:</red></p>
<p id="p1"><strong>1</strong>. В сла́вном успе́нии Твое́м: 2. От коне́ц стеко́шася: 3. И́же Живо́т ро́ждшая: <red>(</red><emphasis>зри</emphasis><emphasis> </emphasis><emphasis><red>день 15-й</red></emphasis><red>).</red></p>
<p><red>Сла́ва, глас 6:</red></p>
<p>Преклони́л еси́ Небеса́, Непостижи́ме Го́споди,/ сшел еси́ во чре́во Де́выя, Неопи́санне,/ быв из Ней Челове́к существо́м же и естество́м,/ да спасе́ши челове́чество/ кра́йния ра́ди Твое́й ми́лости.</p>
<p><red>И ны́не, Успе́ния, глас 1:</red> Подоба́ше самови́дцем Сло́ва и слуга́м: <red>(</red><emphasis>зри</emphasis><emphasis> </emphasis><emphasis><red>день 15-й</red></emphasis><red>)</red>.</p>
<p><red>Славосло́вие вели́кое. Ектении́. И отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны от кано́на Успе́ния, пе́снь 1-я на 4 и Прему́дрости, пе́снь 6-я на 4.</red> <red>По вхо́де пое́м:</red> Спаси́ ны, Сы́не Бо́жий, прише́дый спасти́ мир, пою́щия Ти: аллилу́ия. <red>Проки́мен, глас 4: </red>Я́ко возвели́чишася дела́ Твоя́, Го́споди,/ вся прему́дростию сотвори́л еси́. <red>Стих:</red> Благослови́, душе́ моя́, Го́спода, Го́споди Бо́же мой, возвели́чился еси́ зело́. <red>Апо́стол, 1 Иоа́ннова посла́ния (глава́ 4, ст. 9-14):</red> Возлю́бленнии, о сем яви́ся любы́ Бо́жия в нас: <red>коне́ц:</red> я́ко Оте́ц посла́ Сы́на Спаси́теля ми́ру. Аллилу́ия, глас 3: Воспо́йте Го́сподеви пе́снь но́ву, воспо́йте Го́сподеви, вся земля́. <red>Стих:</red> Возвести́те во язы́цех сла́ву Его́, во всех лю́дех чудеса́ Его́. <red>Ева́нгелие от Луки́, зача́ло 13. Прича́стен: </red>Избавле́ние посла́ Госпо́дь лю́дем Свои́м.</p>
<p><red>На моле́бне</red></p>
<p><red>Проки́мен у́тренний. Ева́нгелие от Иоа́нна (глава́ 12, ст. 46-50)</red>: Рече́ Госпо́дь ко прише́дшим к Нему́ иуде́ом: Аз свет в мир приидо́х: <red>коне́ц:</red> якоже рече́ Мне Оте́ц, та́ко глаго́лю.</p>
<p><red>Моли́тва</red></p>
<p><red>Спаси́телю на́шему, Го́споду Иису́су Христу́</red></p>
<p>Влады́ко Многоми́лостиве, Го́споди Иису́се Христе́, Безнача́льнаго Отца́ Собезнача́льный и Соприсносу́щный Сы́не, Непостижи́мая Му́дросте, Непристу́пный Све́те, Вседе́тельная и Всесодержи́тельная Си́ло, всемогу́щим сло́вом Твои́м от не су́щих во е́же бы́ти приведы́й вся́ческая и все держа́вною во́лею Твое́ю управля́яй и устроя́яй всем благопотре́бная и поле́зная! Благода́рно испове́дуем Твое́ Боже́ственное о нас промышле́ние, велича́ем непостижи́мую та́йну Твоего́ смотре́ния и с ве́рою прие́млем спаси́тельную благода́ть Твою́. Ты бо, неизглаго́ланная благосты́не, не по беззако́нием на́шим творя́й нам, но по безме́рному благоутро́бию Твоему́ ми́луяй и спаса́яй нас, благоизво́лил еси́, исполня́я Сове́т и изволе́ние О́тчее, истощи́в Себе́, сни́ти на зе́млю и немощно́е естество́ челове́ческое восприя́ти, в не́мже пострада́в во́лею, закла́лся еси́ на кресте́, я́ко а́гнец непоро́чный, за грехи́ ми́ра, и, сим стра́шным и спаси́тельным священноде́йствием преклони́в пра́вду Боже́ственную на ми́лость, Хода́тай Бо́гу и челове́ком яви́лся еси́, и па́дшее и растле́нное естество́ на́ше возста́вил еси́, и обнови́л и освяти́л еси́, я́ко бы́ти ве́рующим в Тя и Небе́снаго Бо́га Отца́ святы́м и непоро́чным, в насле́дие нетле́нно и неувяда́емо, соблюде́но на Небесе́х. Те́мже мо́лимся Тебе́, Спаси́телю наш, при́зри ми́лостивно на нас, и приими́ на́ше испове́дание, хвалу́ и благодаре́ние за вся, я́же возда́л и угото́вал еси́ нам, ве́рующим в Тя и испове́дующим всесвято́е И́мя Твое́. Спаси́, Го́споди, лю́ди Твоя́ и благослови́ достоя́ние Твое́. Помяни́ в щедро́тах Твои́х Це́рковь Твою́ святу́ю, ю́же стяжа́л еси́ честно́ю Твое́ю Кро́вию, утверди́, умири́, разшири́ и сохрани́ ю непреобори́му и непоколеби́му и а́довыми враты́, но да сокруша́тся пред не́ю и исче́знут вся сопроти́вныя си́лы и да расточа́тся вси врази́, ви́димо и неви́димо ополча́ющиися, е́же озло́бити достоя́ние Твое́ и разори́ти заве́т святы́й Твой. Осени́ Боже́ственным благослове́нием Твои́м страну́ Росси́йскую, сохраня́я <red>ю</red> в ми́ре, благоде́нствии и тишине́, побе́ду же и одоле́ние на супоста́ты ея́ да́руя. Отжени́ от правове́рнаго оте́чества на́шего вся́каго ду́ха ле́стча, внося́щаго к нам пле́велы ло́жных уче́ний и си́лящагося водвори́ти у нас нра́вы и обы́чаи, проти́вныя святы́м за́поведем Твои́м; утверди́ нас в Правосла́вием испове́дании ве́ры и соде́лай ны ревни́тели оте́ческих преда́ний и вся́ких до́брых христиа́нских дел, да вы́ну сия́ет в оте́честве на́шем свет и́стинный и сла́вится в род и род пречестно́е и пребоже́ственное И́мя Твое́. Спаси́, Го́споди, и поми́луй град сей, в не́мже живе́м, и вся гра́ды и ве́си, и всю страну́ благослове́нныя па́ствы Росси́йския; всех правосла́вно ве́рующих в Тя в ми́ре, тишине́ и благоде́нствии соблюди́, Це́ркви Святе́й и вся́кому нача́лу и вла́сти послу́шны и благопоко́рны соде́лай и все́ми христиа́нскими доброде́тельми украси́, отпа́дшия же и проти́вящияся к едине́нию с Свято́ю Правосла́вною Це́рковию спаси́тельною Твое́ю благода́тию призови́, боже́ственным сло́вом Твои́м просвети́ и обрати́, я́ко Благи́й и Человеколю́бец. Спаси́, Го́споди, и святы́й храм сей, его́же поста́вил и утверди́л еси́, я́ко столп кре́пости, да́же до сего́ дне, мно́гое число́ лет неразруши́мо и невреди́мо сохраня́я, в не́мже в моли́твах призыва́ем Тя и слу́жим Тебе́, живу́щему на Небеси́ Царю́ веко́в, и́мже украша́ется и освяща́ется град наш и низпосыла́ется Твоя́ Боже́ственная благода́ть на вся гра́ды и ве́си страны́ на́шея. Да пребу́дет на нем, мо́лим Тя, Го́споди, и во пре́дняя в род и род Твое́ Боже́ственное благослове́ние, да прино́сится в нем вы́ну благоприя́тная Тебе́ моли́тва и да излива́ется чрез него́ на всех моля́щихся и с ве́рою призыва́ющих Тя Твоя́ спаси́тельная благода́ть, ми́лующая и избавля́ющая нас от всех бед. Помяни́, Го́споди, во Ца́рствии Твое́м раб Твои́х <emphasis>(и́мя рек)</emphasis>, воздви́гших Тебе́ сей святы́й и приснопа́мятный дом на земли́ во сла́ву прему́дрости Твое́й, явле́нныя в та́йне спасе́ния ми́ра, и в похвалу́ всечестна́го и всеблаже́ннаго успе́ния Пречи́стыя Ма́тере Твое́й, и, прости́в им вся, я́же соде́лаша, я́ко челове́цы, прегреше́ния, ве́ры ра́ди и любве́ к Тебе́, Бо́гу и Спаси́телю на́шему, возда́ждь им Небе́сными и ве́чными благи́ми в Пренебе́снем и Боже́ственнем до́му Твое́м. Помяни́ в щедро́тах Твои́х, Ми́лостиве, преосвященных иера́рхов, от созда́ния хра́ма сего́ благоукраше́нию его́ усе́рдно послужи́вших, и всех правосла́вных христиа́н, с ве́рою и любо́вию плодоноси́вших и доброде́явших в нем и ны́не святы́ми же́ртвами и благотворе́нии поревнова́вших к благоле́пию и сла́ве его́, и о́нем блаже́нное упокое́ние и ве́чное ра́дование в Ца́рствии Небе́снем, сим же здра́вие, благоде́нствие и в ве́ре и благи́х де́лех преспе́яние ко спасе́нию душ всеми́лостивно да́руй.</p>
<p>Прему́дрый и Всеблаги́й Го́споди, Спаси́телю наш! Просвети́вый сия́нием прише́ствия Твоего́ ми́ра концы́ и сопризва́вый нас в Це́рковь Твою́ Святу́ю с обетова́нием насле́дия нетле́нных и ве́чных благ, при́зри ми́лостивно и на нас, недосто́йных рабо́в Твои́х, и не помяни́ беззако́ний на́ших, но по безме́рному благоутро́бию Твоему́ осла́би, оста́ви, прости́ нам вся прегреше́ния на́ша. А́ще бо и преступа́ем святу́ю во́лю Твою́, но не отмета́емся Тебе́, Бо́га и Спа́са на́шего: Тебе́ еди́ному согреша́ем, но и Тебе́ еди́ному слу́жим, в Тя еди́наго ве́руем, к Тебе́ еди́ному прибега́ем и Твои́ то́чию раби́ бы́ти хо́щем. Помяни́ не́мощь естества́ на́шего и обдержа́щия нас повсю́ду искуше́ния врага́ и пре́лести и собла́зны ми́ра, и́хже ра́ди без Тебе́, я́коже рекл еси́, не мо́жем твори́ти ничесо́же, и Сам очи́сти и спаси́ нас, Сам просвети́ умы́ на́ша, е́же непоколеби́мо ве́ровати в Тя, Еди́наго Спа́са и Изба́вителя на́шего, Сам подви́гни се́рдца на́ша, е́же всеце́ло люби́ти Тя, Еди́наго Бо́га и Творца́ на́шего, Сам напра́ви стопы́ на́ша, е́же непреткнове́нно ходи́ти во све́те за́поведей Твои́х. Ей, Го́споди, Спаси́телю наш, яви́ нам вели́кую и бога́тую ми́лость Твою́, И́же по неизглаго́ланней любви́ Твое́й и страда́ти за нас изво́лил еси́, и всеси́льною Боже́ственною Твое́ю благода́тию, предста́тельством же Пречи́стыя и Пренепоро́чныя Святы́я Ма́тере Твоея́ Мари́и, Е́йже честно́е и Блаже́нное успе́ние и к Тебе́, Сы́ну и Бо́гу, Пренебе́сное возше́ствие ны́не пра́зднуем, и моли́твами уго́дников Твои́х, страну́ на́шу честны́ми телесы́ освяща́ющих и вы́ну пред Тобо́ю за нас хода́тайствующих, сотвори́, да в преподо́бии и пра́вде поживе́м <red>вся</red> дни живота́ на́шего, и та́ко досто́йни бу́дем во второ́е сла́вное прише́ствие Твое́ услы́шати от <red>Тебе</red>́ ми́лостивое призыва́ние в Ца́рствие Небе́сное, е́же получи́ти сподо́би нас, гре́шных и недосто́йных рабо́в Твои́х, и в наслажде́нии неизрече́нных красо́т его́ сла́вит и Тя вку́пе с Безнача́льным Твои́м Отце́м и Присносу́щным Боже́ственным Ду́хом во ве́ки веко́в. Ами́нь.</p>
<p><emphasis>Исторические све́дения смотри́ день сей вы́ше.</emphasis></p>
</section>
