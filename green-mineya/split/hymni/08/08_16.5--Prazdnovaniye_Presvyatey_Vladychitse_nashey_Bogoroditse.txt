<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Пра́зднование Пресвяте́й Влады́чице на́шей Богоро́дице и Присноде́ве Мари́и ра́ди ико́ны Ея́, имену́емыя «Фео́доровская»</p>
</title><p><red>НА МА́ЛОЙ ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры, глас 1.</red></p>
<p><red>Подо́бен</red> Небе́сных чино́в:</p>
<p>Небе́сныя си́лы вся ра́дуются и веселя́тся,/ и пресла́вно слу́жат чу́дней Бо́жия Ма́тере ико́не,/ и к весе́лию град Кострому́ и всю страну́ Ру́сскую созыва́ют,/ и спасе́ние ми́рови сказу́ют,/ возвеща́юще Цари́цы пречу́днаго о́браза прише́ствие,/ всем ве́рным тве́рдое огражде́ние и заступле́ние.</p>
<p>Твоего́ о́браза, Пресвята́я Влады́чице, прише́ствие/ и пресла́вное всем ве́рным явле́ние зря́ще,/ ужа́сни бы́ша костромсти́и жи́телие/ и ра́дости вси испо́лнишася,/ ви́дяще таково́е пресла́вное Бо́жия Ма́тере сокро́вище,/ спасе́ние и просвеще́ние душ на́ших.</p>
<p>С преми́рными чи́ны а́нгельскими/ дне́сь вси, наро́ди Ру́сстии, духо́вно возвесели́мся,/ пра́зднующе торжество́ Бо́жия Ма́тере,/ пречу́дное Цари́цына о́браза к нам прише́ствие;/ исто́чник ми́рови приснотеку́щий яви́ся дне́сь,/ незави́стныя да́ры и исцеле́ние всем подая́й.</p>
<p><red>Сла́ва, и ны́не, глас 5:</red></p>
<p>Стра́нно чу́до прише́ствия/ Твоего́ пречи́стаго о́браза, Влады́чице,/ удивля́ет же и просвеща́ет земноро́дныя/ светоно́сною свое́ю благода́тию,/ омрача́ет и прогоня́ет полки́ иноплеме́нныя,/ подае́т здра́вие и одоле́ние на сопроти́вныя ве́рным лю́дем,/ но, о Де́во и Ма́ти Чи́стая, ро́ждшая Царя́ Христа́,/ Преблагослове́нная Влады́чице,/ удиви́ и на мне щедро́ты Твоя́ милосе́рдыя,/ да со все́ми и аз пою́ Твоя́ пресла́вная вели́чия.</p>
<p><red>На стихо́вне стихи́ры, глас 2.</red></p>
<p><red>Подо́бен:</red> Егда́ от Дре́ва:</p>
<p>О Де́во Госпоже́ Богоро́дице,/ ко́е Тебе́ ны́не принесе́м благодаре́ние/ мы, недосто́йнии раби́ Твои́,/ или́ ки́я досто́йныя пе́сни воспое́м/ светоза́рнаго Твоего́ о́браза цельбоно́снаго явле́нию/ и Преве́чнаго Младе́нца, Бо́жия Сло́ва,/ Христа́ Бо́га на́шего и Царя́ всех?</p>
<p><red>Стих:</red> Слы́ши, Дщи, и ви́ждь,/ и приклони́ у́хо Твое́.</p>
<p>О Пресвята́я Госпоже́, Де́во Богоро́дице, Влады́чице,/ не забу́ди нас, смире́нных и недосто́йных раб Твои́х,/ уми́льно чудотво́рней Твое́й ико́не покланя́ющихся/ и благоче́стно восхваля́ющих Твоя́ пресла́вная вели́чия,/ Ты бо спаса́еши нас от всех бед и напа́стей/ Ма́терними Твои́ми моли́твами.</p>
<p><red>Стих:</red> Лицу́ Твоему́ помо́лятся/ бога́тии лю́дстии.</p>
<p>О Всепе́тая Ма́ти, Де́во Богоро́дице,/ умилосе́рдися на моле́ние на́ше,/ гре́шных и недосто́йных раб Твои́х,/ Твое́ бо есмы́ вси достоя́ние,/ всех нас поми́луй, Пречи́стая,/ на Тя бо вси наде́жду возлага́ем, смире́ннии,/ приими́ сле́зное на́ше приноше́ние/ и изба́ви от вся́кия ско́рби и ну́жды рабы́ Своя́.</p>
<p><red>Сла́ва, и ны́не, глас то́йже:</red></p>
<p>О, ти́хое и необори́мое приста́нище/ всем ско́рбным еси́,/ притека́ющим к Тебе́, Де́во Богоневе́сто!/ Ко́е Тебе́ принесе́м благодаре́ние,/ коне́чное на́ше неможе́ние позна́вше?/ Ви́дяще к нам Твоего́ чудотво́рнаго о́браза прише́ствие,/ незави́стныя да́ры целе́бныя нам подаю́ща,/ мо́лимтися, Всепе́тая, и Тебе́ про́сим/ неотсту́пно с на́ми пребыва́ти во ве́ки,/ всем подаю́щи ве́лию ми́лость.</p>
<p><red>Тропа́рь пи́сан на вели́цей вече́рни</red>.</p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж: <red>1-й антифо́н. На</red> Го́споди, воззва́х: <red>стихи́ры на 8, глас 2.</red></p>
<p><red>Подо́бен: </red>Ки́ими похва́льными венцы́:</p>
<p>Ки́ими светогла́сными пе́сньми/ воспое́м Богоро́дицу?/ Честне́йшую всея́ тва́ри, и Святе́йшую Херуви́м и Серафи́м,/ и всех святы́х Цари́цу,/ в Не́йже благоизво́ли всели́тися Вы́шний/ и е́же о Ней спасе́ние ми́ру соде́ла,/ ны́не же в Боже́ственнем торжестве́ святы́я Свое́й ико́ны/ подаю́щую всем ве́рным бога́тно целе́бныя ми́лости.</p>
<p>Ки́ими немо́лчными пе́нии/ воспое́м Богоро́дицу?/ В боле́знех Враче́бницу/ и печа́льным всем утеше́ние,/ в ну́ждах су́щим ско́рое поможе́ние,/ злосла́вным всем посрамле́ние,/ Ея́же ра́ди к нам ми́лости, явле́ния святы́я ико́ны,/ шата́ния враго́в Христо́с низложи́,/ име́яй ве́лию ми́лость.</p>
<p>Ки́ими проро́ческими веща́нии/ похва́лим Богоро́дицу?/ В да́льных страна́х вся ви́дящи,/ и отстоя́щих, я́ко близ су́щих, явля́ющися Помо́щница Нело́жная,/ и всю вселе́нную назира́ющи, ны́не Боже́ственным сокро́вищем Свои́м,/ пречу́днаго о́браза явле́нием,/ град Кострому́ и всю страну́ Росси́йскую обогати́ла еси́,/ подаю́щи всем целе́бныя Своя́ ми́лости.</p>
<p><red>И́ны стихи́ры, глас 5:</red></p>
<p>Ра́дуйся, наде́ждо на́ша и Засту́пнице,/ Преблагослове́нная Де́во Богоро́дице,/ И́же ра́дость от А́нгела прие́мшая/ и ро́ждшая Бо́жию Ипоста́сную Прему́дрость,/ Сло́во, О́тчее Сия́ние,/ Благослове́нная Пресвята́я Богоневе́сто,/ Еди́на от всех Всепе́тая,/ христиа́ном в беда́х Ско́рая Помо́щнице/ и те́плое на́ше заступле́ние,/ правосла́вных всех похвало́ превысо́кая/ и сла́во ве́рным превознесе́нная,/ Па́стыреначальнице на́ша Ру́сская предо́брая,/ И́же ны́не заблу́ждших нас взыска́вшая/ и пречу́дный Свой о́браз к нам посла́ти изво́лившая,/ подаю́щи нам разреше́ние грехо́в/ и ве́лию ми́лость.</p>
<p>Ра́дуйся, Пресвята́я Де́во Богоро́дице,/ спасе́ния на́шего Хода́таице/ и всем ра́досте и благослове́ние,/ Ты бо Еди́на еси́ Небе́сная Цари́ца,/ красне́йшая А́нгелов и челове́ков,/ Иису́са пло́тию родила́ еси́,/ Прекра́снаго па́че всех сыно́в челове́ческих,/ и на пречи́стых рука́х Твои́х Того́ носи́ла еси́,/ и ны́не пречу́днаго Твоего́ о́браза явле́нием/ ви́дим Того́, Изба́вителя своего́,/ с Тобо́ю к нам прише́дшаго/ на взыска́ние нас, заблу́ждших,/ пода́й очище́ние грехо́в/ и ве́лию ми́лость.</p>
<p>Ра́дуйся, вся христолюби́вая Ру́сская земле́,/ Сла́ва бо Госпо́дня на тебе́ возсия́/ пресла́вным явле́нием пречи́стыя ико́ны Богома́тере,/ пречу́дно бо к нам дне́сь прии́де,/ ди́вным про́мыслом всех Бо́га яви́ся./ Лику́й ны́не и весели́ся, ца́рствующий гра́де Москва́,/ я́ко прия́л еси́ в преде́лы твое́й о́бласти/ свы́ше сия́ющую Божества́ зарю́,/ чуде́с благода́ть неизчерпа́емую,/ весели́ся и све́тло торжеству́й, гра́де Кострома́./ Красу́йся и ра́дуйся, це́ркве Бо́жия,/ уясни́ся бо твоя́ добро́та па́че Ааро́ня киво́та,/ и́бо име́еши в себе́ вели́кое вселе́нныя сокро́вище,/ пречу́дную ико́ну Бо́жия Ма́тере,/ Я́же да́рует нам вели́кую и бога́тую ми́лость.</p>
<p><red>Сла́ва, и ны́не, глас 6:</red></p>
<p>Дне́сь ра́дуется ве́рных мно́жество,/ яви́ бо ся Боже́ственная ико́на Твоя́, Влады́чице,/ на ме́сте пусты́ннем,/ на сосно́ве дре́ве стоя́щи,/ я́ко многосве́тлое со́лнце, све́том вели́ким сия́ющи/ и лучи́ ми́лости повсю́ду испуща́ющи,/ вся ве́рныя просвеща́ет./ Дне́сь, ликовству́я, великому́ченик Фео́дор Стратила́т Тебе́ слу́жит/ и, почита́я Тя, от ме́ста на ме́сто ико́ну Твою́ прено́сит, Богома́ти,/ доне́с же Богоизбра́ннаго ме́ста,/ благогове́йно поставля́ет, с досто́йным славосло́вием./ Мы же что Ти принесе́м, бре́ннии,/ и ко́е благохвале́ние прише́ствию Твоему́ сотвори́м?/ Недоумева́ем, то́чию удивля́емся,/ велича́юще Твое́ милосе́рдие,/ е́же на нас показа́ла еси́,/ гра́ду бо Твоему́ щит и побе́ду дарова́ла еси́./ Но, о Пресвята́я,/ моли́ся приле́жно Сы́ну Твоему́ и Бо́гу на́шему/ дарова́ти стране́ на́шей на враги́ побе́ды,/ и ми́ру умире́ние,/ и душа́м на́шим ве́лию ми́лость.</p>
<p><red>Вход. Проки́мен дне. И чте́ния 3 Богоро́дичная </red><emphasis>(зри день 15-й).</emphasis></p>
<p><red>На лити́и стихи́ры, глас 5:</red></p>
<p>Прииди́те, возра́дуемся Присноде́ве,/ вси празднолю́бцы, ру́сстии собо́ри,/ пречу́дное явле́ние ико́ны Бо́жия Ма́тере ублажи́м,/ источа́ет бо нам неоску́дныя ми́лости,/ и избавля́ет от вся́ких бед и напа́стей,/ и освеща́ет Свое́ю ми́лостию,/ тем, вси ве́рнии, соше́дшеся в пресла́внем Ея́ торжестве́,/ чи́стыми усты́ и се́рдцы/ и пе́нии духо́вными пра́зднуем све́тло.</p>
<p><red>Глас 8:</red> Пе́рвее написа́вшейся Твое́й ико́не/ Ева́нгельских та́ин благове́стником/ и Тебе́, Цари́це, принесе́нней,/ да усво́иши ту и си́льну соде́лаеши спасти́ чту́щия Тя,/ пора́довася, я́ко су́щи ми́лостива/ спасе́ния на́шего Соде́тельница,/ я́ко уста́ и глас ико́не бы́вши,/ я́коже и Бо́га внегда́ зачина́ющи во чре́ве,/ пе́снь воспе́ла еси́:/ се отны́не ублажа́т Мя вси ро́ди./ И, на ту зря́щи, глаго́лала еси́ со вла́стию:/ с сим о́бразом благода́ть моя́ и си́ла./ И мы и́стинно ве́руем,/ я́коже рекла́ еси́, Госпоже́,/ сим о́бразом с на́ми еси́./ Тем, благогове́йно предстоя́ще,/ покланя́емся Тебе́, раби́ Твои́,/ посети́ ны Твои́ми Ма́терними щедро́тами.</p>
<p>Кто от земны́х дово́лен/ или́ досто́йно мо́жет пове́дати/ пресла́вная чудеса́ Бо́жия Ма́тере?/ Явле́нием Ея́ чудотво́рнаго о́браза/ страна́ Ру́сская просвети́ся,/ вся же уясни́ся,/ ае́р<a type="note" xlink:href="#note29">29</a> зарю́ испуща́ет,/ А́нгели веселя́тся и челове́цы духо́вно ра́дуются,/ сла́вный же град Кострома́ ве́село торжеству́ет/ и наро́ди вси псало́мски ликовству́ют,/ ви́дяще неизрече́нное сокро́вище,/ пречу́дную ико́ну Бо́жия Ма́тере,/ вся ве́рныя Своя́ лю́ди озаря́ющия,/ на кра́йнее на́ше спасе́ние/ и утвержде́ние душ на́ших.</p>
<p><red>Глас 4:</red> Да ка́плют о́блацы вси сла́дость,/ Небеса́ да возвеща́ют нам ра́дость,/ земля́ и мо́ре, вся тва́рь весели́тся,/ челове́цы, духо́вно торжеству́йте,/ восплещи́те рука́ми, гла́сом ра́дования/ во благознамени́тый де́нь явле́ния ико́ны Бо́жия Ма́тере/ воспо́йте, вои́стинну бо ви́дите чу́до пресла́вное,/ ка́ко прии́де к нам пречу́дная ико́на Богома́тере,/ несо́ма уго́дником Свои́м, святы́м Фео́дором Стратила́том,/ ники́м же зна́ема, или́ отку́ду прии́де,/ последи́ же о ней вся явле́на бы́ша./ О, Бо́жие дарова́ние земны́м дарова́ся!/ Красу́йся ты, Богохрани́мый гра́де Кострома́,/ и ра́дуйся, Це́ркве Бо́жия,/ име́ющи в себе́ неизрече́нное сокро́вище,/ Бо́жия Ма́тере пречу́дную ико́ну,/ Ея́же мы благоволе́ние зря́ще/ и уми́льно покланя́ющеся,/ усе́рдно целу́ем ра́достию и стра́хом./ Стра́хом у́бо греха́ ра́ди,/ я́ко недосто́йни су́ще,/ ра́достию же ми́лости Ея́ ра́ди,/ я́ко подае́т нам грехо́в разреше́ние/ и ве́лию ми́лость.</p>
<p>Влады́чице Блага́я ми́ра/ и держа́вная на́ша ве́рных Помо́щнице,/ утверди́ сла́вящия Тя,/ подаю́щи на враги́ побе́ду и одоле́ние,/ я́коже дре́вле ца́рский град спасла́ еси́ от супоста́тных,/ та́ко и ны́не, Госпоже́,/ спаси́ страну́ на́шу Ру́сскую/ от наше́ствия ага́рянскаго/ и от всех наве́т вра́жиих,/ о Тебе́ у́бо ве́рнии лю́дие утвержда́ются/ и сопроти́вных ко́зни разруша́ются,/ Ты бо еси́ всем тве́рдый покро́в и спасе́ние.</p>
<p><red>Сла́ва, и ны́не, глас 6:</red></p>
<p>Что Ти принесе́м,/ Пресвята́я Де́во Богоро́дице?/ Я́ко яви́лася еси́ на земли́/ пала́та и престо́л Царе́в/ и ме́сто свяще́ния,/ из Тебе́ бо Бог воплоти́ся,/ и ле́ствица еси́ высо́кая, ю́же Иа́ков ви́де,/ ру́чка Боже́ственный ма́нны,/ глубина́ неудо́бь ви́димая,/ явля́ешися нам Боже́ственным Твои́м о́бразом,/ па́че сапфи́ра и иле́ктра<a type="note" xlink:href="#note30">30</a> сия́ющи,/ чудотво́рною Твое́ю ико́ною,/ е́юже мы от вся́ких бед избавля́емся,/ оби́льно душа́м и телесе́м на́шим/ от вся́ких боле́зней здра́вие прие́млюще,/ Твои́ми Богома́терними моли́твами/ к ро́ждшемуся Христу́ Бо́гу на́шему,/ ничто́же бо невозмо́жно хода́тайству Твоему́,/ и не забу́ди, ми́лостивы о посеща́ющи нас всегда́,/ я́коже дре́вле обеща́лася еси́ нам,/ стро́ити и покрыва́ти/ христоимени́тое Твое́ ста́до, рабы́ Своя́.</p>
<p><red>На стихо́вне стихи́ры, глас 2.</red></p>
<p><red>Подо́бен:</red> Егда́ от Дре́ва:</p>
<p>Егда́ огне́м веще́ственным/ воспали́ся свята́я собо́рная Це́рковь,/ Пресвята́я Де́во Богоро́дице,/ тогда́ вели́кою печа́лию одержи́м бы́сть/ кня́зь вели́кий и лю́дие вси/ о чудотво́рней ико́не Твое́й, Влады́чице,/ мня́ще ю́ сгоре́вшу во пла́мени о́гненней,/ и по тридне́внем вре́мени чуде́сне обре́теся в пе́пеле/ пречу́дная ико́на Твоя́, Влады́чице, це́ла/ и ника́коже чим вреди́ма сия́ющи./ Тогда́ вси испо́лнишася ра́дости,/ с воздыха́нием и слеза́ми уми́льно вопия́ху Тебе́:/ Сла́ва премногому Твоему́ милосе́рдию, Чи́стая,/ я́ко благоволи́ла еси́ яви́ти нам ве́лию Свою́ ми́лость.</p>
<p><red>Стих:</red> Слы́ши, Дщи, и ви́ждь,/ и приклони́ у́хо Твое́.</p>
<p>Егда́, Пречи́стая Де́во Богоро́дице,/ изы́де вели́кий кня́зь Васи́лий с людьми́ свои́ми/ в ско́рби и печа́ли вели́цей и недоуме́нии/ проти́ву безбо́жных ага́рян, превознося́щихся и вы́сящихся,/ и, ниотку́ду по́мощи наде́ющеся, раби́ Твои́/ то́кмо на Тя, Всепе́тая, упова́ху,/ нося́ще святу́ю и пречу́дную ико́ну Твою́, Пречи́стая Де́во,/ и уми́льно со слеза́ми вопия́ху Тебе́:/ о Пречи́стая Влады́чице Богоро́дице,/ не да́ждь нас в руки́ безбо́жных,/ хотя́щих закла́ти ни́щих люде́й Твои́х./ Тогда́ ви́деша от пречу́дныя ико́ны Твоея́ пресве́тлыя лучи́,/ па́че со́лнца возсия́вшия на сопроти́вных,/ и внеза́пу вси ослепо́ша беззако́ннии,/ и стра́хом вели́ким ужасо́шася, тре́петнии,/ и вси смято́шася и погибо́ша окая́ннии,/ мы же ра́достию Тебе́ вопие́м, Пречи́стая:/ Сла́ва преблаго́му Твоему́ милосе́рдию, Чи́стая Де́во,/ я́ко спаса́еши ны, рабы́ Твоя́.</p>
<p><red>Стих:</red> Лицу́ Твоему́ помо́лятся/ бога́тии лю́дстии.</p>
<p>Егда́, Пречи́стая Де́во Богоро́дице,/ второ́е воспали́ся свята́я собо́рная це́рковь,/ и го́рькою печа́лию одержи́м бы́сть/ кня́зь Васи́лий и лю́дие вси,/ и ско́ро стеко́шася, и го́рько рыда́ху/ о пречу́дней ико́не Твое́й, Всечи́стая,/ мня́ще ю́ сгоре́вшу во пла́мени о́гненнем,/ и, внеза́пу чу́дне узре́вше пречу́дную ико́ну Твою́,/ Боже́ственным Про́мыслом на возду́се над пла́менем стоя́щу/ и све́тло блиста́нием сия́ющу,/ со слеза́ми и рыда́нием вопия́ху Тебе́,/ Влады́чице Всепе́тая:/ не оста́ви нас, си́рых,/ без Твоего́ покро́ва и заступле́ния,/ но сни́ди и уте́ши ни́щих люде́й Твои́х./ Но, о, чудесе́ пресла́внаго!/ Я́ко не презре́ла еси́/ моле́ние люде́й Твои́х, Чи́стая Де́во,/ но благоволи́ла еси́ проше́ния их испо́лнити,/ пречу́дно с возду́ха сни́ти к нам/ чи́стым о́бразом Свои́м и Твоего́ Сы́на,/ на ру́ку держа́щи Преве́чнаго Младе́нца и Бо́га на́шего./ Мы же со стра́хом и любо́вию Ему́ вопие́м:/ Сла́ва, Человеколю́бче, кра́йнему Твоему́ соше́ствию,/ я́ко Благослове́н еси́,/ и благоволи́ поми́ловати ны, гре́шныя рабы́ Твоя́.</p>
<p><red>Сла́ва, и ны́не, глас 8:</red></p>
<p>Прииди́те, вси ве́рнии Бо́жии лю́дие,/ и вни́дем в пресла́вную и святу́ю Це́рковь Богома́тере,/ се бо благоче́стия свети́ло возсия́ в ней,/ всечестна́я и многоцеле́бная ико́на,/ всех празднолю́бных собо́ры просвеща́ющи,/ чудеса́ неисче́тная содева́ющи,/ всем бо скорбя́щим подае́т исцеле́ние/ и прогоня́ет от челове́к ду́хи лука́выя,/ Я́же в беда́х и напа́стех всем бы́сть Ско́рая Помо́щница,/ стена́ и забра́ло всему́ Правосла́вию и Ру́сстей стране́,/ заступле́нием Ея́ вси утвержда́ются,/ богохрани́мый же град Кострома́/ пресла́вною Ея́ побе́дою весели́тся,/ и на враги́ на́ша вельми́ хода́тайством Ея́ хва́лится,/ и всех нас созыва́ет торжествова́ти Ей./ Прииди́те, вси ве́рнии, и просвети́теся,/ в све́тлем торжестве́ Бо́жия Ма́тере воспо́йте,/ прииди́те, празднолю́бцы, вси возвесели́теся,/ прииди́те и ви́дите Боже́ственное сокро́вище,/ прииди́те, услы́шите, ка́ко прии́де к нам Засту́пница,/ вои́стинну чу́до пресла́вное./ Но кто не удиви́тся о сем, правосла́внии,/ или́ кто не просла́вит Милосе́рдаго Бо́га на́шего/ и ро́ждшую Его́ Пречи́стую Богоро́дицу,/ я́ко тоя́ ра́ди подае́т нам/ ве́лию и бога́тую Свою́ ми́лость.</p>
<p><red>Тропа́рь, глас 4:</red></p>
<p>Дне́сь све́тло красу́ется преимени́тый град Кострома́/ и вся Ру́сская страна́,/ созыва́ющи к весе́лию вся боголюби́выя наро́ды христиа́нския,/ на пресла́вное торжество́ Бо́жия Ма́тере,/ прише́ствия ра́ди чудотво́рнаго Ея́ и многоцеле́бнаго о́браза,/ дне́сь бо яви́ся нам пресве́тлое вели́кое со́лнце,/ прииди́те, вси Богоизбра́ннии лю́дие, но́вый Изра́иль,/ ко исто́чнику цельбоно́сному,/ источа́ет бо нам неоску́дныя ми́лости Пресвята́я Богоро́дица/ и избавля́ет вся гра́ды и страны́ христиа́нския/ невреди́мы от всех наве́т вра́жиих./ Но, о Всеми́лостивая Госпоже́, Де́во Богоро́дице, Влады́чице,/ спаси́ страну́ на́шу, и архиере́и, и вся лю́ди Твоего́ достоя́ния от всех бед/ по вели́цей Твое́й ми́лости, да зове́м Ти:/ ра́дуйся, Де́во, христиа́ном похвало́.</p>
<p><red>Ин Тропа́рь, глас то́йже:</red></p>
<p>Прише́ствием честны́я Твое́й ико́ны, Богоотрокови́це,/ обра́дованный дне́сь Богохрани́мый град Кострома́,/ я́коже дре́вний Изра́иль к киво́ту Заве́та,/ притека́ет ко изображе́нию лица́ Твоего́/ и воплоти́вшагося от <red>Тебе</red>́ Бо́га на́шего,/ да Твои́м Ма́терним к Нему́ предста́тельством/ при́сно хода́тайствуеши всем,/ под се́нь кро́ва Твоего́ прибега́ющим,/ мир и ве́лию ми́лость.</p>
<p><red>На У́ТРЕНИ</red></p>
<p>НА Бог Госпо́дь: <red>тропа́рь Богоро́дице, по уста́ву.</red></p>
<p><red>По 1-м стихосло́вии седа́лен, глас 4:</red></p>
<p>Боже́ственными Твои́ми заря́ми просвети́, Чи́стая Де́во, пою́щих Тя/ и ум наш утверди́, кре́пкая Помо́щнице,/ те́мже вси торжеству́ем Твоего́ чудотво́рнаго о́браза прише́ствие,/ не преста́ни, Госпоже́, о нас моли́тися,/ во е́же спасти́ся от бед душа́м на́шим.</p>
<p><red>Сла́ва, и ны́не, то́йже.</red></p>
<p><red>По 2-м стихосло́вии седа́лен, глас 3:</red></p>
<p>Я́ко звезда́ пресве́тлая прии́де к нам,/ и неизрече́нным сия́нием озаря́ющи нас,/ и просвеща́ющи скорбьми́ одержи́мыя, и отгоня́ющи тьмы́ неразу́мия,/ и от преще́ния враг избавля́ющи нас,/ мо́лимтися, кре́пкая на́ша Помо́щнице и ору́жие на враги́ непосты́дное,/ неотсту́пно с на́ми, Влады́чице, пребыва́ти во ве́ки.</p>
<p><red>Сла́ва, и ны́не, то́йже.</red></p>
<p><red>По полиеле́и седа́лен, глас 5:</red></p>
<p>О Пресвята́я Богоро́дице Де́во,/ безпо́мощным По́моще и ненаде́ющимся Наде́ждо,/ Ты еси́ похвала́ на́ша и спасе́ние./ О Небе́сная Цари́це и держа́вная на́ша Помо́щнице,/ исцели́ на́ша не́мощи и а́лчущих нас ми́лостию Твое́ю посети́, Влады́чице,/ мо́лимтися приле́жно, поми́луй и спаси́ нас.</p>
<p><red>Сла́ва, и ны́не, то́йже.</red></p>
<p><red>Степе́нна, 1-й антифо́н 4-го гла́са. Проки́мен, глас 4:</red> Помяну́ и́мя Твое́/ во вся́ком ро́де и ро́де. <red>Стих:</red> Слы́ши, Дщи, и ви́ждь, и приклони́ у́хо Твое́. Вся́кое дыха́ние: <red>Ева́нгелие от Луки́, зача́ло 4.</red></p>
<p><red>По 50-м псалме́ стихи́ра, глас 6:</red> Дне́сь ра́дуется: <emphasis><red>(зри день сей выше).</red></emphasis></p>
<p><red>Кано́н Пресвяте́й Влады́чице на́шей Богоро́дице Фео́доровстей, глас 4.</red></p>
<p><red>Пе́снь 1</red></p>
<p><red>Ирмо́с:</red> <emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Отве́рзем уста́, челове́цы,/ и язы́к уясни́м в наро́читый де́нь пра́здника на́шего,/ явле́ния Бо́жия Ма́тере, чу́днаго Ея́ о́браза прише́ствия, и воскли́кнем, ра́дующеся,/ воспева́юще Ея́ пресла́вная чудеса́.</p>
<p>Отве́рзите врата́ душе́вная и слу́хи разу́мныя, дще́ри Росси́йския,/ изыди́те на сре́тение Бо́жия Ма́тере о́браза,/ одева́ет бо наги́я и просвеща́ет те́мныя,/ подава́ющи всем ве́рным целе́бныя ми́лости.</p>
<p>Отве́рзем сон ле́ности и греха́ тя́гость отложи́м,/ очи́стивше со́весть и ум, вни́дем во врата́ Иерусали́ма прекра́снаго, Це́ркве Бо́жия,/ и у́зрим Небе́сную зарю́, чу́дную ико́ну Бо́жия Ма́тере,/ всем подаю́щу бога́тыя ми́лости.</p>
<p>Отве́рзи не́дра своя́, Бо́жия Це́ркве,/ и восприими́ в сокро́вище всего́ све́та зарю́ чу́дную, Бо́жия Ма́тере ико́ну,/ се бо созыва́ет ве́рныя, исцеля́ет боля́щия, и прогоня́ет от челове́к ду́хи лука́выя,/ и твори́т ве́рным пресла́вная чудеса́.</p>
<p><red>Пе́снь 3</red></p>
<p><red>Ирмо́с:</red> <emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis></p>
<p>Твои́м певце́м, Богоро́дице, ми́лости Твоя́ да́руй,/ сохраня́ющи нас от всех бед и напа́стей Твои́ми Ма́терними моли́твами/ к ро́ждшемуся из Тебе́ Христу́ Бо́гу на́шему,/ да спасе́т души́ на́ша от всех наве́т вра́жиих/ и пода́ст нам ве́лию ми́лость.</p>
<p>Твоего́ о́браза прише́ствием, Богоро́дице Де́во, вся́ческая ра́дости испо́лнила еси́,/ Вы́шняя и ни́жняя Ты совокупи́ла еси́,/ А́нгелом и челове́ком еди́на бы́сть Цари́ца./ Мо́лимтися приле́жно, Влады́чице,/ посети́ на́ша не́мощи, исцели́ боле́зни душе́вныя же и теле́сныя.</p>
<p>Твой о́браз, Богоро́дице Де́во, на обновле́ние на́ше прии́де к нам,/ и свет и́стинный яви́ся нам, просвеща́я омраче́нныя, исцеля́я боля́щия,/ всем в ну́ждах Ско́рая Помо́щнице и заступле́ние,/ Ю́же мы, я́ко животу́ на́шему Хода́таицу/ и тве́рдое христиа́ном огражде́ние, велича́ем.</p>
<p>Твоего́ о́браза чу́дному явле́нию, Влады́чице Богоро́дице,/ удиви́шася костромсти́и жи́телие,/ ви́дяще пресла́вная и уми́льно облобыза́юще, созыва́юще вся ро́ды христиа́нския:/ прииди́те, Богоизбра́ннии лю́дие, духо́вно возвесели́теся, пою́ще Христа́ Бо́га,/ дарова́вшаго нам таково́е многоце́нное сокро́вище,/ христиа́нское тве́рдое огражде́ние.</p>
<p><red>Ин конда́к, глас 8:</red></p>
<p>Благода́рственная принося́ще Ти, раби́ Твои́, Богороди́тельнице, о всех,/ и́миже благоде́яла еси́ гра́ду на́шему,/ из глубины́ души́ взыва́ем к Тебе́ и ми́ли ся де́ем:/ не преста́ни, Влады́чице,/ Ма́терними к Сы́ну Твоему́ и Бо́гу на́шему моли́твами/ подава́ти вся блага́я и спаси́тельная всем,/ ве́рою и любо́вию вопию́щим Ти:/ ра́дуйся, Де́во, христиа́н похвало́.</p>
<p><red>Седа́лен, глас 3:</red></p>
<p>Дне́сь яви́ла еси́ нам чу́дную ико́ну Твою́, Ма́ти Бо́жия,/ ея́же ди́вным прише́ствием вся лю́ди Своя́ возвесели́ла еси́,/ я́ко тве́рдое ору́жие на враги́ дарова́ла еси́,/ гра́ду Твоему́ Костроме́ и всей Росси́йстей стране́ вели́кая похвало́ и утвержде́ние.</p>
<p><red>Пе́снь 4</red></p>
<p><red>Ирмо́с:</red> <emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ Сла́ва, Христе́, си́ле Твое́й.</emphasis></p>
<p>Седя́й во сла́ве, хвалу́ прие́млеши от А́нгел,/ посла́л бо еси́, Го́споди, к нам о́браз Ма́тере Свое́й, пода́й ве́рным целе́бныя ми́лости./ Возвесели́ся дне́сь, вся тва́рь,/ возду́х же и мо́ре да кропи́т ра́дость,/ я́ко прише́ствием преми́рным Цари́цына о́браза пресла́вно вси освяти́шася.</p>
<p>Седя́й на Престо́ле высо́це, Влады́ко Человеколю́бче,/ благоволи́л еси́ яви́ти пречи́стый о́браз Ма́тере Свое́й./ Дне́сь да возвесели́тся правосла́вных собо́ри,/ ерети́ческий же полк да посрами́тся, ви́дяще Покланя́емую ве́рными,/ прогоня́ет бо Та ду́хи лука́выя и подае́т боля́щим здра́вие и душа́м на́шим спасе́ние.</p>
<p>Сему́ чу́дному Бо́жия Ма́тере о́бразу а́нгельстии чи́нове раболе́пно слу́жат,/ почита́юще, воспева́ют Тя, Цари́цу и Богоро́дицу./ Мы же ка́ко Тебе́ воспое́м, недосто́йнии,/ или́ ко́е Тебе́ принесе́м похвале́ние за мно́гое Твое́ к нам милосе́рдие?/ Я́ко явле́нием Твоего́ чу́днаго о́браза прии́де,/ вся озаря́ющи и подаю́щи всем разреше́ние.</p>
<p>Сироты́ и вдови́цы, не пла́чите, ра́дость ва́ша прии́де дне́сь,/ ме́ртвым живо́т возсия́, слепы́м свет облиста́,/ немощны́м врачевство́ отве́рзеся и всем ве́рным спасе́ние соде́яся/ Бо́жия Ма́тере чу́днаго о́браза явле́нием,/ подава́ет бо всем исцеле́ние.</p>
<p><red>Пе́снь 5</red></p>
<p><red>Ирмо́с:</red> <emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Удиви́шася вся ви́димая и неви́димая созда́ния,/ стра́нствует<a type="note" xlink:href="#note31">31</a> ум челове́ческий Боже́ственныя ико́ны чу́дному явле́нию,/ исто́чник бо животеку́щий яви́ся нам,/ исцеле́ния во́ды источа́ющи, Всенепоро́чная,/ и приста́нище в лю́тых небу́рное,/ и всем в ну́ждах гото́вое спасе́ние, печа́льным утеше́ние.</p>
<p>Удиви́шася вся Небе́сная во́инства, ра́дуютжеся христиа́нстии ро́ди,/ возвесели́шася вси пресла́вному прише́ствию ико́ны Бо́жия Ма́тере/ и, Гаврии́лов глас восприи́мше, вопию́т:/ ра́дуйся, ра́досте А́нгелов и челове́ков, сла́вящих Тя вои́стинну,/ Ты бо еси́ ра́дости Хода́таица и всем ве́рным спасе́ние.</p>
<p>Удивля́ет всяк град и страны́ пресла́вное ико́ны Твое́й явле́ние/ и ужаса́ет но́ваго Изра́иля, наро́ды Росси́йския,/ притека́ющия к Твое́й ми́лости и о́чи се́рдца возпуща́ющия Тебе́, Де́во Богоро́дице./ Не пре́зри, Пречи́стая, на́шего воздыха́ния,/ с пла́чем Тебе́ вопию́щих и коле́ни к земли́ преклоня́ющих,/ мо́лимтися, Всепе́тая, бу́ди нам всегда́ покро́в и Помо́щница во ве́ки.</p>
<p>Удиви́ся, черто́же, Бо́жия Це́ркве свята́я,/ восприими́ Цари́цу Небе́сную и всей вселе́нныя Помо́щницу,/ и ра́дуйся со дще́рьми Росси́йскими,/ Засту́пница бо на́ша прии́де к нам ди́вным явле́нием Своего́ чу́днаго о́браза,/ всех нас на духо́вное весе́лие созыва́ющи,/ одева́ет бо наги́я и просвеща́ет те́мныя,/ пита́ет а́лчущия, и напая́ет жа́ждущия,/ и всем прося́щим дае́т поле́зная.</p>
<p><red>Пе́снь 6</red></p>
<p><red>Ирмо́с: </red><emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis></p>
<p>Боже́ственное е́сть зело́ честно́е торжество́ Бо́жия Ма́тере, созыва́юще на весе́лие ве́рныя,/ обновля́етбося всяк, приступа́яй с ве́рою,/ скве́рны бо Та вся́кия чисти́тельна е́сть./ Свяще́нницы, в пра́вду вси облецы́теся, и преподо́бнии, возра́дуйтеся,/ му́жие и жены́, ю́ноши и де́вы, возвесели́теся,/ и вси раби́ Бо́га на́шего, воспо́йте,/ почти́м Чи́стую в чистоте́ Богоро́дицу,/ подае́т бо нам неизрече́нныя Своя́ ми́лости.</p>
<p>Боже́ственная и ангелогове́йная ико́на Твоя́, Богоро́дице,/ прии́де к нам за кра́йнее Твое́ человеколю́бие,/ неизрече́нныя да́ры всем подава́ющи,/ но, о Преблага́го Бо́га Ма́ти,/ умоли́ Свое́ Рожде́ние всем нам поле́зная да́ти,/ изба́вится лю́тых, гла́да же и мо́ра,/ и сопроти́внаго нахожде́ния, и во́днаго истопле́ния,/ тру́са и озлобле́ния от тлетво́рных ве́тров./ Ты бо еси́ гото́вая Помо́щница и нело́жная на́ша всем ве́рным Засту́пница.</p>
<p>Боже́ственное и чу́дное явле́ние Бо́жия Ма́тере,/ ди́вное Пречи́стыя о́браза прише́ствие,/ горе́ удивля́ет А́нгелы, до́ле же созыва́ет род челове́ческий единогла́сно вопи́ти:/ Сла́ва Христу́ Бо́гу,/ благоизво́лившему таково́е неизрече́нное сокро́вище нам объяви́ти,/ и ми́лость удиви́ти, и от пла́мени и огня́ невреди́му сохрани́ти ико́ну Богома́тере./ О, Бо́жие дарова́ние дарова́ся!/ Ея́же моли́твами, Христе́, спаси́ души́ на́ша, я́ко Милосе́рд.</p>
<p>Боже́ственнаго Твоего́ чу́днаго о́браза явле́ние, Богоро́дице Влады́чице,/ всем ве́рным свет возсия́:/ ме́ртвым живо́т, слепы́м свет, глухи́м слы́шание,/ немы́м глаго́лание, разсла́бленным здра́вие, прокаже́нным очище́ние,/ бесну́ющимся целому́дрие, младе́нцем воспита́ние, вдови́цам и сирота́м промышле́ние,/ непло́дным жена́м разреше́ние,/ плод нося́щим неболе́зненное рожде́ние,/ деви́ческая чистота́ и воздержа́ние всем./ В ну́ждах, Ско́рая Помо́щнице, мо́лимтися, поми́луй нас.</p>
<p><red>Конда́к, глас 8:</red></p>
<p>Притеце́м, лю́дие, вси к ти́хому и до́брому приста́нищу,/ в дом Бо́жия Ма́тере,/ чу́дному о́бразу Цари́цы и Богоро́дицы,/ за неизрече́нную ми́лость Ея́ явле́нному,/ ве́рно припа́дающе и вопию́ще:/ о Всеми́лостивая Влады́чице,/ за спаси́тельное Твое́ смотре́ние,/ чу́днаго о́браза к нам прише́ствие,/ посети́ нас, гре́шных, све́тло сотворя́ющих пра́зднество Твое́,/ укрепи́ страну́ на́шу,/ ди́вно на враги́ побе́ду подаю́щи, и ве́ру утверди́./ Це́рковь Сы́на Твоего́ непоколеби́му соблюди́,/ притека́ющих к Тебе́ спаси́, от вся́ких напа́стей изба́ви,/ сохраня́ющи в ми́ре все Правосла́вие, да зове́м Ти:/ ра́дуйся, Неве́сто Неневе́стная.</p>
<p><red>И́кос:</red></p>
<p>Пречу́днаго Цари́цина о́браза, к нам прише́дшаго, явле́ние ви́дяще,/ на высоту́ доброде́телей вознесе́мся, ум прело́жше на Не́бо,/ Е́йже ра́ди Вы́шний на земли́ яви́ся, хотя́ привлещи́ к высоте́ вопию́щих Ей:/ ра́дуйся, Благослове́нная Де́во, от всех родо́в Богоизбра́нная;/ ра́дуйся, Небе́сная Цари́це, Ма́ти Го́спода Бо́га, Творца́ всех./ Ра́дуйся, всера́достное а́нгельское немо́лчное пе́ние;/ ра́дуйся, всегда́ жела́тельное и несы́тное челове́ческое зре́ние./ Ра́дуйся, кре́пкое ве́ры обновле́ние;/ ра́дуйся, и́стинное ве́ры позна́ние./ Ра́дуйся, небе́сных со земны́ми соедини́вшая;/ ра́дуйся, земны́х к Бо́гу присвое́ние./ Ра́дуйся, печа́льным душа́м утеше́ние;/ ра́дуйся, больны́м посеще́ние и прокаже́нным очище́ние./ Ра́дуйся, глухи́м слы́шание и хромы́м хожде́ние;/ ра́дуйся, у́зником свобожде́ние и гре́шным проще́ние./ Ра́дуйся, а́лчущим Корми́тельнице и наги́м одея́ние;/ ра́дуйся, стра́нным путю́ води́тельный и обурева́емым приста́нище./ Ра́дуйся, ста́рости же́зле и сирота́м промышле́ние;/ ра́дуйся, младе́нческое воспита́ние и де́вствующим целому́дрие./ Ра́дуйся, всех родо́в весе́лие и всем христиа́ном поможе́ние и заступле́ние,/ и́хже соблюда́й от всех бед, да зове́м Ти:/ ра́дуйся, Неве́сто Неневе́стная.</p>
<p><red>Пе́снь 7</red></p>
<p><red>Ирмо́с:</red> <emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Не послужи́ша тва́ри па́че Творца́ Богому́дрии наро́ди Росси́йстии,/ но прииди́те, почти́м Чи́стую в чистоте́ Бо́жия Ма́тере ико́ну,/ возде́вше ру́це на высоту́, вопие́м Ей:/ о Преблагослове́нная в жена́х, Де́во, Бо́жие жили́ще,/ христиа́ном еси́ по́мощь и заступле́ние,/ правове́рным и покланя́ющимся Твое́й чудотво́рней ико́не,/ всем поле́зная подаю́щи.</p>
<p>Небе́снии чи́нове со земны́ми веселя́тся/ в све́тлое торжество́, явле́ние Бо́жия Ма́тере ико́ны,/ нас же, предстоя́щих, просвети́, Пресвята́я, све́том Твоея́ ми́лости,/ умоли́ Свое́ Рожде́ние пода́ти стране́ на́шей на враги́ побежде́ние/ и всем ве́рным по́мощь и одоле́ние,/ и от всех наве́т свобожде́ние, и грехо́в оставле́ние,/ и душа́м спасе́ние дарова́ти, мо́лимся.</p>
<p>Не́бо и земля́ дне́сь проро́чески да возвеселя́тся,/ А́нгели и челове́цы духо́вно да торжеству́ют/ и вся тва́рь да пое́т Го́сподеви пе́снь немо́лчную, сотво́ршему вся,/ почита́юще свяще́нное торжество́ Бо́жия Ма́тере, чу́днаго о́браза явле́ние./ О, па́че ума́ чуде́с Твои́х, Го́споди, я́же сотвори́л еси́ на Тя наде́ющимся,/ сте́ну и по́мощь необори́му лю́дем Свои́м дарова́л еси́, о́браз Ма́тере Своея́,/ Ю́же мы почита́юще, вопие́м:/ ра́дуйся, Всеблагослове́нная Богоро́дице, Чи́стая Присноде́во.</p>
<p>Ны́не наста́ вре́мя, освяща́ющее нас/ и очище́ние подаю́щее обремене́нным грехи́ мно́гими,/ Ма́ти Бо́га Вы́шняго ди́вным прише́ствием пречи́стаго Своего́ о́браза/ всем поле́зная подае́т и вся спаса́ет./ О лени́вии, бо́дренно ста́ните, и спя́щии, от сна воста́ните/ и разсла́бленнии, у́ды укрепи́те, к цельбоно́сному Исто́чнику усе́рдно притецы́те./ Покланя́емся чу́дней ико́не Бо́жия Ма́тере и почита́ем ю́ раболе́пно,/ непокланя́ющихся бо омрача́ет и непочита́ющих погубля́ет,/ и покланя́ющихся и чту́щих избавля́ет от вели́ких бед и зол,/ благонра́вныя и богобоя́щияся рабы́ Своя́.</p>
<p><red>Пе́снь 8</red></p>
<p><red>Ирмо́с:</red> <emphasis>О́троки благочести́выя в пещи́/ Рождество́ Богоро́дичо спасло́ е́сть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>О, пресла́вных чуде́с Твои́х, Пречи́стая Де́во!/ Кто по достоя́нию похвали́ти возмо́жет дне́сь/ или́ воспе́ти пресла́вная Твоя́ вели́чия?/ Дне́сь бо ра́дости вся испо́лнила еси́, Вы́шняя и ни́жняя,/ явле́нием чу́дныя Твоея́ ико́ны, ве́рным яви́ся сокро́вище неоску́дное,/ и правосла́вных ро́ди вси просвети́шася,/ басурма́нския и ерети́ческия ко́зни вся посрами́шася./ Бе́гают же ро́ди че́рнии, не сме́ют взира́ти на си́лу Твою́,/ нас же, ве́рных всех, поми́луй и спаси́, Влады́чице.</p>
<p>О Пресвята́я Де́во Богоро́дице и Небе́сная Цари́це,/ Ма́ти Христа́ Бо́га и Царя́ всех,/ вы́шши еси́ всех А́нгел и Арха́нгел и всея́ тва́ри честне́йши,/ Помо́щница еси́ оби́димых и ненаде́ющимся наде́жда,/ печа́льным утеше́ние и всем в ну́ждах Ско́рая Помо́щница, тве́рдое на́ше огражде́ние./ Что принесе́м Твоему́ вели́честву,/ или́ ка́ко похва́лим, недосто́йнии?/ Но то́чию: ра́дуйся, живота́ на́шего и воскресе́ния Ма́ти,/ всех нас поми́луй, Благослове́нная.</p>
<p>О вели́кое на́ше заступле́ние и похвало́,/ ра́досте на́ша и весе́лие, Пресвята́я Богоро́дице,/ христиа́нский щи́те и ору́жие на враги́, кре́посте на́ша и заступле́ние!/ Кто, притека́я к Тебе́, и посра́млен от <red>Тебе</red>́ исхо́дит,/ или́, призыва́я Тя, не услы́шан быва́ет,/ или́, прося́ от <red>Тебе</red>́, что не прие́млет?/ Ничто́же бо невозмо́жно хода́тайству Твоему́,/ но, о Всепе́тая, мо́лимтися, Пречи́стая:/ Исто́чниче приснотеку́щий, исцели́ не́мощи на́ша, рабо́в Твои́х.</p>
<p>О ди́вная на́ша похвало́, па́стырю наш до́брый и учи́телю наш прему́дрый,/ Небе́сныя прему́дрости испо́лнена, Пресвята́я Богоро́дице,/ приими́ моле́ние на́ше, раб Свои́х,/ испо́лни ра́дости вся правосла́вный,/ не и́мамы бо ины́я по́мощи, кроме́ Тебе́,/ на Тебе́ бо наде́емся и Тобо́ю хва́лимся всегда́,/ Ты бо еси́ неле́стное на́ше приста́нище, поми́луй сро́дное Твое́ достоя́ние,/ пода́ждь утеше́ние всем, поле́зное рабо́м Свои́м.</p>
<p><red>Пе́снь 9</red></p>
<p><red>Ирмо́с:</red> <emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Всяк земноро́дный пои́стинне да взыгра́ется, Ду́хом просвеща́емы/ Но кто от челове́к не почуди́тся пресла́вному Бо́жия Ма́тере явле́нию?/ Никто́же бу́ди уны́л,/ отложи́вше се́тование, в ра́дость облецы́теся вси,/ прииди́те на виде́ние пресла́внаго чудесе́./ Ка́ко прии́де к нам Засту́пница ро́да на́шего?/ О, чудесе́ но́ваго!/ Ея́же ра́ди, Христе́ Бо́же, спаси́ души́ на́ша, я́ко Милосе́рд.</p>
<p>Всяк род Небе́сных, и земны́х, и преиспо́дних да поклони́тся и пое́т,/ всяк язы́к испове́сть, я́ко вои́стинну чу́до пресла́вно Бо́жия Ма́тере./ О Всепе́тая Чи́стая, Пресвята́я Влады́чице,/ в ми́лости Ско́рая Помо́щнице, при́зри о́ком Свои́м, Милосе́рдая,/ и изба́ви рабы́ Своя́, Тебе́ призыва́ющим, от лю́тых боле́зней и стрел лука́ваго./ Вели́чия бо Твоя́ кто пове́сть?/ Всем бо тре́бующим то́чиши чудеса́, и излива́еши исцеле́ние,/ и мо́лишися за души́ на́ша, я́ко су́щи Ми́лостивая всем Засту́пница.</p>
<p>Воспои́м, вси ве́рнии, Бо́жию Ма́терь,/ созыва́юще на пе́ние вся чи́ны Небе́сныя, А́нгелов и Арха́нгелов,/ проро́ков и апо́столов, иера́рхов и му́чеников,/ преподо́бных и пра́ведных и всех святы́х Бо́жиих уго́дников./ Ты же, Влады́чице, плач рабо́в Свои́х обрати́ на весе́лие,/ и исцели́ боле́зни тя́жкия,/ и пода́ждь вме́сто печа́ли весе́лие,/ о Кре́пкая на́ша Помо́щнице, всем печа́льным утеше́ние,/ вонми́ моле́нию раб Твои́х и спаси́ Тебе́ велича́ющих.</p>
<p>О Всепе́тая Ма́ти Благослове́нная,/ ро́ждшая всех святы́х Святе́йшее Сло́во, Христа́ Бо́га на́шего,/ ны́нешнее приноше́ние приими́, от недосто́йных усте́н приноси́мое, бре́нною руко́ю сотворе́нное,/ ника́коже досто́ин е́смь на сие́, Влады́чице,/ но, наде́яся на Твоя́ щедро́ты и милосе́рдие,/ препро́стое пе́ние принесо́х Ти, Всепе́тая./ Вем, Спаси́теля всех родила́ еси́, нас ра́ди на зе́млю соше́дшаго,/ не возгнуша́йся, Де́во, непотре́бнаго,/ но приими́, Цари́це, сие́ и поми́луй мя.</p>
<p><red>Свети́лен:</red></p>
<p>Пречи́стый о́браз Твой, Богоро́дице Влады́чице, и́мже посети́ла еси́ нас,/ я́ко неизрече́нный не́кий дар восприе́мше,/ мы, недосто́йнии, пра́зднуем све́тло и ве́село вси торжеству́ем, веселя́щеся,/ от бед и напа́стей свобожда́емся/ и здра́вие прие́млем Твои́ми Богома́терними к Бо́гу моли́твами.</p>
<p><red>Сла́ва, и ны́не, то́йже.</red></p>
<p><red>На хвали́тех стихи́ры на 4, глас 1.</red></p>
<p><red>Подо́бен:</red> О, ди́вное чу́до:</p>
<p>О, вели́кое заступле́ние/ печа́льным еси́, Богоро́дице Чи́стая,/ Ско́рая Помо́щнице,/ спасе́ние ми́ру и утвержде́ние,/ ми́лости пучи́но, Бо́жия му́дрости исто́чниче,/ ми́ру покро́ве;/ воспое́м, ве́рнии,/ пречу́дное явле́ние ико́ны Бо́жия Ма́тере:/ Обра́дованная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>О, пресла́вное удивле́ние,/ Цари́цына о́браза прише́ствие,/ всем ве́рным спасе́ние и укрепле́ние,/ Боже́ственное и пресла́вное торжество́,/ Бо́жия Ма́тере пречу́дныя ико́ны явле́ние,/ ми́лости бо Та блага́я пучи́на/ и всем ве́рным исцеле́ние,/ воспое́м, правове́рнии,/ Всеми́лостивую христиа́ном Защи́тницу:/ Обра́дованная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p>О, вели́кое ве́рным дарова́ние пречу́дное/ Засту́пницы на́шея яви́ся/ прише́ствие чудотво́рнаго о́браза,/ всем у́бо быва́ет больны́м исцеле́ние,/ гре́шным спасе́ние и разреше́ние./ Прииди́те, вси правове́рнии,/ и, жа́ждущии, наслади́теся,/ подае́т бо Пречи́стая всем неоску́дныя ми́лости,/ воспое́м, празднолю́бнии,/ Небе́сную Цари́цу и Богоро́дицу:/ Обра́дованная, ра́дуйся, с Тобо́ю Госпо́дь,/ подая́й ми́рови Тобо́ю ве́лию ми́лость.</p>
<p><red>Сла́ва, и ны́не, глас 5:</red></p>
<p>Востру́бим трубо́ю пе́сней,/ и взыгра́ем пра́зднственная,/ и ликовству́ем, ра́дующеся,/ в настоя́щее торжество́ явле́ния ико́ны Бо́жия Ма́тере,/ похвала́ми велича́ем Ю́, ублажа́юще./ Лю́дие да стеку́тся/ и Цари́це да воспле́щут в пе́снех, Царя́ ро́ждшей,/ сме́ртию одержи́мыя пе́рвее/ разреши́ти человеколю́бно благоизво́лившаго./ Па́стырие и учи́телие, До́браго Па́стыря/ Пречи́стую Ма́терь, соше́дшеся, восхва́лим,/ све́щник златоза́рный и светоно́сный о́блак,/ Небе́с простра́ннейшую,/ одушевле́нный ковче́г,/ огнезра́чный Влады́чень Престо́л,/ манноприе́мную злату́ю ста́мну,/ заключе́нную Сло́ва две́рь,/ всем христиа́ном Прибе́жище, си́це рцем:/ пала́то Сло́ва, сподо́би нас Небе́снаго Ца́рствия,/ вся бо возмо́жна су́ть хода́тайству Твоему́.</p>
<p><red>Славосло́вие вели́кое. И отпу́ст.</red></p>
<p><red>На Литурги́и слу́жба Богоро́дицы.</red></p>
<p><red>Моли́тва</red></p>
<p>О Пресвята́я Влады́чице Богоро́дице и Присноде́во Мари́е, еди́ная наде́ждо нам, гре́шным! К Тебе́ прибега́ем и Тебе́ мо́лим, я́ко ве́лие и́маши дерзнове́ние пред ро́ждшимся от <red>Тебе</red>́ по пло́ти Го́сподем Бо́гом и Спаси́телем на́шим Иису́сом Христо́м. Не пре́зри слез на́ших, не возгнуша́йся воздыха́ний на́ших, не отри́ни ско́рби на́шея, не посрами́ упова́ния на́шего на Тя, но ма́терними моле́нии Твои́ми умоли́ Го́спода Бо́га, да сподо́бит нас, гре́шных и недосто́йных, свободи́тися от грехо́в и страсте́й, душе́вных и теле́сных, умре́ти ми́ру и жи́ти Ему́ Еди́ному по <red>вся</red> дни живота́ на́шего. О Пресвята́я Влады́чице Богоро́дице, путеше́ствующим спутеше́ствуй и огражда́й и охраня́й о́ныя, изба́ви пле́нных от плене́ния, свободи́ стра́ждущих от бед, уте́ши су́щих в печа́ли, ско́рбех и напа́стех, облегчи́ нищету́ и вся́ко злострада́ние теле́сное и да́руй всем вся потре́бная к животу́, благоче́стию и жи́зни вре́менней. Спаси́, Влады́чице, вся страны́ и гра́ды и сию́ страну́ и сей град, и́мже сия́ чудотво́рная и свята́я ико́на Твоя́ даде́ся в утеше́ние и огражде́ние, изба́ви я от гла́да, губи́тельства, тру́са, пото́па, огня́, меча́, наше́ствия иноплеме́нных, междоусо́бныя бра́ни и отврати́ вся́кий гнев, на ны пра́ведно дви́жимый. Да́руй нам вре́мя на покая́ние и обраще́ние, изба́ви нас от внеза́пный сме́рти и во вре́мя исхо́да на́шего предста́ни нам, я́вльшися, Де́во Богоро́дице, и изба́ви нас от возду́шных мыта́рств князе́й ве́ка сего́, сподо́би на стра́шнем Суди́щи Христо́ве ста́ти одесну́ю и соде́лай нас насле́дники ве́чных благ, да сла́вим во ве́ки великоле́пое И́мя Сы́на Твоего́ и Бо́га на́шего, со Безнача́льным Его́ Отце́м и Святы́м, и Благи́м, и Животворя́щим Его́ Ду́хом, ны́не, и при́сно, и во ве́ки веко́в. Ами́нь.</p>
<p><red>И́ну моли́тву Фео́доровстей ико́не Пресвяты́я Богоро́дицы зри 14 ма́рта.</red></p>
<p><red>Феодоровская-Костромская икона Божией матери</red> написана, по преданию, святым евангелистом Лукой, подобно Владимирской и Смоленской. По иконографии Феодоровская икона очень близка к Владимирской.</p>
<p>Название свое икона получила от имени великого князя Владимирского Ярослава Всеволодовича (1246), носившего во Святом Крещении имя Феодор (в честь святого великомученика Феодора Стратилата). Икона была обретена 16 августа князем Василием Ярославичем в местечке Запрудня, где был впоследствии построен Спасский храм, в котором хранилась икона. В память об этом обретении иконы было установлено празднование 16 августа. После гибели святого Георгия Всеволодовича в битве с татарами на реке Сити, его брат Ярослав-Феодор, ставший великим князем Владимирским, торжественно перенес в 1239 году мощи святого Георгия из Ростова Великого в Успенский собор Владимира-на-Клязьме. Оставшейся от брата иконой он благословил в том же году своего сына святого Александра Невского (память 23 ноября) на брак с полоцкой княжной, дочерью полоцкого князя Брячислава.</p>
<p>Чудотворная Феодоровская икона Божией матери — благословение родителя — стала моленным образом святого Александра Невского и постоянно находилась при нем. После смерти святого Александра Невского (114 ноября 1263) икона была взята его младшим братом Василием Ярославичем, в то время князем Костромским (в 1272-1276 — великий князь Владимирский).</p>
<p>Феодоровская икона была перенесена князем Василием в Кострому, в собор святого великомученика Феодора Стратилата. В 1272 году, когда к Костроме подступили татары, икона была обнесена вокруг Русского войска. При приближении татар от нее стали исходить яркие лучи, вызвавшие у захватчиков невольный страх. Они были разгромлены Русскими и бежали.</p>
<p>После кончины князя Василия, обретшего место последнего упокоения в Костроме (1276), Феодоровская икона была вновь поставлена в соборе во имя святого Феодора Стратилата.</p>
<p>Через чудотворную икону жители Костромы не раз получали благодатную помощь Царицы Небесной в течение нескольких столетий. Знаменательно, что конец Смутного времени, вызванного польско-шведской интервенцией и выступлениями самозванцев Лжедимитрия I и Лжедимитрия II, связан с благословением Феодоровской иконой, которое преподала инокиня Марфа своему́ сыну Михаилу Феодоровичу Романову при избрании его на царство в Костромском Ипатиевском монастыре 14 марта 1613 года. В память об этом историческом событии было установлено празднование Феодоровской иконе Божией матери 14 марта. Царица Марфа принесла с собой в Москву список с чудотворной иконы. Появились и другие списки. Со второй половины ХVII века получили распространение иконы Феодоровской Божией матери с клеймами, изображающими события из истории чудотворного образа. В 1670 году иеродиаконом Ипатиевского монастыря Лонгином было составлено «Сказание о явлении и чудесах Феодоровской иконы Богоматери в Костроме».</p>
<p>Городецкий монастырь (на месте часовни, близ селения Городец) с храмом в честь Феодоровской иконы Божией матери, устроенный в незапамятные времена, был вновь освящен после возобновления в 1767 году, во время посещения Екатериной II. В 1830 г. в г. Балахне прославился избавлением от холеры один из списков Феодоровской иконы.</p>
<p>Феодоровская икона Богородицы — двусторонняя. На обратной стороне ее изображен образ святой великомученицы Параскевы, облаченной в княжеское одеяние. Есть предположение, что появление этого образа связано с супругой святого Александра Невского, получившей во Святом Крещении имя Параскевы (по другим сведениям, она была тезоименита супругу). Празднование Феодоровской иконе Божией матери совершается также 14 марта.</p>
<p><strong>Литература:</strong></p>
<p id="p1"><strong>1</strong>. Благодеяния Богоматери роду христианскому чрез Ее святые иконы. СПб., 1905.</p>
<p id="p2"><strong>2</strong>. Бухарев Н., протоиерей. Чудотворные иконы Пресвятой Богородицы. М., 1901.</p>
<p id="p3"><strong>3</strong>. Розанов А. А. Явленная чудотворная Феодоровская икона Богоматери. Изд. 2-е. М., 1885.</p>
<p id="p4"><strong>4</strong>. Сперанский Н. Сказания о чудотворных иконах Божией матери, более известных и особенно чтимых в среде православного русского народа. Изд. 4-е. Смоленск, 1899.</p>
<p id="p5"><strong>5</strong>. Покров Пресвятой Девы Богородицы над Россией. М., 1845.</p>
<p>Свята́го му́ченика Диоми́да врача́</p>
<p><red>Слу́жба свята́го Диоми́да пое́тся на повече́рии</red></p>
<p><red>Тропа́рь, глас 3:</red></p>
<p>Мучи́тельнии сосу́ди устро́иша ти пу́ть к Небесе́м,/ Христо́в во́ине Диоми́де,/ победи́в диа́вольския ко́зни,/ и на Небесе́х у Христа́ просла́вися,/ моли́ся за творя́щих ве́рою па́мять твою́.</p>
<p><red>Кано́н свята́го Диоми́да, глас 4.</red></p>
<p><red>Пе́снь 1</red></p>
<p><red>Ирмо́с:</red> <emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Све́том озаря́емь трисо́лнечным,/ разреши́ мрак, блаже́нне, неразу́мия моего́,/ я́ко да воспою́ светоно́сную твою́ па́мять и исправле́ние жития́ твоего́.</p>
<p>Страсте́й неприя́тен по́мысл соде́лав,/ прия́телище, сла́вне, яви́лся еси́ Ду́ха/ и источи́л еси́ исцеле́ний пучи́ну, всю потопля́ющую неду́гов скве́рну.</p>
<p>Жи́зни жела́я безконе́чныя,/ ча́шу сме́ртную, прехва́льне, испи́ти потща́лся еси́, ю́же и получи́л еси́,/ я́коже ве́сть Зва́вый тя к венцу́ неувяда́ющему, му́чениче непобеди́мый.</p>
<p><red>Богоро́дичен:</red> Гра́де одушевле́нный Царя́, Всенепоро́чная,/ стра́нное рождество́ и Боже́ственное успе́ние показа́вшая,/ град Твой от вся́каго тру́са и паде́ния покажи́ невреди́м.</p>
<p><red>Пе́снь 3</red></p>
<p><red>Ирмо́с:</red> <emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis></p>
<p>Неизглаго́ланным и Боже́ственным рукоде́йством очища́я стра́сти челове́ков,/ от Бо́га дарова́лся еси́ ве́рным врач изря́ден и моли́твенник тепл,/ тя чту́щим, пребога́те.</p>
<p>В пу́ть свиде́ний Твои́х теку́ и Твое́й подо́бяся стра́сти во́льней, —/ му́ченик взыва́ше, на заколе́ние влеко́м, —/ к Тебе́, еди́ному Бо́гу на́шему.</p>
<p>Сла́вный му́ченик Диоми́д, нас созва́в та́йно на трапе́зу дне́сь,/ предлага́ет страда́ния своя́, я́коже бра́шно невеще́ственное,/ ве́рнии, прииди́те, наслади́мся.</p>
<p><red>Богоро́дичен:</red> Град Твой сей от вся́каго тру́са и паде́ния, Чи́стая,/ я́ко на Тя, Богоблагода́тная, возложе́н е́сть, изба́ви/ и в ми́ре сохрани́ и единомы́слии, Богоневе́сто.</p>
<p><red>Седа́лен свята́го, глас 4.</red></p>
<p><red>Подо́бен: </red>Вознесы́йся:</p>
<p>Даро́в Боже́ственных испо́лнен, душ показа́лся еси́ врач и теле́с,/ и, му́ченическим благосла́вием обогати́вся я́ве,/ ра́дуяся, прише́л еси́ ко оби́телем при́сноживотным./ Те́мже, святу́ю твою́ пра́зднующе па́мять, взыва́ем:/ помяни́ нас, тя чту́щих, Богому́дре и пребога́те.</p>
<p><red>Пе́снь 4</red></p>
<p><red>Ирмо́с:</red> <emphasis>Неизсле́дный Бо́жий Сове́т/е́же от Де́вы, воплоще́ния/ Тебе́, Вы́шняго,/ проро́к Авваку́м усмотря́я, зовя́ше:/ Сла́ва си́ле Твое́й, Го́споди.</emphasis></p>
<p>Сло́во Боже́ственнаго ра́зума, я́ко реку́, нося́ в се́рдцы,/ потопи́ пре́лести пото́ки и и́дольскую кре́пость до конца́ погрузи́/ му́ченик Диоми́д сла́вный.</p>
<p>Возсия́, я́ко со́лнце на земли́, заре́ю доброде́телей и чуде́с бога́тством/ и просвети́ ве́рных правосла́вныя собо́ры/ му́ченик Диоми́д всему́дрый.</p>
<p>Врачевство́ безме́здно твой храм всем, ве́рою притека́ющим, яви́ся, преблаже́нне,/ и забра́ло тве́рдо Ца́рскому гра́ду,/ упражня́я наше́ствия иноплеме́нных враг.</p>
<p><red>Богоро́дичен:</red> Стра́нно Твое́ рождество́, я́ко и честно́е успе́ние, показа́ся, Пренепоро́чная Благослове́нная,/ е́же град Твой почита́ет, иноплеме́нных избега́я вре́дов/ те́плым Твои́м предста́тельством.</p>
<p><red>Пе́снь 5</red></p>
<p><red>Ирмо́с:</red> <emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Яви́лся еси́ без кро́ве му́ченик досточу́ден,/ без боле́зней вене́чник, без язв победи́тель изря́ден,/ полки́ враго́в низлага́я твои́ми по́двиги, Диоми́де блаже́нне.</p>
<p>Свет тебе́ возсия́, су́щу пра́ведну, неугаси́мый,/ сего́ же супру́г, Богому́дре, тебе́ весе́лие после́дова,/ я́ко пра́ву иму́щу ду́шу, всем после́дующу Спа́са повеле́нием.</p>
<p>Све́та лиша́ются у́бо теле́снаго мучи́тели, твою́ главу́ по кончи́не отсе́кшии,/ но душе́внии светоза́рно зе́ницы отверза́ются,/ Христу́ ве́рою присту́пльше, Диоми́де чу́дный.</p>
<p><red>Богоро́дичен:</red> Забра́ло име́я Ца́рский град, Тя, Цари́цу и Госпожу́,/ побежда́ет ва́рваров звери́на стремле́ния,/ избавля́ется вся́ких напа́стей, расте́т и утвержда́ется,/ Богома́ти Всенепоро́чная.</p>
<p><red>Пе́снь 6</red></p>
<p><red>Ирмо́с:</red> <emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis></p>
<p>Твои́х по́двиг тече́нием погрузи́л еси́ врага́ безпло́тнаго/ и чуде́с твои́х источе́нием омыва́еши страсте́й многови́дныя скве́рны, досточу́дне.</p>
<p>Боже́ственными дыха́нии дви́жимь, Вы́шним манове́нием окормля́емь,/ к ти́хому приста́нищу пра́ве дости́гл еси́,/ о нас моли́ся, му́чениче прехва́льне.</p>
<p>Страсте́й па́жити потребля́ются неизглаго́ланным рукоде́йствием твои́м, сла́вне,/ и отгоня́ется полк де́монский Боже́ственным твои́м предста́тельством,/ му́чениче присноблаже́нне.</p>
<p><red>Богоро́дичен:</red> О Тебе́, Де́во, хва́лимся,/ Тобо́ю от враг избавля́емся,/ наде́янием Твои́м наше́ствия не убои́мся враг иноплеме́нных, воспева́ющий Тя.</p>
<p><red>Конда́к, глас 2.</red></p>
<p><red>Подо́бен:</red> Вы́шних ища́:</p>
<p>И́стинный и непобеди́мый страстоте́рпец,/ благоче́стия и благода́ти Небе́сный таи́нник я́влься,/ Диоми́де пресла́вне,/ победи́в мучи́теля и победоно́сец быв,/ венцы́ побе́дными просла́вися.</p>
<p><red>Пе́снь 7</red></p>
<p><red>Ирмо́с:</red> Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</p>
<p>Отсе́чена бы́вши, глава́ твоя́ свет облиста́ суему́дрым,/ ю́же, я́ко жи́ву, ви́дев, устыде́ся мучи́тель, умерщвле́н умо́м,/ не разуме́ же вопи́ти, пресла́вне:/ Бо́же, благослове́н еси́.</p>
<p>Совле́клся еси́ умерщвле́ния, сла́вне, ри́зы злообра́зныя,/ в безсме́ртия оде́жду кра́сну благода́тию обле́клся./ Те́мже Влады́це твоему́ вопие́ши, ра́дуяся:/ Бо́же, благослове́н еси́.</p>
<p>Огне́м терпе́ння попали́л еси́ ве́щную ле́сть враго́в,/ богосия́нна же звезда́ яви́лся еси́ исцеле́ний, му́чениче, облиста́я лучи́ зову́щим:/ оте́ц на́ших Бо́же, благослове́н еси́.</p>
<p><red>Богоро́дичен:</red> Цари́ца ми́ра, ро́ждшая Царя́ Христа́,/ изба́ви тли, и тру́са, и язы́к наи́тия Ца́рствующий град, Влады́чице,/ благослове́н, — пою́щий, — Плод чре́ва Твоего́.</p>
<p><red>Пе́снь 8</red></p>
<p><red>Ирмо́с:</red> <emphasis>О́троки благочести́выя в пещи́/ Рождество́ Богоро́дичо спасло́ е́сть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те Его́ во вся ве́ки.</emphasis></p>
<p>Но́ги честны́я твоя́, страстоте́рпче, ко стезя́м муче́ния напра́вишася,/ хо́дят же ны́не, ра́дующеся, во стране́ живу́щих, прему́дре, в ра́йстей пи́щи./ Те́мже и, соше́дшеся, чтим, воспева́юще Христа́ во ве́ки.</p>
<p>Исплете́ся тебе́ вене́ц нетле́ния, тве́рдо подви́гшуся/ и победи́вшу зми́я злонача́льнаго, му́чениче достохва́льне,/ и страда́льческий лик тя прия́т, Го́спода по́йте, — вопию́ща, —/ и превозноси́те Его́ во ве́ки.</p>
<p>Чуде́с испуща́еши лучи́, Боже́ственною оде́ян, му́чениче, си́лою,/ уставля́еши боле́зни, реши́ши неду́ги, отгоня́еши ду́хи лука́выя, вопия́:/ Го́спода по́йте, дела́, и превозноси́те Его́ во ве́ки.</p>
<p><red>Богоро́дичен:</red> Мно́гими прило́ги грехо́вными преклоне́ни,/ к Твоему́ непрекло́нному покро́ву прибега́ем:/ утверди́ рабы́ Твоя́, на стра́сти укрепи́/ и от тру́са, и гла́да, и язы́к наше́ствия, Де́во, изба́ви Твое́ ста́до,/ я́ко на Тя возложе́но е́сть.</p>
<p><red>Пе́снь 9</red></p>
<p><red>Ирмо́с:</red> <emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Обре́л еси́ возме́здие трудо́в, горе́ тебе́ угото́вльшуюся пи́щу,/ иде́же водворя́лся, укра́шен му́ченическими добро́тами,/ наслажда́ешися Зижди́теля твоего́ красоты́,/ прося́, му́чениче, чту́щим тя очище́ния и зол избавле́ния.</p>
<p>Столп доброде́телей и ве́ры утвержде́ние, забра́ло недви́жимо,/ и стена́ непреклони́ма показа́лся еси́, му́чениче, Це́ркви Христо́ве,/ и река́ исцеле́ний, источа́я то́ки врачева́ния безме́здна/ любо́вию творя́щим твою́ па́мять, пресла́вне.</p>
<p>Отгна́л еси́ от земли́ и́дольское безбо́жие, потреби́л еси́ мглу/ и к невече́рней зари́ приложи́лся еси́ светонача́льныя жи́зни,/ ея́же явле́ния, сла́вне, пе́рвее стяжа́л еси́,/ отону́дными сия́нии озаря́емь и ра́дости присносу́щныя исполня́лся.</p>
<p><red>Богоро́дичен:</red> Гра́де Бо́жий, во́ньже Сам всели́ся, вои́стинну непоколеби́мый,/ изба́ви ста́до Твое́ тру́са, Де́во, и паде́ния, ва́рварскаго плене́ния,/ огня́ и меча́ враго́в, от вся́каго, Пречи́стая, озлобле́ния/ те́плым ко Христу́ предста́тельством Твои́м.</p>
<p><red>Стихи́ры свята́го Диоми́да, глас 4.</red></p>
<p><red>Подо́бен:</red> Я́ко до́бля:</p>
<p>Исцели́ти стра́сти, отгони́ти неду́ги,/ прогна́ти ду́хи лука́выя/ де́йством Свята́го Ду́ха, преблаже́нне, сподо́бился еси́,/ потреби́в му́жески е́ллинския слу́жбы/ противле́нием страда́ния, му́чениче венцено́сче,/ сограждани́не А́нгелом,/ страстоте́рпцем единосе́льниче.</p>
<p>По́двигом подвиза́лся еси́,/ и тече́ние сконча́л еси́,/ и ве́ру, сла́вне, соблю́л еси́,/ и к Бо́гу отше́л еси́,/ дарова́ние чуде́с от Него́ прие́м/ и побе́ды вене́ц неувяда́емый,/ я́ко непобеди́м му́ченик,/ я́ко Вы́шняго Ца́рствия насле́дник,/ о ми́ре моли́ся.</p>
<p><red>Сла́ва:</red></p>
<p>В пути́ муче́ния Твоего́,/ я́ко в бога́тстве, красу́яся,/ Диоми́д, Го́споди, во́лею Твое́ю/ свой дух в ру́це Твои́, Христе́, предаде́, усе́чен в главу́,/ и по кончи́не блаже́нней/ быв наста́вник и́стинный безбо́жным,/ ослепшим, и пресла́вно ве́рою прозревшим.</p>
<p><red>И ны́не, вме́сто Богоро́дична или́ Крестобогоро́дична, пое́м:</red> Досто́йно е́сть:</p>
</section>
