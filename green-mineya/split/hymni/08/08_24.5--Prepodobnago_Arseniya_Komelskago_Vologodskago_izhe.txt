<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго Арсения Коме́льскаго, Волого́дскаго, и́же пре́жде бысть игу́мен Тро́ице-Се́ргиевы оби́тели</p>
</title>
<p><red>НА МА́ЛОЙ ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры на 4, глас 2:</red></p>
<p>Преподо́бне о́тче Арсе́ние,/ любве́ ра́ди Христо́вы,/ вся, я́же в житии́ су́етная, презре́л еси́,/ облече́ся во о́браз смире́ния,/ пи́щу возненави́дел еси́,/ воздержа́ние стяжа́/ и пра́вду возлю́би́л еси́,/ те́мже, блаже́нне, помина́й нас всегда́/ в преподо́бных свои́х моли́твах ко Го́споду.</p>
<p>Преподо́бне о́тче Арсе́ние,/ ты святы́я Ла́вры вели́каго Сергия дости́гл еси́,/ и судом Бо́жиим ту сподо́бися па́стырем бы́ти,/ и я́ко безпло́тен во пло́ти пожи́л еси́,/ о́браз мно́гим доброде́телию яви́ся,/ и и́нех ту во оби́тели житие́м свои́м удиви́л еси́,/ моли́ся Го́сподеви, о́тче,/ спасти́ся душа́м на́шим.</p>
<p>Преподо́бне о́тче, всечестны́й Арсе́ние,/ ты жесто́кое житие́ по Бо́зе пожи́л еси́,/ по́мыслом благи́м стра́сти удержа́л еси́,/ и бесо́м шата́ние разори́л еси́,/ и ны́не, блаже́нне, жи́веши в Небе́сных се́лех,/ всех чту́щих святу́ю па́мять твою́ помина́й,/ Христу́ со дерзнове́нием предстоя́, пребога́те.</p>
<p><red>Сла́ва, глас 6:</red></p>
<p>Прииди́те, и́ноческое боголюбе́зное собра́ние/ и вси правове́рнии лю́дие,/ воспои́м све́тло всечестну́ю па́мять блаже́ннаго Арсе́ния/ и припаде́м с ве́рою к честне́й и цельбоно́сней и чудотво́рней ра́це его́,/ от нея́же Госпо́дня благода́ть сия́ет/ и благи́х арома́т воню́ испуща́ет,/ мы же освяща́емся,/ и, неду́гом исцеле́ние прие́млюще, ему́ возопии́м, реку́ще:/ ра́дуйся, пресве́тлый свети́льниче/ и моли́твенниче ко Спа́су, Христу́ Бо́гу на́шему,/ о и́же с ве́рою и любо́вию притека́ющих к ра́це моще́й твои́х,/ моли́ Христа́ Бо́га/ спасти́ся душа́м на́шим.</p>
<p><red>И ны́не, Богоро́дичен:</red> Богоро́дице, Ты еси́ лоза́ и́стинная:</p>
<p><red>На стихо́вне стихи́ры, глас 2.</red></p>
<p><red>Подо́бен:</red> До́ме Евфра́фов:</p>
<p>Наста́ па́мять/ блаже́ннаго Арсе́ния,/ по́стника, и возде́ржника,/ и и́ноком наста́вника,/ Христо́ва уго́дника.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Прииди́те,/ и́ноческая собра́ния/ и вси ве́рнии лю́дие,/ ублажи́м преподо́бнаго Арсе́ния/ ве́рою и любо́вию.</p>
<p><red>Стих:</red> Блаже́н муж, боя́йся Го́спода,/ в за́поведех его́ восхо́щет зело́.</p>
<p>Преподо́бне о́тче Арсе́ние,/ Христо́в уго́дниче/ и Пречи́стыя Богома́тере,/ пусты́нный жи́телю,/ ты еси́ и́ноком похвала́.</p>
<p><red>Сла́ва, и ны́не, Богоро́дичен:</red></p>
<p>Влады́чице Блага́я,/ святе́и Свои́ ру́це к Сы́ну Своему́ воздежи́,/ душелюби́вому Соде́телю,/ уще́дрити рабы́ Своя́.</p>
<p><red>Тропа́рь пи́сан на вели́цей вече́рни.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж: <red>1-й антифо́н. На</red> Го́споди, воззва́х: <red>стихи́ры на 8, глас 8.</red></p>
<p><red>Подо́бен:</red> О, пресла́внаго чудесе́:</p>
<p>Преподо́бне о́тче Арсе́ние,/ и́стинно все́ю душе́ю/ возложи́лся еси́ Бо́гу Вседержи́телю,/ мирски́й мяте́ж оста́вль,/ после́довал еси́ Христу́ ти́хим и безмо́лвным житие́м/ и был еси́ упра́влен в Ца́рствие Бо́жие,/ блаже́нне о́тче,/ моли́ Христа́ Бо́га/ спасти́ся душа́м на́шим.</p>
<p>Преподо́бне о́тче Арсе́ние,/ своему́ Влады́це Христу́ подража́тель был еси́,/ ми́ра оста́вль, бога́тство и сла́ву ни во что́же поче́л еси́,/ Крест Христо́в на ра́мо свое́ восприя́т/ и тем попра́л еси́ ко́зни бесо́вския,/ мы же тя ве́рою и любо́вию почита́ем,/ моли́ Христа́ Бо́га/ спасти́ся душа́м на́шим.</p>
<p>Преподо́бне о́тче Арсе́ние,/ Христо́вы ра́ди любве́/ оте́чество, род, и дру́ги, и сла́ву маловре́менную оста́вль,/ Влады́це после́довал еси́, благоподвиза́вся,/ моли́твою́, и посто́м, и слеза́ми Бо́гу угоди́л еси́,/ и сего́ ра́ди мы вопие́м ти, блаже́нне:/ моли́ Христа́ Бо́га/ спасти́ся душа́м на́шим.</p>
<p><red>Ины стихи́ры, глас 4.</red></p>
<p><red>Подо́бен:</red> Зва́нный свы́ше:</p>
<p>Егда́ Боже́ственное ране́ние на́йде на тя, блаже́нне Арсе́ние,/ тогда́, мирска́я мудрова́ния дале́че отри́нув,/ Христа́ еди́наго возлю́би́л еси́,/ Боже́ственно вооружи́вся,/ Ла́вры вели́каго Се́ргия дости́гл еси́/ и судо́м Бо́жиим та́мо па́стырем поставля́емь быва́еши,/ мно́гим доброде́тели о́браз быв./ Те́мже моли́м тя:/ моли́, преподо́бне,/ спасти́ и просвети́ти ду́ши на́ша.</p>
<p>Егда́ Боже́ственное раче́ние на́йде на тя, блаже́нне Арсе́ние,/ тогда́ мирска́я возненави́дел еси́,/ и в Ла́вру Святы́я Тро́ицы отше́л еси́,/ и та́мо о Го́споде труди́лся еси́,/ и, ревни́тель быв житие́м свои́м вели́кому отцу Се́ргию,/ равноа́нгельное житие́ пожи́л еси́,/ мно́гим воздержа́нием и моли́твами/ подо́бник ему́ во всем быв./ Те́мже моли́м тя:/ моли́ся, преподо́бне,/ спасти́ и просвети́ти ду́ши на́ша.</p>
<p>Егда́ Боже́ственное раче́ние на́йде на тя,/ Богому́дре и всеблаже́нне Арсе́ние,/ тогда́ вся су́щая в ми́ре преоби́дел еси́,/ и Христа́ еди́наго от ду́ши возлю́би́л еси́,/ и, Того́ живоно́сным стопа́м после́дуя,/ пусты́ню дости́гл еси́,/ и, си́ю насе́яв се́мены трудо́в твои́х/ и напои́в ту́чами слез твои́х,/ умно́жил еси́ плоды́ доброде́телей,/ и, те́ми напита́в ча́да, приве́л еси́ Христу́,/ Его́же моли́ спасти́ и просвети́ти ду́ши на́ша.</p>
<p><red>Сла́ва, глас 5:</red></p>
<p>Воструби́м тру́бою пе́сней,/ взыгра́ем пра́зднственная в це́ркви Бо́жии,/ возвели́чим па́мять отца́ на́шего, Богому́драго Арсе́ния,/ пе́сньми и пе́нием просла́вим Спа́са Христа́,/ И́же такова́ уго́дника нам дарова́,/ к нему́ же воспои́м и ра́достно ему́ рцем:/ ра́дуйся, ру́сская похвало́/ и и́ноком наста́вниче, Арсе́ние вели́кий,/ прииди́ и ны́не и о нас помоли́ся,/ пра́зднующих твое́ торжество́,/ да твои́ми моли́твами да́рует Христо́с Бог наш/ всем ве́рным ве́лию и бога́тую ми́лость.</p>
<p><red>И ны́не, Богоро́дичен:</red> В Че́рмне́м мо́ри:</p>
<p><red>Та́же вход. Проки́мен дне. И чте́ния 3 преподо́бническая </red><emphasis>(зри день 28-й).</emphasis></p>
<p><red>На литии́ стихи́ры, глас 1:</red></p>
<p><red>Днесь</red>, ве́риии, соше́дшеся, лико́вствуем ра́достно/ в па́мять честна́го отца́ на́шего,/ Богому́драго Арсе́ния,/ сей бо, измла́да возненави́дев суету́ ми́ра сего́,/ и сла́ву ни во что́же вмени́в,/ да Христа́ еди́наго приобря́щет,/ и тому́ прилепи́вся вседу́шно,/ по́стническими труды́ уясни́л есть житие́ свое́,/ тем и благода́ть прия́л есть/ стра́сти лю́тыя исцеля́ти/ и бе́сы от челове́к прогоня́ти./ сего́ ра́ди вопие́м ему́, глаго́люще:/ о́тче Арсе́ние, моли́ Христа́ Бо́га/ спасти́ся душа́м на́шим.</p>
<p><red>Глас 2:</red> Пусты́ни иногда́ бесо́вская страши́лища име́ша,/ ны́не же, Арсе́ние, учени́к твои́х мно́жеством исполня́емы, украша́ются,/ честна́я же твоя́ оби́тель весели́тся,/ в себе́ име́ющи храм прече́стен Бо́жия ма́тере,/ разли́чными добро́тами укра́шен,/ в не́мже соше́дшеся, ученицы́ твои́,/ честны́й гроб твой обстоя́ще/ и любе́зно покланя́ющеся, мо́лимся:/ моли́твами свои́ми нам испроси́ оставле́ние грехо́в/ и душа́м на́шим ве́лию ми́лость.</p>
<p><red>Глас 5:</red> По преставле́нии твое́м, преподо́бне о́тче Арсе́ние,/ уте́шительница быва́ет нам честна́я твоя́ ра́ка,/ всегда́ бо излива́ющимися чудесы́ вопие́т,/ возводя́щи к трудо́м и по́двигом, глаго́лющи:/ возлюби́те Го́спода,/ да обря́щете благода́ть ве́чную,/ и ничто́же па́че его́ предпочти́те,/ да, егда́ прии́дет во сла́ве,/ обря́щете поко́й со избра́нными,/ его́же да и мы улучи́м твои́ми моли́твами.</p>
<p><red>Сла́ва, глас 6:</red></p>
<p>Прииди́те <red>Днесь</red>, и́ночестии ли́цы/ и вси правове́рнии лю́дие,/ воспои́м све́тлый и всепра́зднственный день,/ честну́ю па́мять преподо́бнаго Арсе́ния,/ та бо я́коже второ́е со́лнце возсия́,/ вся празднолю́бных собо́ры просвеща́ющи/ и мглу отгоня́ющи дре́вняго помраче́ния,/ присту́пим со стра́хом и любо́вию к честне́й и чудотво́рней ра́це его́,/ любе́зно облобыза́ем и мо́лимся/ во́инству на́шему побе́дное одолени́е на супоста́ты дарова́ти,/ и плене́нным свобожде́ние,/ и ми́ру устрое́нне,/ и Це́рквам соедине́ние,/ и душа́м на́шим ве́лию ми́лость.</p>
<p><red>И ны́не, Богоро́дичен.</red></p>
<p><red>На стихо́вне стихи́ры, глас 1.</red></p>
<p><red>Подо́бен:</red> Прехва́льнии му́ченицы:</p>
<p>Прехва́льне о́тче Арсе́ние,/ стопа́м вели́каго Се́ргия после́довал еси́,/ он бо Ла́вру свою́ град сотвори́л есть/ и А́нгелом собесе́дник бы́ти сподо́бися,/ ты же Го́сподеви потруди́ся,/ и да́льную страну́ дости́же,/ и свет неизрече́нный зре́ти сподо́бися,/ о́ного жити́ю поревнова́в,/ с ни́мже Святе́й Тро́ице предстоя́,/ моли́ спасти́ся душа́м на́шим.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Преподо́бне о́тче Арсе́ние,/ я́ко пресве́тлое свети́ло,/ в да́льней стране́, в пусты́нях, просия́л еси́,/ и, я́ко фи́никс, в дому́ Бо́жии проро́чески процве́л еси́,/ и плод прече́стен сам себе́ Влады́це,/ жи́ву же́ртву без кро́ве, прине́сл еси́,/ те́мже тя, любо́вию соше́дшеся,/ по досто́инству при́сно ублажа́ем.</p>
<p><red>Стих:</red> Блаже́н муж, боя́йся Го́спода,/ в за́поведех его́ восхо́щет зело́.</p>
<p>Пусты́ня, в не́йже лежи́т свяще́нное те́ло твое́,/ преподо́бне о́тче Арсе́ние,/ Ду́ха Пресвята́го си́лою/ неду́ги разли́чныя исцеля́ет с ве́рою приходя́щим,/ бе́си отгони́ми быва́ют,/ и разсла́бленнии здра́вие прие́млюще отхо́дят,/ мы же, похваля́юще Го́спода, глаго́лем:/ честна́ пред Го́сподем/ сме́рть преподо́бных его́.</p>
<p><red>Сла́ва, глас 8:</red></p>
<p>Мона́хов мно́жества,/ наста́вника тя почита́ем, о́тче наш Арсе́ние,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви/ поми́ловатися душа́м на́шим.</p>
<p><red>И ныне, Богоро́дичен:</red> Безневе́стная Де́во:</p>
<p><red>Тропа́рь, глас 4:</red></p>
<p>Удали́вся ми́ра, и водвори́вся в пусты́ню,/ и ту подвиза́вся до́брым по́двигом,/ посто́м, и моли́твами, и мно́гим терпе́нием,/ и жив показа́л еси́ мно́гая чудеса́,/ и по преставле́нии свое́м источа́еши разли́чная исцеле́ния/ с ве́рою приходя́щим к честно́му гро́бу твоему́,/ Арсе́ние, о́тче наш,/ моли́ Христа́ Бо́га/ спасти́ся душа́м на́шим.</p>
<p><red>НА У́ТРЕНИ</red></p>
<p><red>На</red> Бог Госпо́дь<red>: тропа́рь преподо́бнаго, два́жды. Сла́ва, и ны́не, Богоро́дичен.</red></p>
<p><red>По 1-м стихосло́вии седа́лен, глас 4.</red></p>
<p><red>Подо́бен: </red>Ско́ро предвари́:</p>
<p>Зва́нию Го́спода твоего́ после́довал еси́,/ мир отве́рг и вся, я́же в ми́ре кра́сная, всеблаже́нне Арсе́ние,/ претерпе́л еси́ пусты́нное озлобле́ние усе́рдно,/ полки́ же отрази́л еси́ де́монов му́жественне./ Те́мже твою́ па́мять при́сно пе́сньми восхваля́ем ве́рно.</p>
<p><red>Сла́ва, и ны́не, Богоро́дичен:</red></p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее страстьми́ земноро́дных ме́ртвенное существо́/ и воздви́гла еси́ вся от сме́рти к жи́зни нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p><red>По 2-м стихосло́вии седа́лен, глас 5.</red></p>
<p><red>Подо́бен:</red> Собезнача́льное Сло́во:</p>
<p>По́стника Госпо́дня пе́сньми почти́м,/ я́ко умертви́вша вся прило́ги страсте́й воздержа́нием и тве́рдым терпе́нием вои́стинну,/ и посрами́вша зело́ противобо́рца врага́ и всю его́ горды́ню,/ и ны́не моля́щася Го́сподеви поми́ловатися душа́м на́шим.</p>
<p><red>Сла́ва, и ны́не, Богоро́дичен:</red></p>
<p>Ужа́сно чу́до зача́тия и несказа́нен о́браз рождества́ в Тебе́ позна́ся, Присноде́во Чи́стая,/ ужаса́ет мой ум и удивля́ет помышлени́е./ Сла́ва Твоя́, Богоро́дице, во всех простре́ся ко спасе́нию душ на́ших.</p>
<p><red>По полиеле́и седа́лен, глас 1.</red></p>
<p><red>Подо́бен:</red> Гроб Твой, Спа́се:</p>
<p>Погре́бл еси́ страсте́й все воста́ние умерщвле́нием пло́ти, свяще́нный о́тче,/ жи́знь безконе́чную по сме́рти прия́л еси́./ Те́мже <red>Днесь</red> Христо́ва Це́рковь пра́зднует твою́ досточу́дную па́мять, преподо́бных украше́ние.</p>
<p><red>Сла́ва, и ны́не, Богоро́дичен:</red></p>
<p>Наста́ви ны на путь покая́ния,/ уклоня́ющийся при́сно к злым безпу́тием/ и Преблага́го прогне́вающия Го́спода, Неискусобра́чная Благослове́нная Мари́е,/ прибе́жище отча́янных челове́ков, Бо́жие обита́лище.</p>
<p><red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных его́. <red>Стих:</red> Что воздам Го́сподеви о всех, я́же воздаде́ ми? Вся́кое дыха́ние: <red>Ева́нгелие от Матфе́я, зача́ло 43.</red></p>
<p><red>По 50-м псалме́ стихи́ра, глас 6:</red></p>
<p>Преподо́бне о́тче Арсе́ние,/ во всю зе́млю изы́де веща́ние исправле́ний твои́х,/ те́мже на Небесе́х обре́л еси́ мзду трудо́в твои́х,/ де́монская разори́л еси́ по́лчища/ и а́нгельския дости́гл еси́ чи́ны,/ и́хже жити́ю непоро́чно поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p><red>Кано́н Богоро́дице, со ирмосо́м на 6 и преподо́бному на 8, глас 2.</red></p>
<p><red>Песнь 1</red></p>
<p><red>Ирмо́с:</red> <emphasis>Гряди́те, лю́дие,/ пои́м песнь Христу́ Бо́гу,/ разде́льшему мо́ре и наставльшему лю́ди,/ я́же изведе́ из рабо́ты еги́петския,/ я́ко просла́вися.</emphasis></p>
<p>Го́споди Иису́се Христе́, отве́рзи ми устне́ недосто́йнеи/ и даждь ми орга́н све́тлогласен/ досто́йно воспе́ти све́тлую па́мять уго́дника Твоего́, Арсе́ния преподо́бна.</p>
<p>Госпо́дня словеса́ услы́шав,/ тогда́ су́щая вся оста́вль, и во ум свой прия́т сло́во Бо́жие,/ и бысть сосу́д избра́н Свята́го Ду́ха,/ того́ ра́ди обре́л еси́ спасе́ние души́ свое́й.</p>
<p>Госпо́дню зако́ну повину́яся, о́тче,/ усе́рдно к мы́сленным влече́ся дея́нием,/ побежда́я бесо́вская ополче́ния и де́йства всегда́шним Боже́ственным посо́бием.</p>
<p><red>Богоро́дичен:</red> Госпо́дню ма́терь воспева́ем Тя, Пречи́стая Богоро́дице Де́во./ От враг наве́та нас, Чи́стая, Своя́ рабы́, сохрани́ вся невре́дно,/ ве́рно сла́вящия Тя.</p>
<p><red>Песнь 3</red></p>
<p><red>Ирмо́с:</red> <emphasis>Процвела́ есть пусты́ня, я́ко крин, Го́споди,/ язы́ческая неплодя́щая Це́рковь/ прише́ствием Твои́м,/ в не́йже утверди́ся мое́ се́рдце.</emphasis></p>
<p>Процве́л еси́, преподо́бне Арсе́ние, о́тче наш,/ в по́стнических труде́х и во бде́ниих, я́ко фи́никс Дави́дский,/ ду́шу свою́ с те́лом очи́стив,/ и до конца́ подвиза́ся благи́м житие́м свои́м, всеблаже́нне.</p>
<p>Процве́л еси́, Арсе́ние преподо́бне, восприя́тием Свята́го Ду́ха,/ и, роди́телей любве́ возгнуша́вся, сла́дкую пи́щу от себе́ отри́нул еси́,/ и еди́ну за́поведь Христо́ву возлюби́л еси́, блаже́нне и Богому́дре.</p>
<p>Процве́л еси́ житие́м свои́м светосия́нно,/ и яви́ся пресве́тло пребыва́ние твое́,/ Святы́м Ду́хом бесо́вское кова́рство до конца́ посрами́л еси́,/ преблаже́нне Арсе́ние и пусты́нником украше́ние.</p>
<p><red>Богоро́дичен:</red> Пе́сньми Боже́ственными почти́м Тя, ро́ждшую Бо́га,/ вопло́щшагося из Тебе́ и па́че со́лнечных луч возсия́вшаго,/ жи́ти бо с челове́ки благоизво́лил есть.</p>
<p><red>Седа́лен, глас 8:</red></p>
<p>Простри́ дла́ни свои́ ко Всеми́лостивому Спа́су Христу́, преподо́бне о́тче Арсе́ние,/ Ему́же, от ю́ности до́бре потруди́вся, и угоди́,/ и тре́бующим твое́й по́мощи пода́й неоску́дное утеше́ние,/ и устне́ свои́ простри́ на моли́тву, и́миже Бо́га хвали́,/ и нас, чад свои́х, на благора́зумие наста́ви, и ускори́ на по́мощь на́шу,/ и изба́ви нас от находя́щих бед и зол и вся́кия ну́жды,/ и моли́ Христа́ Бо́га дарова́ти чту́щим пресла́вную святу́ю па́мять твою́/ спасти́ся душа́м на́шим.</p>
<p><red>Сла́ва, и ны́не, Богоро́дичен:</red></p>
<p>Яко Всенепоро́чная Неве́ста Творца́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Всепе́тая,/ беззако́нию мя су́ща скве́рно жили́ще и де́монов игра́лище в ра́зуме бы́вша,/ потщи́ся от сих злоде́йствия мя изба́вити,/ све́тло жили́ще доброде́тельми соде́лавши,/ Светода́тельная и Нетле́нная, разжени́ о́блак страсте́й и Вы́шняго прича́стия сподо́би/ и све́та невече́рняго моли́твами Твои́ми.</p>
<p><red>Песнь 4</red></p>
<p><red>Ирмо́с:</red> <emphasis>Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: Сла́ва си́ле Твое́й, Го́споди.</emphasis></p>
<p>Преподо́бне о́тче Арсе́ние,/ ше́ствия твоя́ напра́вишася ко спасе́ния пути́/ наставлени́ем Боже́ственнаго Ду́ха, И́же в тя все́льшагося, блаже́нне.</p>
<p>Преподо́бне о́тче Арсе́ние,/ ты храм Пресвяты́я Богоро́дицы воздви́гл еси́,/ и уго́дно Ей послужи́л еси́,/ и огра́ду и́ночествующим во спасе́ние созда́.</p>
<p>Преподо́бне о́тче Арсе́ние,/ ты бысть и́ноком наста́вник,/ име́л бо еси́ ра́зум, му́дростию устро́ен,/ и кра́сно чистото́ю сия́я, благи́м смире́нием.</p>
<p><red>Богоро́дичен:</red> Прииди́те, вси воспои́м Богоро́дицу Чи́стую/ и, ве́рно моля́щеся, возопии́м Ей:/ не преда́ждь нас враго́м во изможде́ние/ и моли́твами Свои́ми спаси́ нас.</p>
<p><red>Песнь 5</red></p>
<p><red>Ирмо́с:</red> <emphasis>Xодатай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения/приведе́ние и́мамы.</emphasis></p>
<p>Xода́тай ты к Бо́гу, преподо́бне, быв,/ Живоно́сный Крест на ра́мо свое́ взем,/ после́довал еси́ ему́ ти́хим и безмо́лвным житие́м,/ того́ ра́ди всели́ся душа́ твоя́ в се́ла Небе́сная.</p>
<p>Xода́тай ты, блаже́нне Арсе́ние, до конца́ быв,/ возлюби́л еси́ еди́наго Бо́га,/ разже́гся заре́ю мы́сленною,/ ревну́я житие́м свои́м в чудесе́х свои́х вели́кому Се́ргию преподо́бному.</p>
<p>Хоте́вше тя окая́ннии бе́сове от сего́ свята́го ме́ста отлучи́ти,/ иногда́ же на тя люде́й вооружи́вша,/ ты же, блаже́нне, оты́де в да́льную пусты́ню,/ Бог же тебе́ возврати́ в пребыва́ние твое́.</p>
<p><red>Богоро́дичен:</red> Христиа́ном Засту́пницу, ве́рнии, ублажа́ем:/ укрепи́ нас, Влады́чице, недосто́йных раб Свои́х,/ и град наш соблюди́ и жи́тельство сие́/ моли́твами уго́дника Твоего́ Арсе́ния преподо́бнаго.</p>
<p><red>Песнь 6</red></p>
<p><red>Ирмо́с: </red><emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis></p>
<p>В пусты́ни, я́ко во огра́де, поживе́, блаже́нне,/ моли́твы непреста́нныя, я́ко меч в руце́, име́л еси́/ и всю бесо́вскую я́рость до конца́ сокруши́л еси́.</p>
<p>Влады́це своему́ подо́бяся,/ воздержа́ние и терпе́ние стяжа́, ве́ру и любо́вь и́стинну/ и всено́щное стоя́ние возлю́би,/ моли́твы, и сле́зы, и воздыха́ние в се́рдцы име́я, блаже́нне.</p>
<p>В па́мять твою́ ра́достно веселя́тся и лику́ют и́ноческая собра́ния, вопию́ще тебе́:/ помина́й нас всегда́,/ почита́ющих тя, преблаже́нне Арсе́ние.</p>
<p><red>Богоро́дичен:</red> В бе́здне грехо́вней одержи́м есмь аз, окая́нный,/ и припа́даю к Тебе́, Влады́чице:/ приими́ моли́твы на́ша,/ и сохрани́ нас от вся́каго наве́та вра́жия, и спаси́ нас.</p>
<p><red>Кондак, глас 8.</red></p>
<p><red>Подо́бен:</red> Взбра́нной Воево́де:</p>
<p>Жите́йския молвы́ отбе́г,/ и в пусты́ню всели́лся еси́,/ и та́мо житие́м жесто́ким пожи́л еси́,/ и зве́ря свире́паго а́ркуда<a type="note" xlink:href="#note41">41</a> моли́твами укроти́л еси́,/ и мно́гим был еси́ наста́вник ко спасе́нию,/ и того́ ра́ди получи́л еси́ жи́знь ве́чную на Небесе́х./ Всегда́ зря Святу́ю Тро́ицу,/ моли́ изба́витися нам от бед, да зове́м ти:/ ра́дуйся, о́тче наш Арсе́ние, пусты́нный жи́телю.</p>
<p><red>И́кос:</red></p>
<p>Ева́нгельский глас услы́шав,/ мир оста́вль, возлю́би́л еси́ Христо́вы Боже́ственныя за́поведи/ и, сла́дкия пи́щи оша́явся<a type="note" xlink:href="#note42">42</a> , му́дре,/ поще́ние и воздержа́ние изве́стно показа́,/ пусты́нное житие́ возлюби́л еси́,/ мы же вопие́м ти:/ ра́дуйся, ра́зума дарова́ние прия́л еси́;/ ра́дуйся, Арсе́ние преподо́бне, Небе́сный челове́че и земны́й а́нгеле;/ ра́дуйся, притека́ющим к тебе́ хода́тай быв ко спасе́нию;/ ра́дуйся, стране́ на́шей похвало́ и утвержде́ние;/ ра́дуйся, я́ко твои́х ра́ди моли́тв бе́сове сопроти́внии побежда́ются;/ ра́дуйся, я́ко с ве́рою прося́щим да́руеши дар, от Го́спода дарова́нный ти, исцеле́ния;/ ра́дуйся, Арсе́ние преподо́бне, пусты́нный жи́телю.</p>
<p><red>Песнь 7</red></p>
<p><red>Ирмо́с</red><emphasis>:</emphasis><emphasis> Богопроти́вное веле́ние беззако́ннующаго мучи́теля/ высо́к пла́мень вознесло́ есть,/ Христо́с же простре́ Богочести́вым о́троком ро́су духо́вную,/ Сый благослове́н и препросла́влен.</emphasis></p>
<p>Блаже́нне Арсе́ние,/ ты ми́лованием безме́рным укра́шаемь,/ и нищелю́бием мно́гим удобря́емь,/ и тих ду́хом был еси́, о́тче, поя́ Христо́ви:/ благосло́вен Бог оте́ц на́ших.</p>
<p>Блаже́нне Арсе́ние,/ ты, всем жела́нием ко Христу́ иды́й,/ доса́ды, и безче́стия, и я́звы, преподо́бне, терпе́л еси́,/ Христу́ Бо́гу песнь непреста́нную поя́:/ благослове́н Бог оте́ц на́ших.</p>
<p>Блаже́нне Арсе́ние,/ безмо́лвно свою́ сконча́л еси́ отече́скую жи́знь,/ не стяжа́в, просвеща́лся и воздержа́нием украша́яся, поя́ Христо́ви:/ благослове́н Бог оте́ц на́ших.</p>
<p><red>Богоро́дичен:</red> Без се́мене, Всенепоро́чная, родила́ еси́ Христа́ Бо́га на́шего,/ освяще́ние, и избавле́ние, и оставле́ние грехо́в ве́рным хода́тайством Твои́м подаю́щаго,/ мольба́ми Пречи́стыя Своея́ ма́тере, я́ко еди́н Многоми́лостив.</p>
<p><red>Песнь 8</red></p>
<p><red>Ирмо́с:</red> <emphasis>Пещь иногда́ о́гненная в Вавило́не де́йства разделя́ше,/ Бо́жиим</emphasis> <emphasis>веле́нием халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis></p>
<p>Преблаже́нне о́тче Арсе́ние,/ тече́нием твои́х усте́н медото́чных слове́с, я́коже Боже́ственным исцеле́нием,/ напая́еши хваля́щия тя, поя́ Бо́гови:/ благослови́те, вся дела́ Госпо́дня, Го́спода.</p>
<p>Преблаже́нне о́тче Арсе́ние,/ я́ко со́лнце многосве́тло от восто́ка, возсия́л еси́ заря́ми доброде́телей/ и чуде́с твои́х сия́ние бога́тно просте́рл еси́, поя́ Бо́гови:/ благослови́те, вся дела́ Госпо́дня, Го́спода.</p>
<p>Преблаже́нне о́тче Арсе́ние,/ ты зве́ря свире́паго моли́твами укроти́л еси́,/ он же смире́н быва́ше, ничто́же ти ско́рбная показу́я,/ но и повеле́нию твоему́ повину́яся./ Те́мже вопие́м:/ благослови́те, вся дела́ Госпо́дня, Го́спода.</p>
<p><red>Богоро́дичен:</red> Просвеще́ние нам, рабо́м Свои́м, испроси́, Препе́тая Богоро́дице Де́во,/ мольбы́ всех прие́млющи,/ тем вси а́нгельски зове́м Ти, Богора́дованная, всех Влады́чице.</p>
<p><red>Песнь 9</red></p>
<p><red>Ирмо́с:</red> <emphasis>Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра</emphasis>́<emphasis>ти расточе́нная./ Тем Всепе́тую Богоро́дицу велича́ем.</emphasis></p>
<p>Боже́ственными блиста́яся сия́нии, свети́льник был еси́,/ наставля́я с ве́рою к тебе́ приходя́щих, блаже́нне и Богому́дре Арсе́ние,/ плотски́я стра́сти Влады́чнею си́лою умертви́л еси́.</p>
<p>Богому́дре свяще́нниче, к све́ту незаходи́мому преше́л еси́,/ светови́ден быв доброде́тельми,/ всели́лся еси́, ра́дуяся, иде́же преподо́бных ду́си,/ и о ста́де свое́м моли́ся.</p>
<p>Благода́тию Боже́ственнаго Ду́ха напая́ема,/ приноша́ет честна́я ра́ка твоя́ исцеле́ние./ Прииди́те и почерпи́те, вси ве́рнии лю́дие, и освяти́те ду́ши,/ и от неду́г очи́ститеся моли́твами преподо́бнаго.</p>
<p><red>Богоро́дичен:</red> Богоро́дице Де́во, упова́ние нам, гре́шным,/ Ты бо породи́ красне́йша па́че всех сыно́в челове́ческих и и́стиннаго Бо́га,/ се уже ви́дима на́шим существо́м, я́ко Челове́к, спаса́я челове́ки.</p>
<p><red>Свети́лен:</red></p>
<p>А́нгельское житие́ поживе́,/ удали́л еси́ себе́ всех кра́сных жития́,/ водвори́ся во дво́рех за́поведей Госпо́дних/ и со А́нгелы всегда́ ра́дуешися.</p>
<p><red>Сла́ва, и ны́не, Богоро́дичен:</red></p>
<p>Богоро́дицу пе́сньми почти́м немо́лчными,/ благоче́стно пое́м, вопию́ще:/ ра́дуйся, А́нгелом ра́досте и преподо́бным похвало́.</p>
<p><red>На хвали́тех стихи́ры на 4, глас 2:</red></p>
<p>Преподо́бне о́тче Арсе́ние,/ основа́ние име́я доброде́телей,/ дре́вняго челове́ка совле́кся с похотьми́,/ и во Христа́ облече́ся вои́стинну./ Тем обличи́л еси́, блаже́нне,/ мно́гая кова́рствия вра́жия,/ наста́вник и́ноком быв,/ моли́ спасти́ся душа́м на́шим.</p>
<p>Преподо́бне о́тче Арсе́ние,/ любве́ ра́ди Христо́вы,/ вся, я́же на земли́ кра́сная, преоби́дел еси́/ и в пусты́ню всели́ся,/ по́стническими труды́ уясни́л еси́ житие́ свое́,/ тем и Христо́с чуде́с да́ры обогати́ тя,/ моли́ спасти́ся душа́м на́шим.</p>
<p>Преподо́бне о́тче Арсе́ние,/ вси почита́ют све́тло па́мять твою́,/ сподо́би твои́ми моли́твами/ лю́тых напа́стей и страстны́х бурь всех избы́ти ны́не,/ и грехо́м проще́ние получи́ти,/ и доити́ ми́лости и ра́дости неизрече́нныя,/ моли́ спасти́ся душа́м на́шим.</p>
<p><red>Сла́ва, глас 6:</red></p>
<p><red>Днесь</red> вели́кий град Во́логда/ пресла́вно ра́дуется,/ име́я в преде́лех свои́х Богора́дованное сокро́вище,/ преподо́бнаго Арсе́ния блаже́ннаго,/ оби́тель твоя́, иму́щи мо́щи твоя́ в себе́, зело́ весели́тся,/ и Ла́вра Се́ргиева лику́ет,/ прославля́ющи па́стыря своего́,/ мы же, ча́да твоя́, воспева́ем пресла́вную святу́ю па́мять твою́./ О всеблаже́нне, вели́кий о́тче,/ пусты́нный жи́телю и засту́пниче наш и моле́бниче,/ ускори́ на моли́тву, и потщи́ся на по́мощь,/ и моли́ Христа́ Бо́га изба́вити нас от всех бед/ и спасти́ся душа́м на́шим.</p>
<p><red>И ны́не, Богоро́дичен, глас 6:</red></p>
<p>Богоро́дице, Ты еси́ лоза́ и́стинная,/ возрасти́вшая нам Плод Живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p><red>Славосло́вие вели́кое. Ектении́. И отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны от кано́на, песни 3-я и 6-я. Проки́мен, глас 7:</red> Честна́ пред Го́сподем/ сме́рть преподо́бных его́. <red>Стих:</red> Что возда́м Го́сподеви о всех, я́же воздаде́ ми? <red>Апо́стол к Гала́том, зача́ло 213.</red> Аллилу́ия, <red>глас 6:</red> Блаже́н муж, боя́йся Го́спода, в за́поведех его́ восхо́щет зело́. <red>Стих:</red> Си́льно на земли́ бу́дет семя его́. <red>Ева́нгелие от Матфе́я, зача́ло 10. Прича́стен:</red> В па́мять ве́чную:</p>
</section>
