<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Пра́зднование Пресвяте́й Богоро́дице ра́ди ея́ явле́ния Преподо́бному Се́ргию, игу́мену Ра́донежскому</p>
</title><p><red>НА ВЕЛИ́ЦЕЙ ВЕЧЕ́РНИ</red></p>
<p><red>На </red>Го́споди, воззва́х: <red>стихи́ры, глас 5:</red></p>
<p>Свет возсия́ Небе́сный в хра́мине твое́й,/ преподо́бне о́тче Се́ргие,/ и послы́шася глас неве́домый:/ се Пречи́стая гряде́т!/ И по ма́ле зри́ши Влады́чицу ми́ра/ со двема́ апо́столома,/ и, припа́д к нога́м Ея́,/ моля́ся о заступле́нии ме́ста сего́/ и о всех во Христе́ ча́дех твои́х,/ сего́ ра́ди и мы, ча́да твоя́, мо́лимся,/ моли́ся не преста́й/ получи́ти нам у Христа́ ве́лию ми́лость.</p>
<p>Петр, верхо́вный апо́стол,/ и де́вства храни́тель, Иоа́нн Богосло́в,/ учени́к Христо́в, друг и напе́рсник,/ после́доваху Пречи́сте́й Деве Мари́и,/ посеща́юще отца́ на́шего Се́ргия,/ вку́пе же и смире́ннаго Михе́я,/ сподобля́юще ра́дости Небе́сныя,/ и ме́сто сие́ све́та исполня́юще,/ благи́ми обетова́нии утеша́юще,/ и моли́тву прие́млюще о спасе́нии душ на́ших.</p>
<p>Пе́ние хвале́бное ака́фистово/ уго́дно есть Влады́чице ми́ра,/ вы бо, отцы́ блаже́ннии,/ соверша́юще сие́ бо́дренно,/ посеще́ния от Нея́ сподо́бистеся,/ ди́внаго зре́ния, бесе́ды и чу́днаго виде́ния/ и предвкуше́ния Ца́рствия Небе́снаго,/ его́же получи́ти Христа́ умоли́те/ и нам, ублажа́ющим по́двиги ва́ша.</p>
<p><red>Глас 8:</red> Егда́ в но́щи соверша́л еси́ бде́ние,/ преподо́бне о́тче Се́ргие,/ пред о́бразом Чи́стыя Богома́тере,/ взира́я часто, к Ней глаго́лал еси́:/ о Пречи́стая Ма́ти Христа́ моего́!/ Кре́пкая По́мощнице ро́ду челове́ческому,/ бу́ди нам, недосто́йным, Хода́таице,/ при́сно моля́щися к Сы́ну Твоему́ и Бо́гу на́шему,/ да при́зрит на ме́сто сие́ ми́лостивно,/ Еди́ному в Тро́ице Бо́гу возлага́емое,/ и спасе́т ду́ши зде иму́щих жи́тельствовати/ Ца́рствия ра́ди Небе́снаго.</p>
<p>О, пресла́внаго чудесе́!/ О, неизрече́ннаго снизхожде́ния!/ Рука́ми бо Пречи́стая косну́ся Се́ргия, веща́ющи:/ не ужаса́йся, избра́нниче Мой,/ приидо́х бо посети́ти тебе́,/ моли́тва бо твоя́ о ученице́х услы́шана есть,/ и да не скорби́ши про́чее,/ неотсту́пна бу́ду при́сно ме́ста сего́/ и по твое́м е́же ко Го́споду отхожде́нии,/ потре́бная изоби́льно подава́ющи,/ сохраня́ющи оби́тель твою́ и покрыва́ющи./ И си́ми благи́ми обетова́нии уте́шивши, неви́дима бысть.</p>
<p>О́тче преподо́бне Михе́е,/ ужасе́ся дух твой в ди́вном посеще́нии,/ и по отше́ствии в Го́рняя Цари́цы со апо́столы/ ко учи́телю твоему́ взыва́л еси́:/ извести́ ми, о́тче, Го́спода ра́ди,/ что сие́ бысть чу́дное виде́ние?/ Поне́же дух мой вма́ле не разлучи́ся от <red>мене</red>́,/ блиста́ния ра́ди, его́же не мого́х зре́ти,/ покры́х оде́ждою лице́ мое́./ Он же отвеща́ тебе́:/ ма́ло потерпи́, ча́до мое́,/ и́бо и во мне дух мой трепе́щет,/ призови́ ско́ро Исаа́ка и Си́мона,/ с ни́ми же просла́вим ма́терь всех Бо́га,/ подаю́щую нам ве́лию ми́лость.</p>
<p><red>Сла́ва, глас 5:</red></p>
<p>В пост Рождества́ Христо́ва,/ но́щи субботней преполовля́ющейся,/ ти́хия стопы́ Цари́цы Небе́сныя услы́шал еси́,/ преподо́бне о́тче Се́ргие, вели́кия ра́дости испо́лнился еси́,/ и потща́ся изы́ти в сре́тение Ея́,/ и послы́шася глас неве́домый:/ се Пречи́стая гряде́т!/ И по ма́ле зри́ши Влады́чицу ми́ра со двема́ апо́столома,/ и, припа́д к нога́м Ея́, моля́ся о заступле́нии ме́ста сего́,/ и рука́ми Пречи́стая косну́ся Се́ргия, веща́ющи:/ не ужаса́йся, избра́нниче Мой,/ приидо́х бо посети́ти тебе́,/ моли́тва бо твоя́ о ученице́х услы́шана есть,/ и да не скорби́ши про́чее,/ неотсту́пна бу́ду при́сно ме́ста сего́.</p>
<p><red>И ны́не, глас 6:</red></p>
<p>Пречи́стая Ма́ти Христа́ моего́,/ Хода́таице и Засту́пнице,/ и Кре́пкая Помо́щнице ро́ду челове́ческому,/ бу́ди и нам Хода́таица и Моли́твенница/ к Сы́ну Своему́ и Бо́гу на́шему,/ я́ко да при́зрит на свято́е ме́сто сие́,/ е́же и возложе́нно есть/ в похвалу́ и честь/ Трисвята́го Его́ И́мене́./ Тебе́ же, Ма́ти сла́дкаго моего́ Христа́,/ Хода́таицу предлага́ем, раби́ Твои́./ Ты бо еси́ всем спаси́тельное упокое́ние и очисти́лище/ и благоути́шное приста́нище обурева́емым во гресе́х.</p>
<p><red>На стихо́вне стихи́ры, глас 2:</red></p>
<p>Прииди́те, лю́дие, ублажи́м ма́терь Бо́жию,/ посети́вшую ме́сто свято́е сие́/ и обеща́вшуюся неотсту́пна бы́ти от оби́тели сея́/ до сконча́ния ве́ка.</p>
<p><red>Стих:</red> Воскресни́, Го́споди, в поко́й Твой,/ Ты и киво́т святы́ни Твоея́.</p>
<p>Богоро́дице, всех Цари́це,/ умоли́ над все́ми ца́рствующаго Сы́на Твоего́, Христа́ Бо́га на́шего,/ да изба́вит оби́тель си́ю от бед и напа́стей,/ я́коже предрекла́ еси́.</p>
<p><red>Стих:</red> Кля́тся Госпо́дь Дави́ду и́стиною/ и не отве́ржется ея́.</p>
<p>Удивля́ются всяк язы́к и страна́,/ зря́ще, Влады́чице, сбытие́ сло́вес Твои́х,/ и́бо да́же и до <red>Днесь</red> неоску́дна пребыва́ет вели́кая Ла́вра,/ оби́тель Се́ргиева.</p>
<p><red>Сла́ва, глас то́йже:</red></p>
<p>А́нгелов Цари́цу/ и мона́шескаго чи́на а́нгельскаго Влады́чицу,/ прииди́те вси, восхва́лим и поклони́мся Ей,/ Та бо нело́жно обеща́ся бы́ти неотсту́пна ме́ста сего́/ до сконча́ния ве́ка.</p>
<p><red>И ны́не, глас то́йже:</red></p>
<p>О сла́дкаго Твоего́ гла́са,/ Ма́ти Христа́ моего́,/ о чу́дныя любве́ и Твоего́ посеще́ния, Влады́чице,/ о неизрече́ннаго Твоего́ обеща́ния,/ е́же с на́ми пребыва́ния,/ о сла́дкаго Твоего́ гла́са,/ Ма́ти Христа́ моего́.</p>
<p><red>Тропа́рь, глас 4:</red> К Богоро́дице приле́жно: <red>или́ сей, глас то́йже:</red></p>
<p>В пресла́внем явлени́и Твое́м, Де́во Богоро́дице,/ припаде́ к стопа́м Твои́м преподо́бный а́вва Се́ргий/ и мольбу́ о святе́й оби́тели изря́дно сотвори́,/ да Твои́м Ма́терним ко Христу́ предста́тельством/ усе́рдно при́сно хода́тайствуешь о всех под свяще́нный покро́в Твой прибега́ющих,/ прося́щи нам оставле́ния грехо́в и ве́лия ми́лости.</p>
<p><red>НА У́ТРЕНИ</red></p>
<p><red>По 1-м сти́хословии седа́лен, глас 4:</red></p>
<p>Богоро́дице Де́во, Держа́вная По́мощнице,/ ны́не оби́тель Се́ргиева о Тебе́ хва́лится и весели́тся,/ име́ющи Тя Засту́пницу непосты́дную и сте́ну неруши́мую,/ непоколеби́мое основа́ние, стра́жа неусы́пна,/ не преста́й Твои́ми, Госпоже́, моли́твами/ и всегда́ избавля́ти Твою́ оби́тель и вся лю́ди от всех напа́стей.</p>
<p><red>По 2-м сти́хословии седа́лен, глас 4:</red></p>
<p><red>Днесь</red>, благове́рнии лю́дие, све́тло пра́зднуем, осеня́еми Богома́тере прише́ствием,/ с ве́рою прие́млюще в Ней стра́жа нам неотсту́пна,/ и возопи́и́м Богоро́дице:/ покры́й нас от вся́каго зла и спаси́ ду́ши на́ша.</p>
<p><red>Величание:</red></p>
<p>Величаем Тя,/ Пресвята́я Дево,/ Богоизбра́нная Отрокови́це,/ и чтим явлени́е Твое́,/ и́мже то́чиши обетова́ние/ покрыва́ти при́сно ме́сто сие́.</p>
<p>Псало́м избра́нный: Помяни́, Го́споди, Дави́да и всю кро́тость его́.</p>
<p><red>По полиеле́и седа́лен, глас 6:</red></p>
<p>Притеце́м к ти́хому приста́нищу и Засту́пнице ро́да на́шего, Де́ве Мари́и,/ поклони́мся честно́му Ея́ образу́, уми́льно зову́ще:/ при́зри, Благосе́рдая Ма́ти, на лю́тыя ско́рби, нас обдержа́щия,/ и исцели́ боле́зни душ на́ших.</p>
<p><red>Степенна, 1-й антифо́н 4-го гла́са. Проки́мен, глас 4:</red> Помяну и́мя Твое́/ во вся́ком ро́де и ро́де. <red>Стих:</red> Отры́гну се́рдце мое́ сло́во благо, глаго́лю аз дела́ моя́ Царе́ви. Вся́кое дыха́ние: <red>Ева́нгелие от Луки́, зача́ло 4.</red></p>
<p><red>По 50-м псалме́ стихи́ра, глас 6:</red></p>
<p>Се Пречи́стая гряде́т!/ Услы́шав, преподо́бный Се́ргий/ тече́т во сре́тение,/ и свет ве́лий осени́ его́,/ па́че со́лнца сия́я,/ и зрит Пресвяту́ю Де́ву со двема́ апо́столома,/ све́тлостию Ея́ облиста́ющимася,/ и паде́, моля́ся о заступле́нии оби́тели сея́/ и всех живущих в ней.</p>
<p><red>Или́ и́на стихи́ра, глас то́йже:</red> Не и́мамы ины́я по́мощи:</p>
<p><red>Кано́н, глас 4. Песнь 1</red></p>
<p><red>Ирмо́с</red><emphasis>:</emphasis><emphasis> Отве́рзу уста́ моя́,/ и наполнятся Ду́ха,/ и сло́во отры́гну Цари́це ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Ю́ноши и ста́рцы и всяк во́зраст,/ прииди́те ны́не, восхва́лим Преблагослове́нную в жена́х ма́терь Де́ву Отрокови́цу,/ я́вльшуюся со апо́столы преподо́бным отце́м Се́ргию и Михе́ю.</p>
<p>Очи́стим чу́вствия, и у́зрим в непристу́пном све́те ма́терь Све́та,/ и ра́дуемся, реку́ще:/ ра́дуйся, Ма́ти Госпо́дня.</p>
<p>Небеса́ у́бо досто́йно да веселя́тся,/ земля́  же да ра́дуется,/ да пра́зднует же оби́тель сия, почита́ющая заступле́ние Богома́тере.</p>
<p>Лю́бящая ме́сто сие́, Ма́ти Бо́жия Препросла́вленная,/ угаси́ пещь страсте́й на́ших милосе́рдием Твои́м,/ да воспева́ем Тя со избра́нники Твои́ми.</p>
<p><red>Песнь 3</red></p>
<p><red>Ирмо́с:</red> <emphasis>Твоя́ песносло́вцы, Богоро́дице,/ Живы́й и Незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы с</emphasis><emphasis>подо́б</emphasis><emphasis>и.</emphasis></p>
<p>Ны́не вся испо́лнишася ра́дости неизрече́нныя,/ ви́димая же и неви́димая,/ ны́не пра́зднует све́тло ста́до Твое́, Влады́чице,/ Тобо́ю обеща́нное заступле́ние.</p>
<p>Виждь, Чи́стая, и́ноков собо́ры па́ствы Твоея́,/ окружа́ющих всечестны́й о́браз Твой,/ грехо́в разреше́ния прося́щих, и жития́ исправле́ния,/ и прича́стия Боже́ственныя сла́вы Твоея́, Всенепоро́чиая.</p>
<p>Тече́т благода́ть незави́стная/ от Твоего́, Богоро́дице, о́браза,/ всем источа́ющи, моля́щимся те́пло,/ зол избавле́ние, и здра́вие, и ми́лость.</p>
<p>Все́ю душе́ю и мы́сли пра́востию/ в па́стве Твое́й вси лику́юще,/ псалмы́, и пе́сньми духо́вными, и пе́нием Боже́ственным,/ обстоя́т о́браз Твой, Пречи́стая,/ Ты же, неотсту́пна су́щи,/ пода́ждь по́мощь, Богоневе́сто.</p>
<p><red>Ин кондак, глас 6:</red></p>
<p>Освяти́ся Твои́м посеще́нием,/ Де́во Пречи́стая,/ оби́тель Пресвяты́я Тро́ицы,/ и возра́довася возлю́бленный избра́нник Твой,/ Се́ргий Богоно́сный,/ благосло́венному обетова́нию/ Твоего́ неотсту́пнаго заступле́ния.</p>
<p><red>Ин и́кос:</red></p>
<p>Егда́ моли́ся в нощи́ Се́ргий преподо́бный,/ озари́ся ке́ллия све́том неизрече́нныя сла́вы Небе́сныя/ в явлени́и Твое́м, Пресвята́я Богоро́дице, со двема́ апо́столома, Петро́м и Иоа́нном,/ и испо́лнися се́рдце его́ несказа́ннаго блаже́нства,/ и нападе́ страх на всечестна́го ученика́ его́ Михе́я, самови́дца пречу́днаго посеще́ния Небе́снаго./ Глас же Твой, Пречи́стая Де́во, возвести́ избра́ннику Твоему́ обетова́ние,/ я́ко не оста́виши честны́я оби́тели сея́ любо́вию,/ заступле́нием и хода́тайством пред Престо́лом Святы́я Тро́ицы./ Мы же, ра́дующимся, зове́м Ти:/ моли́ся непреста́нно на Небеси́, Влады́чице Богоро́дице, сохраня́ющи нас под кро́вом Твои́м.</p>
<p><red>Седа́лен, глас 4:</red></p>
<p>Пресве́тлое Твое́ явле́ние ра́дость прино́сит всем ве́рующим,/ оби́тели же Се́ргиевой подае́т благода́ть неоску́дную,/ те́мже пое́м Ти, Пречи́стая:/ покрыва́й нас при́сно покро́вом Твои́м.</p>
<p><red>Песнь 4</red></p>
<p><red>Ирмо́с:</red> <emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ Нетле́нною Дла́нию и спасе́ зову́щия:/ Сла́ва, Христе́, си́ле Твое́й.</emphasis></p>
<p>Моли́твеннице Те́плая, Засту́пнице ро́да христиа́нскаго,/ приими́ мольбы от нас, приле́жно призыва́ющих и моля́щихся Тебе́:/ покры́й оби́тель си́ю покро́вом Твоея́ бла́гости.</p>
<p>Не ужаса́йся, избра́нниче Мой, — глаго́лет Богома́ти,—/ приидо́х посети́ти тебе́,/ услы́шана бысть моли́тва твоя́ о ученице́х твои́х/ и о всех, о ни́хже моли́шися,/ и о оби́тели твое́й про́чее да не скорби́ши, —/ веща́ла еси́, Влады́чице.</p>
<p>Богооте́ц у́бо Дави́д пред се́нным ковче́гом скака́ше, игра́я,/ Твои́м же заступле́нием весели́тся блаже́нное ста́до Твое́,/ сбытие́ сло́вес Твои́х зря́ще, Богоневе́сто.</p>
<p>Реку́ Тя сла́дкую и пото́к насыще́ния,/ ма́нну Небе́сную, мед от ка́мене,/ изоби́лие и благода́ть приснотеку́щую стяжа́вше, Отрокови́це, во оби́тели обита́ющии/ благода́рно пою́т о Твое́м заступле́нии.</p>
<p><red>Песнь 5</red></p>
<p><red>Ирмо́с:</red> <emphasis>У́жасо</emphasis>́<emphasis>шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Безме́рное Твое́ предста́тельство,/ еже показу́еши при́сно, Всепречи́стая, ста́ду Твоему́,/ зря́ще, вопие́м Ти ны́не весе́лою душе́ю:/ ра́дуйся, Мари́е Богоневе́сто.</p>
<p>Присту́пим, свещено́снии, ко о́бразу Де́вы <red>Днесь</red>, мно́жество мона́шествующих,/ и спра́зднуем любопра́зднственными чи́нми/ посеще́ние Богома́тере.</p>
<p>Неотсту́пна у́бо бу́ду от оби́тели твое́й, —/ веща́ла еси́, Влады́чице, избра́ннику Твоему́ Се́ргию, —/ отны́не всем изоби́льствует в житии́ и по твое́м ко Го́споду отхожде́нии,—/ и се со сло́вом де́ло явля́еши, Цари́це.</p>
<p>Пева́емая Отрокови́це Де́во,/ чудеса́ Твоего́ заступле́ния удивля́ют челове́ков помышле́ния,/ па́че бо сло́ва спасе́ние улучи́ Тобо́ю храни́мая оби́тель.</p>
<p><red>Песнь 6</red></p>
<p><red>Ирмо́с:</red> <emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от нея́ ро́ждшагося Бо́га сла́вим.</emphasis></p>
<p>При́зри благосе́рдно на па́ству Твою́, Пречи́стая,/ и, я́коже обещалася еси́, потре́бная подава́й неоску́дно,/ снабдя́щи и покрыва́ющи Твое́й по́мощи и заступле́ния те́пле и́щущия.</p>
<p>Спа́се мой Преблаги́й и вся́ческих Тво́рче,/ Чи́стыя Богоро́дицы благоприя́тными мольба́ми/ соблюди́ Твоя́ певцы́ невреди́мы от вся́ких бед.</p>
<p>Да изба́вится от всех злоключе́ний/ чту́щая Тя оби́тель, Богоро́дице Де́во,/ вражды́, огня́ и гла́да,/ во единомы́слии воспева́ющи,/ По́мощницу Тя иму́щи.</p>
<p>Пое́м Тя, и покланя́емся Ти, Богома́ти,/ не пре́зри моле́ний рабо́в Твои́х,/ заступи́ в беда́х на́ших, я́ко су́щи ми́лостива.</p>
<p><red>Кондак, глас 1:</red></p>
<p>Исто́чник исцеле́ний и ве́ры Правосла́вныя утвержде́ние/ посеще́ние Твое́, Богоро́дице, яви́ся,/ те́мже и нас, к Тебе́ притека́ющих,/ от бед и искуше́ний свободи́,/ Ла́вру си́ю невреди́му сохрани́,/ Правосла́вие во окрест живу́щих утверди́/ и грехи́ разреши́ моли́твенник Твои́х,/ ели́ка бо хо́щеши, мо́жеши.</p>
<p><red>И́кос:</red></p>
<p>Прииди́те, празднолю́бных собо́ри, Пресвяту́ю Де́ву воспои́м и глаго́лем Ей:/ ра́дуйся, оби́тели сея́ сла́вное украше́ние;/ ра́дуйся, посеще́нием Твои́м преподо́бнаго Се́ргия ра́дости вели́кия испо́лнившая;/ ра́дуйся, обеща́вшаяся неотсту́пна бы́ти от оби́тели сея́;/ ра́дуйся, я́ко сохраня́еши и покрыва́еши оби́тель си́ю от всех напа́стей;/ ра́дуйся, оби́тели на́шея огражде́ние.</p>
<p><red>Песнь 7</red></p>
<p><red>Ирмо́с:</red> <emphasis>Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>О́троки от пещи́ Изба́вльшаго, Чи́стая,/ Ты родила́ еси́ нетле́нною Твое́ю Богора́дованною утро́бою,/ по рождестве́, я́ко пре́жде рождества́, Сохра́ньшаго Тя,/ Его́же и моля́щи не преста́й о нас, воспева́ющих Тя.</p>
<p>Вси ны́не собери́теся, пле́щуще пра́зднственная во оби́тели сей,/ и Христо́ву ма́терь просла́вите,/ еди́ну па́че Херуви́м несравне́нную/ и Серафи́м препросла́вленную.</p>
<p>Я́ко вои́стинну свяще́нный, и спаси́тельный, и зарено́сный, Де́во, о́браз посеще́ния Твоего́,/ покланя́ющимся бо сему́ здра́вие раздае́ши и ми́лость теле́с же и душ,/ и взыска́ющим наде́жная еси́ Помо́щнице,/ Бо́га пло́тию ро́ждшая.</p>
<p>Мона́шествующии и вси челове́цы,/ стра́хом и ра́достию ны́не поклони́мся о́бразу посеще́ния Богоотрокови́цы,/ моля́щеся с преподо́бным Се́ргием/ и<red>еже</red> ра́дуйся Гаврии́лово, Благода́тная, вопию́ще.</p>
<p><red>Песнь 8</red></p>
<p><red>Ирмо́с:</red> <emphasis>О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те его́ во вся ве́ки.</emphasis></p>
<p>Сей нарече́нный и Святы́й День/ всех созыва́ет к духо́вному весе́лию,/ сря́щим у́бо сей ра́достно и возопие́м:/ ра́дуйся, Богоро́дице, во вся ве́ки.</p>
<p>Прииди́те, мона́хов мно́жества,/ испо́лнимся Боже́ственнаго благоуха́ния заступле́нием Бо́жия ма́тере/ и, си́ю прославля́юще, поклони́мся,/ пою́ще при́сно во вся ве́ки.</p>
<p>Возведи́ о́крест о́чи Твои́, Чи́стая, и виждь:/ се бо приидо́ша к Тебе́, я́ко Богосве́тлая свети́ла,/ от за́пада, и се́вера, и мо́ря, и восто́ка ча́да Твоя́/ поклони́тися Твоему́ всепречи́стому образу́.</p>
<p>Есть вои́стинну сей Святы́й День,/ в о́ньже собра́ нас Ма́ти Бо́жия просла́вити по́двиги преподо́бных оте́ц, зде просия́вших,/ и́хже па́мять пребыва́ет во ве́ки.</p>
<p><red>Песнь 9</red></p>
<p><red>Ирмо́с:</red> <emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в </emphasis><emphasis>естество́</emphasis><emphasis>,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Свети́ся, ра́дуйся, мона́шествующих мно́жество,/ изря́днее же игра́й, оби́тель сия,/ лику́й ны́не и весели́ся све́тло,/ и́бо обрела́ еси́ Чи́стую Де́ву, Блюсти́тельницу Непобеди́мую.</p>
<p>О Боже́ственнаго, о любе́знаго,/ о неистощи́маго пролия́ния Твои́х безме́рных чуде́с,/ и́миже, Чи́стая, оби́тель си́ю обога́щаеши,/ и́бо сла́ва ея́ в Твое́м заступле́нии,/ Ты еси́ Врата́рница ея́ и утвержде́ние.</p>
<p>О Ма́ти Де́во!/ В моли́тву прино́сим Тебе́ мольбы́ уго́дника Твоего́, мо́лим Тя вси:/ изба́ви нас от вся́кия напа́сти и озлобле́ния.</p>
<p>Да сохрани́ши, Де́во, стадонача́льника оби́тели Твоея́,/ ра́дуйся, Неискусобра́чная Честна́я,/ сохрани́ ста́до Твое́ от вся́каго озлобле́ния,/ Еди́на Богоневе́стная.</p>
<p><red>Свети́лен:</red></p>
<p>Па́че со́лнечных луч Твои́м сла́вным явле́нием/ освеща́еши оби́тель си́ю и всех с ве́рою приходя́щих/ и тьму грехо́в на́ших отгоня́еши посеще́нием Твои́м, Богоро́дице,/ к Сы́ну Твоему́ и Бо́гу за ны моля́щися.</p>
<p><red>На хвали́тех стихи́ры, глас 4:</red></p>
<p>Прииди́те, празднолю́бцы/ и по́стников сосло́вие,/ ве́рою соше́дшеся,/ хвале́бныя пе́сни принесе́м Де́ве Мари́и,/ <red>Днесь</red> бо наста́ све́тлое торжество́,/ явле́ние преподо́бному Се́ргию,/ и мы, пра́зднующе со стра́хом и любо́вию, воспои́м Богоро́дице:/ ра́дуйся, неисповеди́мая Ра́досте всем,/ ра́дуйся, явле́нием Свои́м святы́м оби́тель си́ю посеща́вшая;/ ра́дуйся, всем похвало́ и утвержде́ние;/ ра́дуйся, спасе́ние душ на́ших.</p>
<p>Красу́йся, оби́тель Се́ргиева!/ Се бо Пречи́стая гряде́т со апо́столы,/ све́том неизрече́нным сия́ющая,/ мрак скорбе́й и печа́лей прогоня́ющи/ и всех озаря́ющи луча́ми Свое́й ми́лости.</p>
<p>Пода́ждь утеше́ние рабо́м Твои́м, Чи́стая,/ напа́стьми одержи́мым,/ и рог ве́рных вознеси́, Богороди́тельнице,/ спаси́ моли́твами Твои́ми оби́тель си́ю/ и всех благоче́стно живу́щих в ней.</p>
<p><red>Сла́ва, и ны́не, глас 8:</red></p>
<p>Что Тя нарече́м, Богоро́дице Де́во,/ столп ли о́гненный,/ руководя́щий нас к ве́чному насле́дию,/ сте́ну ли кре́пкую,/ я́ко Ты правосла́вный род защища́еши,/ стра́жа ли неусы́пна,/ я́ко охраня́еши и спаса́еши оби́тель си́ю?/ Те́мже, от належа́щих бед избавля́еми, возопии́м Влады́чице:/ ра́дуйся, благи́х Вино́вная,/ изве́стное христиа́н упова́ние.</p>
<p><red>НА ЛИТУРГИ́И Служба Богоро́дице.</red></p>
</section>
