<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Возвра́щение моще́й свята́го апо́стола Варфоломе́я и па́мять свята́го апо́стола Ти́та</p>
</title><p><red>НА ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры апо́столов на 6. Стихи́ры свята́го Варфоломе́я,</red><red> </red><red>глас 4.</red></p>
<p><red>Подо́бен:</red><red> </red>Я́ко до́бля:</p>
<p>Многосве́тлаго Со́лнца звезду́ незаходи́мую,/ не́бо одушевле́нное,/ пове́дающее сла́ву Бо́жию спаси́тельную,/ Боже́ственнаго пропове́дника,/ свети́льника язы́ков,/ реку́, пролива́ющу струю́ ра́зума/ и напоя́ющу ве́рных сердца́,/ ублажи́м приле́жно Варфоломе́я сла́внаго.</p>
<p>Ше́ствия твоя́ яви́шася в мо́ри, апо́столе,/ па́че ума́ челове́ческа явля́ема:/ вве́ржен бо быв с ковче́гом,/ к за́паду текл еси́,/ от восто́ка благосла́вным/ после́дующим му́чеником тебе́ отобою́ду/ и честь творя́щим,/ манове́ньми Влады́ки вся́ческих,/ Варфоломе́е всеизря́дне.</p>
<p>Во́ду восхожде́ньми чу́дными освяти́л еси́/ и ко о́строву дости́гл еси́ Липа́рскому,/ ми́ро источа́я, сла́вне,/ и стра́сти неисце́льныя исцеля́я,/ и спас су́щим та́мо быв, и прибе́жище,/ и предста́тель, и изба́витель/ ко всех Царю́ и Спа́су,/ Варфоломе́е апо́столе.</p>
<p><red>И́ны </red> стихи́ры свята́го Ти́та, глас то́йже.</p>
<p><red>Подо́бен:</red> Дал еси́ зна́мение:</p>
<p>Еди́но Триипоста́сное пропове́дуя Божество́,/ многобо́жное мо́ре язы́к возмути́л еси́/ и к ти́хим, блаже́нне, приста́нищем/ погружа́емый глубино́ю безбо́жия ты возве́л еси́./ Те́мже Небе́сное возме́здие восприя́л еси́,/ моля́ Человеколю́бца о воспева́ющих тя.</p>
<p>Боже́ственными сия́ньми озари́в твой ум,/ я́коже луча́ ше́ствовав с со́лнцем,/ просвеща́ющи омраче́нныя/ с Па́влом, Боже́ственный Ти́те,/ и с ним всю зе́млю от глу́бокия но́щи изба́вил еси́./ Те́мже тя ублажа́ем, я́ко святи́теля богоприя́тна,/ я́ко апо́стола боже́ственна,/ я́ко моли́твенника те́пла.</p>
<p>От Кри́та устреми́вся/ и в него́ возвраща́емь,/ я́ко незы́блемо основа́ние,/ на не́мже утверди́ся пра́вая ве́ра,/ зда́нием назда́ ве́рныя,/ Небе́сною Боже́ственною си́лою,/ Тит Бла́женный, оте́честву первопресто́льник,/ Па́влу спу́тник, и ве́рным утеше́ние.</p>
<p><red>Сла́ва, глас 2:</red></p>
<p>Оста́вив земна́я,/ после́довал еси́ Христу́/ и, зна́менався дохнове́нием Свята́го Ду́ха,/ по́слан быв от Него́ в язы́ки поги́бшия,/ обраща́ти челове́ки в свет богора́зумия,/ апо́столе Варфоломе́е,/ и, сконча́в по́двиги Боже́ственныя твоея́ стра́сти и мук разли́чных,/ ду́шу твою́ Христу́ преда́л еси́./ Того́ моли́, всеблаже́нне,/ дарова́ти нам ве́лию ми́лость.</p>
<p><red>И ны́не, Богоро́дичен или́ Крестобогоро́дичен:</red></p>
<p>Дре́ву Кре́стному Тя, Иису́се, пригвожде́на/ зря́щи Неискусобра́чная,/ пла́чущи, глаго́лаше:/ Ча́до Сла́дкое, почто́ оста́вил еси́ Мене́, ро́ждшую Тя, еди́ну,/ Све́те Непристу́пный Пребезнача́льнаго Отца́?/ Потщи́ся и просла́вися,/ я́ко да сла́ву получа́т боже́ственную/ и́же боже́ственныя стра́сти Твоя́ сла́вящии.</p>
<p><red>Тропа́рь, глас 3:</red></p>
<p>Апо́столи святи́и,/ моли́те Ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p><red>НА У́ТРЕНИ</red></p>
<p><red>Кано́н Окто́иха еди́н и святы́х два на 8.</red></p>
<p><red>Кано́н свята́го апо́стола Варфоломе́я, его́же краегране́сие:</red> Пе́сньми почита́ю до́браго моего́ предста́теля. <red>Творение Ио́сифово, глас 4.</red></p>
<p><red>Песнь 1</red></p>
<p><red>Ирмо́с: </red><emphasis>Отве́рзу уста́ моя́,/ и наполнятся Ду́ха,/ и сло́во отры́гну Цари́це ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis></p>
<p>Прече́стна ка́меня тя Живота́ Ка́мень показа́,/ на не́мже созда́ Це́рковь свою́, Варфоломе́е, апо́столе Госпо́день./ Тем тя чтим и ублажа́ем.</p>
<p>Вели́ким научи́лся еси́, су́щим па́че ума́ и смы́сла,/ Прему́дрость обре́т Ипоста́сную, объюро́дил еси́ е́ллинов му́дрость,/ умудри́в концы́ Боже́ственными уче́нии.</p>
<p>Мертве́ц погребе́нный, мо́ря ше́ственник был еси́,/ Боже́ственным повеле́нием повину́яся,/ и, я́ко со́лнце к за́паду, от восто́ка, апо́столе, приспе́л еси́, просвеща́я его́.</p>
<p><red>Богоро́дичен:</red> По́лный истощева́ется, Преве́чный начина́ется, от Де́вы Богоотрокови́цы ражда́емь,/ Его́же пропове́дал еси́ во двою́ существу́,/ во еди́ной же ипоста́си, Богоблаже́нне.</p>
<p><red>Други́й кано́н свята́го апо́стола Ти́та, его́же краегране́сие</red>: Па́влова ученика́ Ти́та пою́ прему́дренно. <red>Творе́ние Феофа́ново, глас то́йже.</red></p>
<p><red>Песнь 1. Ирмо́с то́йже.</red></p>
<p>Вся́кими дарова́ньми обога́ти́вши тя благода́ть Ду́ха,/ пропове́дника боже́ственна апо́стола, в концы́ пропове́дающа, посла Сло́ва воплоще́ние,/ Ти́те пресла́вне.</p>
<p>Зарю́ Боже́ственный благода́ти прие́мь,/ облиста́л еси́, я́ко со́лнце, прему́дре,/ су́щим во тьме душа́м, я́же просвети́л еси́,/ изыма́я неве́дения, пре́лести рабо́ты изба́вля́я, блаже́нне.</p>
<p>Сый испо́лнен даро́в духо́вных,/ Па́вел прему́дрый на тя рукополо́жение возлага́ет/ и служи́теля, и боже́ственна ученика́, и ве́ры пропове́дника устроя́ет, Ти́те пречу́дне.</p>
<p><red>Богоро́дичен:</red> Изба́вля́я мирски́я концы́ пре́лести,/ возсия́ от Твоего́ чре́ва Госпо́дь, Богоневе́сто,/ Его́же моли́ всегда́ спасти́ ве́рою Тя, Де́во, чту́щия.</p>
<p><red>Песнь 3</red></p>
<p><red>Ирмо́с:</red> <emphasis>Твоя́ песносло</emphasis>́<emphasis>вцы, Богоро́дице,/ живы́й и незав</emphasis><emphasis>и́</emphasis><emphasis>стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце</emphasis>́<emphasis>в сла́вы с</emphasis><emphasis>подо́б</emphasis><emphasis>и.</emphasis></p>
<p>Кре́пко утеше́ние тя обрето́ша, и свет, и лю́тых избавле́ние, Варфоломе́е прему́дре,/ и́же пре́лестию содержи́мии и безбо́жия мра́ком умовре́дно обложе́ннии.</p>
<p>Уста́ был еси́ Бо́га Сло́ва,/ от уст во́лка лука́ваго лю́ди изба́вил еси́, сла́вне,/ приводя́ к Зижди́телю твоему́ ба́нею Креще́ния, Варфоломе́е апо́столе.</p>
<p>Язы́ком твои́м о́гненным попали́в пре́лести вещь го́рькую,/ олядене́вшая, прему́дре, сердца́ обнови́л еси́/ и де́лати Небе́сныя ра́зумы устро́ил еси́.</p>
<p><red>Богоро́дичен:</red> Из Тебе́ па́че сло́ва Бог Сло́во роди́тися благоизво́ли пло́тию, Девома́ти Чи́стая,/ ученика́ избра́в и служи́теля при́снаго, Варфоломе́я сла́внаго.</p>
<p><red>Ин</red></p>
<p><red>Ирмо́с:</red> <emphasis>Не му́дростию, и си́лою, и бога́тством </emphasis><emphasis>хва́ли</emphasis><emphasis>мся,/ но Тобо́ю, </emphasis><emphasis>О́тче</emphasis><emphasis>ю Ипоста́сною Му́дростию, Христе́:/ несть бо свят, па́че Тебе́, Человеколю́бче.</emphasis></p>
<p>Не му́дростию объюро́ди той внима́ющия,/ но ра́зумом и́стины ослепле́ние, блаже́нне, душ отгна́л еси́,/ притека́ющих к тебе́.</p>
<p>Олядене́вшую безбо́жия те́рнием бразду, всенасле́дие язы́к,/ серпо́м Боже́ственным очи́стил еси́,/ ра́зума се́мена насе́яв.</p>
<p>Еди́но пропове́дал в Трех Ли́цах Божество́,/ отгна́л еси́ мглу многобо́жия, блаже́нне,/ к Боже́ственному ра́зуму приводя́ концы́.</p>
<p><red>Богоро́дичен:</red> Святе́йшу А́нгелов и всея́ тва́ри вы́шшу,/ из Тебе́ пло́тию Роди́выйся Тя соде́ла,/ те́мже Тя, я́ко Влады́чицу всех, почита́ем.</p>
<p><red>Конда́к Ти́та, глас 2.</red></p>
<p><red>Подо́бен: </red>Вы́шних ища́:</p>
<p>Па́влов яви́вся собесе́дник, апо́столе,/ с ним нам сло́во предвозвести́л еси́ Боже́ственныя благода́ти,/ тайноглаго́льниче Ти́те присиопа́мятне./ сего́ ра́ди вопие́м ти:/ не преста́й моля́ся о всех нас.</p>
<p><red>Седа́лен Варфоломе́я, глас 3.</red></p>
<p><red>Подо́бен: </red>Боже́ственныя:</p>
<p>Бога́тство некра́домо Це́ркви,/ столп непоколеби́м благоче́стия, Варфоломе́е, показа́лся еси́, апо́столе,/ в мо́ри же стезю́ творя́, пучи́ну Боже́ственных источа́еши исцеле́ний, достосла́вне./ Христа́ Бо́га моли́ дарова́ти нам ве́лию ми́лость.</p>
<p><red>Сла́ва, Ти́та, глас 8.</red></p>
<p><red>Подо́бен:</red> Прему́дрости:</p>
<p>Я́коже звезда́ с со́лнцем, ходи́л еси́, пресла́вне Ти́те, с Па́влом,/ я́ве зе́млю просвети́сте и тьму разори́сте,/ в Кри́тстем же о́строве заше́д, блаже́нне, сме́ртию,/ всем незаходи́мы оста́вил еси́, я́ко зари́, Богому́дре, твоя́ боле́зни и словеса́,/ и́миже просве́щшеся, благоче́стно тя чтим и согла́сно вопие́м ти:/ моли́ Христа́ Бо́га грехо́в оставле́ние пода́ти/ чту́щим любо́вию святу́ю па́мять твою́.</p>
<p><red>И ны́не, Богоро́дичен:</red></p>
<p>Я́ко Всенепоро́чная Неве́сто Творцу́,/ я́ко Неискусому́жная Ма́ти Изба́вителя,/ прия́телище я́ко су́щи Уте́шителя, Препе́тая,/ беззако́нию мя су́ща скве́рное оби́телище и бесо́м игра́лище в ра́зуме бы́вша,/ потщи́ся от тех злоде́йства мя изба́вити/ и све́тлое жили́ще доброде́телей соверши́, Светоно́сная, Нетле́нная,/ отжени́ о́блак страсте́й и Вы́шняго прича́стия сподо́би/ и Све́та невече́рняго моли́твами Твои́ми.</p>
<p><red>Крестобогоро́дичен:</red></p>
<p>А́гнца, и Па́стыря, и Изба́вителя А́гница зря́щи на Кресте́,/ восклица́ше, пла́чущи, и, горько рыда́ющи, вопия́ше:/ мир у́бо ра́дуется, прие́мля Тобо́ю избавле́ние,/ утро́ба же моя́ гори́т, зря́щи Твое́ распя́тие, е́же терпи́ши за милосе́рдие ми́лости./ Долготерпели́ве Го́споди, ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя стра́сти Твоя́.</p>
<p><red>Песнь 4</red></p>
<p><red>Ирмо́с:</red> <emphasis>Неизсле́дный Бо́жий Сове́т,/ еже от Де́вы воплоще́ния/ Тебе́, Вы́шняго,/ проро́к Авваку́м усмотря́я, зовя́ше:/ Сла́ва си́ле Твое́й, Го́споди.</emphasis></p>
<p>Рече́ния коне́ц прия́ша проро́ческая:/ свет бо язы́ком в снабде́ние, богогла́сный по́йде учени́к,/ просвеща́я вся вселе́нныя концы́.</p>
<p>Заре́ю просвеща́емь богонача́льною,/ Боже́ственным прича́стием, вторы́й свет яви́лся еси́,/ служи́в перводе́тельно нас ра́ди Обнища́вшему пло́тию, сла́вне.</p>
<p>Изба́ви твое́ ста́до грехо́вныя бу́ри, и бед, и скорбе́й сопроти́вных,/ наставля́я нас при́сно ко приста́нищем, сла́вне, спаси́тельным благода́тию.</p>
<p><red>Богоро́дичен:</red> Я́ко несказанное премно́гое бога́тство милосе́рдия ро́ждши несказа́нно,/ обнища́вшия ны грехо́м, Пречи́стая,/ Боже́ственными дарова́нии обогати́.</p>
<p><red>Ин</red></p>
<p><red>Ирмо́с:</red> <emphasis>Седя́й в сла́ве на Престо́ле Божества́,/ во </emphasis><emphasis>о́блац</emphasis><emphasis>е ле́гце/ прии́де Иису́с Пребоже́ственный/ Нетле́нною Дла</emphasis>́<emphasis>нию и спасе́ зову́щия:/ Сла́ва, Христе́, си́ле Твое́й.</emphasis></p>
<p>От сокро́вищ неистощи́мых поче́рп, всему́дре,/ жа́дныя ра́зумы бога́тства и́стиннаго насы́тил еси́/ и умерщвле́нная сердца́ оживи́л еси́,/ неразу́мия отгоня́я мглу, всесла́вне.</p>
<p>Па́влова тя мре́жа промышле́нием благода́ти уловля́ет, Ти́те,/ хотя́ща усе́рдно по́слежде твое́ю у́дицею сло́ва/ язы́ки премно́гия извлещи́ от ле́стныя глуби́ны  ко благоче́стию.</p>
<p>Сла́вному, я́коже а́гня, Боже́ственному Па́влу после́дуя,/ тя́жкия от среды́ во́лки, Богогла́се, отгна́л еси́,/ и́дольския же хра́мы на зе́млю низве́ргл еси́/ и хра́мы Бо́гу земноро́дныя сотвори́л еси́.</p>
<p><red>Богоро́дичен:</red> Свята́я Богоро́дица, сень нескве́рная, Све́та дверь,/ трапе́за и ру́чка всезлата́я, несеко́мая гора́ и присе́нная,/ я́ко вмести́вшая Соде́теля, ублажа́ется.</p>
<p><red>Песнь 5</red></p>
<p><red>Ирмо́с:</red> <emphasis>У́жасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis></p>
<p>Но́ги стяжа́в кра́сны пропове́данием, всем блага́я благовести́л еси́,/ всем мир, блаже́нне, пропове́дал еси́,/ вражды́ дре́вния отчужди́в Боже́ственными уче́нии Спа́са, апо́столе.</p>
<p>Сло́во твое́ цельба́ бысть прие́мшим зми́я яд смертоно́сный, Варфоломе́е,/ земля́  же паде́ся нечести́вых проро́чески,/ веща́нием прему́дрых уче́ний твои́х.</p>
<p>Мертве́ц многодне́вный, жи́знь источа́я незави́стную,/ хребты́ носи́м морски́ми, Варфоломе́е, с Боже́ственными му́ченики,/ безме́рныя пучи́ны проше́д, во о́стров Липа́рский устреми́лся еси́, апо́столе.</p>
<p><red>Богоро́дичен:</red> И́стинно сла́влю Тя, Бо́жию ма́терь Пречи́стую,/ ра́дуйся, Тебе́ зову́, я́ко А́нгел, Благослове́нная Обра́дованная,/ слы́шание и глаго́лание стра́шно,/ стра́нно прия́телище Влады́це тва́ри.</p>
<p><red>Ин</red></p>
<p><red>Ирмо́с</red><emphasis>:</emphasis><emphasis> Нечести́вии не у́зрят сла́вы Твое́й, Христе́,/ но мы Тя, Единоро́дне,/ Оте́ческия сла́вы Сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis></p>
<p>Смердя́щую уста́вил еси́ зло́бы я́зву язы́ком, блаже́нне, душ,/ сла́дкою со́лию Боже́ственных слове́с твои́х,/ я́коже врач изря́ден и я́ко благода́ти служи́тель.</p>
<p>Па́вла веле́нием повину́яся кро́тко,/ с ним поднебе́сную обхо́диши, прему́дре,/ сло́во ра́зума благовеству́я, богопропове́дниче всече́стне.</p>
<p>Равноде́тельна, Еднопресто́льна Сло́ва Отцу́ науча́я,/ я́коже мудр, Богогла́се, повину́л еси́ суему́дрыя/ и́дольскую всю лесть отри́нути.</p>
<p><red>Богоро́дичен:</red> Чи́стую чи́стым почти́м умо́м, добро́ту Иа́ковлю,/ Боже́ственными дея́ньми удобря́еми, благоче́стно воспое́м,/ я́ко ма́терь Бо́га на́шего.</p>
<p><red>Песнь 6</red></p>
<p><red>Ирмо́с:</red> <emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis></p>
<p>Заря́ со́лнца, возсия́вшаго миру, пло́тию был еси́,/ светоно́сными твои́ми уче́нии, апо́столе,/ отгоня́я нощь ле́сти многобо́жную.</p>
<p>Лю́дем Бо́жие спасе́ние уясни́л еси́, пло́ти подо́бием я́вльшагося/ за мно́гую бла́гость, Варфоломе́е, пропове́дниче язы́ков и апо́столе.</p>
<p>Путь мо́ря име́л еси́ и стези́ в вода́х сотвори́л еси́,/ и позна́шася твоя́ в сих стопы́ Ду́хом,/ я́коже Дави́д прорече́, блаже́нне апо́столе.</p>
<p><red>Богоро́дичен:</red> Храм сла́вы была́ еси́ и дверь Све́та яви́лася еси́,/ гора́ присе́нная, зна́меньми проро́ческими пева́ема,/ Де́во Ма́ти Богора́дованная.</p>
<p><red>Ин</red></p>
<p><red>Ирмо́с</red><emphasis>:</emphasis><emphasis> Пожру́ Ти со гла</emphasis>́<emphasis>сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis></p>
<p>Па́вел, ми́ра невече́рнее со́лнце,/ тя, я́коже зарю́, испуща́ет светолу́чну, блаже́нне,/ я́же во тьме неразу́мия седя́щая сердца́ просвеща́юща.</p>
<p>Вод живото́чных сый испо́лнен,/ струя́ми Боже́ственных уче́ний пото́ки, блаже́нне, неразу́мия потопля́еши,/ напоя́я язы́ков совокупле́ния.</p>
<p><red>Богоро́дичен:</red> Пою́т ро́ди родо́в Тя, Всепе́тая:/ препе́тое бо Сло́во Бо́жие родила́ еси́ па́че сло́ва,/ Его́же сла́вят и челове́честии и А́нгельстии чи́ни.</p>
<p><red>Кондак, глас 4.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>Яви́лся еси́ ве́лие со́лнце Це́ркви,/ уче́ний сия́нием и чудесы́ стра́шными/ просвеща́я пою́щия тя, Варфоломе́е, Госпо́день апо́столе.</p>
<p><red>И́кос:</red></p>
<p>Я́коже со́лнце многосве́тлое, проше́д мир/ и сей луча́ми слове́с твои́х просве́щ, заше́л еси́, у́мер му́ченически,/ и исходя́щими от гро́ба твоего́ сия́нии тьму страсте́й отгна́л еси́./ Те́мже тя и́же за́вистию одержи́мии,/ и к за́падом со́лнца отгна́вше, страстоно́сче, отпуща́ют, по мо́рю ходя́ща./ Узре́ же ся в тебе́ превели́ко чу́до, от пла́вающаго стра́шно глубины́ мо́ря,/ е́же чу́дными освяти́ся твои́ми ше́ствовании, Варфоломе́е, Госпо́день апо́столе.</p>
<p><red>Песнь 7</red></p>
<p><red>Ирмо́с</red><emphasis>:</emphasis><emphasis> Не послужи́ша тва́ри Богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis></p>
<p>Объюроде́вшее зло́бою, пресла́вне, челове́чество,/ сла́дкою со́лию исцели́л еси́ слове́с твои́х и пе́ти уве́рил еси́:/ препе́тый отце́в Госпо́дь и Бог, благослове́н еси́.</p>
<p>Я́ко не́бо превысо́ко, быв, сла́ву Бо́жию мы́сленно высо́ким гла́сом пропове́дуеши,/ я́ко Боже́ственный апо́стол, Ему́же зове́м:/ препе́тый отце́в Госпо́дь и Бог, благослове́н еси́.</p>
<p>Изтка́в Боже́ственныя благода́ти ри́зу, блаже́нне,/ оде́ял еси́ обнаже́нный лю́те зло́бою зми́я и пе́ти уве́рил еси́:/ препе́тый отце́в Госпо́дь и Бог, благослове́н еси́.</p>
<p><red>Богоро́дичен:</red> Предста́тельницу Тя и сте́ну необори́мую обогати́вшеся, Богороди́тельнице Чи́стая,/ раби́ Твои́, всегда́ ве́рою вопие́м Ти:/ ра́дуйся, Мо́сте, к Бо́гу преводя́й от земли́, Благослове́нная.</p>
<p><red>Ин</red></p>
<p><red>Ирмо́с: </red><emphasis>Спасы́й во огни́ Авраа́мския Твоя́ о́троки/ и халде́и уби́в,/ я́же Пра́вда пра́ведно уловля́ше,/ препе́тый Го́споди,/ Бо́же оте́ц на́ших, благослове́н еси́.</emphasis></p>
<p>Еди́но Божество́ пе́ти, Еди́но Госпо́дство чти́ти Тит науча́я челове́ки,/ многобо́жнаго неи́стовства измени́ благоче́стно взыва́ющия:/ благослове́н Бог оте́ц на́ших.</p>
<p>Умерщвле́нный душе́ю, безду́шную чту́щия вещь,/ умерщвле́ннаго нас ра́ди Животода́вца Бо́га позна́ша,/ тобо́ю наказу́емы, учениче́ и тайновеща́телю неизрече́нных.</p>
<p>Я́ко и́стины служи́тель, лжи отгони́тель яви́лся еси́/ и, я́ко Па́влов учени́к, гоне́ния и бе́ды претерпе́л еси́, с ним поя́, сла́вне:/ благослове́н Бог оте́ц на́ших.</p>
<p><red>Богоро́дичен:</red> Испещре́на доброде́тельми, Всецарю́ предста́ла еси́ одесну́ю,/ от Твои́х воплоще́на крове́й, Безневе́стная,/ приле́жно моля́щи изба́вится нам от вся́кия ну́жды.</p>
<p><red>Песнь 8</red></p>
<p><red>Ирмо́с:</red> <emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,/ и превозноси́те его́ во вся ве́ки.</emphasis></p>
<p>Струя́ми наводня́емь Боже́ственными,/ я́коже из Еде́ма река, изше́л еси́/ напои́ти подсо́лнечную уче́нии твои́ми и преле́стныя во́ды изсуша́я благода́тию,/ Го́спода по́йте, — зовы́й,— и превозноси́те его́ во ве́ки.</p>
<p>Сло́во, я́ко боже́ственна богосло́ва слове́с вы́шших научи́в тя,/ я́коже стрелу́ небе́сную, ми́ру посла́,/ уязвля́я собо́ры вра́жия, сла́вне,/ и спаса́я ве́рою пою́щия и превознося́щия его́ во ве́ки.</p>
<p>Иска́пая, я́коже гора́, яви́лся еси́, Боже́ственную сла́дость, достохва́льне,/ мо́ре же име́л еси́ стезю́ по сме́рти, Боже́ственными си́лами пла́вая,/ сего́ непотопля́емь пучи́ною, тя доринося́щим, до́блий страда́льче.</p>
<p><red>Богоро́дичен:</red> Зако́нов естества́ утаи́вшися, и ражда́еши и пребыва́еши Присноде́ва:/ Сло́во бо родила́ еси́, Челове́ка бы́вша за премно́гую бла́гость,/ Ему́же вси зове́м:/ Го́спода по́йте, дела́, и превозноси́те его́ во ве́ки.</p>
<p><red>Ин. Ирмо́с то́йже.</red></p>
<p>Кропле́нием крове́й твои́х угасе́ огнь пре́лести чужди́й,/ неду́зи отгна́шася, де́мони исчезо́ша к Бо́гу мольбо́ю твое́ю, Ти́те апо́столе./ Тем тя, я́ко уго́дника боже́ственна Всецаря́ Христа́, восхваля́ем.</p>
<p>Весь Бо́гу освяще́н и Боже́ственными укра́шен, Ти́те, благода́тьми,/ сло́во спаси́тельное всем уясни́л еси́, безслове́сия, всему́дре, нас изба́вльшее,/ ве́рою и́стинною благословя́щих и превознося́щих Христа́ во ве́ки.</p>
<p>Све́та чисте́йшее прия́телище быв,/ просвети́л еси́ подсо́лнечную Боже́ственными сия́ньми, Ти́те досточу́дне,/ и омрачи́л еси́ сопротивле́ния беззако́ннующих враг,/ Го́спода поя́ и превознося́ во вся ве́ки.</p>
<p><red>Богоро́дичен:</red> Ору́жие, дре́вле обраща́емое, плещи́, Де́во, ны́не мне дае́т,/ я́ко Сло́во родила́ еси́, пло́тию обложе́но и во двою́ естеству́ разумева́емо,/ Его́же трепе́щут а́нгельстии чи́ни и славосло́вят земни́и во ве́ки.</p>
<p><red>Песнь 9</red></p>
<p><red>Ирмо́с:</red> <emphasis>Всяк земноро́дный/ да взыгра</emphasis>́<emphasis>ется, Ду́хом просвеща́емь,/ да торжеству́ет же Безпло́тных умо́в </emphasis><emphasis>естество́</emphasis><emphasis>,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis></p>
<p>Приво́дит пра́здник па́мяти твое́й <red>Днесь</red> апо́стольский лик,/ му́ченицы ра́дуются и пра́ведных всех чи́нове./ Ве́рнии же, пе́сньми тя почита́ем и вопие́м:/ от вся́кия нас печа́ли, учениче́ Христо́в, изба́ви.</p>
<p>Кресто́м блаже́нную кончи́ну, сла́вне, прие́м,/ сообра́зен был еси́ страсте́м Учи́теля твоего́/ и прича́стник све́тлости и Боже́ственныя сла́вы,/ при́сно со А́нгелы тому́ предстоя́ и неизрече́ннаго све́та сподобля́емь.</p>
<p>Пресве́тлая и благонаро́читая па́мять твоя́ нам возсия́,/ всех просвеща́ющи, Христо́в самови́дче, Варфоломе́е му́дре, в не́йже моли́м тя:/ помяни́ всех нас,/ супротивле́ния вся́каго и обстоя́ния моли́твами твои́ми нас избавля́я.</p>
<p><red>Богоро́дичен:</red> Умертви́ на́ша плотска́я мудрова́ния, Богороди́тельнице Чи́стая,/ уста́ви страсте́й на́ших бу́рю, ути́ши смуще́ние/ и помышле́ньми утверди́ Боже́ственными, Чи́стая, сердца́ ве́рою чту́щих Тя,/ Предста́тельнице на́ша непосты́дная.</p>
<p><red>Ин</red></p>
<p><red>Ирмо́с:</red> <emphasis>Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови Благослове́ние процвела́ еси́,/ тем Тя вси велича́ем.</emphasis></p>
<p>Всю твою́ ко Изба́вителю нося́ и любо́вь и наде́жду,/ влече́т спу́тника Па́вел, с тобю свяще́нное Ева́нгелие язы́ком пропове́дуя, апо́столе./ Те́мже с ним тя почита́ем.</p>
<p>Неду́ги отго́ниши ве́рных, де́моны прогоня́еши Боже́ственною благода́тию./ Крит, вели́кий град, первопресто́льника тя стяжа́ боже́ственна,/ свети́льника же и зарю́ небе́сную, Ти́те Богому́дре и достохва́льне.</p>
<p>Я́ко со́лнце, возсия́ нам па́мять твоя́,/ заря́ми духо́вными всесве́тло укра́шена, о́блаки душ отгоня́щи,/ ю́же ве́рою творя́щия ны сохраня́й, Ти́те всеблаже́нне и достохва́льне.</p>
<p><red>Богоро́дичен:</red> Плени́цы прегреше́ний мои́х, Чи́стая, разреши́ хода́тайством Твои́м, Всенепоро́чная,/ разори́ тьму ду́ши моея́, бу́рю страсте́й мои́х ути́ши,/ всу́е борю́щия мя сокруши́/ и спаси́ мя, Влады́чице Присноде́во.</p>
<p><red>Свети́лен.</red></p>
<p><red>Подо́бен:</red> Не́бо звезда́ми:</p>
<p>Све́та прия́телища, непреме́нныя зари́ невече́рняго дне,/ светолу́чныя мо́лнии, Варфоломе́я и Ти́та, ве́рнии, сла́вим вси.</p>
<p><red>Богоро́дичен:</red></p>
<p>Кре́пким Твои́м покро́вом от наве́та вра́жия/ нас, Чи́стая, Твоя́ рабы́, сохрани́ вся невре́дны:/ Тя бо и́мамы еди́ну прибе́жище в напа́стех.</p>
<p><red>НА ЛИТУРГИ́И</red></p>
<p><red>Проки́мен, глас 8:</red> Во всю зе́млю изы́де веща́ние их/ и в концы́ вселе́нныя глаго́лы их. <red>Стих:</red> Небеса́ пове́дают сла́ву Бо́жию, творе́ние же ру́ку его́ возвеща́ет твердь. <red>Апо́стол к Ти́ту, зача́ло 300.</red> Аллилу́ия, <red>глас 1:</red> Испове́дят небеса́ чудеса́ Твоя́, Го́споди. <red>Стих:</red> Бог прославля́емь в сове́те святы́х. <red>Ева́нгелие от Матфе́я, зача́ло 11. Прича́стен:</red> Во всю зе́млю:</p>
</section>
