<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподобному́ченика Ку́кши, ученика́ его́ Ни́кона и преподо́бнаго Пи́мена По́стника, Пече́рски́х, в Бли́жних пеще́рах почива́ющих</p>
</title><p><red>НА ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры, глас 2.</red></p>
<p><red>Подо́бен:</red> Егда́ от Дре́ва:</p>
<p>Благо́е еди́ногла́сие созыва́ет ве́рных собо́ры/ благочестному́дренне восхвали́ти па́мять Богоно́сных оте́ц,/ Ку́кши свяще́ннаго и Пи́мена, по́стником ревни́теля,/ я́ко те́плыя засту́пники с ве́рою к ним притека́ющим,/ предста́тельствуют бо вско́ре, при́сно моля́щеся,/ о любо́вию пою́щих святу́ю па́мять их.</p>
<p>Глас ра́дования и торжество́,/ прииди́те ны́не, празднолю́бнии лю́дие,/ соста́вим, сладкопе́сненными добро́тами восклица́юще,/ ди́вным отце́м вели́чествие принесе́м,/ ле́тния похвалы воздаю́ще/ и почита́юще день отше́ствия их к Бо́гу,/ Ему́же с весе́лием ны́не предстоя́т/ и моля́тся о душа́х на́ших.</p>
<p>Же́ртвы честны́я пе́рвее принося́ Бо́гови,/ Ку́кше, всеблаже́ннейший о́тче,/ последи́ же́ртву одушевле́нну и себе́ прине́сл еси́,/ я́ко непоро́чное а́гня,/ со ученико́м ти честны́м Ни́коном,/ в пропове́ди Ева́нгельскаго уче́ния мече́м посека́емь,/ о не́мже пострада́л еси́, ра́дуяся,/ и предстои́ши Христу́,/ всегда́ моля́ся о душа́х на́ших.</p>
<p><red>Сла́ва, глас 8:</red></p>
<p>Единоу́мным жела́нием к Бо́гу возве́дшеся,/ кора́бль души́ ва́шея доброде́тельми устро́ивше, отцы́ преподо́бнии,/ ле́гце ми́ра волну́ющееся мо́ре преидо́сте/ и о посо́бии Ду́ха Свята́го ти́хаго приста́нища достиго́сте,/ на не́мже су́ще, стра́сти плотски́я ду́ху покори́сте/ и Христо́ви присоедини́стеся,/ Ему́же ны́не на Небеси́ предстоя́ще,/ приле́жно моли́теся о душа́х на́ших.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>На стихо́вне в Окто́ихе.</red></p>
<p><red>Сла́ва, преподо́бным, глас 6:</red></p>
<p>Та́ин Боже́ственныя ве́ры/ неве́рныя вя́тския лю́ди<a type="note" xlink:href="#note44">44</a> уча́ще,/ Ку́кше преблаже́нне со ученико́м твои́м Ни́коном,/ пре́лесть злове́рия обличи́ли есте́,/ и уче́нием ва́шим повину́вшиися/ Креще́ние свято́е восприя́ша;/ и́нии же, и́долобе́сия тьмо́ю ослепле́ннии,/ чу́вственный свет вам отъя́ти покуси́шася,/ мече́м главы ва́ша отсе́кше,/ но, отцы́ свяще́ннейшии,/ ны́не инепристу́пному све́ту предстоя́ще,/ непреста́нно моли́теся спасти́ся душа́м на́шим.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Тропа́рь, глас 3:</red></p>
<p>Му́ченическою кро́вию, свяще́нне Ку́кше,/ в про́поведи Ева́нгелия со ученико́м ти, Бла́женным Ни́коном, че́стне украси́выйся,/ и Пи́мене, в по́стничестве светоза́рне просия́вый,/ в еди́н день и час внидо́сте в свет незаходи́мый,/ иде́же моли́теся Го́сподеви,/ да пода́ст нам ве́лию ми́лость.</p>
<p><red>НА У́ТРЕНИ</red></p>
<p><red>Кано́н преподо́бным, глас 4.</red></p>
<p><red>Песнь 1</red></p>
<p><red>Ирмо́с:</red> <emphasis>Мо</emphasis>́<emphasis>ря че́рмную пучину/ невла́жными стопа́ми/ дре</emphasis>́<emphasis>вний пешеше́ствовав Изра́иль,/ крестообра</emphasis>́<emphasis>зныма Моисе́овыма рука</emphasis>́<emphasis>ма/ Амали́кову си́лу в пусты́ни победи́л есть.</emphasis></p>
<p>Восхвали́ти па́мять святы́х равноче́стно кто возмо́жет,/ честна́ бо сме́рть их пред Тобо́ю, я́ко друго́в Твои́х, Бо́же;/ оба́че аз, ели́ко прия́х, хвалу́ им приношу́ и молю́ся Ти, Влады́ко,/ препя́тия от <red>мене</red>́ отдали́в, си́лою Твое́ю укрепи́.</p>
<p>Ку́кше свяще́нне со ученико́м Ни́коном, сосу́ди свяще́ннии су́ще,/ пронесо́сте И́мя Христо́во пред неве́рными,/ и́хже, зна́мении и чудесы́ уди́вльше, к богора́зумию приведо́сте./ Да бу́ду и аз сосу́д в честь Влады́це моему́,/ моли́твами ва́шими мене́, отцы́, воспомози́те.</p>
<p>Вас трие́х, Ку́кше со ученико́м Ни́коном и Пи́мене прозорли́ве,/ дерза́я <red>Днесь</red> хвала́ми почита́ти, молю́:/ предста́ните Тро́ице Святе́й, о мне моля́щеся,/ я́ко да трие́х враго́в, ми́ра, пло́ти и диа́вола, изба́влься,/ явлю́ся добр во́ин, сих победи́в.</p>
<p><red>Богоро́дичен:</red> Изба́вльшая челове́ки от наси́лия вра́жия пречи́стым рождество́м Твои́м,/ от нечи́стых помышлени́й изба́ви мя, молю́ся,/ и спаси́, я́ко Человеколюби́ваго Бо́га Ма́ти.</p>
<p><red>Песнь 3</red></p>
<p><red>Ирмо́с</red><emphasis>:</emphasis><emphasis> Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis></p>
<p>Весели́тся Вели́кая Пече́рская Ла́вра,/ воспита́вшая вас в не́дрех свои́х, преподо́бнии отцы́, и любо́вию зове́т:/ Ку́кши и Пи́мена ра́ди, Христе́ мой,/ бу́ди ми в печа́ли прибе́жище и утвержде́ние.</p>
<p>Мно́гим твои́м, о́тче, доброде́телем/ мно́зии свы́ше да́ры после́доваху:/что бо бо́лее, я́ко неве́рнаго в ве́ру обрати́ти?/ Вы́шше вои́стинну есть, не́жели воскреси́ти уме́ршаго.</p>
<p>Я́ко Апо́стол, прише́д в неве́рныя лю́ди,/ зна́мении и чудесы́ удиви́л еси́ их/ и, сим мно́гия обрати́в к Бо́гу, приве́л еси́, Ку́кше, от тьмы ко све́ту./ Непостоя́нна мя су́ща, преподо́бне, моли́твами твои́ми утверди́.</p>
<p><red>Богоро́дичен:</red> Апо́столом сла́во и му́чеником добро́то,/ сла́вы Небе́сныя ча́сти не лиши́ мя и сподо́би добро́ты тоя́,/ хода́тайством Пи́мена и Ку́кши, Де́во Ма́ти Отрокови́це.</p>
<p><red>Седа́лен, глас</red> <red>2:</red></p>
<p>Да́ры любве́ святи́и Твои́ прие́мше,/ в же́ртву благово́нну Тебе́, Христе́, принесо́ша:/ Пи́мен чистоту́ и воздержа́ние, а́ки благоприя́тну ма́слину,/ Ку́кша же кровь, излия́нную Ева́нгелия ра́ди, а́ки грозд ло́зный;/ те́мже досто́йно че́сти Небе́сныя сподо́бишася, я́ко до́брии подви́жницы.</p>
<p><red>Сла́ва, и ны́не,</red></p>
<p><red>Богоро́дичен:</red></p>
<p>Еле́я любве́ Тебе́ не принесо́х, Бо́же мой,/ те́мже ни сам ча́ю обрести́ от <red>Тебе</red>́ ми́лость,/ но бла́гости ра́ди Твое́й, Христе́ мой,/ и хода́тайством Пречи́стыя Твое́й ма́тере поми́луй и спаси́ мя.</p>
<p><red>Песнь 4</red></p>
<p><red>Ирмо́с</red><emphasis>:</emphasis><emphasis> Вознесе</emphasis>́<emphasis>на Тя ви́девши Це́рковь на Кресте</emphasis>́<emphasis>,/ Со́лнце Пра́ведное,/ ста в чи</emphasis>́<emphasis>не свое́м,/ досто́йно взыва́ющи:/ Сла́ва си́ле Твое́й, Го́споди.</emphasis></p>
<p>Воздви́гшеся бра́нию на мироде́ржца,/ ополчи́стеся, отцы́ всеблаже́ннии, и прогна́сте враги́ дале́че от челове́к,/ чудоде́йствием же ва́шим мно́гия приведо́сте ко Христу́, Ему́же пое́м:/ Сла́ва си́ле Твое́й, Го́споди.</p>
<p>Ка́плями благода́ти Бо́жия свы́ше ороше́н сый, священному́чениче Ку́кше,/ о́блаки дождено́сныя своди́л еси́,/ и пролива́ху многоту́чныя на земли́ ка́пли;/ ка́плями моли́тв твои́х ороси́ и нас, пою́щих:/ Сла́ва си́ле Твое́й, Го́споди.</p>
<p>Пи́мене, дея́ний челове́ческих, издале́че быва́емых, Ду́хом Бо́жиим прови́дче,/ та́йная дела́ серде́ц на́ших, в забве́нии оста́вльшаяся, на па́мять нам приведи́./ А́ще бо и дале́че ны́не еси́,/ но мо́жеши благода́тною Бо́жиею предста́тельствовати тя на по́мощь призыва́ющим и пою́щим:/ Сла́ва си́ле Твое́й, Го́споди.</p>
<p><red>Богоро́дичен:</red> Бу́ди ми в печа́ли ско́рое посеще́ние, Пречи́стая Де́во,/ Ты бо ра́дость па́че естества́ родила́ еси́,/ посети́вшу нас Восто́ку свы́ше,/ И́мже просве́щшеся: ра́дуйся, — Тебе́ прино́сим.</p>
<p><red>Песнь 5</red></p>
<p><red>Ирмо́с:</red> <emphasis>Ты, Го́споди, мой Свет,/ в мир прише́л еси́,/ Свет Святы́й, обраща</emphasis>́<emphasis>яй из мра</emphasis>́<emphasis>чна неве́дения/ ве́рою воспева́ющия Тя.</emphasis></p>
<p>Ты, преподо́бне Ку́кше, е́зеро злове́рия изсуши́л еси́/ и изсхо́ша му́тныя во́ды, Со́лнцу благове́рия в вя́тчанех возсия́вшу./ Уста́ви зло́бныя пото́ки моли́твами твои́ми и нам,/ ве́рою воспева́ющим тя.</p>
<p>Я́коже неду́жныя сло́вом твои́м исцели́л еси́,/ си́це и нас тое́южде благода́тию, от Бо́га ти да́нною, посети́/ и посо́бствуй в неду́зех душе́вных,/ любо́вию па́мять твою́, Пи́мене, воспева́ющих.</p>
<p>Сла́ву воздади́м, лю́дие, в Вы́шних су́щему Бо́гу,/ просла́вльшему святы́х Свои́х, и мо́лим,/ да моли́твами их сла́вы Небе́сныя и мы не лиши́мся,/ ра́достно па́мять их воспева́юще.</p>
<p><red>Богоро́дичен:</red> Сла́ву Твою́ кто испове́сть, Чи́стая Де́во?/ Тя бо сла́вят Небе́сныя си́лы,/ и мы, припа́дающе, земни́и, сла́вим Тя и велича́ем, пою́ще:/ ра́дуйся, сла́во правосла́вных, Чи́стая.</p>
<p><red>Песнь 6</red></p>
<p><red>Ирмо́с:</red> <emphasis>Пожру́ Ти со гласом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis></p>
<p>Пожре́ти хотя́щия мы́сленному ки́ту неве́рныя лю́ди/ изъя́л еси́, о́тче, святы́м Креще́нием/ и, Це́рковь от них устро́ив,/ очи́стил еси́ ту от ребр Спа́совых ми́лостивно исте́кшею Кро́вию.</p>
<p>На неду́жныя руки возложа́т, я́коже рече́ Писа́ние, и здра́ви бу́дут./ Си́це по вла́сти, от Христа́ тебе́ да́нней,/ сло́вом свои́м боля́щую бра́тию исцели́л еси́,/ и́же, отхожда́ху, сла́вяще Да́вшаго тебе́ власть сицеву́ю./ Те́мже и нас, неду́гующих душе́ю, посети́/ и сло́вом твои́м исцели́, Пи́мене блаже́ннейший.</p>
<p>Досто́йно восхвали́ти вас, преблаже́ннии отцы́,/ я́ко мно́го потруди́стеся зде, кто возмо́жет?/ Хвали́ми же есте́ во сла́ве Небе́сней и ра́дуетеся на ло́жах ва́ших во све́те присносу́щнем./ Моли́теся, да и мы с ва́ми бу́дем,/ очи́стившеся от пречи́стых ребр Спа́совых исте́кшею Кро́вию.</p>
<p><red>Богоро́дичен:</red> Хва́лим Тя, блажа́ще, христиа́нстии ро́ди, и любо́вию зове́м:/ Влады́чице, предста́ни погруже́нным в ти́не скве́рных дел,/ а́ще бо и окаля́хом ду́ши на́ша,/ но Ты мо́жеши омы́ти нас,/ иску́пленных Сы́на Твоего́ честно́ю Кро́вию.</p>
<p><red>Кондак, глас 4:</red></p>
<p>Свети́ла разу́мная, соше́дшеся, хвала́ми воспое́м, лю́дие,/ просия́ли бо суть в ми́ре сем:/ Пи́мен мно́гими по́двиги,/ Ку́кша же со ученико́м Ни́коном про́поведию Сло́ва,/ и си́и трие́, еди́ноумно предстоя́ще Святе́й Тро́ице,/ я́ко со́лнце сия́ют и просвеща́ют/ любо́вию па́мять их восхваля́ющих.</p>
<p><red>Песнь 7</red></p>
<p><red>Ирмо́с:</red> <emphasis>В пещи́ авраа́мстии о́троцы перси́дстей,/ любо́вию благоче́стия па́че,/ не</emphasis>́<emphasis>жели пла́менем, опаля́еми, взыва́ху:/ благослове́н еси́ в хра́ме сла́вы Твое́й, Го́споди.</emphasis></p>
<p>Я́ко единоу́мное сосло́вие, отцы́ святи́и,/ а́ще и дале́че отстоя́ще те́лом,/ но ду́хом совоку́плени, ко Го́споду востеко́сте вку́пе воспе́ти:/ благослове́н еси́ в хра́ме сла́вы Твое́й, Го́споди.</p>
<p>Твое́, блаже́нне Ку́кше, со ученико́м Ни́коном от неве́рных вя́тчан усече́ние/ Пи́мен, дале́че отстоя́, прозре́ и велегла́сно посреде́ це́ркве Пече́рския воззва́:/ брат наш Ку́кша в сей день убие́н есть, в час приноси́мыя же́ртвы,/ Сла́ва си́ле Твое́й, Го́споди.</p>
<p>Ду́хом Святы́м проре́к Ку́кши и ученика́ его́ Ни́кона от неве́рных убие́ние,/ и сам дух свой преда́л есть в ру́це Бо́гу./ Трие́х сих преподо́бных ра́ди/ и на́ша ду́хи приими́ в сла́ву Твою́, Го́споди.</p>
<p><red>Богоро́дичен:</red> Ду́ха Свята́го на́шествием Прие́мшая во чре́ве,/ в час, егда́ и́мамы преда́ти ду́хи на́ша Го́споду и предста́ти суди́щу его́,/ хода́тайством Твои́м предста́ни и умоли́ о нас бла́гость его́,/ ничто́же бо невозмо́жно хода́тайству Твоему́.</p>
<p><red>Песнь 8</red></p>
<p><red>Ирмо́с</red><emphasis>:</emphasis><emphasis> Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis></p>
<p>Ру́це распросте́рше к Бо́гу,/ о нас, пою́щих па́мять ва́шу, моли́теся приле́жно, отцы́ Богоно́снии,/ я́ко да ва́шим хода́тайством во све́те присносу́щнем обря́щемся зре́ти Го́спода.</p>
<p>Ты, священному́чениче Ку́кше, со ученико́м ти честны́м Ни́коном,/ я́ко вино́ растворе́нно прине́с кровь свою́,/ моли́ся, да изба́вимся на́шествия враго́в, и́щущих на́шея кро́ве,/ и в ми́ре про́чее благослови́м Го́спода.</p>
<p>Пи́мене Богому́дре, прови́дяй дале́че и гряду́щая провозвеща́яй, я́ко проро́к Бо́жий,/ от гряду́щих на ны за прегреше́ния зол изми́ ско́рым твои́м моле́нием ко Влады́це/ и сподо́би в Небе́сных селе́ниих благослови́ти Го́спода во веки.</p>
<p><red>Богоро́дичен:</red> И́стинно прови́де Тя преподо́бный Бо́жий,/ я́ко в ми́ре живу́щим помога́еши лю́дем вы́ну;/ моли́м Тя, Влады́чице: помози́ и нам, не́мощным,/ да, си́лою о Тебе́ препоя́санни, возмо́жем благослови́ти Го́спода во ве́ки.</p>
<p><red>Песнь 9</red></p>
<p><red>Ирмо́с</red>: <emphasis>Ка́мень нерукосе́чный/ от несеко́мыя горы, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis></p>
<p>Пропове́дуемый тобо́ю, свяще́нне Ку́кше, Христо́с/ неве́рующим бысть ка́мень претыка́ния,/ обличе́ние бо твое́ о злове́рии их в собла́зн и доса́ду вмени́ша;/ сего́ ра́ди бу́ии, несмы́сленно на тя со ученико́м твои́м Ни́коном напа́дше,/ мече́м гла́вы ва́ша отсеко́ша./ Тем вас, я́ко за Христа́ кровь свою́ пролия́вших, ку́пно велича́ем.</p>
<p>Ты, преблаже́нне Пи́мене, терпе́нием на Христе́ — Ка́мени себе́ утверди́в,/ непреткнове́нно проше́л еси́ претыка́ющаго врага́ собла́зненныя се́ти,/ па́че же ты́я, а́ки паучи́ну, расто́ргл еси́/ и, к Вы́шним преше́д, наслажда́ешися ве́чныя сла́вы,/ тем тя велича́ем.</p>
<p>Ду́хом совоку́плен в Вы́шних селе́ниих живу́ще,/ на нас, ни́жних, призри́те, отцы́ преподо́бнии,/ зане́ вси от лю́таго борца́ в беда́х есмы́,/ от него́же моли́теся изба́витися нам,/ я́ко па́мять ва́шу пе́сньми велича́ем.</p>
<p><red>Богоро́дичен: </red>От ве́ка несве́дому́ю та́йну прие́мшая/ и воплоще́нием Сло́ва Бо́жия откры́вшая миру,/ молю́тися, Мари́е Богоневе́сто:/ от та́йных мои́х очи́сти мя,/ да не откры́ются пред А́нгелы и челове́ки в день о́ный,/ егда́ прии́дет Сын Твой суди́ти ми́ру.</p>
<p><red>Свети́лен:</red></p>
<p><red>Днесь</red> благонаро́читое нам показа́ся вре́мя,/ в не́же пеще́ра свята́я пое́т богоно́сных,/ в не́йже и мы, совоку́пльшеся, Ку́кшу со ученико́м Ни́коном сла́вим,/ Пи́мена пое́м и Бо́га Еди́наго в Тро́ице, покланя́ющеся, восхваля́ем.</p>
<p><red>Сла́ва, и ны́не, Богоро́дичен:</red></p>
<p>Времена́ и ле́та во Свое́й власти Положи́вшаго в ле́то ро́ждши, безму́жная Де́во,/ ле́та на́ша плету́щаяся, а́ки паучи́на, моли́твами преподо́бных до́бре устро́й,/ да Ро́ждшагося из Тебе́ сла́вим и Тя любе́зно велича́ем.</p>
<p><red>На стихо́вне стихи́ры во Окто́ихе и преподо́бным, глас 4:</red></p>
<p><red>Стих:</red> Мно́ги ско́рби пра́ведным/ и от всех их изба́вит я́ Госпо́дь.</p>
<p>По́двигом до́брым, Пи́мене сла́вне,/ и му́ченическою кро́вию, Ку́кше преблаже́нне/ с после́дующим ти ученико́м Ни́коном,/ написа́стеся в во́инство Царя́ Небе́снаго/ и бы́сте кре́пцыи ору́жницы на враги́ мы́сленныя,/ тве́рдым бо ополче́нием низложи́сте тех до конца́/ и, я́ко победи́телие, венцы́ прие́мше,/ ра́дуетеся в Небе́сных селе́ниих,/ отню́дуже призри́те на ны,/ чту́щия святу́ю па́мять ва́шу.</p>
<p><red>Сла́ва, глас 5:</red></p>
<p>Прему́драго Учи́теля, Христа́ Бо́га на́шего,/ му́дрии ученицы́ яви́стеся,/ сло́во бо де́лом испо́лнисте,/ в ми́ре сем ду́ши своя́ презре́сте,/ о телеси́ не ради́сте,/ вся́кое пристра́стие су́етное отверго́сте,/ на мироде́ржца ополчи́стеся,/ ду́хом води́ми, плотски́я стра́сти победи́сте,/ Ку́кше со ученико́м Ни́коном, мече́м усека́еми,/ Пи́мене, по́стническими труды́ вра́жию си́лу низложи́вый./ Но, отцы́ всеблаже́ннии,/ ра́тующаго нас вы́ну супоста́та низложи́ти/ моли́твами ва́шими пособи́те/ и испроси́те душа́м на́шим ве́лию ми́лость.</p>
<p><red>И ныне, Богоро́дичен или Крестобогоро́дичен.</red></p>
<p><red>Моли́тва священному́ченику Ку́кше</red></p>
<p>Святы́й страстоте́рпче, священному́чениче Ку́кше, соверши́вый по́двиги апо́стольския посреде́ обита́ния соплеме́нник твои́х, на́ших пре́дков, и́хже ты просвеща́л еси́ све́том и́стиннаго богопозна́ния, и по да́нней ти благода́ти Ду́ха Свята́го бе́сы прогна́вый, дождь с небесе́ своди́вый, е́зеро изсуши́вый и сотвори́вый и́на мно́га чудеса́, запечатле́в многострада́льный свой по́двиг му́ченическою кончи́ною! Приими́ от нас усе́рдныя и умиле́нныя моли́твы и вознеси́ я́ ко Престо́лу Святы́я Тро́ицы, иде́же ты в лице́ святы́х предстои́ши, я́ко да твои́м хода́тайством Ми́лостивый Госпо́дь утверди́т в ми́ре, си́ле и сла́ве страну́ Росси́йскую, в ча́дех же Святы́я Правосла́вныя Це́ркве да укрепи́т дух ве́ры и благоче́стия, в па́стырех ея́ да усугу́бит ре́вность к назида́нию пасо́мых и да при́зрит ми́лостивным о́ком на лю́ди предстоя́щия и прибега́ющия ко твое́й по́мощи. Ей, святы́й уго́дниче Бо́жий! Ве́мы, я́ко ве́лиих ра́ди страда́ний твои́х мно́го мо́жет моли́тва твоя́ ко благосе́рдию Влады́ки. сего́ ра́ди, я́ко ча́да твоя́ по ве́ре, припа́дающе к ра́це честны́х и многоцеле́бных моще́й твои́х, дарова́нных по всеблаго́му промышле́нию Бо́жию и по благослове́нию первоиера́рха Ки́евския Це́ркве в на́ше освяще́ние и в зна́мение твоего́ о нас заступле́ния, моли́м тя в ду́се сокруше́ннем и смире́ннем: не пре́зри моле́ний на́ших, излива́емых пред тобо́ю, и вознеси́ я́ ко Всеще́дрому Бо́гу, я́ко кади́ло благово́нное, да твои́м хода́тайством вы́ну почи́ет благода́ть его́ на гра́де сем, в не́мже чти́тся пресла́вное и́мя твое́, и лю́ди, живу́щии в нем, да сохраня́тся от гла́да, огня́, смертоно́сныя я́звы и напра́сныя сме́рти, от вся́ких бед и напа́стей. Споспе́шствуй, священному́чениче Ку́кше, святы́ми твои́ми моли́твами честно́му бра́тству свята́го хра́ма сего́, да приумно́жится сие́ и процвета́ет во сла́ву Триеди́наго Бо́га, в похвалу́ твоего́ и́мене и во бла́го Святы́я Правосла́вныя Це́ркве, да та́ко вси, охраня́еми твои́м предста́тельством, ми́рно и благоче́стно поживу́т, сла́вяще и благодаря́ще Еди́наго И́стиннаго Бо́га, во Святе́й Тро́ице сла́вимаго, Отца́ и Сы́на и Свята́го Ду́ха. Ами́нь.</p>
</section>
