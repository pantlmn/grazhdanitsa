<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Преподо́бнаго отца́ на́шего Моисе́я Му́рина</p>
</title><p><red>НА ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры, глас 8.</red></p>
<p><red>Подо́бен: </red>Му́ченицы Твои́:</p>
<p>Моисе́й многонаро́читый,/ мирско́е украше́ние оста́вль му́дре,/ боле́зньми воздержа́ния кре́пкими/ стра́сти покори́ плотски́я/ и, низложи́в многоко́зненнаго,/ побе́ды вене́ц прия́т./ Того́ моли́твами, Го́споди,/ всем пода́ждь ве́лию ми́лость.</p>
<p>Воздержа́ние изря́дное,/ стоя́ние всено́щное, бде́нное о́ко,/ ум, смотря́ющ Боже́ственныя добро́ты,/ име́л еси́, блаже́нне Моисе́е,/ те́мже исцеле́ний благода́ть прия́л еси́,/ стра́сти цели́ти лю́тыя./ сего́ ра́ди тя мо́лим:/ испроси́, о́тче, всем ве́лию ми́лость.</p>
<p>Де́монския ко́зни, и стреля́ния, и ловле́ния,/ Боже́ственною покрыва́емь, Моисе́е, дла́нию,/ о́тче, проше́л еси́ невре́дно/ и, безстра́стием украша́емь,/ всем преподо́бным приче́лся еси́./ Моли́ дарова́ти ве́рою чту́щим тя ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Помышле́ния нечи́ста и устны́ льсти́вы,/ дела́ же моя́ вся оскве́рнена,/ и что сотворю́? Ка́ко усря́щу Судию́?/ Влады́чице Де́во,/ моли́ Сы́на Твоего́, и Зижди́теля, и Го́спода,/ я́ко да в покая́нии прии́мет дух мой,/ я́ко еди́н Благоутро́бен.</p>
<p><red>Крестобогоро́дичен:</red></p>
<p>Не терплю́, Ча́до, ви́дящи Тя на Дре́ве усну́вша,/ бо́дрость всем подаю́щаго,/ я́ко да и́же дре́вле преступле́ния плодо́м/ сном поги́бельным усну́вшим/ Боже́ственную и спаси́тельную бо́дрость пода́си, —/ Де́ва глаго́лаше, пла́чущися, Ю́же велича́ем.</p>
<p><red>На стихо́вне Окто́иха.</red></p>
<p><red>Сла́ва, и ны́не, Богоро́дичен.</red></p>
<p><red>Тропа́рь, глас 1:</red></p>
<p>Пусты́нный жи́тель, и в телеси́ А́нгел,/ и чудотво́рец яви́лся еси́, Богоно́се о́тче наш Моисе́е:/ посто́м, бде́нием, моли́твою Небе́сная дарова́ния прии́м,/ исцеля́еши неду́жныя и ду́ши ве́рою приходя́щих ти./ Сла́ва Да́вшему тебе́ кре́пость,/ Сла́ва Венча́вшему тя,/ Сла́ва Де́йствующему тобо́ю всем исцеле́ния.</p>
<p><red>На У́ТРЕНИ</red></p>
<p><red>О́ба кано́на Окто́иха и свята́го на 4, глас 8.</red></p>
<p><red>Пе́снь 1</red></p>
<p><red>Ирмо́с:</red> <emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis></p>
<p>Грызе́нием грехо́вным помраче́нное се́рдце мое́/ убели́, о́тче, покая́ния ту́чами, моли́твами твои́ми.</p>
<p>Стра́ху Влады́чню пло́ть пригвозди́в,/ вся́ко помышле́ние стра́стное от се́рдца, Богоно́се преблаже́нне, изсуши́л еси́.</p>
<p>В бразда́х мы́сленных скрыв Сло́ва, о́тче, се́мена,/ возде́лал еси́ пшени́цу, в сокро́вищах неистоща́емых соблю́дшему.</p>
<p><red>Богоро́дичен:</red> Всего́ мя спаса́ет Сло́во Пребоже́ственное бла́гостию,/ восхоте́в из чре́ва Твоего́ воплоти́тися, Чи́стая Ма́ти Де́во.</p>
<p><red>Пе́снь 3</red></p>
<p><red>Ирмо́с:</red> <emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis></p>
<p>Ду́хом дви́жимь, духо́вными, му́дре, дея́нии,/ терпя́, лука́вствия покори́л еси́ ду́хи.</p>
<p>Си́лою укрепля́емь Богонача́льною, Моисе́е преподо́бне,/ кре́пкаго, я́ко безпло́тен, смири́л еси́ зми́я.</p>
<p>Ту́чами слез твои́х, о́гненное опале́ние страсте́й угаси́л еси́/ и река́ яви́лся еси́ дарова́ний, наполня́ема Ду́хом.</p>
<p><red>Богоро́дичен:</red> Име́я Тя по́мощь, враго́в стремле́ния, Чи́стая, не убою́ся:/ име́я Тя Предста́тельницу, тех побежда́ю полки́.</p>
<p><red>Седа́лен, глас 3.</red></p>
<p><red>Подо́бен:</red> Боже́ственныя ве́ры:</p>
<p>Боже́ственными сия́нии разбогате́в, и тьму́ разруши́л еси́ страсте́й, всеблаже́нне,/ и бо́дрыми моли́твами твои́ми увяди́л еси́ пло́ти возвыша́емая мудрова́ния,/ и к Го́рнему преше́л еси́ кра́йнему гра́ду./ О́тче преподо́бне, Христа́ Бо́га моли́ дарова́ти нам ве́лию ми́лость.</p>
<p><red>Сла́ва, и ны́не, Богоро́дичен:</red></p>
<p>Боже́ственнаго естества́ не отлу́чся, пло́ть быв во чре́ве Твое́м,/ но Бог вочелове́чся и пребы́сть,/ И́же по Рождестве́ ма́терь Тя Де́ву, я́ко пре́жде рождества́, сохрани́в Всенепоро́чну, еди́н Госпо́дь./ Того́ приле́жно моли́ дарова́ти нам ве́лию ми́лость.</p>
<p><red>Крестобогоро́дичен:</red></p>
<p>Нескве́рная А́гница Сло́ва, Нетле́нная Де́ва Ма́ти,/ на Кресте́ зря́щи пове́шена из Ней без боле́зни Прозя́бшаго,/ ма́терски подо́бно рыда́ющи, вопия́ше:/ увы́ Мне, Ча́до Мое́, ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p><red>Пе́снь 4</red></p>
<p><red>Ирмо́с</red><emphasis>:</emphasis><emphasis> Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Любопло́тнаго де́мона непреста́нными, о́тче, мольба́ми и боле́зней придая́ньми/ от души́, преблаже́нне, отгна́л еси́.</p>
<p>Преложи́в помышле́ние к су́щим па́че ума́ же и сло́ва, преподо́бне,/ воздержа́ния зной, я́коже Боже́ственную ро́су, терпе́л еси́.</p>
<p>Ве́трилом воскрили́вся нестяжа́ния,/ легко́ преплы́л еси́ жите́йское, о́тче, мо́ре,/ ко приста́нищу ти́хому направля́емь.</p>
<p><red>Богоро́дичен:</red> Де́вства сосу́де и невмести́маго естества́ селе́ние,/ ду́шу мою́ просвети́ омраче́нную, Богоневе́сто.</p>
<p><red>Пе́снь 5</red></p>
<p><red>Ирмо́с:</red> <emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis></p>
<p>У́глем разжига́емь, блаже́нне, безстра́стия,/ ве́щь удобопальную страсте́й попали́л еси́.</p>
<p>Звезда́ воздержа́ния, высота́ми сия́я, яви́лся еси́,/ ду́ши на́ша просвеща́я, пресла́вне.</p>
<p>На высоту́ доброде́телей возше́л еси́/ и во о́стров дости́гл еси́ Небе́сный,/ о́тче Моисе́е досточу́дне.</p>
<p><red>Богоро́дичен:</red> Де́ву по рождестве́ пое́м Тя, Богоро́дице:/ Ты бо Бо́га Сло́ва пло́тию ми́ру родила́ еси́.</p>
<p><red>Пе́снь 6</red></p>
<p><red>Ирмо́с:</red> <emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>Но́щию мя грехо́вною и сласте́й омраче́нием окруже́на,/ и́же в тебе́ духо́вными сия́нии всего́ просвети́,/ всего́ ко приста́нищу спасе́ния, о́тче, напра́ви.</p>
<p>Я́коже пчела́ трудолюби́вая, со́том ума́ твоего́ цве́ты доброде́телей собра́в,/ источи́л еси́ сла́дость безсме́ртную,/ го́ресть, о́тче, де́монскую отгоня́щую.</p>
<p>В пусты́нях претерпева́я, Вы́шний град насле́довал еси́,/ пло́ть порабоща́я поще́ньми, чу́дне,/ к пи́щи неоскуде́ваемей и к ра́йским селе́нием отше́л еси́.</p>
<p><red>Богоро́дичен:</red> Свяще́ние у́мное и неприкоснове́нное очисти́лище,/ свети́льник златови́ден и трапе́зу одушевле́нну, Хлеб носи́вшую жи́зни, Де́во,/ ве́рнии, Тя имену́ем.</p>
<p><red>Конда́к, глас 4:</red></p>
<p>Му́рины зауши́в и лица́ де́монов поплева́в,/ мы́сленно просия́л еси́,/ я́коже со́лнце све́тлое,/ све́том жития́ твоего́/ и уче́нием наставля́я ду́ши на́ша.</p>
<p><red>Пе́снь 7</red></p>
<p><red>Ирмо́с:</red> <emphasis>О́троцы евре́йстии в пещи́/ попра́ша пла́мень дерзнове́нно/ и на ро́су о́гнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis></p>
<p>Ка́ла страсте́й очище́н, духо́вными блиста́яся сия́ньми,/ к Све́ту вои́стинну невеще́ственному преста́вился еси́,/ иде́же ли́цы, блаже́нне, по́стников во ве́ки.</p>
<p>Вся́кия избе́гл еси́ зло́бы,/ присво́ився же до́брым преложе́нием и до́брым жела́нием,/ невеще́ственно примеси́лся еси́, вопия́, блаже́нне:/ Бо́же, благослове́н еси́.</p>
<p>Боле́зньми воздержа́ния безме́рными/ боле́зненный изсуши́л еси́ грех, Богоно́се,/ те́мже безболе́зненное обре́л еси́ благи́х наслажде́ние,/ благословя́ твоего́ Влады́ку.</p>
<p><red>Богоро́дичен:</red> Се, Ю́же рече́ Де́ву Ду́хом вели́кий Иса́ия,/ во утро́бе Бо́га зача́т и ражда́ет, Ему́же пое́м:/ благослове́н Бог оте́ц на́ших.</p>
<p><red>Пе́снь 8</red></p>
<p><red>Ирмо́с:</red> <emphasis>Седмери́цею пе́щь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сии́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Моли́твами вжиля́емь, смире́нием возвыша́емь, пра́вдою ду́шу облиста́я,/ любо́вию украша́емь, к доброде́телей соверше́нию,/ к явле́нней, о́тче, восте́кл еси́ высоте́, зовы́й Влады́це:/ свяще́нницы, благослови́те, лю́дие, превозноси́те во вся ве́ки.</p>
<p>Черн сый те́лом, ду́шу же светле́йшу со́лнечных сия́ний стяжа́в,/ де́монов очерни́ омраче́нная ли́ца,/ ве́рных же просвеща́ет сердца́ свои́м подо́бием, те́пле пою́щих:/ лю́дие, превозноси́те Христа́ во ве́ки.</p>
<p>Смире́нием всю́ду огражде́н,/ убежа́л еси́, о́тче, ефио́пов мы́сленных стреля́ния,/ о́браз же был еси́ мона́хом к боре́нию враго́в, де́лы же и словесы́, с ни́ми взыва́я:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Богоро́дичен:</red> Па́че естества́ зача́ла еси́,/ па́че сло́ва родила́ еси́ Соде́теля челове́ческаго естества́,/ бы́вша Челове́ка, Отцу́ неразлу́чна, Влады́чице Чи́стая,/ Ему́же пое́т вся тва́рь:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p><red>Пе́снь 9</red></p>
<p><red>Ирмо́с:</red> <emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis></p>
<p>В де́лех вои́стинну благи́х жи́знь сконча́в,/ пости́гл еси́ благи́х исто́чник и твоего́ жела́ния коне́ц прия́л еси́,/ пра́зднующих же иде́же глас с хвале́нием, ра́дуяся, всели́лся еси́,/ досточу́дне Моисе́е, о́тче преподо́бне.</p>
<p>Иска́пают, о́тче, сла́дость по́льзы по́тове боле́зней твои́х/ и го́ресть на́шу стра́стную отго́нят,/ источа́ют нам исцеле́ния мо́щи,/ и гное́ния зол и душ скве́рну очища́ют.</p>
<p>Венцы́ венча́ Христо́с неувяда́ющими твою́ главу́, чу́дне,/ победи́вша тве́рдо полки́ мироде́ржца,/ и преподо́бных ли́ком преподо́бно приче́лся еси́,/ с ни́миже моли́ся изба́витися напа́стей чту́щим тя.</p>
<p><red>Богоро́дичен:</red> Уста́вила еси́ еди́на в жена́х кля́тву первозда́нных, Богоневе́сто,/ Неопи́саннаго пло́тию ро́ждши опису́ема,/ обнови́ла еси́ зако́ны естества́, Нескве́рная,/ разстоя́щая пе́рвее, пресла́вным хода́тайством Твои́м соединила еси́.</p>
</section>
