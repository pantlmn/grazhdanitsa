<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Усекнове́ние честны́я главы́ честна́го сла́внаго Проро́ка, Предте́чи и Крести́теля Иоа́нна</p>
</title><p><red>НА МАЛОЙ ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры на 4, глас 1.</red></p>
<p><red>Подо́бен: </red>Небе́сных чино́в:</p>
<p>Предте́чу Иоа́нна и Крести́теля Христо́ва,/ прииди́те согла́сно, вси ве́рнии,/ досто́йно почти́м приле́жно:/ проро́к бо сый проро́чествует бу́дущая,/ я́ко служи́тель и таи́нник боголе́пен/ неизрече́нных чуде́с Христо́вых.</p>
<p>И́род безу́мный/ отсека́ет твою́ главу неща́дно,/ облича́ющу сего́ прескве́рный нрав;/ Христо́с же тя, треблаже́нне,/ я́ко Крести́теля, главу́ содева́ет Це́ркви,/ всех Соде́тель Госпо́дь и всех Изба́витель.</p>
<p>На блю́де принести́ твою́ главу́/ И́род беззако́нный/ скве́рней И́родиа́де,/ отсе́к со дерзнове́нием,/ повелева́ет, всеблаже́нне./ О, чу́до стра́шное, и пресла́вно слы́шание!/ Но Христо́ва Це́рковь ра́достно пра́зднует твое́ страда́ние.</p>
<p><red>Сла́ва, глас 8:</red></p>
<p>Предте́че Спа́сов,/ а́ще и уби́йством разреши́ И́род тя, и́стины пропове́дника,/ но уст твои́х светолу́чная свеща́/ и су́щим во аде ве́ры сия́ние,/ призыва́ющи, светя́ше./ Те́мже моли́ поми́ловатися душа́м на́шим.</p>
<p><red>И ны́не, Богоро́дичен, глас то́йже:</red></p>
<p>Влады́чице, приими́ моли́твы раб Твои́х/ и изба́ви нас/ от вся́кия нужды и печа́ли.</p>
<p><red>Проки́мен дне.</red></p>
<p><red>На стихо́вне стихи́ры, глас 2.</red></p>
<p><red>Подо́бен: </red>До́ме Евфра́фов:</p>
<p>Бо́лий в рожде́нных жена́ми/ яви́лся еси́, блаже́нне,/ я́ко Влады́ку всех/ крести́в, Иоа́нне,/ проро́че, пропове́дниче и Предте́че.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Егда́ Ироди́я/ пи́янством и блудо́м/ одержи́ма ви́де/ беззако́ннаго И́рода,/ ко убийству сего́ привлече́.</p>
<p><red>Стих:</red> В па́мять ве́чную/ бу́дет пра́ведник.</p>
<p>Па́мять свяще́нную/ Боже́ственнаго Иоа́нна и Крести́теля/ любо́вию соверша́ем,/ пою́ще Тро́ицу Пребоже́ственную.</p>
<p><red>Сла́ва, и ны́не. Подо́бен то́йже:</red></p>
<p>Еди́на христиа́н упова́ние/ и Предста́тельнице Чи́стая,/ с Предте́чею/ моли́ Сы́на Твоего́/ о Твои́х рабе́х.</p>
<p><red>Тропа́рь пи́сан на вели́цей вече́рни.</red></p>
<p><red>Сла́ва, и ны́не, Богоро́дичен:</red> Вся па́че смы́сла:</p>
<p><red>НА ВЕЛИ́ЦЕЙ ВЕЧЕ́РНИ</red></p>
<p><red>Стихологису́ем</red> Блаже́н муж: <red>1-й антифо́н</red>. На Го́споди, воззва́х: <red>поста́вим сти́хов 8 и пое́м стихи́ры самогла́сны. Глас 6. Иоа́нна мона́ха:</red></p>
<p>Рождеству́ сотворя́ему безсту́днаго И́рода,/ скве́рныя пляса́вицы исполня́шеся сложе́ние кля́твы:/ Предте́чева бо глава́, отсе́кшися,/ я́ко снедь, ноша́шеся на блю́де возлежа́щим./ О, пи́ра ме́рзка,/ непреподо́бна дея́ния/ и уби́йства испо́лнена!/ Но мы Крести́теля, я́ко в рожде́нных жена́ми бо́льша,/ досто́йно чту́ще, ублажа́ем. <emphasis><red>(Два́жды.)</red></emphasis></p>
<p>Пляса́ учени́ца вселука́ваго диа́вола/ и главу́ твою́, Предте́че, мзду взят./ О, пи́ра, испо́лнена крове́й!/ Лу́чше бе не кля́тися, И́роде беззако́ние, лжи вну́че./ А́ще ли же и кля́лся еси́,/ но не о добре́ кля́лся:/ лу́чше бе солга́вшу жи́знь получи́ти,/ не́же и́стинствовавшу главу́ Предте́чеву усе́кнути./ Но мы Крести́теля, я́ко в рожде́нных жена́ми бо́льша,/ досто́йно чту́ще, ублажа́ем. <emphasis><red>(Два́жды.)</red></emphasis></p>
<p>Не подоба́ше ти, о И́роде,/ прелюбодея́нию обличи́теля,/ ра́ди раче́ния сатани́нска/ и разжже́ния неи́стовнаго блуда́/ сме́ртию осуди́ти./ Не подоба́ше ти того́ всечестну́ю главу́/ пребеззако́нней жене́ ра́ди кля́твы пляса́ния преда́ти бе́дне./ О, ка́ко дерзну́л еси́ таково́ уби́йство соверши́ти!/ Ка́ко же не опали́ся скве́рная пляса́вица,/ посреди́ пи́ра на блю́де нося́щи сию́?/ Но мы Крести́теля, я́ко в рожде́нных жена́ми бо́льша,/ досто́йно чту́ще, ублажа́ем. <emphasis><red>(Два́жды.)</red></emphasis></p>
<p>Па́ки Ироди́я бе́сится,/ па́ки смуща́ется./ О, пляса́ния льсти́вна и пи́ра с ле́стию!/ Крести́тель усека́шеся, и И́род смуща́шеся./ Моли́твами, Го́споди, Твоего́ Предте́чи,/ мир пода́ждь душа́м на́шим. <emphasis><red>(Два́жды.)</red></emphasis></p>
<p><red>Сла́ва, глас то́йже:</red></p>
<p>Рождеству́ сотворя́ему безсту́днаго И́рода,/ скве́рныя пляса́вицы исполня́шеся сложе́ние кля́твы:/ Предте́чева бо глава́, отсе́кшися,/ я́ко снедь, ноша́шеся на блю́де возлежа́щим./ О, пи́ра ме́рзка,/ непреподо́бна дея́ния/ и уби́йства испо́лнена!/ Но мы Крести́теля, я́ко в рожде́нных жена́ми бо́льша,/ досто́йно чту́ще, ублажа́ем.</p>
<p><red>И ны́не, Богоро́дичен:</red> Кто Тебе́ не ублажи́т:</p>
<p><red>Вход, проки́мен дне, и чте́ния.</red></p>
<p>Проро́чества Исаиина чте́ние</p>
<p><red>(главы́ 40, 41, 45, 48 и 54):</red></p>
<p>Та́ко глаго́лет Госпо́дь:/ утеша́йте, утеша́йте лю́ди моя́, глаго́лет Бог./ Свяще́нницы, глаго́лите в се́рдцы Иерусали́му,/ умоли́те его́, я́ко умно́жися смире́ние его́,/ разреши́ся бо грех его́,/ я́ко прия́т из руки́ Госпо́дни сугу́ба согреше́ния своя́./ Глас вопию́щаго в пусты́ни:/ угото́вайте путь Госпо́день,/ пра́вы твори́те стези́ Бо́гу на́шему./ На го́ру высо́ку взы́ди, благовеству́й Сио́ну,/ возвыша́й кре́постию глас твой, благовеству́й Иерусали́му,/ вознеси́те, не бо́йтеся./ Аз Госпо́дь Бог,/ Аз услы́шу убо́гих, Изра́илев, и не оста́влю тех./ Но отве́рзу от гор ре́ки и посреде́ по́ля исто́чники,/ сотворю́ пусты́ню в луг и жа́ждущую зе́млю во исто́чники во́дныя./ Да возвесели́тся не́бо свы́ше, и о́блацы да кропя́т пра́вду,/ да возсия́ет земля́ , и да прозя́бнет ми́лость,/ и пра́вда да возсия́ет вку́пе./ Глас весе́лия возвести́те,/ и услы́шано да бу́дет,/ возвести́те да́же до коне́ц земли́./ Глаго́лите, я́ко изба́ви Госпо́дь раба́ Своего́ Иа́кова,/ и а́ще вжа́ждут в пусты́ни, источи́т им во́ду из ка́мене./ Возвесели́ся, непло́ды неражда́ющая,/ расто́ргни и возопи́й, неболе́вшая,/ я́ко мно́га ча́да пусты́я па́че,/ не́жели иму́щия мужа.</p>
<p>Проро́чества Малахи́ина чте́ние <red>(глава́ 3):</red></p>
<p>Та́ко глаго́лет Госпо́дь Вседержи́тель:/ се Аз посыла́ю А́нгела Моего́ пред лице́м Твои́м,/ и́же угото́вит путь Твой пред Тобо́ю./ И прии́дет во храм Свой Госпо́дь, Его́же вы и́щете./ И кто стерпи́т день вхо́да его́?/ Зане́же тому́ приити́, я́ко огнь в горни́ле и я́коже бы́лие перу́щих,/ и очи́стит, поя́дая и очища́я, я́ко сребро́ и зла́то./ И прии́дет к вам судо́м,/ и бу́дет Свиде́тель скор на лука́выя, и на прелюбоде́йцы,/ и на клену́щияся и́менем Мои́м во лжу,/ и на лиша́ющия мзды нае́мника, и на наси́льствующия вдови́цы,/ и пха́ющия си́рыя, и на уклоня́ющия суд прише́льца,/ и на не боя́щияся его́, глаго́лет Госпо́дь Вседержи́тель./ Зане́ Аз Госпо́дь Бог ваш и не изменю́ Себе́./ И вы, сы́нове Иа́ковли, уклони́стеся от зако́на и не сохрани́сте./ сего́ ра́ди обрати́теся ко Мне, и обращу́ся к вам,/ глаго́лет Госпо́дь Вседержи́тель, и ублажа́т вас вси язы́цы./ И разуме́йте, я́ко Аз Госпо́дь, смотря́яй посреде́ пра́веднаго/ и посреде́ беззако́нника в день он,/ во́ньже сотворю́ снабде́ние лю́бящим Мя./ Позна́йте у́бо и помяни́те зако́н Моисе́ов, раба́ Моего́,/ я́коже запове́да вам в Хори́ве,/ ко всему́ Изра́илю повеле́ние и опра́вдание./ И се Аз послю́ вам Илию́ Фесви́тянина,/ пре́жде да́же не приити́ дню Госпо́дню вели́кому просвеще́нному,/ и́же напра́вит се́рдце отца́ к сы́ну и се́рдце челове́ка ко и́скреннему своему́,/ да не, прише́д, поражу́ зе́млю вско́ре,/ глаго́лет Госпо́дь Вседержи́тель,/ Бог Святы́й Изра́илев.</p>
<p>Прему́дрости Соломо́ни чте́ние</p>
<p><red>(главы́ 4 и 5):</red></p>
<p>Пра́ведник, а́ще пости́гнет сконча́тися, в поко́и бу́дет./ Осу́дит же пра́ведник умира́яй живу́щия нечести́выя./ У́зрят бо кончи́ну пра́веднаго и не разуме́ют, что совеща́ша о нем,/ я́ко пове́ржет Госпо́дь нечести́выя безгла́сны ниц/ и поколе́блет их от основа́ний,/ и до после́дняго исче́знут в боле́зни,/ и па́мять их поги́бнет./ Прии́дут бо в помышлени́е согреше́ний свои́х ужа́сни,/ и обличи́т их сопроти́в беззако́ния их./ Тогда́ ста́нет в дерзнове́нии мно́зе пра́ведник/ пред лице́м оскорби́вших его́ и отмета́ющих труды́ его́./ Ви́девше же его́, смяту́тся стра́хом мно́гим/ и ужа́снутся о пресла́внем спасе́нии его́./ Реку́т бо в себе́, ка́ющеся,/ и в тесноте́ ду́ха воздо́хнут и реку́т:/ сей бе, его́же име́хом не́когда в посме́х/ и в при́тчу поноше́ния, безу́мнии,/ житие́ его́ вмени́хом неи́стово и кончи́ну его́ безче́стну./ Ка́ко вмени́ся в сыне́х Бо́жиих,/ и во святы́х жре́бий его́ есть?/ У́бо заблуди́хом от пути́ и́стиннаго,/ и пра́вды свет не облиста́ нам,/ и со́лнце не возсия́ нам./ Беззако́нных испо́лнихомся стезь и поги́бели,/ и ходи́хом стези́ непрохо́дны,/ пути́ же Госпо́дня не разуме́хом.</p>
<p><red>На лити́и стихи́ры самогла́сны, глас 1. Ге́рмана патриа́рха:</red></p>
<p>Что тя нарече́м, проро́че,/ А́нгела ли? Апо́стола ли? Или́ му́ченика?/ А́нгела, зане́ я́ко безпло́тен пожи́л еси́;/ апо́стола, я́ко научи́л еси́ язы́ки;/ му́ченика же, я́ко твоя́ глава́ за Христа́ усече́ся./ Его́же моли́ поми́ловати ду́ши на́ша.</p>
<p>Огсе́ченней главе́ Предте́чеве па́мять соверша́ем:/ тогда́ у́бо на блю́де источа́ющи кровь,/ ны́не же в конце́х пролива́ющи исцеле́ния.</p>
<p><red>Днесь</red> непреподобноделообра́зная ма́ти уби́йства,/ е́же от беззако́ннаго сплете́ния своего́ всескве́рную дщерь/ над всех проро́к богоизя́щна бо́льшаго,/ убийственнообра́зным сове́том лука́вствова:/ вражде́бному бо И́роду творя́щу пир своего́ скве́рнаго рождества́,/ с клятвою́ испроси́ти устро́и/ чудото́чную Богопропове́дника честну́ю главу́,/ е́же и соверши́ пребезу́мный,/ же́нскому пляса́нию дав ту возме́здие, кля́твенный дар./ Оба́че не преста́ таи́нник Христо́ва прише́ствия/ богоме́рзкое смеше́ние их и по кончи́не облича́ти,/ но, облича́я, вопия́ше:/ не подоба́ет ти, глаго́ля,/ прелюбоде́йствовати бра́та твоего́ Фили́ппа жену./ О, рожде́ния проро́коуби́йственна/ и крове́й напо́лнена пи́ра!/ Мы же благочестному́дренне/ во усекнове́нии Предте́чеве,/ белообразу́юще, пра́зднуем,/ я́ко в благонаро́читый день ра́дующеся,/ и умоли́м сего́ благосе́рдствовати Тро́ицу/ от страсте́й безче́стия изба́вити нас/ и спасти́ ду́ши на́ша.</p>
<p><red>Глас 4:</red> Рожде́ние неподо́бно/ и пир безсту́днейший И́род соверши́л есть./ Любоде́йством бо же́нским услажда́емь/ и нечести́вым женонеи́стовством подстрека́емь,/ отсече́ главу́ Предте́чеву,/ но не отсече́ язы́ка проро́ческа,/ облича́ющего безу́мие его́./ Пролия́ кровь непови́нну,/ покры́ти хотя́ грех беззако́нен,/ но ни о сем скры гла́са,/ вопию́щаго всем покая́ние./ Он у́бо свеселя́шеся уби́йством,/ мы же спра́зднуем любо́вию/ Крести́теля Иоа́нна блаже́нное заколе́ние./ Предвари́ бо во аде,/ жи́знь пропове́дати су́щим во тьме и се́ни сме́ртней седя́щим,/ свы́ше восто́к Христа́ Бо́га на́шего,/ еди́наго Многоми́лостиваго.</p>
<p>Проро́ка, и му́ченика, и Крести́теля Спа́сова,/ прииди́те, лю́дие, восхва́лим:/ сей бо во пло́ти А́нгел сый,/ И́рода изобличи́л есть,/ пребеззако́ннаго любодея́ния соде́янием осуди́в его́./ И беззако́ннаго ра́ди пляса́ния/ честна́я глава́ отсекается,/ су́щим во аде благовеству́яй из ме́ртвых воскресе́ние,/ и мо́лится приле́жно Го́сподеви/ спасти́ся душа́м на́шим.</p>
<p>Проро́ка, и му́ченика, и Крести́теля Спа́сова,/ прииди́те, лю́дие, восхва́лим:/ я́ко бе́гая, в пусты́ни водворя́шеся,/ мед ди́вий и акри́ды яды́й,/ царя́ беззако́ннующа обличи́л есть;/ на́ше же малоду́шие утеша́ше, глаго́ля:/ пока́йтеся, прибли́жи бо ся Ца́рство Небе́сное.</p>
<p><red>Сла́ва, глас 5. Иоа́нна мона́ха:</red></p>
<p>Беззако́ннаго дея́ния обличе́ния/ убежа́ти И́род умы́слив,/ главу́ твою́, Предте́че,/ беззако́нней жене преда́де́ па́костно,/ не разуме́ бо окая́нный, облича́я себе́,/ на блюде обнося́ ю./ Но я́ко чистоты́ де́тельный учи́тель/ и покая́ния наста́вник спаси́тельный,/ моли́ся, Крести́телю Христо́в,/ от страсте́й безче́стия изба́вити нас.</p>
<p><red>И ны́не, глас то́йже:</red></p>
<p>Воспо́йте, лю́дие, ма́тери Бо́га на́шего, воспо́йте:/ <red>Днесь</red> бо всесве́тлую ду́шу свою́/ в пречи́стыя дла́ни/ из Нея́ вопло́щшагося без се́мене предае́т,/ Его́же и моли́т непреста́нно/ дарова́ти вселе́нней мир и ве́лию ми́лость.</p>
<p><red>На стихо́вне стихи́ры самогла́сны, глас 2:</red></p>
<p>Покая́ния пропове́дниче, Иоа́нне Крести́телю,/ отсе́чене бы́вшей твое́й главе́,/ зе́млю освяти́л еси́,/ зане́ зако́н Бо́жий ве́рным уясни́л еси́/ и беззако́ние потреби́л еси́,/ я́ко предстоя́ престо́лу Небе́снаго Царя́ Христа́,/ Того́ моли́ поми́ловати ду́ши на́ша.</p>
<p><red>Стих:</red> Пра́ведник, я́ко фи́никс, процвете́т,/ я́ко кедр, и́же в Ливане, умно́жится.</p>
<p>Зако́на ра́ди Госпо́дня/ во главу́ усекнове́н был еси́,/ о всесвяты́й Иоа́нне!/ Обличи́л еси́ царя́ злочести́ва, беззако́нновавша/ дерзнове́нием непоро́чным./ Те́мже дивя́тся тебе́ во́инства а́нгельская,/ сла́вят тя ли́цы апо́стол и му́ченик./ Чтим твою́ и мы ле́тнюю па́мять, всесла́вне,/ сла́вяще Святу́ю Тро́ицу,/ тебе́ венча́вшую, Предте́че блаже́нне.</p>
<p><red>Стих:</red> Возвесели́тся пра́ведник о Го́споде/ и упова́ет на Него́.</p>
<p>И́же от проро́ка проро́к/ и бо́лий проро́ков быв,/ из чре́ва ма́терня освяще́нный в служе́ние Госпо́дне,/ <red>Днесь</red> от беззако́нна царя́ в главу́ усекнове́н бысть,/ и безче́стно пляса́вшую отрокови́цу,/ я́сно и пре́жде усекнове́ния и по усекнове́нии обличи́в,/ посрами́ греха́ полк./ И сего́ ра́ди возопие́м:/ Крести́телю Иоа́нне,/ я́ко име́я дерзнове́ние,/ приле́жно моли́ся о душа́х на́ших.</p>
<p><red>Сла́ва, глас 8:</red></p>
<p>Предте́че Спа́сов,/ ты царя́ изобличи́л еси́ беззако́ния не де́лати./ Те́мже игра́ние беззако́нныя жены́/ повину́ И́рода отсещи́ твою́ главу́,/ и сего́ ра́ди от восто́к со́лнца да́же до за́пад хва́льно и́мя твое́./ Дерзнове́ние име́я ко Го́споду,/ приле́жно моли́ спасти́ся душа́м на́шим.</p>
<p><red>И ны́не,</red> <red>Богоро́дичен:</red> Безневе́стная Де́во:</p>
<p><red>На благослове́нии хле́бов тропа́рь Предте́чи, два́жды, и</red> Богоро́дице Де́во: <red>еди́ножды, и чте́ние.</red></p>
<p><red>Тропа́рь Предте́чи, глас 2:</red></p>
<p>Па́мять пра́веднаго с похвала́ми,/ тебе́ же довле́ет свиде́тельство Госпо́дне, Предте́че:/ показа́л бо ся еси́ вои́стинну и проро́ков честне́йший,/ я́ко и в струя́х крести́ти сподо́бился еси́ Пропове́даннаго./ Те́мже за и́стину пострада́в, ра́дуяся,/ благовести́л еси́ и су́щим во а́де Бо́га, я́вльшагося пло́тию,/ взе́млющаго грех ми́ра/ и подаю́щаго нам ве́лию ми́лость.</p>
<p><red>НА У́ТРЕНИ</red></p>
<p><red>По 1-й стихоло́гии седа́лен, глас 5.</red></p>
<p><red>Подо́бен: </red>Собезнача́льное Сло́во:</p>
<p>Хода́тая согла́сно зако́на и благода́ти, ве́рнии, соше́дшеся, восхва́лим:/ я́ко покая́ние нам пропове́да,/ и, И́рода я́ве обличи́в дерзнове́ние, в главу́ свою́ усе́чен бысть,/ и ны́не, со А́нгелы живу́щи, Христу́ моли́тся спасти́ся нам.</p>
<p><red>Сла́ва, глас 4.</red></p>
<p><red>Подо́бен:</red> Яви́лся еси́ <red>Днесь</red>:</p>
<p>Све́тлую твою́ па́мять <red>Днесь</red> творя́ще,/ Спа́са и Го́спода моли́ти приле́жно Тя мо́лим, Предте́че,/ всем да́ти согреше́ний проще́ние.</p>
<p><red>И ны́не, Богоро́дичен. Подо́бен:</red></p>
<p>Те́плое заступле́ние су́щим в беда́х, и Помо́щницу на́шу,/ и к Бо́гу премене́ние, Е́юже тли изба́вихомся,/ Богоро́дицу, ве́рнии, ублажа́ем.</p>
<p><red>По 2-й стихоло́гии седа́лен, глас 5.</red></p>
<p><red>Подо́бен:</red> Собезнача́льное Сло́во:</p>
<p>И́же от ложе́сн проро́ка, я́вльшагося нам,/ и от непло́дове свети́льника вселе́нней, я́сно произше́дша,/ в пе́снех восхва́лим Христо́ва Крести́теля/ и победоно́сна страда́льца Предте́чу Иоа́нна./ Моли́тся бо Го́сподеви поми́ловатися душа́м на́шим.</p>
<p><red>Сла́ва, глас 4.</red></p>
<p><red>Подо́бен:</red> Удиви́ся Ио́сиф:</p>
<p>Ны́не яви́ся нам Спа́сов Крести́тель и весели́т разу́мне помышле́ния ве́рных,/ пусты́ни красота́ и проро́ков печа́ть,/ те́мже Христо́в показа́ся Предте́ча и свиде́тель нело́жен прише́ствия Того́./ Духо́вными у́бо песнь ми согла́сно Иоа́нну возопие́м:/ проро́че пропове́дниче и́стины, моли́ся спасти́ся нам.</p>
<p><red>И ны́не,</red> <red>Богоро́дичен:</red></p>
<p>Удиви́шася, Чи́стая, вси А́нгелов ли́цы та́инству Твоего́ рожде́ния стра́шному:/ ка́ко, И́же вся содержа́й ма́нием еди́ным, объя́тии Твои́ми, я́ко Челове́к, соде́ржится,/ и прие́млет нача́ло Преве́чный, и млеко́м пита́ется,/ вся́кое дыха́ние пита́яй неизрече́нною бла́гостию!/ И Тя, я́ко вои́стинну Бо́жию ма́терь, хваля́ще, сла́вят.</p>
<p><red>По полиеле́и седа́лен, глас 8.</red></p>
<p><red>Подо́бен: </red>Свире́лей па́стырски́х:</p>
<p>Предте́ча, ве́рнии, Крести́тель и А́нгел всех Изба́вителя,/ И́рода обличи́в за беззако́ние Иродиа́дино, умира́ет, во главу́ усече́н,/ я́ко да и су́щим во а́де со дерзнове́нием благовести́т,/ я́ко Бог сходи́т та́мо плени́ти сме́рть.</p>
<p><red>Сла́ва, и ны́не, Богоро́дичен:</red></p>
<p>Сло́во О́тчее на зе́млю сни́де, и А́нгел све́тел Богоро́дице глаго́лаше:/ ра́дуйся, Благослове́нная, Я́же черто́г еди́на сохра́ньшая,/ зача́тие прие́мши Преве́чнаго Бо́га и Го́спода,/ да от пре́лести, я́ко Бог, спасе́т род челове́ческий.</p>
<p><red>Степе́нна, 1-й антифо́н 4-го гла́са. Проки́мен, глас 4:</red> Честна́ пред Го́сподем/ сме́рть преподо́бных его́. <red>Стих:</red> Что воздам Го́сподеви о всех, я́же воздаде́ ми? Вся́кое дыха́ние: <red>Ева́нгелие от Матфе́я, зача́ло 57.</red></p>
<p><red>По 50-м псалме́ стихи́ра, глас 6:</red></p>
<p>Пляса́ учени́ца вселука́ваго диа́вола/ и главу́ твою́, Предте́че, мзду взят./ О, пи́ра, испо́лнена крове́й!/ Лу́чше бе не кля́тися, И́роде беззако́ние, лжи вну́че./ А́ще ли же и кля́лся еси́,/ но не о добре́ кля́лся:/ лу́чше бе солга́вшу жи́знь получи́ти,/ не́же и́стинствовавшу главу́ Предте́чеву усе́кнути./ Но мы Крести́теля, я́ко в рожде́нных жена́ми бо́льша,/ досто́йно чту́ще, ублажа́ем.</p>
<p><red>Кано́на два, пе́рвый со ирмосо́м на 8. Иоа́нна мона́ха, глас 8.</red></p>
<p><red>Песнь 1</red></p>
<p><red>Ирмо́с</red>: <emphasis>Во́ду проше́д, я́ко су</emphasis>́<emphasis>шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>От утро́бы непло́дныя я́вльшася проро́ка/ в ложесна́х Деви́ческих, во чре́ве Носи́мому неизрече́нно,/ свяще́ннаго воспое́м Предте́чу.</p>
<p>Преде́лы естества́ превозше́д, пра́вды соблю́л еси́ зако́ны,/ беззако́нное смеше́ние облича́я, не убоя́вся царе́ва суровства́.</p>
<p>Зако́нным млеко́м воспита́вся, законоположе́ние совокупле́ния зако́ннаго,/ я́ко зако́на печа́ть запеча́тствуя,/ сопроти́вился еси́ ме́рзкому прелюбодея́нию.</p>
<p><red>Богоро́дичен:</red> Чи́ни Тя А́нгел и челове́к, Безневе́стная Ма́ти, восхваля́ют непреста́нно:/ Зижди́теля бо сих я́ко Младе́нца на объя́тиих Твои́х носи́ла еси́.</p>
<p><red>Други́й кано́н на 6. Кир Андре́я Кри́тскаго, глас то́йже.</red></p>
<p><red>Песнь 1</red></p>
<p><red>Ирмо́с: </red><emphasis>Истря́сшему в мо́ри мучи́тельство фарао́не/ и Изра́иля су́шею наста́вльшему/ пои́м Христу́,/ я́ко просла́вися во ве́ки.</emphasis></p>
<p>Пусты́ни кра́сное овча́,/ Заха́риин плод и Елисаве́тино па́че наде́жди прозябе́ние,/ предповелева́ет ве́рным торжествова́ти честну́ю его́ па́мять.</p>
<p>О, рожде́ния, испо́лнена кро́ве!/ О, пи́ра ме́рзка!/ Уби́йством бо пия́нство И́род раствори́,/ трапе́за же его́ скверноуби́йства го́рькаго испо́лнися.</p>
<p>Обличи́вшего И́рода беззако́ннующа, ве́рнии,/ и отсече́ние главы́ претерпе́вша, воспои́м Крести́теля,/ я́ко за ре́вность Бо́жию умерщвле́на.</p>
<p><red>Богоро́дичен:</red> Неопи́саннаго Бо́га Сло́ва, всего́ все́льшася в Тя,/ родила́ еси́, Чи́стая Богороди́тельнице,/ сугу́ба Того́, я́ко еди́на су́ща Сы́на,/ воплоще́нна из Тебе́ неизрече́нно.</p>
<p><red>Катава́сия:</red> <emphasis>Крест начерта́в, Моисе́й:</emphasis></p>
<p><red>Песнь 3</red></p>
<p><red>Ирмо́с</red><emphasis>: </emphasis><emphasis>Небе́снаго круга Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кр</emphasis>а́<emphasis>ю, ве́рных утвержде́ние,/ Еди́не Человеколю́бче.</emphasis></p>
<p>Дре́вних я́ко хода́тай и но́вых, Предте́че, Ева́нгельских пропове́даний/ ты, предста́в, смеше́ние беззако́нное мучи́тельское обличи́л еси́,/ сла́вную сме́рть, ра́дуяся, прия́л еси́.</p>
<p>От ма́тере беззако́нныя преднаучена́ отрокови́ца,/ объюроде́вшу пия́нством И́родови рече́:/ даждь на блю́де главу́ Иоа́ннову,/ ма́тери да пода́м дар возжеле́нен.</p>
<p>Обличе́ния не терпя́ безсту́дный мучи́тель/ богоно́снаго твоего́ язы́ка, сла́вне Предте́че,/ отрокови́це предае́т, же́нским пляса́нием, честну́ю твою́ страда́льную главу́, пресла́вне.</p>
<p><red>Богоро́дичен:</red> Всели́вся в Де́ву теле́сне, Го́споди,/ яви́лся еси́ челове́ком, я́коже подоба́ше ви́дети Тя,/ Ю́же и показа́л еси́ я́ко и́стинную Богоро́дицу и ве́рным по́мощь,/ Еди́не Человеколю́бче.</p>
<p><red>Ин</red></p>
<p><red>Ирмо́с:</red> <emphasis>Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:/ несть пра́веден, па́че, Тебе́, Го́споди.</emphasis></p>
<p>Бо́лий не воста́ в рожде́нных жена́ми Иоа́нна, взыва́ше Христо́с И́стина:/ во утро́бе бо позна́ созда́ние Созда́вшаго,/ пропове́даше мате́рним гла́сом.</p>
<p>Пе́рстом, пе́рвее, показа́в А́гнца/ и язы́ком, второ́е, И́рода обличи́л еси́,/ главо́ю же, тре́тие, источа́еши чудеса́ от зда́нна сосу́да нам.</p>
<p>Рожде́нне сла́вно, Крести́телю Христо́в, и житие́ твое́ непоро́чно,/ и предъизше́ствие че́стно, и показа́ние стра́нно,/ сме́рть честна́ и погребе́ние сла́вно.</p>
<p><red>Богоро́дичен:</red> Бог Сый, Сам Себе́ истощи́л еси́, Единоро́дне,/ да спасе́ши, я́же созда́л еси́,/ и́хже ра́ди вочелове́чился еси́, вопло́щся от Де́вы,/ и, все мое́ премени́в естество́, приве́л еси́ Твоему́ Роди́телю.</p>
<p><red>Катава́сия:</red> <emphasis>Жезл во о́браз:</emphasis></p>
<p><red>Седа́лен, глас 8.</red></p>
<p><red>Подо́бен: </red>Прему́дрости:</p>
<p>От непло́дове проси́яв судо́м Бо́жиим и у́зы разреши́в язы́ка о́тча,/ показа́л еси́ со́лнце, денни́цу озаря́ющее,/ и лю́дем в пусты́ни Зижди́теля пропове́дал еси́, А́гнца, взе́млющаго ми́ра грехи́./ Те́мже ре́вностию царя́ обличи́л еси́,/ в пресла́вную главу́ твою́ усе́чен быв, приснопа́мятне, Иоа́нне всехва́льне,/ моли́ся Христу́ Бо́гу согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p><red>Сла́ва, и ны́не, Богоро́дичен:</red></p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ огнь бо всели́ся в Тя Божества́,/ и я́ко Младе́нца млеко́м пита́еши Зижди́теля и Го́спода./ Тем, а́нгельский и челове́ческий род, досто́йно сла́вим пресвято́е рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му рождеству́ Твоему́.</p>
<p><red>Песнь 4</red></p>
<p><red>Ирмо́с:</red> <emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мо́м зову́ Ти:/ си́ле Твое́й Сла́ва, Человеколю́бче.</emphasis></p>
<p>Не моги́й терпе́ти обличе́ния де́рзости,/ и́же зако́на томле́нием пови́нный,/ ни де́рзость благоче́стия, и́же скве́рными сластьми́ растле́нный,/ свя́зав, блюдя́ше невеще́ственно Го́рним пре́жде конца́ ли́ком совокупля́емаго.</p>
<p>Душевре́дным пия́нством и разжже́нием блу́дным поболе́в,/ отда́н окая́нный, отрокови́цы пляса́нием ножны́м свя́зан,/ уби́йца Проро́ка быва́ет./ Зача́т бо пия́нство блу́да ма́терь и лю́тое беззако́ние породи́.</p>
<p>Вои́стинну в тебе́ не солга́ Боже́ственный глас:/ ты бо во проро́цех бо́льший еси́,/ я́ко проро́честву сподо́бился от са́мыя утро́бы в несоверше́нне телеси́,/ и прорече́ннаго тобо́ю Бо́га Сло́ва и ви́дев, и крести́в в телеси́.</p>
<p><red>Богоро́дичен:</red> Ты ве́рных похвала́ еси́, Безневе́стная, Ты Предста́тельница,/ Ты и прибе́жище христиа́н, стена́ и приста́нище:/ к Сы́ну бо Твоему́ мольбы́ но́сиши, Всенепоро́чная,/ и спаса́еши от бед ве́рою и любо́вию Богоро́дицу Чи́стую Тебе́ зна́ющия.</p>
<p><red>Ин</red></p>
<p><red>Ирмо́с</red><emphasis>:</emphasis><emphasis> Из горы́ приосене́нныя, Сло́ве, проро́к,/ еди́ныя Богоро́дицы,/ хотя́ща воплоти́тися богови́дно усмотри́/ и со стра́хом славосло́вяше си́лу Твою́.</emphasis></p>
<p>Уясни́л еси́ нам Христо́во Ца́рство,/ показа́л еси́ лю́дем пути́ покая́ния/ и И́рода обличи́л еси́ беззако́ннующа,/ вели́кий пропове́дниче, Иоа́нне му́дре.</p>
<p>Не терпя́, Крести́телю, И́род обличе́ния,/ победи́ся гне́вом, и за́вистию, и го́рестию;/ и соблюда́ше вре́мя рожде́ния,/ в не́же усече́ главу́ твою́, пропове́дниче Христо́в.</p>
<p>Весели́ся, Крести́телю, да игра́ет дух твой:/ облича́еши бо и та́мо безбо́жнаго И́рода/ и су́щим во а́де пропове́дуеши душа́м, глаго́ля:/ спасе́ние на́ше прибли́жися.</p>
<p>Чуди́тся земля́ твоему́ жити́ю, Иоа́нне,/ пропове́дует не́бо непра́ведное твое́ заколе́ние,/ и сказу́ет мно́жество доброде́телей твои́х Це́рковь, воспева́ющи.</p>
<p><red>Богоро́дичен:</red> Роди́вся от ма́тере, Де́вы Непоро́чныя,/ сохрани́л еси́ чи́сту по рождестве́,/ И́же в мое́ существо́ Весь обле́кся, греха́ кроме́.</p>
<p><red>Катава́сия:</red> <emphasis>Услы́шах, Го́споди:</emphasis></p>
<p><red>Песнь 5</red></p>
<p><red>Ирмо́с:</red> <emphasis>Вску́ю мя отри́нул еси́/ от лица́ Твоего́, Све</emphasis>́<emphasis>те Незаходи́мый,/ и покры́ла мя есть чужда́я тьма, окая́ннаго?/ Но обрати́ мя, и к све</emphasis>́<emphasis>ту за́поведей Твои́х/ пути́ моя́ напра́ви, молю́ся.</emphasis></p>
<p>Мате́рними наважде́ньми це́ну пляса́ния злоде́монскаго/ суро́выя льви́цы сурове́йшее исча́дие испроси́,/ ю́же и зве́рие са́ми в пусты́ни почита́ху,/ главу́ Предте́чи и пропове́дника.</p>
<p>О, твои́х неизрече́нных и непости́жных суде́б, Человеколю́бче!/ Я́ко во утро́бе еще́ су́ща ма́терни, Ду́ха Свята́го прия́телище бы́вша/ и возра́стша целому́дрием и чисто́тою скве́рнавая испляса́ отрокови́ца.</p>
<p>Любе́зно и и́скренно изво́ли беззако́нное сопряже́ние лю́бящему/ к рожде́ственным его́ пития́м и проро́че присовокупи́ти убийство,/ и ча́шу, испо́лнену святы́х и проро́ческих крове́й, сластолю́бием раствори́ти.</p>
<p><red>Богоро́дичен:</red> Ма́терне дерзнове́ние, е́же к Сы́ну Твоему́ иму́щи, Пречи́стая,/ сро́днаго промышле́ния, е́же о нас, не пре́зри, мо́лимся:/ я́ко Тебе́ и еди́ну, христиа́не, ко Влады́це, очище́ние ми́лостивно предлагаем.</p>
<p><red>Ин</red></p>
<p><red>Ирмо́с:</red> <emphasis>От но́щи неве́дения/ богове́дением просвети́вый концы́,/ просвети́ мя у́тром человеколю́бия Твоего́, Го́споди.</emphasis></p>
<p>Пусты́нное овча́ и вселе́нней стяжа́ние Предте́ча/ <red>Днесь</red> гото́вит духо́вную трапе́зу нам.</p>
<p>Сласте́й раба́ и зако́нов престу́пника, обличи́л еси́, Иоа́нне, И́рода,/ Иродиа́ды го́рькаго рачи́теля.</p>
<p>Иродиа́да пля́шет, Иоа́нн вя́жется и закала́ется./ О, пия́нства И́родова!/ О, несмы́сльства души́ его́!</p>
<p><red>Богоро́дичен:</red> Ра́дуйся, Боже́ственная Горо́,/ от нея́же Ка́мень отсече́ся без рук, Пречи́стая,/ усыри́вшися Бо́гу и Сло́ву, Всенепоро́чная, пло́тию.</p>
<p><red>Катава́сия:</red> <emphasis>О, треблаже́нное Дре́во:</emphasis></p>
<p><red>Песнь 6</red></p>
<p><red>Ирмо́с:</red> <emphasis>О</emphasis><emphasis>чи́сти</emphasis><emphasis> мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>О за́поведех зако́на бе́дствуяй, блаже́нне,/ обличе́ньми наказу́еши беззако́новавшаго:/ не был бо еси́ трость, вра́жиих ве́тров коле́блема дунове́ньми.</p>
<p>Кро́вию закла́ния глава́ ка́плющи твоя́,/ принесе́ся блу́дным по́двигом вме́сто мзды,/ И́рода облича́ющи и по кончи́не, я́ко естество́ смеси́вша.</p>
<p>В пусты́нях ходя́, власы́ велбу́жи покрыва́емь,/ во о́вех у́бо я́ко светосия́нно жил еси́ ца́рски,/ во о́вех же, я́ко ца́рску обнося́ красоту́,/ над страстьми́ воцари́лся еси́.</p>
<p><red>Богоро́дичен:</red> Да изба́вимся от лют прегреше́ний моли́твами Твои́ми, Богороди́тельнице Чи́стая,/ и да улучи́м, Пресвята́я, Боже́ственное сия́ние/ из Тебе́ неизрече́нно воплоще́ннаго Сы́на Бо́жия.</p>
<p><red>Ин</red></p>
<p><red>Ирмо́с:</red> <emphasis>Я́коже проро́ка изба́вил еси́/ из глубины́ преиспо́дния, Христе́ Бо́же,/ и мене́ от грехо́в мои́х изба́ви, я́ко Человеколю́бец,/ и упра́ви живо́т мой, молю́ся.</emphasis></p>
<p>Усече́ние честны́я и всехва́льныя твое́й главы́, Предте́че Христо́в, почита́юще,/ сла́вим твою́ приснохва́льную и всеми́рную па́мять, преблаже́нне.</p>
<p>О, скве́рнаго гоще́ния! О, го́рькаго рожде́ния!/ О, пия́нства скве́рнаго И́рода беззако́ннаго!/ Содержи́м бысть к беззако́нию и облича́емь,/ Проро́ка уби́ти поучава́ется.</p>
<p>Пляса́вши но́вая еги́птяныня посреди́ пи́ра скве́рнено, главу́ испроси́,/ сея́ обличи́вшую роди́тельницу и И́родову нало́жницу.</p>
<p><red>Богоро́дичен:</red> И́же ны́не Сын Де́вы, пе́рвее Сын Оте́ч показа́ся,/ не ин разумева́емь, от ви́димаго,/ а́ще и пребы́сть еди́н во обою́ соверше́н.</p>
<p><red>Катава́сия:</red> <emphasis>Во́днаго зве́ря во утро́бе:</emphasis></p>
<p><red>Кондак, глас 5:</red></p>
<p>Предте́чево сла́вное усекнове́ние/ смотре́ние бысть не́кое Боже́ственное,/ да и су́щим во а́де Спа́сово пропове́сть прише́ствие./ Да рыда́ет у́бо Ироди́я,/ беззако́нное уби́йство испроси́вши:/ не зако́н бо Бо́жий, ни живы́й век возлю́би,/ но притво́рный, привре́менный.</p>
<p><red>И́кос:</red></p>
<p>Рожде́ние И́родово всем яви́ся непреподо́бно,/ егда́ посреди́ пита́ющихся глава́ постя́щагося предложи́ся, я́коже снедь:/ ра́дости совокупи́ся печа́ль, и сме́ху раствори́ся го́рькое рыда́ние,/ я́ко главу́ Крести́телеву на блю́де нося́, пред все́ми вни́де, я́коже рече́, отрокови́ца./ И кля́твы ра́ди рыда́ние нападе́ на вся возлежа́щия тогда́ с царе́м:/ не бо обвесели́ о́нех, ниже́ И́рода самого́./ Рече́ бо: оскорбе́ша печа́лию не и́стинною,/ но притво́рною, привре́менною.</p>
<p><red>Песнь 7</red></p>
<p><red>Ирмо́с:</red> <emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis></p>
<p>Блу́дным жела́нием, лю́тым же пия́нством вооруже́н,/ прирази́вся, разсе́деся, к воздержа́ния столпу́ непрекло́нному/ и целому́дрия ко гра́ду неразруши́мому, Христо́ву Крести́телю, И́род беззако́нный.</p>
<p>Не ужасе́ся, Предте́че, не устыде́ся, не ослабе́ науче́ная диа́волом,/ твою́ принося́щи честну́ю главу́ безсты́дно на блю́де,/ наважде́нием мате́рним прельсти́вши ум.</p>
<p>Я́ко свети́льник, просия́л еси́, предпосла́вся же, я́ко А́нгел;/ я́ко Проро́к, пропове́дуеши А́гнца Бо́жия, я́вльшагося Христа́;/ я́ко му́ченик, мече́м во главу́ усе́клся еси́,/ предвозвеща́я Того́ и су́щим во а́де ме́ртвым.</p>
<p><red>Богоро́дичен:</red> Изба́вльшеся рождество́м Твои́м осужде́ния дре́вняго паде́ния,/ явле́нную вину́ свобожде́ния, Тя, Ма́ти Де́во, с Сы́ном Твои́м,/ да́вшим изба́ву о нас Себе́, при́сно сла́вим.</p>
<p><red>Ин</red></p>
<p><red>Ирмо́с:</red> <emphasis>В нача́ле зе́млю основа</emphasis>́<emphasis>вый/ и Небеса́ сло́вом утверди́вый,/ благослове́н еси́ во ве́ки, Го́споди, Бо́же оте́ц на́ших.</emphasis></p>
<p>Зако́н Бо́жий пропове́дуя, Иоа́нн/ злочести́ваго не убоя́ся И́рода беззако́ннующаго уцелому́дрити:/ огнь бо бе в нем греха́ его́.</p>
<p>О, главы́, я́сно законополага́ющия и от земли́ Иро́ду провозглаша́ющия:/ не досто́ит тебе́ беззако́ннующу багряни́цу но́сити,/ я́ко мучи́тельскую оде́жду.</p>
<p>Ору́жии скве́рными беззако́нный И́род вооружи́вся,/ с кля́твою исполня́ше беззако́ние,/ гоще́ния пия́нство име́я та́мо, сво́инствующее тому́.</p>
<p><red>Богоро́дичен:</red> Безпло́тен сый — непреложно воплоти́ся;/ Безле́тен сый — во вре́мени позна́ся от Де́вы,/ всех Зижди́тель, несме́сно пребы́в, я́коже бе, и быв, я́коже не бе.</p>
<p><red>Катава́сия:</red> <emphasis>Безумное веле́ние:</emphasis></p>
<p><red>Песнь 8</red></p>
<p><red>Ирмо́с: </red><emphasis>Седмери́цею пещь/ халде́йский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis></p>
<p>Предтеки́й рождество́ Твое́ и Боже́ственное страда́ние,/ в преиспо́дних мече́м быва́ет проро́к и ве́стник та́мошняго прише́ствия Твоего́,/ я́ко глас Сло́ва Иоа́нн взыва́я:/ ме́ртвии, — Животода́вца, слепи́и, — Светода́вца,/ плене́ннии, — Изба́вителя Христа́ превозноси́те во вся ве́ки.</p>
<p>Деви́ческаго рождества́ предте́к от непло́дове,/ ны́не во́льнаго вся Созда́вшаго бысть распя́тия предше́ственник,/ усекнове́нием гла́вным су́щим во а́де зовы́й:/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Главе́ твое́й от телесе́ отъя́те бы́вши, Предте́че,/ твое́ю пло́тию душа́ владя́щая от сея́ раздели́ся,/ но Божество́ от пло́ти Емману́ила не разлучи́ся отсю́ду,/ и кость не сокруши́ся Бо́га и Влады́ки./ Те́мже превозно́сим его́ во ве́ки вся.</p>
<p><red>Богоро́дичен:</red> Господороди́тельнице Пречи́стая, души́ моея́ я́звы и гное́ния/ ми́лостивною мольбо́ю Твое́ю, Де́во, очи́сти и па́дша возста́ви./ Спаси́ мя, Всенепоро́чная, блу́днаго, спаси́:/ Ты бо ми еси́ Предста́тельница и заступле́ние,/ еди́на Чи́стая и Благосло́венная во вся ве́ки.</p>
<p><red>Ин</red></p>
<p><red>Ирмо́с:</red> <emphasis>На горе́ святе́й просла́вльшася/ и в купине́ огне́м Присноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis></p>
<p>Пропове́давый Христо́во прише́ствие су́щим во а́де,/ ве́рою возвеща́я, боле́зни реша́яй прихо́дит Госпо́дь сла́вы,/ Его́же превозно́сим во вся ве́ки.</p>
<p>В темни́це тя затвори́ И́род, Иоа́нне, втора́го Илию́,/ и, желе́зными у́зы свя́зав, уби́,/ покая́ния и Ца́рствия ве́рнаго священнопропове́дника.</p>
<p>О, трапе́зы, кро́ве испо́лненный!/ О, сне́дей, уби́йством растворе́нных!/ О, пи́ра, испо́лнена су́етства!/ О, безчелове́чия и скверноуби́йства И́рода беззако́ннаго!</p>
<p><red>Богоро́дичен:</red> Горе́ весь и до́ле весь, Сло́ве, в не́дрех О́тчих и ма́тере Твое́й,/ весь Бог и весь естество́м Челове́к,/ еди́н Ипоста́сию и сугу́б естество́м еси́, Ми́лостиве.</p>
<p><red>Катава́сия:</red> <emphasis>Благослови́те, о́троцы:</emphasis></p>
<p><red>Песнь 9</red></p>
<p><red>Ирмо́с: </red><emphasis>Устраши́ся всяк слух/ неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis></p>
<p>Устраши́ся полк лука́вый и сего́ предста́тель диа́вол/ богосло́внаго твоего́, Проро́че, язы́ка, Христа́ пропове́давшаго,/ и отрокови́цею скве́рною И́рода повину́ главу́ усещи́ твою́,/ но мы тя, Крести́теля, велича́ем.</p>
<p>Удо́ль у́бо естества́ смире́на возвы́сися, и холм смири́ся сме́ртныя горды́ни,/ глас бо вопию́щаго воззва́ в пусты́нях све́та, во а́довых жили́щах:/ врата́ возми́теся, Царь бо всех вни́дет.</p>
<p>Трепе́щут стра́сти челове́ческия и стра́хом отбега́ют де́мони,/ осене́нием от Бо́га тебе́ да́нныя благода́ти./ Но от обои́х искуше́ний ста́до твое́ изба́ви, Госпо́день Предте́че,/ ве́рою тя при́сно велича́ющее.</p>
<p><red>Богоро́дичен:</red> Напрязи́ и успева́й, и ца́рствуй, Сы́не Богома́тере,/ исма́ильтеския лю́ди покоря́я, борю́щия нас,/ во́инству побе́ды да́руя на ва́рвары враги́/ мольба́ми ро́ждшия Тя, Сло́ве Бо́жий.</p>
<p><red>Ин</red></p>
<p><red>Ирмо́с: </red><emphasis>Проявле́нное на горе́ законополо́жнику во огни́ и купине́/ рождество́ Прнсноде́вы/ в на́ше, ве́рных, спасе́ние/ пе́сньмн немо́лчными велича́ем.</emphasis></p>
<p>Па́ки Иезаве́ль лику́ет на Илию́,/ па́ки еги́птяныня Ио́сифа и́щет,/ Проро́ка же и Крести́теля Спа́сова —/ ны́не я́вльшаяся Иродиа́да скверна́вая.</p>
<p>Во главу́ усе́чен быв, Иоа́нне, от И́рода,/ су́щим в а́де душа́м посла́лся еси́/ пропове́дати Гряду́щаго и тех спасти́ всех,/ пре́жде сконча́вшихся ве́рных от Ада́ма.</p>
<p>Свети́льник Све́та и глас Сло́ва сый, пропове́дник А́гнца Бо́жия,/ пусты́нное овча́, Иоа́нне, честны́й му́чениче Госпо́день,/ моли́ спасти́ся пою́щим тя.</p>
<p><red>Богоро́дичен:</red> Еди́на в жена́х по рождестве́ яви́лася еси́ Де́ва,/ еди́на в жена́х Ты Богороди́телъница показа́лася еси́,/ еди́на разреши́ла еси́ от боле́зни Е́ву/ и перворо́дную изсуши́ла еси́ клятву.</p>
<p><red>Катава́сия: </red><emphasis>Та́ин еси́, Богоро́дице, рай:</emphasis></p>
<p><red>Свети́лен.</red></p>
<p><red>Подо́бен:</red> Ученико́м зря́щим:</p>
<p>Во проро́цех бо́льша позна́на и апо́стол предъизбра́нна бы́ваша,/ пе́сньми похва́льными венча́ем Предте́чу благода́ти:/ во главу́ бо усе́чен бысть зако́на ра́ди Госпо́дня.</p>
<p><red>Сла́ва:</red></p>
<p>Скве́рный И́род/ чистоты́ сади́телю, тебе́, Крести́телю Спа́сов,/ главу́ усече́ льсти́вне,/ обличе́ний же твоего́ язы́ка посещи́ ника́коже возмо́же.</p>
<p><red>И ны́не, Богоро́дичен:</red></p>
<p>Я́же кля́тву мирску́ю Боже́ственным рождество́м Твои́м, Чи́стая, потре́бльши,/ ста́до, Тебе́ моля́щееся ве́рно, от вся́ких бед изба́ви/ моли́твами Твои́ми Отрокови́це.</p>
<p><red>На хвали́тех стихи́ры на 4, глас 8.</red></p>
<p><red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ Свяще́нную главу́ и А́нгелом гове́йную/ нечи́стая блудни́ца ноша́ше, отрокови́ца,/ обличи́вшую дея́ние беззако́нно,/ прелюбоде́йце ма́тери принесе́./ О, неизрече́ннаго твоего́ терпе́ния, Человеколю́бче!/ И́мже, Христе́, спаси́ ду́ши на́ша,/ я́ко еди́н Благоутро́бен.</p>
<p>О, И́родова окамене́ния!/ Обезче́стивый Бо́га зако́нными преступле́ньми,/ кля́твы соблюде́нием ле́стне лицеме́рствует/ и к прелюбодея́нию уби́йство прилага́ет,/ се́товати творя́йся./ О, неизглаго́ланнаго Твоего́ милосе́рдия, Влады́ко!/ И́мже, Христе́, спаси́ ду́ши на́ша,/ я́ко еди́н Благоутро́бен.</p>
<p>О, па́че ума́ удивле́ния!/ Проро́ков печа́ть, земны́й А́нгел/ блу́дному пляса́нию показу́ется цена́,/ богосло́вный язы́к,/ предпосыла́ется и су́щим во а́де/ Христо́в провозве́стник./ О, несказа́ннаго Твоего́ промышле́ния, Влады́ко!/ И́мже, Христе́, спаси́ ду́ши на́ша,/ я́ко еди́н Благоутро́бен.</p>
<p><red>Сла́ва, глас 6:</red></p>
<p>Па́ки И́роди́я бе́сится,/ па́ки смуща́ется./ О, пляса́ния льсти́вна и пи́ра с ле́стию!/ Крести́тель усека́шеся,/ и И́род смуща́шеся./ Моли́твами, Го́споди, Твоего́ Предте́чи/ мир пода́ждь душа́м на́шим.</p>
<p><red>И ны́не, Богоро́дичен, глас то́йже:</red></p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся:/ моли́ся, Влады́чице, со святы́ми апо́столы/ поми́ловати ду́ши на́ша.</p>
<p><red>Славосло́вие вели́кое.</red></p>
<p><red>По трисвято́м тропа́рь Предте́чи</red>. Сла́ва, и ны́не: Вся, па́че смысла: <red>Ектении́ и отпу́ст. И дае́тся святы́й елей бра́тии от канди́ла свята́го Предте́чи. И час 1-й. На 1-м часе тропа́рь и конда́к Предте́чи. И коне́чный отпу́ст.</red></p>
<p><red>НА ЛИТУРГИ́И</red></p>
<p><red>Бла́женны от кано́на 1-го, песнь 3-я, на 4, и 2-го 6-я, на 4. Проки́мен, глас 7: </red>Возвесели́тся пра́ведник о Го́споде/ и упова́ет на Него́. <red>Стих:</red> Услы́ши, Бо́же, глас мой, внегда́ моли́ти ми ся к Тебе́. <red>Апо́стол Дея́ний, зача́ло 33.</red> Аллилу́ия, глас 4: Пра́ведник, я́ко фи́никс, процвете́т, я́ко кедр, и́же в Ливане, умножится. <red>Стих:</red> Насажде́ни в дому́ Госпо́дни во дво́рех дому́ Бо́га на́шего процветут<red>. Ева́нгелие от Марка, зача́ло 24. Прича́стен:</red> В па́мять ве́чную бу́дет пра́ведник: <red>На трапе́зе утеше́ние бра́тии, кроме́ сы́ра, и яиц, и рыбы. Яди́м же два́жды днем, а́ще среда или́ пяток.</red></p>
<p><red>Ведомо же бу́ди, я́ко а́ще случйтся пра́здник сей в Неделю, предваря́ет вся слу́жба воскре́сна на вече́рни, и на у́трени, и на литурги́и.</red></p>
<p><red>Зри</red> по́стнаго сего́ уста́ва на усекнове́ние честны́я главы́ Предте́чевы, дре́вними святы́ми отцы́ в сей день завеща́ннаго. Суть у́бо не́цыи преда́ют, ка́честву бы́ти тогда́ сне́дей, а не посту́. О том бо не возмого́хом ничто́же обрести́ напи́сано в разли́чных ти́пицех, но па́че досто́ит в той день вся́ко воздержа́тися посто́м пострада́вшего ра́ди за и́стину Проро́ка и пропове́давшаго во а́де Го́спода. Разреше́нию же бы́ти то́чию на древяно́е ма́сло, и про́чая от разли́чных ово́щнаго плода́, и по ме́ре еди́ной ча́шице вина́ в сла́ву Бо́жию, труда́ ра́ди бде́ннаго, вся́ко бо досто́ит нам в той день се́тованием уны́лым бы́ти, а не чревоугожде́ние име́ти воздержа́тельнаго ра́ди жития́ свята́го и скверноуби́йственнаго кровопроли́тия его́ от И́рода. Поне́же усе́чена бысть глава́ Предте́чева на пиру́ пляса́нием блу́дныя пляса́вицы, и чревоуго́дием, и разли́чных живо́тных закла́нием, и кровопроли́тием, нам же ни еди́наго от та́ковых живо́тных, из ни́хже кровь излива́ется, но ниже́ рыб (кровь бо име́ют, а́ще и в воде жи́тельствуют, и от тваре́й живо́тных суть), подоба́ет вкуша́ти, да не соо́бщницы яви́мся И́родову чревоуго́дию. Ка́ко бо Крести́телево честно́е усекнове́ние почти́ти восхо́щем? Мя́со ли хо́щем я́сти или́ от ины́х разли́чных бра́шен многоце́нных? А он живя́ше в пусты́ни безво́дней и безтра́вней, ни хле́ба ядя́ше, ни трапе́зы и́мяше. Вино́ ли пие́м? А он никогда́же пия́ше вина́, ни ина́го пития́ мирска́го. Ни в хра́мех живя́ше, но под ка́мением вкопа́вся живя́ше. Стол, трапе́за и одр ему́ бя́ше земля́ , ра́зве ра́ди ну́жды есте́ственный еди́ною днем вкуша́ше акри́ды и мед ди́вий. Ча́ша же ему́ приго́рщи бя́ше, а питие́ — из ка́мене теку́щая вода́. Те́мже, бра́тие, усердно почти́м день сей моли́твою и посто́м в целому́дрии. Отбежи́м пия́нственнаго сего́ зла́го нра́ва. А́ще бо кто неве́рствием одержи́м бу́дет и узако́неннаго сего́ многоразсуди́тельнаго повеле́ния не сохрани́т, таковы́й зле па́губныя напа́сти постра́ждет. Пра́во содержа́щих же по́двиг сей, Го́споди, благослови́, упра́ви моли́твами свята́го Предте́чи.</p>
<p><red>Моли́тва</red></p>
<p>Крести́телю Христо́в, пропове́дниче покая́ния, ка́ющагося не пре́зри мене́, но, совокупля́яся с во́и Небе́сными, моли́ся ко Влады́це за мене́, недосто́йнаго, уны́лаго, немощна́го и печа́льнаго, во мно́гия бе́ды впа́дшаго, утружде́ннаго бу́рными по́мыслы ума́ моего́. Аз бо есмь верте́п злых дел, отню́дь не име́яй конца́ грехо́вному обы́чаю, пригвожде́н бо есть ум мой земны́м веще́м. Что сотворю́, не вем, и к кому́ прибе́гну, да спасе́на бу́дет душа́ моя́, то́кмо к тебе́, святы́й Иоа́нне, благода́ти тезоимени́те, я́ко тя пред Го́сподем, по Богоро́дице, вем бо́льша быти рожде́нных всех: ты бо сподо́бился еси́ косну́тися верху́ Царя́ Христа́, взе́млющаго грехи́ ми́ра, А́гнца Бо́жия. Его́же моли́ за гре́шную мою́ ду́шу, да поне́ отны́не, в пе́рвыйнадеся́ть час, понесу́ тя́готу благу́ю и прииму́ мзду с после́дними. Ей, Крести́телю Христо́в, честны́й Предте́че, кра́йний проро́че, пе́рвый во благода́ти му́чениче, по́стников и пусты́нников наста́вниче, чистоты́ учи́телю и бли́жний дру́же Христо́в, тя молю, к тебе́ прибега́ю, не отри́ни мене́ от твоего́ заступле́ния, но возста́ви мя, па́дшагося мно́гими грехи́, обнови́ ду́шу мою́ покая́нием, я́ко вторы́м креще́нием, поне́же обои́х нача́льник еси́, креще́нием омыва́яй грех, покая́ние же пропове́дуяй во очище́ние коего́ждо от дел скве́рных; очи́сти у́бо мя, грехми́ оскверне́ннаго, и пону́ди вни́ти, а́може ничто́же скве́рно вхо́дит, в Ца́рствие Небе́сное. Ами́нь.</p>
</section>
