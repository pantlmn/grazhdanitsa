<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>И́же во святы́х оте́ц на́ших Патриа́рхов Константи́ня гра́да Алекса́ндра, Иоа́нна и Па́вла Но́ваго</p>
</title>
<p><red>ВЕ́ЧЕР</red></p>
<p><red>На</red> Го́споди, воззва́х:<red> стихи́ры Предте́чи 3 и святы́х 3.</red></p>
<p><red>Стихи́ры Предте́чи, глас 4.</red></p>
<p><red>Подо́бен:</red> Зва́нный свы́ше:</p>
<p>И́же Ве́тхаго и Но́ваго Боже́ственный хода́тай,/ проро́к и Предте́ча,/ А́нгел во пло́ти, беззако́ния обличи́тель,/ непло́дныя прозябе́ние утро́бы,/ уста́ огнедохнове́нная,/ И́рода обличи́л еси́, беззако́нная де́юща./ И́же не терпя́ обличе́ния,/ отсещи́ главу́ твою́ повелева́ет,/ и принесе́ся, я́коже сне́дь воздержа́ния,/ Боже́ственное наслажде́ние на блю́де,/ мно́жае облича́я прелюбы́ де́ющаго.</p>
<p>От беззако́нный ма́тере нава́ждена,/ дщи беззако́нная/ твою́ пресла́вную и А́нгелом гове́йную про́сит главу́,/ обличе́ния бо сея́ не терпя́ше./ Те́мже на блю́де сию́ прине́сши/ и нога́ми вку́пе игра́ющи,/ яду́щих весе́лие в плач обрати́,/ но мно́жае облича́еши блу́дную ме́рзость, блаже́нне./ Христа́ моли́ спасти́ся душа́м на́шим.</p>
<p>Объюро́ден пия́нством, И́род/ любодея́нием украда́ется,/ пляса́нными гла́сы,/ и к кля́тве непра́ведней содева́ет уби́йство твое́,/ пра́ведна проро́ка, сла́вне./ Но твоя́ сме́рть пре́жде уме́ршим/ я́ве безсме́ртие возвести́,/ и́бо бы́сть и су́щим во а́де пропове́дник и предве́стник,/ прише́ствие спаси́тельное провозвеща́я/ Христа́ Бо́га на́шего./ Его́же моли́ спасти́ и просвети́ти ду́ши на́ша.</p>
<p><red>И́ны стихи́ры святы́х, глас 1.</red></p>
<p><red>Подо́бен:</red> Всехва́льнии му́ченицы:</p>
<p>Всеблаже́нне Алекса́ндре,/ па́стырь Це́ркве был еси́,/ Правосла́вия побо́рник,/ А́риеву е́ресь низложи́в му́дре,/ моли́твами твои́ми, прему́дре,/ и сего́ ду́шу отме́тнути зле помоли́лся еси́/ в ме́рзких ме́стех, сла́вне./ сего́ ра́ди согла́сно тя почита́ем.</p>
<p>Иоа́нне че́стне,/ пло́ти тле́ние возненави́дел еси́,/ воздержа́нием и ве́рою, бде́нием же и испове́данием,/ А́нгел земны́й обре́лся еси́ и Небе́сный челове́к./ Христа́ моли́ дарова́ти душа́м на́шим/ ве́лию ми́лость.</p>
<p>Па́вла Боже́ственным уче́нием,/ му́дре, вои́стинну повину́лся еси́,/ и я́ко на тре́тие восте́кл еси́ Не́бо, сла́вне,/ доброде́телей на высоту́,/ и услы́шал еси́ глаго́лы неизрече́нны/ и Боже́ственны Ду́ха, Па́вле блаже́нне,/ правосла́вных степе́нь недви́жима./ Спа́са нам моли́твами твои́ми ми́лостива сотвори́.</p>
<p><red>Сла́ва, глас 6:</red></p>
<p>Па́ки Ироди́я бе́сится,/ па́ки смуща́ется./ О, пляса́ния льсти́вна и пи́ра с ле́стию!/ Крести́тель усека́шеся,/ и И́род смуща́шеся./ Моли́твами, Го́споди, Твоего́ Предте́чи/ мир пода́ждь душа́м на́шим.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Подо́бен:</red> Тридне́вен:</p>
<p>Ви́дящи Тя распина́ема, Христе́,/ Тебе́ Ро́ждшая вопия́ше:/ что стра́нное е́же ви́жу та́инство, Сы́не Мой?/ Ка́ко на Дре́ве умира́еши,/ пло́тию пове́шен, жи́зни Пода́телю?</p>
<p><red>На стихо́вне стихи́ры Окто́иха.</red></p>
<p><red>Сла́ва, глас 4:</red></p>
<p>Рожде́ние неподо́бно/ и пир безсту́днейший И́род соверши́л е́сть./ Любоде́йством бо же́нским услажда́емь/ и нечести́вым женонеи́стовством подстрека́емь,/ отсече́ главу́ Предте́чеву,/ но не отсече́ язы́ка проро́ческа,/ облича́ющаго безу́мие его́./ Пролия́ кро́вь непови́нну,/ покры́ти хотя́ грех беззако́нен,/ но ни о сем скры гла́са,/ вопию́щаго всем покая́ние./ Он у́бо свеселя́шеся уби́йством,/ мы же спра́зднуем любо́вию/ Крести́теля Иоа́нна Блаже́нное заколе́ние./ Предвари́ бо во а́де,/ жи́знь пропове́дати су́щим во тьме́ и се́ни сме́ртней седя́щим,/ свы́ше восто́к Христа́ Бо́га на́шего,/ еди́наго Многоми́лостиваго.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Подо́бен: </red>Я́ко до́бля:</p>
<p>А́гнца и Па́стыря Тя на Дре́ве я́ко ви́де/ А́гница ро́ждшая, рыда́ше/ и ма́терски Ти веща́ше:/ Сы́не возжеле́нне,/ ка́ко на дре́ве Кре́стнем пове́шен еси́, Долготерпели́ве?/ Ка́ко ру́це и но́зе Твои́, Сло́ве,/ пригвозди́шася от беззако́нных/ и кро́вь Твою́ излия́л еси́, Влады́ко?</p>
<p><red>Тропа́рь, глас 4:</red></p>
<p>Па́мять пра́веднаго с похвала́ми,/ тебе́ же довле́ет свиде́тельство Госпо́дне, Предте́че:/ показа́л бо ся еси́ вои́стинну и проро́ков честне́йший,/ я́ко и в струя́х крести́ти сподо́бился еси́ Пропове́даннаго./ Те́мже за и́стину пострада́в, ра́дуяся,/ благовести́л еси́ и су́щим во а́де Бо́га, я́вльшагося пло́тию,/ взе́млющаго грех ми́ра/ и подаю́щаго нам ве́лию ми́лость.</p>
<p><red>Сла́ва, святы́х, глас то́йже:</red></p>
<p>Бо́же оте́ц на́ших,/ творя́й при́сно с на́ми по Твое́й кро́тости,/ не отста́ви ми́лость Твою́ от нас,/ но моли́твами их/ в ми́ре упра́ви живо́т наш.</p>
<p><red>НА У́ТРЕНИ</red></p>
<p><red>Кано́н Окто́иха еди́н, и Предте́чи на 4, вчера́шний, и святы́х на 4, глас 8.</red></p>
<p><red>Пе́снь 1</red></p>
<p><red>Ирмо́с:</red> <emphasis>Пои́м Го́сподеви,/ прове́дшему лю́ди Своя́ сквозе́ Чермно́е мо́ре,/ я́ко Еди́н сла́вно просла́вися.</emphasis></p>
<p>Трисве́тлая оте́ц дне́сь возсия́ заря́, всесла́вная па́мять,/ ея́же ве́рно наслади́вшеся, лику́ем.</p>
<p>Разори́л еси́, святи́телю, еретико́в утвержде́ния благочести́вым дерзнове́нием,/ пропове́дав Тро́ицу, Алекса́ндре.</p>
<p>Тро́сть — твой язы́к, богопи́санно соверши́в Ду́ха благода́ть,/ о́тче Иоа́нне, ве́ру уясни́.</p>
<p>Па́вла чу́днаго причасти́вся зва́нию, блаже́нне,/ о́наго яви́лся еси́ о́браз доброде́телей неизме́нен.</p>
<p><red>Богоро́дичен:</red> Пое́м Го́сподеви,/ из Де́вы благоизво́лившему воплоти́тися без се́мене/ за на́ше спасе́ние и избавле́ние.</p>
<p><red>Пе́снь 3</red></p>
<p><red>Ирмо́с:</red> <emphasis>Ты еси́ утвержде́ние/ притека́ющих к Тебе́, Го́споди,/ Ты еси́ Свет омраче́нных,/ и пое́т Тя дух мой.</emphasis></p>
<p>Изря́дно упа́сл еси́ Влады́ки твоего́ ста́до,/ те́мже я́ко святи́теля ве́чно тя сла́вит, Алекса́ндре.</p>
<p>Во́ды спаси́тельныя язы́ком твои́м источи́л еси́,/ благоче́стна уче́ния ста́ду, Иоа́нне блаже́нне.</p>
<p>Па́вле всеблаже́нне, избра́ния Христо́ва был еси́ сосу́д све́тел,/ зва́нием же и житие́м я́ве подо́бие.</p>
<p><red>Богоро́дичен:</red> Тя вси и́мамы прибе́жище и сте́ну на́шу, христиа́не,/ Тя славосло́вим немо́лчно, Безневе́стная.</p>
<p><red>Конда́к, святы́х, глас 8:</red></p>
<p>Христо́вою любо́вию распала́еми, сла́внии,/ и яре́м его́ прие́мшии — Крест Честны́й,/ подража́тели Того́ жития́ яви́стеся/ и Боже́ственныя сла́вы его́ прича́стницы бы́сте,/ Алекса́ндре Богому́дре со Иоа́нном чу́дным и Па́влом сла́вным./ Те́мже, Престо́лу его́ предстоя́ще,/ приле́жно моли́теся за ду́ши на́ша.</p>
<p><red>И седа́лен Предте́чи.</red></p>
<p><red>Сла́ва, святы́х, глас 4.</red></p>
<p><red>Подо́бен:</red> Ско́ро предвари́:</p>
<p>Отце́в трисве́тлая свеща́ возсия́,/ ве́рных составле́ния просвеща́ющая при́сно к Боже́ственному позна́нию,/ разоря́ющи безбо́жных нече́стие все,/ уче́нием прему́дрости посрамля́юще вку́пе,/ Алекса́ндр и Иоа́нн, с ни́миже и Па́вел сла́вный.</p>
<p><red>И ны́не, Богоро́дичен:</red></p>
<p>Де́во Всенепоро́чная, Я́же пресу́щнаго Бо́га ро́ждшая,/ со Безпло́тными Того́ непреста́нно моли́/ оставле́ние прегреше́ний и исправле́ние жития́ да́ти нам пре́жде конца́,/ ве́рою и любо́вию пою́щим Тя по до́лгу, еди́на Всепе́тая.</p>
<p><red>Крестобогоро́дичен:</red></p>
<p>Де́во Пренепоро́чная, Ма́ти Христа́ Бо́га,/ ору́жие про́йде Твою́ пресвяту́ю ду́шу,/ егда́ распина́ема ви́дела еси́ во́лею Сы́на и Бо́га Твоего́./ Его́же, Благослове́нная, моля́щи не преста́й/ проще́ние прегреше́ний нам дарова́ти.</p>
<p><red>Пе́снь 4</red></p>
<p><red>Ирмо́с:</red> <emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Во смрадне ме́сте отве́ргл еси́ по подо́бию Иу́ды преда́теля Христо́ва/ с язы́чным вку́пе тече́нием, по достоя́нию, о блаже́нне Алекса́ндре.</p>
<p>Я́ко ма́слина плодови́та, в дому́ Бо́жии стоя́,/ ве́рующия вонь приве́л еси́, Иоа́нне, плод зрел.</p>
<p>Смире́ния крыло́ма вра́жия се́ти избе́гл еси́,/ те́мже, преподо́бне, возвыша́емь,/ Небе́сный граждани́н, Па́вле, был еси́.</p>
<p><red>Богоро́дичен:</red> Де́ву воспое́м, по Рождестве́ Де́ву пребы́вшую,/ я́ко ро́ждшую Христа́ Бо́га, от ле́сти мир изба́вльшаго.</p>
<p><red>Пе́снь 5</red></p>
<p><red>Ирмо́с:</red> <emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis></p>
<p>Митрофа́нов престо́л, Алекса́ндре, украша́я,/ и пре́жде престо́ла просия́л еси́ во уче́ниих святи́тельских.</p>
<p>А́ще и во смире́нии, о́тче, пожи́л еси́,/ чу́ден яви́лся еси́ в Нике́и богослове́сными уче́нии.</p>
<p>Слове́с твои́х благода́ть утвержда́ет Це́рковь,/ столп тя, Иоа́нне, Правосла́вия позна́вши.</p>
<p><red>Богоро́дичен:</red> Де́ву по рождестве́ пое́м Тя, Богоро́дице:/ Ты бо Бо́га Сло́ва пло́тию ми́рови родила́ еси́.</p>
<p><red>Пе́снь 6</red></p>
<p><red>Ирмо́с:</red> <emphasis>Ри́зу мне пода́ждь све́тлу,/ одея́йся све́том, я́ко ри́зою,/ Многоми́лостиве Христе́ Бо́же наш.</emphasis></p>
<p>Му́жески по Христо́ве побора́я Це́ркви,/ прострелил еси́ моли́твенными, о́тче, стрела́ми/ преда́теля Христо́ва А́рия, сла́вне.</p>
<p>Я́ко лоза́ виногра́да жи́зни, Иоа́нне сла́вне,/ мног возраста́л еси́ Влады́це твоему́ плод, всеблаже́нне.</p>
<p>Бежа́ти изво́лил еси́ благоче́стно от Ца́рскаго гра́да,/ ико́ннаго поклоне́ния отмета́ющася беззако́нно, Па́вле всече́стне.</p>
<p><red>Богоро́дичен:</red> Я́же еди́на сло́вом пло́тию Сло́ва ро́ждши,/ изба́ви, мо́лимся, от се́ти вра́жия ду́ши на́ша.</p>
<p><red>Конда́к, глас 4.</red></p>
<p><red>Подо́бен:</red> Яви́лся еси́ дне́сь:</p>
<p>И́род, Предте́че, беззако́нновав,/ жене́ подаде́ главу́ твою́ честну́ю,/ е́йже покланя́ющеся, весели́мся;/ Ироди́я же пла́чет и рыда́ет,/ и И́род, и пляса́вшая.</p>
<p><red>И́кос:</red></p>
<p>Угото́вимся, бра́тие, к Боже́ственному пиру́:/ се бо Предте́чева богоно́сная глава́, я́коже бра́шно чи́сто, в Це́ркви предлага́ется нам,/ я́же кро́ви пролива́ющи, исцеле́ния же па́че испуща́ющи/ и и́же от пия́нства грехо́внаго боля́щия исцеля́ющи лечба́ми по́стными./ Никто́же у́бо пи́щею тле́нною да удержи́тся/ и лиши́тся Предте́чи ны́не Боже́ственныя пи́щи./ Мир у́бо весели́тся, Ироди́я же пла́чет,/ и И́род, и пляса́вшая.</p>
<p><red>Пе́снь 7</red></p>
<p><red>Ирмо́с:</red> <emphasis>От Иуде́и доше́дше, о́троцы/ в Вавило́не иногда́/ ве́рою</emphasis> <emphasis>Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</emphasis></p>
<p>Таи́нник и́стинно Пребоже́ственныя Тро́ицы яви́лся еси́, пребога́те,/ чи́сто Нетле́нней служи́л еси́, поя́ от се́рдца, Алекса́ндре:/ оте́ц на́ших Бо́же, благослове́н еси́.</p>
<p>Сокро́вище тя уче́ний и исто́чника чуде́с Христо́с показа́,/ источа́юща бога́тство богоразу́мия, Иоа́нне, зову́щим:/ оте́ц на́ших Бо́же, благослове́н еси́.</p>
<p>Равноа́нгельное житие́ Па́влу Боже́ственному и тебе́, тезоимени́тому,/ в широте́ же се́рдца излия́ния прему́дрости и в разуме́ неизглаго́ланнем,/ тя подсо́лнечней всей просла́ви, Богому́дре.</p>
<p><red>Богоро́дичен:</red> От деви́ческаго чре́ва вопло́щся, яви́лся еси́ на спасе́ние на́ше./ Те́мже, Твою́ ма́терь ве́дуще Богоро́дицу, благода́рственно зове́м:/ оте́ц на́ших Бо́же, благослове́н еси́.</p>
<p><red>Пе́снь 8</red></p>
<p><red>Ирмо́с:</red><emphasis> На горе́ святе́й просла́вльшася/ и в купине́ огне́м Присноде́вы Моисе́ови та́йну я́вльшаго,/ Го́спода по́йте/ и превозноси́те во вся ве́ки.</emphasis></p>
<p>Злочести́ваго моли́твою приле́жною твое́ю А́рия уби́в, Алекса́ндре Богому́дре,/ в ме́рзких ме́стех удави́л еси́, я́коже друга́го Иу́ду,/ подо́бными о́бразы отсту́пльша зле.</p>
<p>Богобо́рец, Христо́ву ри́зу раздра́вый, я́ко преда́тель, ниц просе́деся посреде́./ И ны́не в гее́нне муче́нию подлежи́т,/ я́коже други́й Иу́да, А́рий безу́мный, Алекса́ндре треблаже́нне.</p>
<p>Воздержа́нием, я́ко безпло́тен, яви́лся еси́,/ бде́ньми я́ко премно́го во уче́ниих вы́ну был еси́/ и исто́чник ра́йский бога́т, Иоа́нне, во вся ве́ки.</p>
<p><red>Богоро́дичен:</red> Стра́шное Твое́ рождество́, Богоро́дице,/ ка́ко воспое́т челове́ческое ликостоя́ние?/ Я́ко Де́ва пребыва́еши и ро́ждши, вои́стинну па́че сло́ва,/ и вы́ше вины́ Твоя́ та́йны, Богороди́тельнице.</p>
<p><red>Пе́снь 9</red></p>
<p><red>Ирмо́с:</red> Тя, Неискусобра́чную ма́терь Бо́га Вы́шняго,/ Тя, па́че ума́ ро́ждшую сло́вом вои́стинну Бо́га,/ вы́шшую пречи́стых Сил,/ немо́лчными славословле́нии велича́ем.</p>
<p>Зако́нен быв преподо́бен учени́к твой,/ и живоно́сным твои́м словесе́м повину́яся Алекса́ндр,/ святи́тель быв, о Митрофа́не, кро́ток и целому́др,/ ны́не по достоя́нию ублажа́ется.</p>
<p>Таи́нник изве́стен был еси́, о́тче, неизрече́нных, о Богоблаже́нне, Иоа́нне всебога́те,/ и тайнови́дец неизглаго́ланных устро́ился еси́./ Те́мже, о́тче, Тро́ицу Боже́ственную пропове́дал еси́.</p>
<p>Тя, незло́бива и преподо́бна, о́тче, па́стыря, непоро́чна, чи́ста и нескве́рна,/ целому́дренна же и сла́вна, и́стины сло́ва испра́вльша,/ по достоя́нию, Па́вле, почита́ем.</p>
<p>О Богоблаже́нная тро́ице оте́ц чу́дных!/ Ны́не на Небесе́х безсме́ртным обоже́на Божество́м,/ Ему́же на земли́ благоче́стно послужи́сте, моли́ти о ста́де не преста́йте.</p>
<p><red>Богоро́дичен:</red> Свята́я Всенепоро́чная, сосу́де благово́ния,/ моли́ Христа́, Его́же родила́ еси́,/ во́инству у́бо побе́дная и рабо́тнаго и́га да́ти осла́бу лю́дем Твои́м,/ Тя бо непреста́нно велича́ем.</p>
<p><red>Свети́лен Предте́чи.</red></p>
<p><red>На стихо́вне стихи́ры Окто́иха.</red></p>
<p><red>Сла́ва, глас 8:</red></p>
<p>Предте́че Спа́сов,/ ты царя́ изобличи́л еси́ беззако́ния не де́лати./ Те́мже игра́ние беззако́нныя жены́/ повину́ И́рода отсещи́ твою́ главу́,/ и сего́ ра́ди от восто́к со́лнца да́же до за́пад/ хва́льно и́мя твое́./ Дерзнове́ние име́я ко Го́споду,/ приле́жно моли́ спасти́ся душа́м на́шим.</p>
<p><red>И ны́не, Богоро́дичен или́ Крестобогоро́дичен.</red></p>
<p><red>Подо́бен:</red> О, пресла́внаго чудесе́:</p>
<p>А́гница А́гнца я́ко ви́де,/ на Дре́ве просте́рта во́лею Кре́стнем,/ вопия́ше ма́терски, боле́знующи с пла́чем:/ Сы́не Мой, что стра́нное сие́ виде́ние?/ Всем живо́т дая́й я́ко Госпо́дь,/ ка́ко умерщвля́ешися, Долготерпели́ве,/ земны́м подая́ воскресе́ние?/ Сла́влю Твое́ мно́гое, Бо́же Мой, снизхожде́ние.</p>
<p><red>Святитель Александр, Иоанн и Павел, Патриархи Константинопольские</red> жили в разное время, но всем им пришлось столкнуться с действием еретиков, искажавших учение Церкви. Святой Александр (325-340) был хорепископом (викарием) при первом Патриархе Константинопольском, святителе Митрофане (315-325), и ввиду старости замещал его на Первом Вселенском Соборе в Никее против ариан (325). Перед смертью святитель Митрофан завещал избрать на Константинопольский престол своего викария. В то время Святейшему Патриарху Александру приходилось бороться с арианами и с язычниками. Однажды в споре с языческим философом святитель сказал ему́: «Именем Господа нашего Иисуса Христа повелеваю тебе замолчать!» — и язычник внезапно сделался немым. Когда же он выразил знаками признание в заблуждении и убеждение в правоте христианского учения, то речь вернулась к нему, и он уверовал во Христа со многими другими философами-язычниками. По молитве святителя Александра был наказан еретик Арий. Он притворно согласился вступить в общение с православными и император, святой Константин Великий, назначил день принятия Ария.</p>
</section>
