<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Слу́жба благода́рственная Бо́гу, в Тро́ице Святе́й сла́вимому, на воспомина́ние заключе́ннаго ми́ра между держа́вою Росси́йскою и коро́ною Све́йскою и пренесе́ние моще́й свята́го благове́рнаго вели́каго кня́зя Алекса́ндра Не́вскаго</p>
</title>
<p><red>НА МА́ЛОЙ ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры, глас 1.</red></p>
<p><red>Подо́бен:</red> Всехва́льнии му́ченицы:</p>
<p>От благочести́ваго ко́рене святопома́занная розга́ произше́д,/ плод принесе́ себе́ преподо́бия и пра́вды,/ преми́рно благоуха́я ве́рно от души́ чту́щия тя,/ о н и́хже со А́нгелы Христу́ моли́ся, блаже́нне,/ дарова́ти мир и ве́лию ми́лость.</p>
<p>Моисе́я и Па́вла ре́вности подража́в,/ изво́лил еси́ па́че страда́ти за лю́ди Бо́жия,/ те́мже и к злочести́вым ва́рваром шед,/ невре́дно возврати́лся еси́,/ тишину́ оте́честву твоему́ принося́./ Ны́не у́бо со святы́ми пребыва́я,/ ми́рное житие́ у Го́спода испроси́ насле́дию твоему́.</p>
<p>Благоче́стием и ве́рою пресве́тло укра́шен,/ я́ко благочести́в скипетроно́сец, и преизря́ден, и преимени́т,/ Пресвяты́я Тро́ицы побо́рник был еси́,/ от нея́же просвети́вся,/ чуде́с свет ми́ру провозсия́л еси́/ и моли́твенник яви́лся еси́ о душа́х на́ших.</p>
<p><red>Сла́ва, глас 6:</red></p>
<p>Благове́рне кня́же Алекса́ндре,/ измла́да возлюби́в Христа́,/ богоимени́т венцено́сец был еси́,/ преподо́бием и пра́вдою све́тло укра́шен,/ ми́лостынями же и чистото́ю,/ простра́нное селе́ние был еси́ Ду́ха Свята́го./ Ему́же непреста́нно моли́ся,/ е́же сохрани́тися оте́честву твоему́,/ от пога́ных необори́му бы́ти/ и сыново́м Росси́йским спасти́ся.</p>
<p><red>И ны́не, пра́здника, глас 1:</red> Ве́лия и пресла́вная, Го́споди, ми́лость Твоя́: <emphasis><red>(зри день сей ниже).</red></emphasis></p>
<p><red>На стихо́вне стихи́ры, глас 2.</red></p>
<p><red>Подо́бен:</red> До́ме Евфра́фов:</p>
<p>Дом Свята́го Ду́ха/ поспеше́нием благода́ти/ Алекса́ндр яви́ся./ Те́мже, ны́не соше́дшеся,/ тому́ воспои́м пе́снь.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Ра́дуйся, царе́й Росси́йских похвало́/ и во́инов соблюде́ние,/ ва́рваров побежде́ние,/ сиро́т и вдов засту́пниче/ и оте́чества на́шего утвержде́ние.</p>
<p><red>Стих:</red> Блаже́н муж, боя́йся Го́спода,/ в за́поведех его́ восхо́щет зело́.</p>
<p>Приими́ ны́не пе́ние/ люде́й твои́х, блаже́нне,/ и моля́щимся ти у Христа́ испроси́/ грехо́в избавле́ние,/ да ублажа́ем тя при́сно.</p>
<p><red>Сла́ва, глас 8:</red></p>
<p>Богому́дре Алекса́ндре, вели́кий кня́же,/ блаже́н еси́, я́ко блаже́нство насле́дивый,/ его́же ра́ди жития́ сего́ небре́гл еси́,/ неотло́жно того́ взыску́я,/ ни́щия удовли́л еси́,/ сиро́т пита́тель, пле́нных свободи́тель быв,/ тем в нестаре́емую ра́дость вшел еси́ Го́спода твоего́./ Ему́же со А́нгелы предстоя́,/ моли́ ве́рою пою́щим тя/ гобзова́ние щедро́т пода́ти и грехо́в оставле́ние.</p>
<p><red>И ны́не: пра́здника, глас 7:</red> Прииди́те, возра́дуемся Го́сподеви:</p>
<p><red>Тропа́рь свята́го Алекса́ндра, глас 4.</red> Сла́ва, и ны́не<red>, тропа́рь благода́рственный, глас 8 </red><emphasis>(зри</emphasis> <emphasis><red>день сей ниже).</red></emphasis><style name="color-red"/></p>
<p><red>На ВЕЛИ́ЦЕЙ ВЕЧЕ́РНИ</red></p>
<p>Блаже́н муж: <red>1-й антифо́н. На</red> Го́споди, воззва́х: <red>стихи́ры благода́рственный на 4, глас 1:</red></p>
<p>О́тче Преблаги́й, Триипоста́сный Влады́ко,/ Еди́не, во всех чудоде́йствуяй,/ приими́ от нас благода́рственныя сия́ моли́твы,/ я́ко вдовы́ кодра́нт, Твоему́ благоутро́бию приноси́мыя./ Что бо возда́мы Тебе́/ о всеще́дрых собы́вшихся на нас смотре́ниих?/ Твое́ю всеси́льною десни́цею/ пресла́вными увенча́л еси́ нас побе́дами:/ неиску́сных в во́инском правле́нии/ препоя́сал еси́ си́лою на прему́дрыя/ и по толи́ких неча́янных вели́ких побе́дах/ пресла́вным ми́ром огради́л еси́ преде́лы на́ша./ Тебе́ у́бо Еди́ному вся сия́ воспису́юще/ и победи́тельныя пе́сни воспева́юще, зове́м:/ Сла́ва Тебе́, всех благи́х Пода́телю.</p>
<p>Ве́лия и пресла́вная, Го́споди, ми́лость Твоя́/ в ро́де Росси́йстем яви́ся,/ я́ко и́хже предуста́вил, сих и оправда́л еси́/ сообра́зным бы́ти вели́чествию смотре́ний Твои́х./ Иску́сства нико́его иму́ще,/ в бра́нь жесто́кую со всеиску́сными внидо́хом,/ безси́льнии, не испыта́вше на́шея си́лы,/ ору́жие восприя́хом на всеору́жныя,/ но, пособи́вый, Го́споди, кро́ткому Дави́ду,/ Ты и на́ши ру́це научи́л еси́ на ополче́ние./ Те́мже ны́не в ми́ре торжеству́юще, пое́м:/ ве́лий еси́, Го́споди, и чу́дна дела́ Твоя́, Сла́ва Тебе́.</p>
<p>Назира́ху пре́жде окре́стнии наро́ди,/ укло́ньше на Росси́ю очеса́ своя́/ и ея́ си́лы в себе́ разсмотрева́юще,/ со опасе́нием мно́гим разсужда́ху:/ ка́ко свет уче́ния отврати́ти,/ иску́сства во́инскаго и морепла́вания не допусти́ти,/ бра́ни наче́ншияся не протяза́ти?/ Да не с и́ми дви́жемии иску́с уче́ния позна́ют./ Но ны́не уви́деша,/ е́же никогда́же ча́яху ви́дети:/ непоколеби́мое всему́ полжи́ша ро́ди Росси́йстии основа́ние/ на тве́рдем ка́мени наде́жды в Бо́зе,/ Его́же и благодари́м, дарова́вшаго нам сицевы́я Своя́ ми́лости.</p>
<p><red>Та́же стихи́ры свято́му на 4, глас 6:</red></p>
<p>По и́мени твоему́ та́ко и житие́ твое́,/ благове́рный кня́же Алекса́ндре:/ му́жеством бо на земли́ и до́брым правле́нием,/ ны́не же на Небеси́ моли́твами помоществу́еши лю́дем твои́м./ Те́мже тя и в тебе́ сла́вимаго/ во святы́х Свои́х Бо́га почита́ем.</p>
<p>Добр строи́тель и до́бль во́ин,/ ски́петром на престо́ле пра́во пра́вя/ и во бра́ни ору́жием защища́я лю́ди твоя́,/ сугу́быя че́сти сподо́бился еси́/ от Вы́шняго Прави́теля и Го́спода Савао́фа.</p>
<p>Бо́льшия любве́ никто́же и́мать от сея́,/ а́ще кто поло́жит ду́шу свою́ за дру́ги своя́;/ сицево́ лю́ди твоя́ возлюби́л еси́,/ на ору́жие вра́жие за ня му́жественно исходя́,/ Бо́гу осеня́ющу над главо́ю твое́ю в де́нь бра́ни.</p>
<p>Моисе́я и Дави́да/ и про́чиих люде́й Бо́жиих вождо́в подража́я,/ му́жественно во бране́х за лю́ди твоя́ подвиза́лся еси́,/ те́мже и на Небеси́ с ни́ми, победи́тель, торжеству́еши,/ моля́ся о во́инствующих ко Го́споду.</p>
<p><red>Сла́ва, глас то́йже:</red></p>
<p>Весели́ся, И́жерская земле́/ и вся Росси́йская страно́,/ Варя́жское мо́ре, восплещи́ рука́ми,/ Нево́ реко́, распространи́ своя́ струи́:/ се бо кня́зь твой и влады́ка,/ от и́га све́йскаго тя свободи́вый,/ торжеству́ет во гра́де Бо́жии,/ его́же веселя́т ре́чная устремле́ния.</p>
<p><red>И ны́не, глас 8:</red></p>
<p>Ве́лие чу́до бы́сть во Изра́или/ просвеще́нием от Го́спода еди́наго челове́ка, глаго́лаху бо:/ кто когда́ отве́рзе о́чи слепорожде́нну?/ Но ны́не То́йже несравни́тельное чу́до нам соде́ла,/ егда́ не еди́ному, но всему́ наро́ду о́чи к ра́зуму отве́рзе/ и сим уничиже́ние на́ше отъя́т./ Зри́те окре́стныя страны́,/ во еди́но вся согласи́вшияся,/ да возмо́гут во тьме́ пе́рваго неве́жества Росси́ю удержа́ти,/ но са́ми, наме́рение свое́ забы́вше,/ в протяже́ние долговре́менныя бра́ни вступи́ша/ и, е́же все́ми о́бразы отвраща́ху,/ к сему́ са́ми да́ша поощре́ние./ Сицевы́я су́ть судьбы́ Бо́жия:/ сове́ти его́ не су́ть я́ко сове́ти челове́честии,/ возвыша́ет и низверга́ет, и́хже благоволи́т./ Ны́не сбы́шася рече́ния апо́стольская:/ бу́ее Бо́жие прему́дрее челове́к е́сть,/ немощно́е Бо́жие крепча́е челове́к е́сть,/ и́бо немощны́я и уничиже́нныя избра́ Бог,/ да посрами́т кре́пкая,/ и не су́щая, да су́щая упраздни́т,/ я́ко да не похва́лится вся́кая пло́ть пред Бо́гом.</p>
<p><red>Та́же вход. Проки́мен дне. И чте́ния.</red></p>
<p>Проро́чества Иса́иина чте́ние <red>(глава́ 66):</red></p>
<p>Весели́ся, Иерусали́ме,/ и торжеству́йте в нем, вси лю́бящии его́, ра́дуйтеся вку́пе,/ ра́дуйтеся вси, ели́цы пла́касте по нем,/ да, сса́вше, насы́титеся от сосе́ц утеше́ния его́,/ да, сса́вше, насы́титеся от вхо́да сла́вы его́./ Я́ко се глаго́лет Госпо́дь:/ се Аз совращу́ в ня, я́ко реку́ ми́ра,/ и я́ко пото́к, потопля́ющ сла́ву язы́ков./ Де́ти их на ра́му воздви́гнутся и на коле́ну уте́шатся;/ я́коже кого́ ма́ти его́ утеша́ет, та́коже и Аз уте́шу вы,/ и во Иерусали́ме утешите́ся, и у́зрите, и возра́дуется се́рдце ва́ше./ И ко́сти ва́ша, я́ко трава́, прозя́бнут,/ и позна́ется рука́ Госпо́дня чту́щим И́, и воспрети́т непокаря́ющимся./ Та́ко глаго́лет Госпо́дь,/ избавле́й тя, Бог Изра́илев.</p>
<p>Проро́чества Иса́иина чте́ние <red>(главы́ 61 и 62):</red></p>
<p>Да возра́дуется душа́ моя́ о Го́споде,/ облече́ бо мя в ри́зу спасе́ния/ и оде́ждею весе́лия оде́я мя:/ я́ко жениху́, возложи́ мне вене́ц/ и, я́ко неве́сту, украси́ мя красото́ю./ И я́ко земля́, растя́щая цвет свой,/ и я́ко вертогра́д се́мена своя́ прозяба́ет,/ та́ко возсия́ет Госпо́дь пра́вду и ра́дость пред все́ми язы́ки./ Сио́на ра́ди не умо́лкну и Иерусали́ма ра́ди не попущу́,/ до́ндеже у́бо изы́дет, я́ко свет, пра́вда моя́,/ спасе́ние же мое́, я́ко свеща́, разжже́тся./ И у́зрят язы́цы пра́вду твою́, и вси ца́рие зе́мстии сла́ву твою́,/ и нареку́тся и́менем твои́м но́вым, е́же Госпо́дь имену́ет е́./ И бу́деши вене́ц добро́ты в руце́ Госпо́дни/ и диади́ма ца́рствия в руце́ Бо́га твоего́./ И ктому́ не нарече́шися оста́влен,/ и земля́ твоя́ ктому́ не нарече́тся пуста́./ Тебе́ бо нарече́тся во́ля моя́,/ и земля́ твоя́ вселе́нная,/ я́ко благоволи́т Госпо́дь в тебе́, и земля́ твоя́ насели́тся./ И я́ко живы́й ю́ноша с де́вою, та́ко поживу́т сы́нове твой с тобо́ю./ И бу́дет, и́мже о́бразом возвесели́тся жени́х о неве́сте,/ та́ко возвесели́тся Госпо́дь о тебе́.</p>
<p>Проро́чества Иса́иина чте́ние <red>(глава́ 60):</red></p>
<p>Свети́ся, свети́ся, Иерусали́ме,/ прии́де бо твой свет и Сла́ва Госпо́дня на тебе́ возсия́./ Я́ко се тьма́ покры́ет зе́млю и мрак на язы́ки,/ на тебе́ бо яви́тся Госпо́дь, и Сла́ва его́ на тебе́ у́зрится./ И по́йдут ца́рие све́том твои́м, и язы́цы све́тлостию восто́ка твоего́./ Возведи́ о́крест о́чи твои́ и ви́ждь со́бранная ча́да твоя́./ Прии́дут вси сы́нове твои́ издале́ча,/ и дще́ри твои́ на ра́мех во́зьмутся./ Тогда́ у́зриши, и возра́дуешися, и убои́шися, и ужа́снешися се́рдцем,/ егда́ преложи́т на тя бога́тство мо́ря, и язы́к, и люде́й./ И прии́дут ти стада́ велблу́д, и покры́ют тя велблу́ды мадиа́мстии и гефа́рстии,/ вси от Савы́ прии́дут, нося́ще тебе́ зла́то и лива́н,/ принесу́т тебе́ и ка́мень че́стен и спасе́ние от Го́спода благовестя́т./ И вся о́вцы кида́рския соберу́тся тебе́,/ и овни́ навео́фстии прии́дут тебе́,/ и вознесу́тся прия́тная на же́ртвенник Мой,/ и дом моли́твы Мое́й просла́вится./ Ки́и су́ть, и́же, я́ко о́блацы, лета́ют,/ и я́ко го́лубие со птенцы́ свои́ми?/ Со Мно́ю е́сть Сио́н,/ Мене́ о́строви ожида́ша и корабли́ фарси́йстии в пе́рвых,/ е́же привести́ ча́да твоя́ издале́ча,/ и сребро́ и зла́то их с ни́ми,/ за и́мя Госпо́дне свято́е и за е́же Свято́му Изра́илеву сла́вну бы́ти./ И сози́ждут сы́нове иноро́дни сте́ны твоя́,/ и ца́рие их предста́нут тебе́,/ за гнев бо Мой порази́х тя и за ми́лость мою́ возлюби́х тя./ И отве́рзутся врата́ твоя́, Иерусали́ме,/ вы́ну де́нь и но́щь, и не затворя́тся,/ е́же ввести́ к тебе́ си́лу язы́ков и цари́ их ведо́мыя./ Язы́цы бо и ца́рие, и́же тебе́ не порабо́тают, поги́бнут,/ и язы́цы запусте́нием запусте́ют./ И Сла́ва Лива́нова к тебе́ прии́дет в кипари́се, и пе́вке, и ке́дре вку́пе,/ просла́вит и ме́сто свято́е Мое́, и ме́сто ног Мои́х просла́влю./ И по́йдут к тебе́, боя́щеся, сы́нове смири́вших тя и прогне́вавших тя,/ и покло́нятся следа́м ног твои́х вси, прогневавший тя,/ и нарече́шися град Госпо́день, Сио́н Свята́го Изра́илева./ За е́же бы́ти тебе́ оста́влену и возненави́дену, и не бе помога́яй тебе́,/ и положу́ тя в ра́дость ве́чную, весе́лие ро́дом родо́в./ И иссе́ши млеко́ язы́ков, и бога́тство царе́й сне́си,/ и разуме́вши, я́ко Аз Госпо́дь, спаса́яй тя/ и избавля́яй тя, Бог Изра́илев.</p>
<p><red>На лити́и стихи́ры, глас 1:</red></p>
<p>Го́спода сил, да́вшаго нам кре́пость,/ дне́сь, лю́дие, просла́вим:/ Сей бо Бог наш,/ и не вмени́тся ин к нему́,/ Сей подъя́т нас и не возвели́чи укори́вшия ны./ Бог сый ми́ра, Оте́ц щедро́т,/ благослови́ достоя́ние Свое́ ми́ром./ Сей Ца́рь ца́рствующих,/ Моисе́ем сохрани́вый лю́ди изра́ильтеския/ и ны́не всеси́льною десни́цею изба́вивый от бед Росси́ю,/ тому́ всегда́ сла́ву и че́сть принесе́м.</p>
<p><red>Та́же свято́му, глас 4:</red></p>
<p>Да весели́тся дне́сь но́вый Изра́иль о сотво́ршем его́,/ и сы́нове Росси́йстии да возра́дуются/ о кня́зе свое́м, благове́рном Алекса́ндре Не́вском:/ се бо ца́рскою диади́мою/ венча́ его́ Ца́рь ца́рствующим.</p>
<p>А́ще на́ми и влады́чествуеши,/ благове́рный кня́же Алекса́ндре,/ оба́че раба́ Бо́жия тя имену́ем,/ Его́же, влады́чествуя, нам Го́спода своего́ испове́дал еси́,/ Ему́же послужи́л, от Него́же и услы́шал еси́:/ благи́й ра́бе, до́брый и ве́рный,/ вни́ди в ра́дость Го́спода твоего́.</p>
<p>Прельсти́шася фарисе́е, глаго́люще:/ кто от кня́зь ве́рова в О́нь?/ Се бо благове́рный кня́зь Алекса́ндр Не́вский/ ве́рова во Иису́са распя́таго,/ и благоче́стием угоди́ ему́,/ и восприя́т спасе́ние ве́чное.</p>
<p>Вои́стинну ве́рный и му́дрый строи́тель/ был еси́, Алекса́ндре,/ его́же поста́ви Госпо́дь/ над рабы́ Свои́ми, Росси́йскими наро́ды;/ блаже́н еси́, и́бо, во вре́мя кончи́ны твоея́/ прише́д к тебе́, Госпо́дь/ обре́те тя до́бре творя́ща/ и над всем име́нием на Небеси́ поста́ви тя.</p>
<p><red>Сла́ва, глас 1:</red></p>
<p>Возвесели́теся дне́сь, Росси́йстии наро́ди,/ ликовству́йте, Нача́ла и Вла́сти:/ се бо пло́ть от пло́ти/ и вла́сть от вла́сти ва́шея,/ благове́рный кня́зь Алекса́ндр Не́вский,/ лику́ет со А́нгелы на Небеси́/ и всех свои́х сро́дников и власте́й и под вла́стию су́щих/ на духо́вное созыва́ет торжество́,/ о всех мо́лится ко Го́споду.</p>
<p><red>И ны́не, глас 5:</red></p>
<p>Ви́дехом, Бо́же, сла́ву Твою́,/ ви́дехом чудеса́ Твоя́, яви́вшаяся в нас:/ ужаса́ется ум воспомяну́ти бе́дствия,/ я́же всеси́льною Твое́ю десни́цею отврати́л еси́./ Не то́чию бо си́льнии отвне́ сопроти́внии,/ торжеству́юще мно́гим свои́м обуче́нием/ и пред прича́стники того́жде иску́сства/ непобеди́мыя себе́ вменя́юще,/ но и вну́трь мно́гая зла́я обыдо́ша нас,/ смяте́ния от всезло́бных мяте́жников,/ мно́гое кровопроли́тие простира́ющих./ Подви́жеся всему́ сопроти́вное се́рдце Авессало́мле,/ не то́кмо дела́ оте́ческая тща́щееся опроверга́ти,/ но и здра́вия его́ и́щущее./ Но не зде преде́л обстоя́щих ны лю́тых:/ возмути́ша проти́вник/ еще́ христоненави́стный язы́к исма́ильтеский./ О, коли́ких злых изба́вил еси́ нас,/ непостижи́мый в де́лех Твои́х Влады́ко!/ Сла́ва у́бо Тебе́ да бу́дет,/ вся прему́дре стро́ящему.</p>
<p><red>На стихо́вне стихи́ры свято́му, глас 6:</red></p>
<p>Испове́давшаго И́мя Иису́сово пред челове́ки,/ испове́дует тя Иису́с пред Отце́м Свои́м на Небеси́;/ и мы на земли́ воспева́ем тя,/ благове́рне Алекса́ндре,/ я́ко моля́щагося о душа́х на́ших.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Се́рдцем ве́ровал еси́ в пра́вду,/ усты́ же пред мучи́телем испове́довал еси́ во спасе́ние;/ у́бо я́ко и́стинный испове́дник и насле́дник,/ моли́ся о спасе́нии душ на́ших.</p>
<p><red>Стих:</red> Блаже́н муж, боя́йся Го́спода,/ в за́поведех его́ восхо́щет зело́.</p>
<p>Му́чеников подража́тель,/ не убоя́лся еси́ пострада́ти,/ я́ко добр во́ин Иису́с Христо́в,/ изволе́нием быв му́ченик./ Те́мже и с му́ченики венча́лся еси́/ от Подвигополо́жника Иису́са.</p>
<p><red>Сла́ва, глас 2:</red></p>
<p>Прииди́те, вси Росси́йстии чи́ни,/ восхвали́те до́браго чинонача́льника:/ вла́сти — му́драго строи́теля,/ во́ини—прехра́браго во́ина,/ Правосла́вия люби́тели — тве́рдаго испове́дника, изволе́нием му́ченика./ Повину́йтеся наста́внику ва́шему, и покаря́йтеся,/ и, ви́девше кончи́ну его́,/ подража́йте ве́ре его́.</p>
<p><red>И ны́не, глас 7:</red></p>
<p>Прииди́те, возра́дуемся Го́сподеви,/ дади́м вели́чие Бо́гу на́шему,/ научи́вшему ру́це н/а́ши на ополче́ние/ и пе́рсты на́ша вооружи́вшему на бра́нь,/ венча́вшему же нас всежела́емым ми́ром,/ испо́лнившему во благо́е наме́рение на́ше/ и сим многовре́менное вражды́ средосте́ние разори́вшему,/ и велегла́сно возопие́м к нему́:/ кто бог ве́лий, я́ко Бог наш?/ Вои́стинну Еди́н еси́, творя́й чудеса́.</p>
<p><red>По</red> Ны́не отпуща́еши: <red>тропа́рь благода́рственный, два́жды, и свята́го Алекса́ндра Не́вскаго, еди́ножды.</red></p>
<p><red>Тропа́рь благода́рственный, глас 8:</red></p>
<p>Благослове́н еси́, Христе́ Бо́же наш,/ И́же неве́дущия ны во бра́ни прему́дрыя явле́й,/ дарова́в нам кре́пость и си́лу благода́ти Твоея́,/ избра́вый уде́л по се́рдцу Твоему́,/ Правосла́вную Це́рковь Ру́сскую,/ и укрепи́вый му́жеством подвизающее во́инство;/ ея́же ра́ди си́ми Росси́и мир Твой дарова́вый,/ Человеколю́бче, Сла́ва Тебе́.</p>
<p><red>Тропа́рь свята́го Алекса́ндра, глас 4:</red></p>
<p>Позна́й свою́ бра́тию, Росси́йский Ио́сифе,/ не в Еги́пте, но на Небеси́ ца́рствующий,/ благове́рный кня́же Алекса́ндре,/ и приими́ моле́ния их,/ умножа́я жи́та лю́дем плодоно́сием земли́ твоея́,/ гра́ды влады́чествия твоего́ огражда́я моле́нием/ и правосла́вным христиа́ном на сопроти́вныя спобо́рствуя.</p>
<p><red>Тропа́рь о́бщий святы́м благове́рным князе́м Алекса́ндру Не́вскому и Дании́лу Моско́вскому </red><emphasis>(зри день сей выше).</emphasis></p>
<p><red>НА У́ТРЕНИ</red></p>
<p><red>По 1-м стихосло́вии седа́лен свято́му, глас 4.</red></p>
<p><red>Подо́бен:</red> Яви́лся еси́:</p>
<p>Да весели́тся дне́сь но́вый Изра́иль о сотво́ршем его́,/ и сы́нове Росси́йстии да возра́дуются о кня́зе свое́м, благове́рном Алекса́ндре Не́вском:/ се бо ца́рскою диади́мою венча́ его́ Ца́рь ца́рствующим.</p>
<p><red>Сла́ва, и ны́не:</red></p>
<p><red>Подо́бен:</red> Удиви́ся Ио́сиф:</p>
<p>Воспо́йте, Росси́йстии наро́ди, воспо́йте пе́снь но́ву ди́вная сотво́ршему Бо́гу на́шему:/ И́же мы́шцею высо́кою возведе́ лю́ди Своя́ в поко́й,/ и по неизрече́нных и жесто́ких бра́нех ми́ром огради́ преде́лы на́ша,/ и проти́вныя си́лы воеди́но совокупи́./ Ему́же дади́м вели́чие, яви́вшему нам бога́тую ми́лость.</p>
<p><red>По 2-м стихосло́вии седа́лен, глас 4.</red></p>
<p><red>Подо́бен:</red> Красоте́ де́вства:</p>
<p>Благода́рно зове́м вси Христо́ву уго́днику, приле́жно моля́щеся:/ разруши́ бра́нь страсте́й на́ших, и отжени́ де́монская мечта́ния, блаже́нне,/ и моли́ Христа́ Бо́га дарова́ти нам ве́лию ми́лость.</p>
<p><red>Сла́ва, И ны́не, глас и подо́бен то́йже:</red></p>
<p>Тебе́ подоба́ет пе́снь, Бо́же, в Росси́и,/ Тебе́ да возда́стся моли́тва по всей земли́ благода́рственная,/ И́же наче́н с на́ми и соверши́ де́ло, удивле́нна и благода́рствия досто́йное:/ пред окре́стными наро́ды сла́вою и че́стию венча́л еси́ нас/ и вну́тренний пресла́вно посрами́ мяте́жники,/ да ви́дят и разуме́ют вси, я́ко е́сть Защи́тник наш, по нам побо́рствуяй.</p>
<p><red>Велича́ние пое́т пе́рвый лик:</red></p>
<p>Велича́ем Тя,/ Триипоста́сне Влады́ко,/ всеми́лостивно на нас, рабо́в Твои́х, призре́вшаго/ и ми́ром в ожделе́нным/ преде́лы на́ша огради́вшаго.</p>
<p><red>Вторы́й лик, свято́му:</red></p>
<p>Велича́ем тя,/ благове́рный кня́же Алекса́ндре,/ и чтим святу́ю па́мять твою́,/ ты бо мо́лиши о нас/ Христа́ Бо́га на́шего.</p>
<p><red>Псало́м избра́нный:</red></p>
<p><red>Лик 1:</red> Воскли́кните Го́сподеви, вся земля́, по́йте же И́мени его́, дади́те сла́ву хвале́ его́. <red>Лик 2:</red> Услы́шите сия́, вси язы́цы, внуши́те вси живу́щии по вселе́нней. <red>Лик 1: </red>Кро́тцыи насле́дят зе́млю и насладя́тся о мно́жестве ми́ра. <red>Лик 2:</red> Го́споди, возлюби́х благоле́пие до́му Твоего́ и ме́сто селе́ния сла́вы Твоея́. <red>Лик 1:</red> Возсия́ет во днех его́ пра́вда и мно́жество ми́ра, до́ндеже оты́мется луна́. <red>Лик 2:</red> Уста́ пра́веднаго поуча́тся прему́дрости, и язы́к его́ возглаго́лет суд. <red>Лик 1:</red> Госпо́дь кре́пость лю́дем Свои́м даст, Госпо́дь благослови́т лю́ди Своя́ ми́ром. <red>Лик 2:</red> Блаже́ни живу́щии в дому́ Твое́м, во ве́ки веко́в восхва́лят Тя.</p>
<p><red>По полиеле́и седа́лен, глас 4.</red></p>
<p><red>Подо́бен:</red> Удиви́ся Ио́сиф:</p>
<p>Дух Святы́й тя, блаже́нне, наста́ви оте́чество твое́ па́ствити на па́житех спаси́тельных,/ и Христо́с свети́льника тя показа́ я́ве./ сего́ ра́ди лику́й и весели́ся со дерзнове́нием,/ я́ко сугу́быя венцы́ от Венцеда́вца прии́м.</p>
<p><red>Сла́ва, И ны́не, глас и подо́бен то́йже:</red></p>
<p>Воспо́йте, Росси́йстии наро́ди: <emphasis><red>(зри день сей выше).</red></emphasis></p>
<p><red>Степе́нна, 1-й антифо́н 4-го гла́са. Проки́мен, глас 4:</red> Вознесо́х избра́ннаго/ от люде́й Мои́х. <red>Стих:</red> Сего́ ра́ди пома́за Тя, Бо́же, Бог Твой, еле́ем ра́дости па́че прича́стник Твои́х. Вся́кое дыха́ние: <red>Ева́нгелие от Иоа́нна, зача́ло 36.</red></p>
<p><red>По 50-м псалме́ стихи́ра, глас 6:</red></p>
<p>Прииди́те, вси лю́дие,/ хвалу́ принесе́м Блаже́нному,/ вопию́ще си́це:/ ра́дуйся, пресве́тлый сто́лпе,/ просвеща́я нас чуде́с све́тлостьми;/ ра́дуйся, ро́сный о́блаче,/ пла́мень погаша́яй страсте́й/ и ороша́яй ве́рных мы́сли,/ Боже́ственный Алекса́ндре.</p>
<p><red>Кано́н, глас 2.</red></p>
<p><red>Пе́снь 1</red></p>
<p><red>Ирмо́с:</red> <emphasis>Гряди́те, лю́дие,/ пои́м пе́снь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis></p>
<p>Пе́снь по достоя́нию принести́ Тебе́, Влады́ко, недоумева́ем./ Кто бо изрече́т ми́лости Твоя́, я́же яви́л еси́ нам?/ Ты на́ше неве́жество от сокро́вища прему́дрости Твое́й просвети́л еси́,/ Ты и научи́ со стра́хом и любо́вию благода́рственная Тебе́ воспе́ти.</p>
<p>Утвержде́ннии в Бо́зе Вара́к и Дево́ра,/ сопроти́вных во́инство изби́вше, пе́снь но́вую Бо́гу Победи́телю воспе́ша;/ сих, Росси́е, побе́дными украше́нная венца́ми, подража́ющая,/ пе́снь побе́дную Бо́гу воскли́кни,/ прославля́ющи сла́ву и си́лу его́.</p>
<p>Ага́рь иногда́, изнемо́гши от зно́я, возопи́ ко Го́споду,/ е́йже А́нгел исто́чник показа́ во́ды теку́щия,/ да, пию́щи, с ча́дом жи́ва бу́дет./ И Росси́я, изнемо́гши многоле́тным трудо́м, возопи́ ко Го́споду:/ да́ждь ми исто́чник ми́ра, от него́же напою́ ча́да моя́,/ и воспою́ Тя, Го́спода, во ве́ки.</p>
<p><red>Други́й кано́н свято́му, глас 8.</red></p>
<p><red>Пе́снь 1</red></p>
<p><red>Ирмо́с:</red> <emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Досто́йны ми похвала́ми воспе́ти пресла́внаго чудотво́рца,/ ум и смысл да́руй ми, Христе́ Бо́же,/ я́ко да воспою́, ра́дуяся, па́мять его́.</p>
<p>Свети́льниче многосве́тлый Росси́йския земли́,/ я́коже второ́е со́лнце, чудесы́ сия́я,/ всех нас помина́й, соверша́ющих па́мять твою́, Алекса́ндре блаже́нне.</p>
<p>Богому́дре Алекса́ндре,/ а́ще тя и напосле́док лет богопросвеще́нная Росси́йская страна́ возрасти́,/ но дре́вних че́сти сподо́бился еси́,/ дарова́ние чуде́с досто́йно прие́м.</p>
<p><red>Богоро́дичен:</red> Зако́нов кроме́ есте́ственных, Де́во, родила́ еси́ Законода́вца Бо́га, Челове́ка бы́вша./ Того́, я́ко Бла́га, моли́, Всенепоро́чная,/ на́ша беззако́ния презре́ти.</p>
<p><red>Пе́снь 3</red></p>
<p><red>Ирмо́с:</red> <emphasis>Лук сокруши́ся си́льных/ держа́вою Твое́ю, Христе́,/ и си́лою немощству́ющии/ препоя́сашася.</emphasis></p>
<p>Обнови́ся ны́не, но́вый Изра́илю, благода́тию от всех благ Пода́теля,/ И́же мы́шцею высо́кою проведе́ тя чрез мо́ре долголе́тныя бра́ни/ и введе́ тя в зе́млю благослове́нную ми́ра сего́. Ви́дите, язы́цы, и разуме́йте, я́ко с на́ми Бог,/ И́же в бра́ни бы́сть и побора́ше по нас,/ смири́ ны пре́жде, да пресла́внее возвели́чит./ Сей у́бо Бог наш, о Не́мже в ми́ре и бра́ни, ве́рнии, утвержда́емся.</p>
<p>Возведи́ о́крест о́чи твои́, Росси́е, и ви́ждь,/ се бо распространи́шася преде́лы твоя́,/ приусугу́бишася от за́пада, се́вера и ю́га ча́да твоя́,/ и про́мыслу Вы́шняго по бране́х в ми́ре воспо́й пе́сни твоя́.</p>
<p><red>Ин</red></p>
<p><red>Ирмо́с:</red> <emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p>Свети́льник све́та яви́лся еси́, Алекса́ндре всеблаже́нне,/ неду́гов глубо́кую тьму́ разруша́я всегда́ заре́ю све́тлою чуде́с, прему́дре.</p>
<p>Престо́лу предстои́ши благода́ти,/ со все́ми А́нгелы ра́дуяся дне́сь и ми́ру исцеле́ния раздава́я бога́тство,/ спаси́ всех нас моли́твами твои́ми, блаже́нне.</p>
<p>Благочести́ваго и венцено́снаго Алекса́ндра, соше́дшеся, по достоя́нию восхва́лим,/ я́ко чуде́с пода́теля оби́льнаго/ и Го́споду моля́щася о всех нас.</p>
<p><red>Богоро́дичен:</red> Я́ко вои́стинну Госпо́дь воцари́ся в Ца́рствие не отпа́дающее/ и облече́ся псало́мски из Тебе́, Богома́ти, в кра́сное благоле́пие, пло́ть святу́ю,/ е́юже сме́рть прия́т и разруши́ ея́ ца́рство.</p>
<p><red>Конда́к свята́го, глас 4:</red></p>
<p>Я́коже сро́дницы твои́ Бори́с и Глеб/ яви́шася тебе́ с Небесе́ в по́мощь,/ подвиза́ющемуся на Ве́лгера Све́йскаго и во́ев его́,/ та́ко и ты ны́не,/ блаже́нне Алекса́ндре,/ прииди́ в по́мощь твои́м сро́дником/ и побори́ борющия ны.</p>
<p><red>И́кос:</red></p>
<p>И́же дре́вле наве́ты вра́жиими расточе́нный,/ я́ко оре́л птенцы́ под криле́, собира́ше лю́ди своя́,/ сей и ны́не на духо́вное торжество́ собира́ет нас;/ прииди́те у́бо, возра́дуемся Го́сподеви,/ и просла́вим просла́вльшаго сро́дника на́шего и влады́ку, и возопии́м:/ ра́дуйся, Росси́йская сла́во, ски́петров держа́во,/ во́ев храбросте, ору́жия кре́посте,/ помина́й ста́до твое́, над ни́мже Госпо́дь поста́ви тя,/ и побори́ борю́щия ны.</p>
<p><red>Седа́лен, глас 8:</red></p>
<p>Я́ко звезда́ многосве́тлая яви́лся еси́,/ све́тлаго ра́ди жития́ твоего́ сосу́д Свята́го Ду́ха быв./ сего́ ра́ди по мно́гих ле́тех во гро́бе нетле́нны обрето́шася святы́я твоя́ мо́щи,/ от ни́хже источа́еши ре́ки чуде́с исцеле́ний ве́рно зову́щим ти:/ ра́дуйся, благове́рный вели́кий кня́же Алекса́ндре.</p>
<p><red>Сла́ва, И ны́не, глас то́йже:</red></p>
<p>Тро́ицу славосло́вим, ве́рнии, Единосу́щную,/ призре́ бо на смире́ние на́ше, отъя́т поноше́ние во челове́цех,/ утверди́ ми́лость свою́ на нас, во е́же соблюсти́ нас и невре́дных сохрани́ти./ Те́мже благослови́м Бо́га на́шего.</p>
<p><red>Пе́снь 4</red></p>
<p><red>Ирмо́с:</red> Внегда́ прибли́житися ле́том, позна́вшися,/ положи́л бо еси́ любо́вь тве́рду/ кре́пости Твое́й, Го́споди.</p>
<p>Неизрече́нное и неисповеди́мое смотре́ние испове́дуем, раби́ Твои́, Влады́ко,/ благода́рными си́ми словесы́:/ ничто́же бо бо́лее за бла́гость Твою́ возда́ти мо́жем,/ я́ко от тьмы́ ко све́ту произве́л еси́,/ то́чию ма́лое сие́ приими́ от нас благодаре́ние.</p>
<p>Где ны́не умышле́ния и сове́ти ва́ши, окре́стнии наро́ди,/ от дре́вних веко́в во еди́но согласу́ющиися,/ а́ки предви́дяще и зави́дяще бу́дущему Росси́и благополу́чию,/ позна́ние уче́ний и худо́жеств отвраща́ющии?/ Получи́ ны́не, е́же не хоте́сте,/ и славосло́вит Бо́га, сие́ ей дарова́вшаго.</p>
<p>Вся тва́рь да ра́дуется с на́ми, да пое́т И́мени Го́спода Вы́шняго:/ соде́ла бо чу́до в нас, всяк ум преиму́щее,/ хи́трая преврати́ наме́рения сопроти́вных,/ и, и́миже хотя́ху нас улови́ти, си́ми уловле́ни су́ть сетьми́./ Мы же, изба́вльшеся, всера́достно его́ велича́ем.</p>
<p><red>Ин</red></p>
<p><red>Ирмо́с:</red> <emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis></p>
<p>Заре́ю Трисо́лнечныя благода́ти сия́я,/ све́тле твой пра́здник творя́щих озари́/ и стра́стнаго омраче́ния де́монскаго изба́ви, Алекса́ндре пресла́вне.</p>
<p>Святи́телие и мона́си, свяще́нницы и прости́и,/ ста́рцы со ю́нотами и ве́сь во́зраст,/ све́тло предыгра́йте и па́мять блаже́ннаго в пе́снех возвели́чите.</p>
<p>К Боже́ственному Све́ту ны́не преста́вился еси́,/ Све́та сын возлю́блен быв,/ в ра́дости и красоте́ с ли́ки а́нгельскими ны́не ра́достно лику́еши.</p>
<p><red>Богоро́дичен:</red> Име́ю Тя Помо́щницу и не постыжду́ся, Пречи́стая Ма́ти Бо́жия,/ име́ю Тя Предста́тельницу и враг мои́х не убою́ся.</p>
<p><red>Пе́снь 5</red></p>
<p><red>Ирмо́с:</red> <emphasis>Но́щи преше́дшей, прибли́жися де́нь,/ и Свет ми́ру возсия́,/ сего́ ра́ди хва́лят Тя а́нгельстии чи́ни/ и славосло́вят Тя вся́ческая.</emphasis></p>
<p>Созида́й гра́ды твоя́ но́выя, Росси́е, утвержда́й ми́ром преде́лы твоя́:/ Госпо́дь с тобо́ю, Госпо́дь Помо́щник./ Да́ждь у́бо сла́ву И́мени его́, пресла́вно ны́не просла́вившаго тя.</p>
<p>Не тужи́ ны́не, Росси́е, дни пре́жния и ле́та преше́дшая скоро́ная помина́ющи,/ егда́ бе́дствии а́ки потрясе́ся,/ от восто́ка, ю́га и се́вера смуща́емая,/ вну́трь же мяте́жными несогла́сии раздира́емая./ Прогна́ Бог о́блак печа́ли твоея́/ и све́том безсме́ртныя сла́вы озари́ тя.</p>
<p>Я́ко взыска́ла еси́, Росси́е, Го́спода Бо́га твоего́ в де́нь ско́рби твоея́,/ сего́ ра́ди яви́ся тебе́ в чу́дных де́лех Свои́х,/ И́же изба́ви тя от кре́пких рук супоста́т твои́х/ и вене́ц ми́ра и благоволе́ния возложи́ на главу́ твою́.</p>
<p>Возвесели́теся с на́ми, вели́цыи кня́зи Росси́йстии,/ ви́девше виногра́д сей, ва́ми насажде́нный,/ ка́ко Бог Вы́шний, Ца́рь Ве́чный, его́ возрасти́/ и опло́том ми́ра ве́чнаго огради́,/ и с на́ми благода́рственная ему́ воспо́йте.</p>
<p><red>Ин</red></p>
<p><red>Ирмо́с:</red> <emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis></p>
<p>Я́ко звезда́ све́тла яви́ся непреле́стна,/ плене́нных свободи́тель, и ни́щих богати́тель, и боля́щих врач,/ Це́ркве побо́рник и оте́чества на́шего утвержде́ние.</p>
<p>Яви́ся в Росси́йстей земли́ чудотво́рец пресла́вен, Алекса́ндр Блаже́нный,/ я́ко всесве́тел свети́льник, сия́я во всем ми́ре/ и во мра́це страсте́й озаря́я вся.</p>
<p>Досточу́дная и пресла́вная па́мять твоя́/ возсия́ в Росси́йстей земли́, блаже́нне,/ и ра́достно ве́рных весели́т собо́ры.</p>
<p>Отверзо́шася тебе́ две́ри еде́мския,/ и несказа́нен свет и трисия́нен возсия́, блаже́нне, в неподви́жимем Ца́рствии Небе́снем,/ и пра́ведных весе́лие прия́л еси́, ра́дуяся.</p>
<p><red>Богоро́дичен:</red> Ме́ртвости и тли изба́вила еси́ челове́чество,/ естество́м бо Жизнода́вца и Бо́га без се́мене родила́ еси́, Де́во Всенепоро́чная,/ на благодея́ние восхваля́ющих Тя ве́рно.</p>
<p><red>Пе́снь 6</red></p>
<p><red>Ирмо́с:</red> <emphasis>Глас глаго́л моле́бных/ от боле́зненныя, Влады́ко, души́ услы́шав,/ от лю́тых мя изба́ви:/ Еди́н бо еси́ на́шего спасе́ния вино́вен.</emphasis></p>
<p>Блаже́ни вси, упова́ющии на Го́спода, я́ко гора́ Сио́н, не подви́жатся во век:/ Госпо́дь бо прибе́жище им, Госпо́дь спасе́ние,/ в де́нь, во́ньже призову́т, посети́т их.</p>
<p>В де́нь печа́ли сы́ном гони́мый Дави́д возопи́ ко Го́споду, и от бед изба́вил е́сть его́,/ и в Сио́не па́ки, от него́же изгна́н бы́сть, просла́ви Бо́га спаса́ющаго./ Прогна́ сицеву́ю находя́щую ско́рбь от своего́ достоя́ния Всевы́шний Госпо́дь,/ отврати́вый отцегони́тельное кровопроли́тие,/ те́мже и мы ны́не его́ в Росси́йстем Сио́не просла́вим.</p>
<p>Даде́ мир преде́лом твои́м, Росси́е, Госпо́дь,/ да не бу́дет стужа́яй тебе́, меч чу́ждый да не устраша́ет тя:/ Вы́шний бо огради́ кре́пкою руко́ю концы́ земли́ твое́й.</p>
<p><red>Ин</red></p>
<p><red>Ирмо́с:</red> <emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis></p>
<p>От пречестна́го ко́рене изра́сл еси́ ве́твь, пресла́вне,/ и благоче́стно на земли́ пожи́л еси́,/ и прия́телище чи́сто Ду́ха яви́лся еси́,/ освяща́я ве́рою притека́ющия ти, блаже́нне.</p>
<p>Весе́лия дне́сь испо́лнися вся Росси́йская земля́/ в наро́читый де́нь пра́здника пресла́внаго чудотво́рца, Алекса́ндра блаже́ннаго:/ соблюда́ет бо оте́чество свое́ вы́ну ненаве́тно.</p>
<p>Сиро́т и вдов засту́пника и в беда́х непобори́маго помо́щника,/ пе́сньми Алекса́ндра ублажи́м, сла́вяще:/ пра́зднующих бо па́мять его́ ве́село от бед избавля́ет и скорбе́й.</p>
<p><red>Богоро́дичен:</red> Су́щи пресвяты́й храм, Богоро́дице,/ Исто́чник родила́ еси́, Всенепоро́чная, неисчерпа́емый, Влады́чице.</p>
<p><red>Конда́к, глас 8.</red></p>
<p><red>Подо́бен:</red> А́ще и во Гроб:</p>
<p>Укрепи́вый Дави́да на Голиа́фа,/ укрепи́л еси́ и во́инство Росси́йское,/ в простоте́ се́рдца служа́щее Ти/ и о и́мени Твое́м подвиза́ющееся,/ благодея́ния Твоя́ прославля́ющее,/ щедро́ты Твоя́ сим дарова́л еси́, Христе́ Бо́же;/ Ты бо наде́жда на́ша, и спасе́ние, и непобеди́мая побе́да.</p>
<p><red>И́кос:</red></p>
<p>Сам, Го́споди, созда́л еси́ прему́дрость, и ви́дел еси́, и исче́л ю,/ и изли́л еси́ ю́ на вся дела́ Твоя́ со вся́кою пло́тию по щедро́там Твои́м,/ по дая́нию Твоему́ дарова́л еси́./ Ты, и ве́рныя лю́ди Твоя́ от сокро́вищ Свои́х умудри́вый,/ и́ми Росси́йское во́инство во бра́нех прему́дро наста́вил еси́./ Те́мже ны́не торже́ственными пе́сньми Твою́ прему́дрость воспева́ем/ и благодари́м Тя, премно́гия нам дарова́вшаго побе́ды.</p>
<p><red>Пе́снь 7</red></p>
<p><red>Ирмо́с:</red> <emphasis>Вети́и яви́шася о́троцы любому́дрейшии дре́вле,/ от богоприя́тныя бо ду́ши, богосло́вяще устна́ми, поя́ху:/ Пребоже́ственный отце́в и наш Бо́же,/ благослове́н еси́.</emphasis></p>
<p>Я́коже амаза́и ре́ша: о Дави́де, мир тебе́ и помо́щником твои́м;/ та́ко и ны́не бра́вшиися с на́ми глаго́лют:/ мир тебе́, держа́во Росси́йская, Бог твой Помо́щник тебе́; Ему́же зове́м:/ Бо́же, благослове́н еси́.</p>
<p>Упоко́й преде́лы на́ша Госпо́дь сил, да́вый мир достоя́нию Своему́;/ входя́щим и исходя́щим на мо́ре, без стра́ха и печа́ли коры́сти своя́ собира́йте,/ Бог бо наш отъя́т ско́рбь ра́тную, Ему́же зове́м:/ Бо́же, благослове́н еси́.</p>
<p>Прииди́те, возвели́чим чу́дная дела́ Бо́жия:/ ка́ко смире́нных нас вознесе́, ка́ко уничиже́нных просла́ви,/ ка́ко победи́тельным венце́м увенча́ и ми́ром огради́,/ и радостотво́рно возопии́м:/ Бо́же оте́ц на́ших, благослове́н еси́.</p>
<p><red>Ин</red></p>
<p><red>Ирмо́с:</red> <emphasis>От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н</emphasis> <emphasis>еси́.</emphasis></p>
<p>Дне́сь Це́рковь Христо́ва, пра́зднующи Алекса́ндрово торжество́,/ соше́дшимся вои́стинну источа́ет благода́ть,/ приле́жно моля́щимся и любо́вию пою́щим его́.</p>
<p>Во всех страна́х Росси́йских произы́де веща́ние,/ я́ко яви́ся в них чудотво́рец пресла́вен,/ источа́я исцеле́ний мно́жество всем пою́щим те́пле.</p>
<p>Чудесы́ у́бо твои́ми, я́ко цвет, процве́л еси́, блаже́нне,/ и исцеле́ния подава́еши притека́ющим в кров твой, му́дре и досточу́дне.</p>
<p><red>Богоро́дичен:</red> От де́вственных ложе́сн Твои́х вопло́щся,/ Бог яви́ся на спасе́ние на́ше./ Те́мже Тя ма́терь ве́дуще, Богоро́дице, правове́рно вопие́м ему́:/ оте́ц на́ших Бо́же, благослове́н еси́.</p>
<p><red>Пе́снь 8</red></p>
<p><red>Ирмо́с:</red> <emphasis>Неизрече́нною му́дростию соста́вльшаго вся́ческая Бо́га Сло́ва/ и от не су́щих во е́же бы́ти приве́дшаго,/ благослови́те, дела́, я́ко Го́спода,/ и превозноси́те во вся ве́ки.</emphasis></p>
<p>Госпо́дь кре́пость лю́дем Свои́м даде́,/ Госпо́дь научи́ пе́рсты на́ша на бра́нь и ру́це на ополче́ние,/ торже́ственными нас украси́в побе́дами,/ и благословля́ет ны́не лю́ди Своя́ ми́ром./ Его́же благослови́м и превозно́сим во вся ве́ки.</p>
<p>О, непостижи́маго ума́ Твоего́, Влады́ко!/ Не́сть, и́же сопротивоста́нет во́ли Твое́й:/ и́хже бо предуста́вил еси́ просла́вити,/ вся ухищре́ния, на них соплета́емая, отвраща́еши./ Чудоде́йствие Твое́ сие́, на нас собы́вшееся, ви́дим/ и, славосло́вяще, превозно́сим Тя во ве́ки.</p>
<p>Хоте́сте, окре́стнии наро́ди, от нас утаи́ти иску́сство во́инское,/ мно́го о сем труди́стеся, но не возмого́сте,/ Творя́й держа́ву мы́шцею Свое́ю Госпо́дь,/ низлага́яй си́льныя со престо́л и вознося́й смире́нныя,/ откры́ пред на́ми пра́вду свою́, изъяви́ и научи́ ва́ми сокрыва́емая./ Ему́же благода́рственная ны́не прино́сим и просла́вим во вся ве́ки.</p>
<p><red>Ин</red></p>
<p><red>Ирмо́с: </red><emphasis>Богоглаго́ливии о́троцы, в пещи́/ со огне́м пла́мень попира́юще, поя́ху:/ благослови́те, дела́ Госпо́дня, Го́спода.</emphasis></p>
<p>Тебе́ в чудесе́х сла́вна Росси́йским страна́м показа́ Бог, Алекса́ндре,/ и украси́ тя Небе́сными да́ры,/ Того́ моли́ поми́ловати всех нас.</p>
<p>Я́ко у́тро, я́ко де́нь све́тлый твой пра́здник яви́ся,/ просвеща́я на́ша се́рдца и всех с ве́рою восхваля́ющих тя, Алекса́ндре пресла́вне.</p>
<p>Де́нь торжества́ и пра́здник весе́лия наста́,/ стеце́мся, ве́рнии, очи́стивше вку́пе ду́ши и телеса́:/ се бо нас призыва́ет Алекса́ндр Боже́ственный.</p>
<p><red>Богоро́дичен:</red> О́бразы нося́щи дре́вле Рождества́ Твоего́, Де́во Ма́ти,/ пе́щь у́бо ю́ношей не опали́,/ та́кожде и о́гнь Боже́ственный утро́бы Твое́й, Чи́стая.</p>
<p><red>Припе́вы на 9-й пе́сни:</red></p>
<p>Велича́й, душе́ моя́,/ Триипоста́снаго Влады́ку, научи́вшаго, и вразуми́вшаго, и сохраня́ющаго ны во бра́ни.</p>
<p>Велича́й, душе́ моя́,/ Превы́шняго Го́спода сил, даю́щаго кре́пость лю́дем Свои́м.</p>
<p>Удиви́теся с на́ми, окре́стныя страны́, и просла́вите Го́спода,/ смире́нныя сла́вою и че́стию венча́вшаго.</p>
<p>О Влады́ко непостижи́ме, Держа́во, Кре́посте и Си́ло на́ша!/ За вся, я́же сотвори́л еси́ с на́ми, благода́рно воспева́ем Тя.</p>
<p><red>Пе́снь 9</red></p>
<p><red>Ирмо́с:</red> <emphasis>От земноро́дных кто слы́ша таково́е/ или́ кто ви́де когда́, я́ко Де́ва обре́теся, во чре́ве иму́щая/ и безболе́зненно Младе́нца поро́ждшая?/ Таково́е Твое́ чу́до, и Тя, Чи́стая Богоро́дице, велича́ем.</emphasis></p>
<p>Возведе́м у́мнеи о́чи се́рдца на́шего ко Всеси́льному Бо́гу на́шему/ и принесе́м моли́твы вседу́шныя и моле́ния приле́жная,/ я́ко посети́ нас ми́лостию Свое́ю,/ яви́ нам, смире́нным, вели́кую и бога́тую ми́лость, Его́же велича́ем.</p>
<p>Благоутро́бия неизсле́димая пучи́но, Влады́ко,/ прославля́ем чуде́сная дела́ Твоя́, я́вльшаяся на нас и в ро́де на́шем:/ от ве́ка бо сокрове́нное Твое́ о нас смотре́ние во дни сия́ я́вственно показа́л еси́,/ всеси́льною десни́цею Твое́ю безси́льных нас совоздви́г,/ да благодари́м и велича́ем Тя, Бо́га на́шего.</p>
<p>Славосло́вим Тя, Бо́га, Безнача́льнаго Отца́,/ благоутро́бнаго в щедро́тах Твои́х,/ вся зла́я от нас отврати́вшаго,/ побе́ды и одоле́ния на проти́вящихся нам дарова́вшаго,/ торже́ственными венцы́ украси́вшаго, и во всежела́емый поко́й вве́дшаго,/ и от всех злых нас избавля́ющаго.</p>
<p><red>Ин</red></p>
<p><red>Ирмо́с:</red> <emphasis>Ужасе́ся о сем Не́бо,/ и земли́ удиви́шася концы́,/я ́ко Бог яви́ся челове́ком пло́тски  и чре́во Твое́ бы́сть простра́ннейшее Небе́с./ Тем</emphasis> <emphasis>Тя, Богоро́дицу,/ А́нгелов и челове́к чинонача́лия велича́ют.</emphasis></p>
<p>Твое́ свято́е преставле́ние дне́сь све́тло пра́зднуем,/ испо́лни ра́дости и весе́лия восхваля́ющия тя, Алекса́ндре великоимени́те.</p>
<p>Ве́лий щит и кре́пость в Росси́йстей земли́, Алекса́ндре, обре́лся еси́,/ правосла́вным же лю́дем на́шим похвале́ние,/ и ны́не мо́лимся ти:/ сохраня́й оте́чество твое́ от язы́ка чужда́го.</p>
<p>Незаходи́маго све́та луча́ми во тьме́ су́щим сия́я, сла́вне,/ к просвеще́нию весе́лия наста́ви ны, пою́щия тя.</p>
<p>Блаже́нне Алекса́ндре, ка́ко тя возмо́жем воспе́ти досто́йно?/ Не мо́жет бо язы́к изглаго́лати твоя́ разли́чная исцеле́ния, и мно́гая дарова́ния, и чудеса́,/ я́же подава́еши насле́дию твоему́.</p>
<p><red>Богоро́дичен:</red> Я́ко у́тро, те́мным и блудя́щим, Де́во,/ возсия́ Пра́вды Со́лнце, Христо́с,/ Его́же на рука́х Твои́х носи́ла еси́, Чи́стая.</p>
<p><red>Свети́лен.</red></p>
<p><red>Подо́бен:</red> Жены́, услы́шите:</p>
<p>Слы́шана бы́сть в све́йских страна́х превели́кая Сла́ва твоя́, Алекса́ндре,/ я́ко еди́нем му́жественным и́менем твои́м устраша́хуся сопроти́внии,/ и ны́не, блаже́нне, враги́ на́ша неви́димо устраша́й,/ ополча́ющияся на христолюби́вое твое́ во́инство.</p>
<p><red>Сла́ва, и ны́не:</red></p>
<p>Изба́вивый ны от вла́сти те́мныя/ и преста́вивый в Ца́рство любве́ Сы́на Твоего́, Бо́же наш,/ преведы́й от тьмы́ неве́дения ко све́ту благоразу́мия и сла́вы/ и имени́ты сотвори́вый по всей земли́,/ Тебе́ и ны́не про́сим:/ да я́коже сохрани́л и возвы́сил еси́ нас всеси́льною Твое́ю десни́цею,/ то́южде защища́й, избавля́й и содержи́.</p>
<p><red>На хвали́тех стихи́ры свята́го, глас 8.</red></p>
<p><red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ Ми́ром облада́яй оставля́ет мир,/ скипетроно́сец Росси́йский отлага́ет ски́петр,/ совлача́ется порфи́ры/ и гро́бною покрыва́ется плащани́цею,/ венча́нная глава́ кня́жескую диади́му с себе́ низлага́ет,/ вре́менное ца́рство оставля́ет на земли́,/ о ве́чном изве́стен на Небеси́,/ иде́же венча́ся ца́рскою диади́мою.</p>
<p>О, ко́ль мно́гия враги́ победи́л еси́,/ прехра́брый во́ине Иису́с Христо́в!/ Ви́димыя — мече́м и благоче́стием,/ неви́димыя — моли́твою,/ пло́ть — воздержа́нием,/ мир — отверже́нием ми́ра,/ и та́ко, пресла́вный победи́тель, на Не́бо возше́л еси́.</p>
<p>Научи́л еси́ нас прему́дрым де́лом твои́м:/ ничто́же мо́жем изнести́ от ми́ра сего́,/ во́ньже ничто́же внесо́хом./ Того́ ра́ди оста́вив вре́менная,/ возжела́л еси́ Небе́сных,/ я́же насле́див,/ и нам о́нех не лиши́тися моли́, мо́лимся.</p>
<p><red>Сла́ва, глас то́йже:</red></p>
<p>По́двигом до́брым подвиза́лся еси́,/ тече́ние сконча́л, ве́ру соблю́л еси́,/ благове́рный кня́же Алекса́ндре,/ про́чее же соблюде́ся тебе́ вене́ц пра́вды,/ и́мже венча́ тя и́стинный Мздовоздая́тель./ Того́ моли́, преблаже́нне,/ вруче́нному тебе́ ста́ду,/ сы́ном Росси́йским, спасти́ся.</p>
<p><red>И ны́не, глас 3:</red></p>
<p>Тебе́, Бо́га, хва́лим,/ Твоя́ благода́ти испове́дуем, Бо́же наш,/ Твоя́ щедро́ты благода́рственным се́рдцем превозно́сим,/ прогна́вшаго мра́чный о́блак бра́ни/ и вве́дшаго ны во сла́дкий свет ве́чнаго ми́ра,/ во́инство Росси́йское во бране́х прему́дростию испо́лнившаго/ и росси́йскими корабли́ Балтийское мо́ре украси́вшаго,/ град сей в че́сть апо́стола Петра́ воздви́гшаго и просла́вившаго/ и пото́ком сла́дости Твое́й нас насыща́ющаго,/ и, благодаря́ще, вопие́м:/ о Влады́ко Всеще́дрый!/ Укрепи́ и утверди́ сия́, и́же дарова́л еси́ нам, в род и род,/ и спаси́ ду́ши на́ша.</p>
<p><red>НА ЛИТУРГИ́И</red></p>
<p><red>Блаже́нны от кано́на пра́здника, пе́снь 3-я, и свята́го, пе́снь 6-я, на 8. Проки́мен пра́здника, глас 7:</red> Госпо́дь кре́пость лю́дем Свои́м даст,/ Госпо́дь благослови́т лю́ди Своя́ ми́ром. <red>Стих:</red> Принеси́те Го́сподеви, сы́нове Бо́жии, принеси́те Го́сподеви, сы́ны о́вни. <red>Свята́го, глас 7:</red> Честна́ пред Го́сподем/ сме́рть преподо́бных его́.</p>
<p><red>Апо́стол в благодаре́ние о ми́ре.</red></p>
<p>К Кори́нфяном Посла́ния свята́го апо́стола Па́вла чте́ние:</p>
<p>Бра́тие,/ благода́ть вам и мир от Бо́га, Отца́ на́шего и Го́спода Иису́са Христа́./ И́же е́сть мир наш, сотвори́вый обоя́ еди́но/ и средосте́ние огра́ды разори́вый вражду́./ И́же не́сть нестрое́ния Бог, но ми́ра, я́ко во всех Це́рквах святы́х./ Держи́теся у́бо любве́, ревну́йте же духо́вным./ Любы́ долготерпи́т, милосе́рдствует,/ любы́ не зави́дит,/ любы́ не превозно́сится, не горди́тся,/ не безчи́нствует, не и́щет своя́ си́, не раздража́ется,/ не мы́слит зла, не ра́дуется о непра́вде,/ ра́дуется же о и́стине./ Вся лю́бит, всему́ ве́ру е́млет, вся упова́ет, вся терпи́т./ Любы́ николи́же отпа́дает./ Про́чее же, бра́тие, ра́дуйтеся, соверша́йтеся, утеша́йтеся,/ то́жде му́дрствуйте, мир име́йте,/ и Бог любве́ и ми́ра бу́дет с ва́ми.</p>
<p><red>Други́й апо́стол свято́му, зача́ло 213.</red></p>
<p><red>Ева́нгелие в благодаре́ние о ми́ре, от Иоа́нна.</red></p>
<p>Рече́ Госпо́дь Свои́м ученико́м:/ мир оставля́ю вам, мир Мой даю́ вам,/ не я́коже мир дае́т, Аз даю́ вам./ За́поведь но́вую даю́ вам, да люби́те друг дру́га,/ я́коже возлюби́х вы, да и вы люби́те себе́./ О сем разуме́ют вси, я́ко Мои́ ученицы́ есте́,/ а́ще любо́вь и́мате между́ собо́ю./ Я́коже возлюби́ Мя Оте́ц, и Аз возлюби́х вас,/ бу́дите в любви́ Мое́й./ А́ще за́поведи моя́ соблюде́те, пребу́дете в любви́ Мое́й,/ я́коже Аз за́поведи Отца́ Моего́ соблюдо́х и пребыва́ю в любви́ его́./ Сия́ глаго́лах вам, да ра́дость моя́ в вас бу́дет,/ и ра́дость ва́ша испо́лнится./ Бо́льше сея́ любве́ никто́же и́мать,/ да кто ду́шу свою́ полжи́т за дру́ги своя́./ Вы дру́зи Мои́ есте́, а́ще твори́те, ели́ка Аз запове́даю вам./ Не вы Мене́ избра́сте, но Аз избра́х вас/ и полжи́х, да вы и́дете и плод принесе́те, и плод ваш пребу́дет,/ да, его́же а́ще проси́те от Отца́ во И́мя Мое́,/ даст вам.</p>
<p><red>Ева́нгелие свято́му, от Матфе́я, зача́ло 43. Прича́стен пра́здника:</red> Похвали́, Иерусали́ме, Го́спода,/ хвали́ Бо́га твоего́, Сио́не. <red>Свята́го:</red> В па́мять ве́чную бу́дет пра́ведник: Аллилу́ия, <red>три́жды.</red></p>
<p><red>Моли́тва</red></p>
<p>Ско́рый помо́щниче всех усе́рдно к тебе́ прибега́ющих и те́плый наш пред Го́сподем предста́телю, святы́й благове́рный кня́же Алекса́ндре! При́зри ми́лостивно на ны, недосто́йныя, мно́гими беззако́нии непотре́бны себе́ сотво́ршия, к ра́це моще́й твои́х<a type="note" xlink:href="#note48">48</a> ны́не притека́ющия и из глубины́ се́рдца к тебе́ взыва́ющия: ты в житии́ свое́м ревни́тель и защи́тник Правосла́вныя ве́ры был еси́, и нас в ней те́плыми твои́ми моли́твами непоколеби́мы утверди́. Ты вели́кое, возложе́нное на тя служе́ние тща́тельно проходи́л еси́, и нас твое́ю по́мощию пребыва́ти коего́ждо, в не́же при́зван е́сть, наста́ви. Ты, победи́в полки́ супоста́тов, от преде́лов Росси́йских отгна́л еси́, и на нас ополча́ющихся всех ви́димых и неви́димых враго́в низложи́. Ты, оста́вив тле́нный вене́ц ца́рства земна́го, избра́л еси́ безмо́лвное житие́, и ны́не, пра́ведно венце́м нетле́нным увенча́нный, на Небесе́х ца́рствуеши, исхода́тайствуй и нам, смире́нно мо́лим тя, житие́ ти́хое и безмяте́жное и к ве́чному Ца́рствию ше́ствие неукло́нное твои́м предста́тельством устро́й нам. Предстоя́ же со все́ми святы́ми Престо́лу Бо́жию, моли́ся о всех правосла́вных христиа́нех, да сохрани́т их Госпо́дь Бог Свое́ю благода́тию в ми́ре, здра́вии, долгоде́нствии и вся́ком благополу́чии в должа́йшая ле́та, да при́сно сла́вим и благослови́м Бо́га, в Тро́ице Святе́й сла́вимаго Отца́, и Сы́на, и Свята́го Ду́ха, ны́не, и при́сно, и во ве́ки веко́в. Ами́нь.</p>
<p><red>Перенесение мощей благоверного князя Александра Невского</red> состоялось 30 августа́ 1724 года из Рождественского монастыря г. Владимира в Троицкий монастырь г. Санкт-Петербурга.</p>
</section>
