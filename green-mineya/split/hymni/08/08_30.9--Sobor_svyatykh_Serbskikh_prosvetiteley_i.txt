<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title><p>Собо́р святы́х Сербских просвети́телей и учи́телей</p>
</title><p><red>НА МА́ЛОЙ ВЕЧЕ́РНИ</red></p>
<p><red>На</red> Го́споди, воззва́х: <red>стихи́ры, глас 1.</red></p>
<p><red>Подо́бен:</red> Небе́сных чино́в:</p>
<p>Взя́сте на ра́мо Крест Христо́в/ и распя́стеся ми́ру,/ преподо́бнии отцы́, святи́телие всеблаже́ннии,/ и после́довасте стопа́м созда́вшаго от несу́щих вся Бо́жия Сло́ва,/ Его́же моли́те, да прии́мем грехо́в проще́ние/ и насле́дницы бу́дем жи́зни ве́чныя.</p>
<p>Яви́стеся сокро́вище доброде́телей/ и вся в уме́ты вмени́сте, я́же в ми́ре кра́сная,/ Христо́вою любо́вию распаля́емии,/ иска́сте я́же Бо́гу уго́дная, до́блии па́стырие,/ сего́ ра́ди бы́сте жи́телие Ца́рствия Небе́снаго,/ всегда́ о нас моля́щеся,/ да бу́дем и мы того́ соприча́стницы.</p>
<p>Безстра́стия бы́вше кра́снии сосу́ди,/ отцы́ преблаже́ннии,/ чуде́с исто́чницы,/ кре́пцыи столпи́ мона́шествующих,/ де́монов прогони́телие/ и страсте́й душепа́губных цели́телие,/ сего́ ра́ди пе́сньми почита́ем вы, наста́вницы на́ши прему́дрии,/ моли́теся Христу́ Бо́гу, да спасе́т ду́ши на́ша.</p>
<p><red>Сла́ва, глас 5:</red></p>
<p>Кто дово́лен похвали́ти таковы́я служи́тели,/ возсия́вшия в се́рбстей земли́ напосле́док лет,/ благода́тию бо Ду́ха Свята́го/ чуде́с исцеле́ний дар прие́мше от Бо́га/ и свои́х теле́с нетле́ние,/ нам же у Христа́ про́сят грехо́в проще́ния/ и ве́лия ми́лости.</p>
<p><red>И ны́не, Богоро́дичен:</red></p>
<p>Под кров Твой, Де́во Госпоже́, прибега́ем,/ вси ро́ди челове́честии,/ просвети́ нас све́том рождества́ Твоего́,/ гре́шныя рабы́ Твоя́,/ моля́щияся Ти приле́жно,/ и, кла́няющеся пречи́стому о́бразу Твоему́,/ про́сим ве́лия ми́лости.</p>
<p><red>На стихо́вне стихи́ры, глас 2.</red></p>
<p><red>Подо́бен:</red> До́ме Евфра́фов:</p>
<p>Дом и жили́ще/ Ду́ха Пресвята́го,/ преподо́бнии отцы́, есте́,/ те́мже и нас до́мы Того́ соде́лайте,/ святу́ю ва́шу па́мять почита́ющих.</p>
<p><red>Стих:</red> Честна́ пред Го́сподем/ сме́рть преподо́бных его́.</p>
<p>Преподо́бнии отцы́ и святи́телие всеблаже́ннии,/ не преста́йте моля́щеся о при́сных ва́ших ча́дех,/ и́хже нетле́нием теле́с ва́ших возвесели́сте,./ я́ко да вси честну́ю па́мять ва́шу/ ра́достно почита́ем.</p>
<p><red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Моли́теся приле́жно за ны, наста́вницы на́ши,/ я́ко да изба́вимся от бед и скорбе́й,/ я́же на ны нахо́дят,/ ускори́те, святи́и, на по́мощь нам,/ и́же по до́лгу вас ублажа́ем.</p>
<p><red>Сла́ва, глас 3:</red></p>
<p>Мног труд, ходя́ще те́сным путе́м в житии́ свое́м,/ претерпе́ли есте́, отцы́ преподо́бнии,/ те́мже пришли́ есте́ в ти́хое приста́нище/ и ра́дость неизрече́нную,/ иде́же ли́цы пра́ведных веселя́тся,/ явля́ющеся нам, ча́дом свои́м,/ я́ко мздоприя́телие трудо́в свои́х.</p>
<p><red>И ны́не, Богоро́дичен, глас то́йже:</red></p>
<p>Пренепоро́чная Ма́ти,/ покланя́ющеся Преве́чному Младе́нцу,/ незаходи́мому све́ту Христу́,/ мо́лимся, моли́ Сы́на Твоего́ и Бо́га на́шего/ спасти́ ны от лю́тых зол и тле́ния сме́ртнаго,/ я́ко да зове́м Ти:/ ра́дуйся, Пресвята́я Ма́ти Христа́ Бо́га на́шего.</p>
<p><red>Тропа́рь пи́сан на вели́цей вече́рни.</red></p>
<p><red>НА ВЕЛИ́ЦЕЙ ВЕЧЕ́РНИ</red></p>
<p>Блаже́н муж: <red>1-й антифо́н. На</red> Го́споди, воззва́х: <red>стихи́ры на 8, глас 4:</red></p>
<p>Со́лнца светле́йши, свяще́нная па́мять ва́ша,/ святи́телие всеблаже́ннии,/ ве́рным лю́дем ва́шим возсия́ дне́сь,/ Боже́ственными блиста́нии сих просвеща́ющи,/ Са́вво, предо́блий первопресто́льниче се́рбския земли́,/ Арсе́ние преосвяще́нне,/ архипа́стырие и учи́телие се́рбскаго ро́да,/ всех ве́рных ева́нгельски наставля́ете, отгоня́юще де́монов тьму́ от приходя́щих к вам,/ те́мже ублажа́ем вас и, моля́щеся умиле́нно, воспева́ем:/ отечестволюбцы и чудотво́рцы,/ предста́телие и моли́твенницы,/ моли́теся ко Го́споду, да спасе́т ду́ши на́ша.</p>
<p>Вои́стинну свяще́ннейший и Богоно́снии/ я́вльшеся, Боже́ственнии отцы́,/ пома́занием Свята́го Ду́ха обложе́ннии,/ и све́тло всегда́ входя́ще, сла́внии, во свята́я святы́х,/ све́тлостьми богонача́льными облиста́еми благода́тию,/ поуча́юще ны спаси́тельным та́йнам,/ я́ко священнота́йнии су́ще се́рбстии первопресто́льницы,/ со дерзнове́нием моли́теся о душа́х на́ших.</p>
<p>Се́рбстии святи́телие Богому́дрии,/ прославля́ем вас, я́ко святы́х Бо́жиих,/ зане́ земля́ вас не потаи́ла е́сть,/ но Бог откры́ сла́вная чудеса́ ва́ша,/ нетле́нием теле́с ва́ших, ми́ро исцеле́ния источа́ющих,/ тому́, святи́и, помоли́теся/ дарова́ти душа́м на́шим мир и ве́лию ми́лость.</p>
<p>Житие́ ва́ше просия́ доброде́телей блиста́нии,/ и́миже ве́рныя просвеща́ете,/ отгоня́юще бу́рю пре́лести лука́ваго,/ те́мже во и́стине яви́стеся светоза́рное со́лнце,/ священнонача́льницы блаже́ннии,/ всели́вшеся та́мо, иде́же сия́ет свет невече́рний,/ сы́нове дне благода́тию Свята́го Ду́ха есте́;/ сего́ ра́ди, чту́ще ва́шу святоле́пную па́мять,/ соверша́ем пра́здник и, веселя́щеся, вас ублажа́ем.</p>
<p>Я́ко зве́зды многосве́тлыя,/ утверди́стеся в сердца́х своего́ наро́да,/ прехва́льнии святи́телие,/ мир украша́юще, всечестни́и отцы́,/ и сей луча́ми догма́тов благове́рия просвети́вше,/ отгоня́ете ересе́й тьму́;/ сего́ ра́ди и мы, ча́да ва́ша, Са́вво вторы́й со Иоанни́кием прему́дрым, мо́лимся:/ изба́вите от тли и бед/ творя́щих с ве́рою всечестну́ю па́мять ва́шу.</p>
<p>Сия́нии духо́вными просвети́сте род се́рбский,/ лучеза́рная со́лнца яви́стеся,/ Никоди́ме, Дании́ле, Ефре́ме, Спиридо́не, со Иоанни́кием Богодухнове́нным,/ я́ко лучи́, во вся концы́ земли́ проходя́ще,/ ве́рных се́рдца просвеща́ете, треблаже́ннии отцы́ на́ши;/ сего́ ра́ди, припа́дающе, мо́лимся:/ прогоняйте, Богоно́сцы, па́губу неве́рия и злы́я е́реси от достоя́ния своего́/ си́лою от Де́вы Возсия́вшаго.</p>
<p>Апо́столом равнопропове́дателие,/ святи́телем единому́дреннии,/ по́стником сподви́жницы,/ па́стырие су́ще Богоизбра́ннии,/ ми́лости благоутро́бия пода́телие,/ се́рбстии первопресто́льницы,/ досто́йно восхваля́юще, ублажа́ем вас, отце́в на́ших,/ Арсе́ние, Евста́фие, Иа́кове,/ Дании́ле, Са́вво, Ни́коне,/ Мака́рие, Кири́лле с Макси́мом преосвяще́нным,/ я́ко А́нгелом собесе́дницы/ и моли́твенницы о душа́х на́ших.</p>
<p>Духо́вною благода́тию, отцы́ преподо́бнии,/ отыми́те неду́ги и стра́сти,/ отгоня́юще от нас ду́хи лука́выя,/ и, просвеща́юще ве́рныя,/ обраща́йте неве́рныя в ве́ру святу́ю Правосла́вную/ блиста́нии чуде́с ва́ших,/ мы же, дне́сь немо́лчными гла́сы/ воспева́юще пресве́тлую ва́шу па́мять, мо́лимся:/ моли́те Христа́ Бо́га, да спасе́т ду́ши на́ша.</p>
<p><red>Сла́ва, глас 1:</red></p>
<p>Ра́дуйся, ту́чнейшая Бо́жия горо́,/ славяносе́рбская Свята́я,/ усыре́нная Ду́хом, Патриархи́е,/ ра́дуйся, раю́, насажде́нный безсме́ртными святы́ми,/ в тебе́ бо благоволи́ всегда́ водворя́тися Бог наш/ с Пречи́стою ма́терию Свое́ю,/ обогаща́я тя чуде́с излия́нии от преподо́бных Свои́х.</p>
<p><red>И ны́не, Богоро́дичен, глас то́йже:</red></p>
<p>Егда́ просвеща́шася лю́дие Твой, Го́споди,/ тогда́ изво́лил еси́ да́ти Патриархи́и Се́рбстей о́браз Пресвяты́я ма́тере Свое́й,/ Ю́же воспева́юще, мо́лим,/ да спасе́т от злых враго́в язы́к се́рбский,/ и́же благоче́стно велича́ет от Нея́ Ро́ждшагося.</p>
<p><red>Вход. Проки́мен дне. И чте́ния 3.</red></p>
<p>При́тчей чте́ние <red>(главы́ 3 и 8):</red></p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти, не́жели зла́та и сребра́ сокро́вища./ Честне́йшая же е́сть ка́мений многоце́нных,/ все же честно́е недосто́йно ея́ е́сть./ Долгота́ бо дней и ле́та живота́ в десни́це ея́,/ в шу́ице же ея́ бога́тство и сла́ва,/ от уст ея́ исхо́дит пра́вда,/зако́н же и ми́лость на язы́це но́сит./ Послу́шайте у́бо мене́, о ча́да!/ честна́я бо реку́,/ и блаже́н челове́к, и́же пути́ моя́ сохрани́т:/ исхо́ди бо мои́, исхо́ди живота́,/ и уготовля́ется хоте́ние от Го́спода./ сего́ ра́ди молю́ вас/ и предлага́ю мой глас сыново́м челове́ческим:/ я́ко аз, прему́дрость, устро́их сове́т,/ и ра́зум, и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущии же мене́ обря́щут благода́ть./ Разуме́йте у́бо, незло́бивии, кова́рство,/ ненака́занный же, прилага́йте сердца́./ Послу́шайте мене́ и па́ки:/ честна́я бо реку́ и отве́рзу от усте́н пра́вая,/ я́ко и́стине поучи́тся горта́нь мой,/ ме́рзки же предо мно́ю устны́ лжи́выя./ С пра́вдою вси глаго́лы уст мои́х:/ ничто́же в них стро́потно, ниже́ развраще́нно./ Вся пра́ва су́ть разумева́ющим/ и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>При́тчей чте́ние <red>(главы́ 10 и 11):</red></p>
<p>Уста́ пра́веднаго ка́плют прему́дрость,/ язы́к же непра́веднаго поги́бнет./ Устне́ муже́й пра́ведных ка́плют благода́ти,/ уста́ же нечести́вых развраща́ются./ Ме́рила льсти́вая ме́рзость пред Го́сподем,/ вес же пра́ведный прия́тен ему́./ Иде́же а́ще вни́дет досажде́ние, та́мо и безче́стие,/ уста́ же смире́нных поуча́ются прему́дрости./ Соверше́ние пра́вых наста́вит их,/ и поползнове́ние отрица́ющихся упасе́т их./ Не по́льзуют име́ния в де́нь я́рости,/ пра́вда же изба́вит от сме́рти./ У́мер пра́ведный, оста́ви раска́яние,/ нару́чна же быва́ет и посмея́тельна нечести́вых па́губа./ Пра́вда непоро́чнаго исправля́ет пути́,/ в нече́стие же па́дает непра́вда./ Пра́вда муже́й пра́вых изба́вит их,/ безсове́тием же пленя́ются беззако́ннии./ Сконча́вшуся му́жу пра́ведну, не поги́бнет наде́жда,/ похвала́ же нечести́вых поги́бнет./ Пра́ведник от ло́ва убе́гнет,/ вме́сто же его́ предае́тся нечести́вый./ Во усте́х нечести́вых се́ть гра́жданом,/ чу́вство же пра́ведных благоспе́шное./ Во благи́х пра́ведных испра́вится град,/ и в поги́бели нечести́вых ра́дование./ Во благослове́нии пра́вых возвы́сится град,/ усты́ же нечести́вых раскопа́ется./ Руга́ется гра́жданом лише́нный ра́зума,/ муж же му́дрый безмо́лвие во́дит.</p>
<p>Прему́дрости Соломо́ни чте́ние</p>
<p><red>(глава́ 4):</red></p>
<p>Пра́ведник а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется,/ седи́на же е́сть му́дрость челове́ком,/ и во́зраст ста́рости житие́ нескве́рное./ Благоуго́ден Бо́гови быв, возлю́блен бы́сть/ и живы́й посреде́ гре́шник, преста́влен бы́сть./ Восхище́н бы́сть, да не зло́ба измени́т ра́зума его́/ или́ ле́сть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́сподеви душа́ его́,/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ поло́жше в помышле́нии таково́е,/ я́ко благода́ть и ми́лость в преподо́бных его́/ и посеще́ние во избра́нных его́.</p>
<p><red>На лити́и стихи́ры, глас 4:</red></p>
<p>Христоимени́тый гра́де, в Бо́зе лику́й,/ весели́ся, Патриархи́е Пе́кская, Митропо́лие се́рбская,/ содержа́нии, я́ко многоце́нное сокро́вище,/ в не́дрех свои́х святи́тели вели́кия,/ и́хже моли́твами, Христе́ Бо́же,/ поми́луй и спаси́ нас.</p>
<p>Ра́дуйтеся, честна́я пребыва́ния святи́телей преподо́бных,/ испо́лненная Ду́ха Боже́ственнаго,/ облагоуха́ющая чу́вствия душ и теле́с на́ших,/ и́миже восхо́дим на Не́бо,/ земны́я сла́сти отчужда́ющеся/ и ви́дяще Христа́, святы́м венцы́ подава́юща.</p>
<p>Прииди́те, правосла́внии се́рбстии собо́ри,/ прииди́те, ве́рнии, ве́сь язы́к се́рбский,/ прииди́те, се́рбская совокупле́ния,/ я́ко да всечестны́й пра́здник святи́телей се́рбских восхва́лим,/ и́же благоугоди́ша Творцу́ своему́,/ и с Дави́дом воспои́м:/ нам же зело́ че́стни бы́ша дру́зи Твои́, Го́споди,/ зело́ утверди́шася нача́льствия их/ Тобо́ю, Христе́ и Спаси́телю душ на́ших.</p>
<p>Ра́ки ва́ша вопию́т к Бо́гу,/ моли́тве ва́шей вспомоществу́ют доброде́тели ва́ша, Богоно́снии отцы́,/ свята́я же телеса́ ва́ша, я́ко хра́ми богоуго́дных душ,/ укрепля́ют благочести́выя лю́ди,/ и́же усе́рдно к вам вопию́т,/ да моли́те Христа́ Го́спода,/ я́ко спасти́ и просвети́ти ду́ши на́ша.</p>
<p><red>Сла́ва, глас 5:</red></p>
<p>Святи́и се́рбстии, просвети́телие и учи́телие,/ Симео́не мироточи́ве, Са́вво равноапо́стольне,/ Арсе́ние чудотво́рче, Са́вво вторы́й с Иоанни́кием,/ Евста́фием и Иа́ковом прему́дрым,/ прехва́льный Никоди́ме, Дании́ле, Ефре́ме,/ Иоанни́кие со пречу́дным Спиридо́ном,/ пресла́вный Са́вво тре́тий со Григо́рием Богоно́сным,/ преди́вный Кири́лле, Иоа́нне, Ни́коне,/ Мака́рие со пра́ведным Макси́мом,/ вси бо, раби́ бла́зи и ве́рни,/ добри́ же де́лателие виногра́да Христо́ва,/ тяготу́ дневну́ю сего́ жития́ му́дре претерпе́ли есте́,/ возраща́юще да́нный вам тала́нт и незави́девше по вас прише́дшим,/ те́мже и две́рь Небе́сная вам отве́рзеся,/ е́юже внидо́сте в ра́дость Влады́ки Христа́,/ моля́щеся о нас, ча́дех свои́х.</p>
<p><red>И ны́не, Богоро́дичен Одиги́трии, глас 8:</red></p>
<p>Богоро́дицу Мари́ю вси воспое́м:/ ра́дуйся, Ма́ти Бо́жия;/ ра́дуйся, ле́ствице одушевле́нная;/ ра́дуйся, купино́ неопали́мая;/ ра́дуйся, ста́мно всезлата́я;/ ра́дуйся, цве́те ве́ры;/ ра́дуйся, же́зле прозябы́й;/ ра́дуйся, злата́я кади́льнице;/ ра́дуйся, горо́ Бо́жия, Присе́нная, Де́во;/ ра́дуйся, разреше́ние кля́твы пе́рвыя Е́вы;/ ра́дуйся, престо́ле Госпо́день;/ ра́дуйся, многомоли́твенная красото́;/ ра́дуйся, Влады́чице.</p>
<p><red>На стихо́вне стихи́ры, глас 3.</red></p>
<p><red>Подо́бен:</red> Ве́лия Креста́:</p>
<p>Христо́ву ве́ру, я́ко свет на све́щнице,/ поста́висте, наста́вницы,/ просвеща́юще род наш и град сей,/ и мно́гих от неве́рия ко Христу́ приведо́сте,/ отцы́ преподо́бнии.</p>
<p><red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Красу́йся и лику́й, Се́рбская Патриархи́е,/ име́ющи в себе́ мо́щи преподо́бных святи́телей,/ отгна́вших от <red>Тебе</red>́ тьму́ неве́рия/ и просвети́вших тя све́том богоразу́мия,/ и́же мо́лятся Христу́ за вся лю́ди твоя́.</p>
<p><red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Ве́лие чу́до о вас зри́тся/ и у́жаса испо́лнено, отцы́ святи́и,/ ка́ко, погребе́ннии мно́гая ле́та,/ неруши́ма соблюдо́шася Блаже́нная телеса́ ва́ша,/ судьба́ми, и́миже ве́сть Сам Прославля́яй вас.</p>
<p><red>Сла́ва, глас 4:</red></p>
<p>А́нгельски пожи́вшия на земли́/ и А́нгелом равностоя́тели я́вльшияся на Небеси́,/ с ни́ми же наслажда́ющияся неизрече́нныя о́ныя добро́ты,/ достоблаже́нныя отцы́ на́ша, помо́щники и засту́пники те́плыя,/ прииди́те, ве́рнии, восхва́лим, си́це вопию́ще:/ ра́дуйся, Са́вво, со́лнцу подо́бный свети́льниче;/ ра́дуйся, Арсе́ние, зерца́ло и о́бразе всем се́рбским святи́телем;/ ра́дуйся, Са́вво вторы́й, подо́бный Моисе́ю во кро́тости;/ ра́дуйся, Никоди́ме, подо́бный проро́ку Илии́, до́блественный ревни́телю;/ ра́дуйся, Ефре́ме, ангелови́дный челове́че;/ ра́дуйся, Дании́ле, звездо́ у́тренняя, тьму́ неве́дения прогоня́ющая;/ ра́дуйся, Евста́фие, забра́ло необори́мое от враг ви́димых и неви́димых;/ ра́дуйся, Спиридо́не, цевни́це духо́вная;/ ра́дуйся, Григо́рие Богодухнове́нне;/ ра́дуйся, Мака́рие преблаже́нне;/ ра́дуйся, Макси́ме преосвяще́нне;/ ра́дуйтеся, вси первопресто́льницы се́рбския земли́;/ ра́дуйтеся, земни́и а́нгели и Небе́снии челове́цы;/ ра́дуйтеся, благоуха́ннии цве́ти ра́йстии;/ра́дуйтеся, пребога́тая сокро́вища, сокрове́нная в земли́;/ ра́дуйтеся, би́серие многоце́ннии;/ ра́дуйся, похвало́ всея́ се́рбския земли́;/ ра́дуйтеся, покрови́телие всем притека́ющим к вам с ве́рою и любо́вию;/ ра́дуйся, красото́ патриа́ршеския Ла́вры;/ ра́дуйся, всем Це́рквам добро́то,/ до́брыми и богоуго́дными де́лы ва́шими украси́хомся;/ ра́дуйтеся, за всех христиа́н моли́твенницы;/ ра́дуйтеся, всему́ ми́ру свети́льницы.</p>
<p><red>И ны́не, Богоро́дичен, глас то́йже:</red></p>
<p>Дави́д, Боже́ственный и чу́дный проро́к,/ издале́ча прови́дя, глаго́лет:/ лицу́ Твоему́ помо́лятся бога́тии лю́дстии,/ мы же, ве́рнии, покланя́ющеся, лобыза́ем честну́ю ико́ну Твою́, Пречи́стая,/ и освящаем ду́ши и телеса́ своя́.</p>
<p><red>На благослове́нии хле́бов тропа́рь святы́х два́жды. И тропа́рь Одиги́трии:</red> К Богоро́дице приле́жно: <red>или́ </red>Богоро́дице, Де́во: <red>еди́ножды.</red></p>
<p><red>Тропа́рь святы́х, глас 4:</red></p>
<p>Первосвяти́телие Богоно́снии, отцы́ на́ши,/ я́ко просвети́телие се́рбстии,/ святи́и первопа́стырие и патриа́рси,/ и́стиннии храни́телие апо́стольских преда́ний,/ столпи́ непоколеби́мии,/ Правосла́вия наста́вницы,/ Влады́ку всех Христа́ моли́те/ мир вселе́нней дарова́ти/ и душа́м на́шим ве́лию ми́лость.</p>
<p><red>НА У́ТРЕНИ</red></p>
<p><red>На </red>Бог Госпо́дь: <red>тропа́рь святы́х, два́жды. </red>Сла́ва, и ны́не: <red>Одиги́трии или́ Богоро́дичен.</red></p>
<p><red>По 1-м стихосло́вии седа́лен, глас 3:</red></p>
<p>Столпи́ бы́сте Це́ркве Се́рбския непоколеби́мии, учи́телие Правосла́вия,/ бога́тство некра́домое благоче́стия яви́стеся, святи́телие всеблаже́ннии,/ безстра́стием просия́ ва́ше житие́,/ в ко́ем изъясня́ются уче́ния повеле́ний Христа́ Бо́га,/ Ему́же, преподо́бнии отцы́, моли́теся о спасе́нии душ на́ших.</p>
<p><red>Сла́ва, и ны́не, Богоро́дичен:</red></p>
<p>Лю́дие благочести́вии, правове́рнии собо́ри христоимени́тии,/ приступи́те ве́рно вси, Боже́ственному припа́дающе Бо́жия ма́тере о́бразу,/ и́мже исцеле́ния боля́щим ра́достно подава́ет,/ уязвля́ет же злосла́вныя, я́ко стрела́ от лука́,/ нас всех веселя́щи светови́дно/ и благода́тию озаря́ющи моли́твами Свои́ми.</p>
<p><red>По 2-м стихосло́вии седа́лен, глас 4:</red></p>
<p>Нам, я́ко при́сным свои́м, напосле́док яви́стеся, вели́цыи святи́телие,/ те́лом нетле́нии, утвержда́юще в нас наде́жду,/ я́ко и по сме́рти неотсту́пно ду́хом посеща́ете нас,/ те́мже, припа́дающе, мо́лимся:/ моли́теся о нас, почита́ющих любе́зно па́мять ва́шу,/ да изба́вимся от вся́ких зол моли́твами ва́шими.</p>
<p><red>Сла́ва, и ны́не, Богоро́дичен:</red></p>
<p>Да ликовству́ет све́тло ве́рных все мно́жество,/ рыда́ет же де́монское во́инство, ви́дяще многоиме́нно сия́ющия пра́здники Бо́жия ма́тере,/ Ю́же ублажа́ем, я́ко Богома́терь, Боже́ственными пе́сньми,/ иде́же бо богоприя́тно сла́вит ся Преблагослове́нная Богоро́дица Влады́чица, Богоизбра́нная Отрокови́ца,/ неприя́зни паде́ние, христиа́н же кре́пкое утвержде́ние.</p>
<p><red>По полиеле́и седа́лен, глас 4:</red></p>
<p>Прему́дрии учи́телие, се́рбскаго же ро́да покрови́телие,/ и́же сла́вяще Бо́га словесы́ и де́лы на земли́,/ да возвели́чатся дне́сь,/ я́ко спасе́ния всем нам споспе́шницы.</p>
<p><red>Сла́ва, и ны́не, Богоро́дичен:</red></p>
<p>Пречи́стая Твоя́ ико́на, Богоро́дице Де́во,/ врачевство́ всего́ ми́ра духо́вное,/ к не́йже прибега́ем, Тебе́ покланя́ющеся, почита́ем и лобыза́ем ю́,/ исцеле́ний благода́ть почерпа́юще от нея́,/ и неду́гов теле́сных и душе́вных страсте́й Твои́ми моли́твами свобожда́емся.</p>
<p><red>Та́же степе́нна, 1-й антифо́н 4-го гла́са.</red> Проки́мен, глас 4: Честна́ пред Го́сподем/ сме́рть преподо́бных его́. <red>Стих:</red> Что возда́м Го́сподеви о всех, я́же воздаде́ ми? Вся́кое дыха́ние<red>: Ева́нгелие от Иоа́нна, зача́ло 36.</red></p>
<p><red>По 50-м псалме́ стихи́ра, глас 6:</red></p>
<p>Боже́ственная благода́ть осеня́ет/ всечестны́я ра́ки моще́й ва́ших,/ преблаже́ннии архиере́и и учи́телие се́рбстии,/ те́мже и в воню́ ми́ра чуде́с ва́ших притека́юще,/ неду́гом исцеле́ния почерпа́ем,/ вопию́ще Христу́, просла́вльшему вы:/ Многоми́лостиве, поми́луй и спаси́ ду́ши на́ша.</p>
<p><red>Кано́н Богоро́дице со ирмосо́м на 6 и святы́м два кано́на на 8.</red></p>
<p><red>Кано́н святы́м, глас 8.</red></p>
<p><red>Пе́снь 1</red></p>
<p><red>Ирмо́с</red>: <emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis></p>
<p>Мно́гими содержи́мии напа́стьми,/ к вам прибега́ем, спасе́ние получи́ти,/ о вели́цыи святи́телие и патриа́рси,/ от лю́тыя ну́жды и бед спаси́те нас.</p>
<p>Страсте́й прило́зи и мно́гия печа́ли погубля́ют мою́ ду́шу,/ умири́те ю́, святи́телие, к Бо́гу ва́шими моли́твами/ преложи́в ея́ печа́ли на весе́лие.</p>
<p>Спа́са Христа́ моли́те, избра́ннии чудотво́рцы,/ Са́вво, Арсе́ние, Са́вво вторы́й с Никоди́мом прехва́льным,/ изба́витися нам от бед, скорбе́й и ва́рварскаго нахожде́ния ва́шими моли́твами.</p>
<p><red>Богоро́дичен:</red> Су́ще в ско́рбех и боле́знех,/ умиле́нно про́сим посеще́ния и промышле́ния Боже́ственнаго,/ его́же сподо́би нас, Богома́ти Влады́чице.</p>
<p><red>Ин кано́н святы́м, глас и ирмо́с то́йже.</red></p>
<p><red>Пе́снь 1</red></p>
<p>Вели́кия патриа́ршеския Ла́вры созда́теля в пе́снех почита́ю,/ я́ко нача́ток Боже́ственнаго смотре́ния в Се́рбии, святи́теля Са́вву со Арсе́нием,/ и́же о́браз и начерта́ние бы́ша святи́телем в се́рбстей земли́,/ во виде́ниих вку́пе же и дея́ниих.</p>
<p>Ко́е благодаре́ние, ко́е ли воздая́ние принесе́м святи́телем на́шим,/ и́же облагоде́тельствова́ша нас, о лю́дие се́рбстии?/ Воззри́м на до́брое сконча́ние их жития́,/ и́мже до́бре наставля́емся.</p>
<p>Сво́йственнаго у́бо им возноше́ния горе́,/ прилепля́ху сердца́ своя́ к Бо́гу,/ отчужда́ющеся любостяжа́ния сокро́вищ земли́,/ сего́ ра́ди Богому́дрении яви́шася храни́телие о́бщества и предста́телие,/ о́бщих у́бо и похва́л да сподо́бятся.</p>
<p><red>Богоро́дичен:</red> Тя, о́бщее любоче́стие на́шего естества́, сла́вим вси, Всенепоро́чная,/ я́ко еди́ными усты́ принося́ще Ти хвале́бную пе́снь велича́ния.</p>
<p><red>Катава́сия по уста́ву.</red></p>
<p><red>Пе́снь 3</red></p>
<p><red>Ирмо́с</red><emphasis>:</emphasis><emphasis> Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis></p>
<p>Засту́пницы се́рбскому ро́ду есте́, Бо́жии уго́дницы,/ сего́ ра́ди упра́вите стопы́ на́ша ко приста́нищу спасе́ния,/ зане́ вы есте́ ве́рным огражде́ние.</p>
<p>Мо́лим вас, святи́и чудотво́рцы, Ефре́ме, Иоанни́кие и Дании́ле,/ душе́вное смуще́ние и бу́рю печа́ли разори́ти,/ мир и безмяте́жие пода́ти нам моли́твами ва́шими.</p>
<p>Благи́м подража́телие, от Бо́га чудесы́ обогати́вшеся,/ всем нам помога́йте, моля́щеся Христу́ Го́споду,/ прославля́ющему Своя́ уго́дники.</p>
<p><red>Богоро́дичен:</red> Лю́тыми неду́ги и боле́зненными, тя́жкими нахо́ды ва́рваров и супоста́тов истяза́еми,/ припа́дающе, мо́лимся Ти, Де́во Богоро́дице:/ Ты нам помози́,/ преложи́вши печа́ль и лю́тую ско́рбь на ра́дость и весе́лие.</p>
<p><red>Ин. Ирмо́с то́йже</red></p>
<p>Зако́ну Ду́ха повину́лися есте́, о святи́телие,/ всех нас науча́юще не покоря́тися зако́ну грехо́внаго изволе́ния.</p>
<p>Растерза́вше у́зы естества́ преесте́ственным чи́стым житие́м свои́м,/ Богоно́снии Евста́фие, Спиридо́не и Иа́кове,/ прия́сте вышеесте́ственных де́йство.</p>
<p>От молвы́ ми́ра сего́ удаля́ющеся, о́тче Григо́рие и Са́вво,/ я́ко да в пусты́ннем безмо́лвии всегда́ бесе́дуете к Бо́гу,/ Его́же моли́те и о всех нас,/ да безмяте́жно поживе́м в ны́нешнем ве́це,/ благоугожда́юще ему́ до́брыми де́лы.</p>
<p><red>Богоро́дичен:</red> Спасти́ восхоте́в челове́ка, я́ко Благоде́тель и Человеколю́бец,/ во Твою́ утро́бу неопи́санно, Богома́ти, всели́ся Преве́чное Сло́во.</p>
<p><red>Седа́лен, глас 4:</red></p>
<p>Простри́те ва́ша дла́ни, святи́и отцы́, ко всех Влады́це,/ и́миже потруди́стеся до́бре, благоугожда́юще ему́,/ тре́бующим неоску́дно подава́йте,/ отве́рзающе на моли́тву уста́ своя́,/ и́миже Бо́га славосло́висте и лю́ди благоразу́мию науча́ете,/ ускори́те у́бо на по́мощь призыва́ющим вас/ и изба́вите нас моли́твами свои́ми от обдержа́щих ны бед, зол и вели́кия ско́рби.</p>
<p><red>Сла́ва, и ны́не, Богоро́дичен:</red></p>
<p>Моле́ние те́плое и стена́ необори́мая,/ ми́лости Исто́чниче, ми́рови прибе́жище,/ приле́жно вопие́м Ти:/ Богоро́дице Влады́чице, предвари́/ и от бед изба́ви нас,/ Еди́на вско́ре предста́тельствующая.</p>
<p><red>Пе́снь 4</red></p>
<p><red>Ирмо́с: </red><emphasis>Услы́шах, Го́споди,/ смотре́ния Твоего́ та́инство,/ разуме́х</emphasis> <emphasis>дела́ Твоя́/ и просла́вих Твое́ Божество́.</emphasis></p>
<p>Страсте́й мои́х смуще́ние и мно́гих бед нахожде́ния бу́рю/ ути́шити моли́теся, святи́и отцы́ и архипа́стырие,/ к Бо́гу ва́шими моли́твами.</p>
<p>Милосе́рдия бе́здну открыйте нам, святи́и Иоанни́кие и Евста́фие со про́чими,/ моля́щеся Милосе́рдому Бо́гу,/ И́же послу́шает ва́ших моли́тв те́плая проше́ния о призыва́ющих вы усе́рдно.</p>
<p>Наде́жду иму́ще вас, святи́и архипа́стырие и патриа́рси со про́чими седмиюна́десяте, я́ко сте́ну недви́жиму,/ те́мже упова́ем изба́вится от всех зол/ и находя́щих на ны скорбе́й моли́твами ва́шими.</p>
<p><red>Богоро́дичен:</red> Исцели́, Чи́стая, не́мощи на́ша и стра́сти теле́сныя,/ поспеши́, Госпоже́, здра́вие пода́ти воспева́ющим Тя.</p>
<p><red>Ин. Ирмо́с то́йже</red></p>
<p>Трубо́ вели́кая, Це́ркве свети́льницы,/ просвеща́юще вселе́нную пропове́дным веща́нием,/ устроя́ете неподви́жно Святу́ю Це́рковь Правосла́вную во оте́чествии свое́м,/ великоимени́те Са́вво и Арсе́ние со про́чими,/ мо́лимся: подвиза́йте сие́ собра́ние.</p>
<p>Благословя́ще ва́ша труды́ и боле́зни,/ я́же подъя́сте о устрое́нии и просвеще́нии своего́ наро́да,/ велича́ем, отцы́, ва́шу Блаже́нную па́мять.</p>
<p><red>Богоро́дичен:</red> Егда́ просвеща́шеся язы́к се́рбский, Пренепоро́чная Богома́ти,/ прия́ла еси́ достоя́ние Вседе́теля Сы́на Твоего́ в благо́е покрови́тельство,/ и́мже спаса́й и в сия́ дни храня́щияся оста́нки благоче́стия.</p>
<p><red>Пе́снь 5</red></p>
<p><red>Ирмо́с:</red> <emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,/ Человеколю́бче.</emphasis></p>
<p>Испо́лните, отцы́, весе́лия живо́т наш/, избавля́юще нас ва́рварскаго нахожде́ния и междоусо́бныя бра́ни.</p>
<p>Изба́вите нас от бед и лю́тых скорбе́й, святи́и чудотво́рцы,/ я́ко предста́телие и те́плии моли́твенницы о душа́х на́ших.</p>
<p>Разреши́те мглу́ прегреше́ний мои́х и безме́стных дея́ний/ ва́шими к Бо́гу <red>моли́твами.</red></p>
<p><red>Богоро́дичен:</red> Я́ко сте́ну неруши́му и приста́нище Тя стяжа́хом,/ душа́м же на́шим соверше́нное спасе́ние и осла́бу в ско́рбех, о Влады́чице,/ те́мже спаси́ нас, призыва́ющих Тя, Де́во Мари́е.</p>
<p><red>Ин. Ирмо́с то́йже</red></p>
<p>Ше́ствие ва́ше до́бре сконча́сте,/ на Небеса́ всели́стеся, Влады́чню Престо́лу предстоя́ще со А́нгелы,/ Того́ воспева́йте, я́ко просла́вися.</p>
<p>Житие́м доброде́тельным Бо́гу угоди́сте,/ велиа́ра посрами́сте и Христу́ возопи́сте:/ не́сть свят и не́сть пра́веден па́че Тебе́, Го́споди.</p>
<p><red>Богоро́дичен:</red> Зача́ла еси́ О́тчее Сло́во Ипоста́сное,/ Его́же моли́, Богоро́дице, изба́вити от бед рабы́ Твоя́,/ вои́стинну призыва́ющия Тя.</p>
<p><red>Пе́снь 6</red></p>
<p><red>Ирмо́с:</red> <emphasis>Моли́тву пролию́ ко Го́споду/ и тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis></p>
<p>Сме́рти, тли и ва́рварскаго плене́ния изба́вите,/ от о́гненнаго запале́ния град свой сохрани́те/ ва́шими к Бо́гу моли́твами.</p>
<p>Засту́пники и тве́рдыя храни́тели ро́ду на́шему ве́мы вас, всеблаже́ннии отцы́,/ те́мже к вам прибега́юще, ми́лость прие́млем и бед избавля́емся.</p>
<p>Я́ко сте́ну и приста́нище стяжа́хом вас, чудотво́рцы,/ в ско́рбех утеше́ние и спасе́ние душ на́ших.</p>
<p><red>Богоро́дичен:</red> Засту́пницу Тя и Храни́тельницу тве́рду живота́ вем, Деви́це,/ напа́стей реша́щу молвы́ и нало́ги бесо́в отгоня́ющу,/ молю́ся Ти всегда́ страсте́й мя изба́вити, Всенепоро́чная.</p>
<p><red>Ин. Ирмо́с то́йже</red></p>
<p>Храм Свята́го Ду́ха от ю́ности бы́сте, отцы́ святи́и,/ сего́ ра́ди и по сме́рти соблюде́ся те́ло ва́ше нетле́нно,/ его́же ра́достно лобыза́юще, вопие́м Христу́:/ Свят еси́, Го́споди, спаса́яй ду́ши на́ша.</p>
<p>Измла́да Христа́ возлюби́сте,/ сего́ ра́ди, я́ко рачи́телей Свои́х, возлюби́ вас Христо́с,/ к Нему́же с ва́ми возопии́м:/ Сла́ва си́ле Твое́й, Го́споди.</p>
<p>Исполня́юще зако́ны Боже́ственныя,/ преиспо́лнистеся дарова́ний Бо́жиих, Христо́вы уго́дницы,/ Ему́же с ва́ми ве́рно воспое́м:/ Сла́ва си́ле Твое́й, Го́споди.</p>
<p><red>Богоро́дичен:</red> Пресвята́я Влады́чице Мари́е,/ моли́, Его́же родила́ еси́, Бо́га и Царя́ на́шего,/ я́ко да ми́лостив бу́дет нам в де́нь Су́дный.</p>
<p><red>Конда́к, глас 3.</red></p>
<p><red>Подо́бен:</red> Де́ва дне́сь:</p>
<p>На престо́лех святи́тельских благоче́стно пожи́сте/ и лю́ди своя́ к богоразу́мию наста́висте,/ до́бре Бо́гу угожда́юще,/ сего́ ра́ди от Него́ нетле́нием и чудесы́ просла́влены бы́сте,/ я́ко ученицы́ Бо́жия благода́ти.</p>
<p><red>И́кос:</red></p>
<p>Первозва́ннаго наме́стницы, се́рбстии первопресто́льницы, Са́вво, Арсе́ние с про́чими,/ о вели́цыи свети́льницы, Тро́ице побо́рницы, Правосла́вию наста́вницы,/ в ми́ре благоче́стно пожи́вше, уче́нием свои́м род се́рбский в правове́рии утверди́сте,/ сего́ ра́ди Ца́рствия Небе́снаго насле́дницы показа́стеся,/ нетле́нием и чудесы́ просла́влени яви́стеся, я́ко ученицы́ Христа́ Бо́га на́шего.</p>
<p><red>Пе́снь 7</red></p>
<p><red>Ирмо́с:</red> От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</p>
<p>На́ше спасе́ние восхоте́л еси́, Спа́се, устро́ити,/ сего́ ра́ди прославля́еши Твоя́ уго́дники чудесы́,/ с ни́миже вопие́м Ти:/ оте́ц на́ших Бо́же, благослове́н еси́.</p>
<p>Воли́теля ми́лости, Его́же роди́ Ма́ти,/ просия́вшии в се́рбстем наро́де святи́телие, укрепля́юще свои́х люде́й,/ моли́те Го́спода, да изба́вит от прегреше́ний и всех зол зову́щих:/ оте́ц на́ших Бо́же, благослове́н еси́.</p>
<p>Сокро́вище спасе́ния и исто́чник исцеле́ния,/ наста́вницы покая́ния бу́дите, Бо́жии уго́дницы, вопию́щим:/ оте́ц на́ших Бо́же, благослове́н еси́.</p>
<p><red>Богоро́дичен:</red> Рожде́нный Тобо́ю, Де́во Пречи́стая,/ я́ко сокро́вище на́шего спасе́ния, исто́чник нетле́ния,/ столп утвержде́ния и две́рь покая́ния вопию́щим ему́ показа́ся:/ оте́ц на́ших Бо́же, благослове́н еси́.</p>
<p><red>Ин. Ирмо́с то́йже</red></p>
<p>Лук врага́ сокруши́сте, бра́нь его́ до конца́ разори́сте/ и соверше́ния доброде́телей, святи́и, достиго́сте,/ просла́вльше Вседе́теля, всех Творца́.</p>
<p>Моли́твою взыдо́сте, святи́телие, в Небе́сная оби́телища,/ иде́же, веселя́щеся с ли́ки безпло́тных,/ помина́йте па́мять ва́шу све́тло пра́зднующия.</p>
<p>Неизрече́нных та́ин Христо́вых служи́телие бы́ти сподо́бистеся,/ те́мже, отцы́, припа́дайте Бо́гу,/ о нас приле́жно моля́щеся.</p>
<p><red>Богоро́дичен:</red> Правосла́вною ве́рою и любо́вию притека́ющих Ти/ и со стра́хом пою́щих Тя/ моле́бный глас услы́ши, Влады́чице.</p>
<p><red>Пе́снь 8</red></p>
<p><red>Ирмо́с:</red> <emphasis>Царя́ Небе́снаго,/ Его́же пою́т во́и а́нгельстии,/ хвали́те и превозноси́те во вся ве́ки.</emphasis></p>
<p>По́мощи ва́шея тре́бующих не пре́зрите,/ всехва́льнии архипа́стырие и наста́вницы Правосла́вия,/ пою́ще и превознося́ще Христа́ во ве́ки.</p>
<p>Неможе́ния душ на́ших исцеля́йте,/ от теле́сных боле́зней возставля́юще пою́щих и превознося́щих Христа́ во ве́ки.</p>
<p>Бога́тство исцеле́ний подае́те притека́ющим к вам, Бо́жиим уго́дником,/ и ве́рно пою́щим и превознося́щим Христа́ во ве́ки.</p>
<p><red>Богоро́дичен:</red> Прило́ги напа́стей и нахо́ды страсте́й отгоня́еши, Де́во,/ я́ко да Тя пое́м и превозно́сим, Чи́стую Богоро́дицу, во ве́ки.</p>
<p><red>Ин. Ирмо́с то́йже</red></p>
<p>И нам, пою́щим и сла́вящим ва́шу па́мять, святи́телие,/ испроси́те разреше́ние грехо́в, избавле́ние суда́ и му́ки/ и Ца́рствия Небе́снаго сподобле́ние.</p>
<p>Изба́витися ста́ду ва́шему вся́каго озлобле́ния и ско́рби/ мо́лимся вам, се́рбстии святи́телие,/ вы бо есте́ нам непосты́дная наде́жда, изве́стное упова́ние и стена́ необори́мая.</p>
<p>Уясня́ют, воспева́юще, а́нгельстии чи́ни па́мять ва́шу, Богоно́снии отцы́ патриа́рси;/ и мы же, земни́и, умиле́нно к вам вопие́м:/ испроси́те нам согреше́ний на́ших оставле́ние и благи́х наслажде́ние.</p>
<p><red>Богоро́дичен:</red> Земноро́дных естество́ на Не́бо Тобо́ю взы́де,/ пала́та бо Царе́ва обрела́ся еси́, Богоро́дице:/ те́мже согла́сно воспева́ем Тя.</p>
<p><red>Пе́снь 9</red></p>
<p><red>Ирмо́с:</red> <emphasis>Вои́стинну Богоро́дицу/ Тя испове́дуем,/ спасе́ннии Тобо́ю, Де́во Чи́стая,/с Безпло́тными ли́ки Тя велича́юще.</emphasis></p>
<p>То́ки слез на́ших не пре́зрите, мо́лим вас, всех святы́х се́рбских,/ подава́йте утеше́ние всем блажа́щим вы.</p>
<p>Ра́дости се́рдца на́ша испо́лните ва́шими к Бо́гу моли́твами,/ о отцы́ и засту́пницы ро́да се́рбскаго крестоно́снаго.</p>
<p>Свети́льницы пресве́тлии, Тро́ицы побо́рницы, Са́вво, Арсе́ние и вси про́чии,/ труды́ и по́двиги ва́шими мрак неве́дения отгоня́ете,/ те́мже благове́рно вас ублажа́ем.</p>
<p><red>Богоро́дичен:</red> Све́та Твоего́ заря́ми просвети́ ны,/ мрак неве́дения отгоня́ющи и от лю́тых бед спаса́ющи,/ и́же благове́рно Богоро́дицу Тя испове́дающих.</p>
<p><red>Ин. Ирмо́с то́йже</red></p>
<p>А́нгелом уподо́бистеся, на высоту́ возлете́сте,/ со Безпло́тными ны́не водворя́ющеся, Христу́ воспо́йте:/ благослове́н Бог Изра́илев.</p>
<p>Мо́ре жите́йское преплы́сте воздержа́нием/ и тем достиго́сте широты́ ра́йския,/ иде́же со А́нгелы при́сно весели́теся.</p>
<p>Ра́ка моще́й ва́ших, о святи́телие, дража́йши сапфи́ра показа́ся,/ чудотворе́нии исцеле́ния источа́ет облобыза́ющим я всем,/ и́же ра́достно от души́ вопию́т:/ сон че́стен пред Го́сподем сме́рть преподо́бных его́.</p>
<p><red>Богоро́дичен:</red> Тя пе́сньми ублажа́ем, Де́во,/ Бо́га бо роди́вши, на руку́ носи́ла еси́,/ Того́ моли́ за ду́ши на́ша.</p>
<p><red>Свети́лен:</red></p>
<p>Светоза́рныя свети́льники, па́че со́лнечных луч,/ от Светоза́рныя и Светонача́льныя Тро́ицы и Трисо́лнечныя Еди́ницы,/ па́че естества́ возвели́ченныя, восхва́лим вси.</p>
<p><red>Ин свети́лен:</red></p>
<p>Егда́ у́бо честны́я ва́ша и святы́я мо́щи нетле́нны яви́шася,/ тогда́ благоуха́ние от гробо́в ва́ших изноша́шеся,/ исцеля́ющее неду́ги и отгоня́ющее ду́хи лука́выя.</p>
<p><red>Сла́ва, и ны́не, Богоро́дичен:</red></p>
<p>Да почти́тся Всепе́тая Ма́ти Бо́жия,/ Жи́знь су́щую ро́ждшая, Христа́ Бо́га на́шего,/ ра́йских двере́й отверзе́ние, всего́ ми́ра очище́ние, к животу́ возведе́ние./ Сей е́сть проро́ки глаго́ланный:/ тому́ поклони́мся, Бо́гу и Спа́су душ на́ших.</p>
<p><red>На хвали́тех стихи́ры на 4, глас 8:</red></p>
<p>О пречестни́и досточу́днии отцы́,/ святи́телие и патриа́рси,/ полу́ченный тала́нт умно́живше,/ ра́дости Го́спода своего́ сподо́бистеся,/ и ны́не предстои́те с ли́ки святи́телей,/ я́ко украше́ннии благода́тию Боже́ственнаго сия́ния,/ те́мже ве́рою и любо́вию пресве́тлую ва́шу па́мять восхваля́ем,/ Христа́ велича́юще, просла́вльшаго Своя́ уго́дники.</p>
<p>До́брии раби́, бла́зи и ве́рнии де́лателие виногра́да Христо́ва,/ тяготу́ дневну́ю поне́сше,/ да́нный вам тала́нт возрасти́ли есте́,/ те́мже и две́рь Небе́сная отве́рзеся вам,/ и, введе́ни бы́вше в ра́дость Влады́ки Христа́,/ Его́же моли́те о нас, святи́и учи́телие.</p>
<p>По достоя́нию у́бо не мо́жем вас похвали́ти, отцы́ преподо́бнии,/ и по сме́рти у́бо я́ве стра́ждущему от бесо́в явля́етеся,/ и мно́жество духо́в злых от обурева́емаго отго́ните,/ и глаго́лати подае́те язы́ку, свя́занному от злых,/ те́мже мо́лимся,/ моли́те Христа́ и о чту́щих святу́ю ва́шу па́мять,/ да спасе́т ду́ши на́ша.</p>
<p>Дне́сь ду́ши земноро́дных возно́сятся от земны́х,/ дне́сь Небе́сная быва́ют в па́мяти святы́х,/ врата́ бо Небе́сная взе́млются/ и нам сказу́ема быва́ют Влады́чняя./ Сло́ва словеса́ пропове́дуют,/ язы́цы чудеса́ пою́т,/ мы же ко Спа́су возопие́м:/ Сла́ва Тебе́, Христе́ Бо́же,/ ве́рным бо мир и спасе́ние еси́.</p>
<p><red>Сла́ва, глас то́йже:</red></p>
<p>Я́ко зве́зды пресве́тлыя во страна́х се́рбских яви́стеся,/ поне́же от ю́ности своея́ плотска́я мудрова́ния победи́сте вся,/ впери́вше ум свой к жела́емому Христу́ Бо́гу,/ сконча́сте до́брое тече́ние посто́м,/ моли́твою, ми́лостынею, бде́нием и чистото́ю теле́сною;/ те́мже отве́рзеся вам Ца́рствие Небе́сное,/ и в сем ви́дите, я́же ви́дят А́нгели,/ прие́млюще воздая́ние трудо́м свои́м,/ Бог бо ве́сть прославля́ти Своя́ уго́дники/ и подава́ти им венцы́ нетле́нныя./ Мы же мо́лим вас:/ моли́теся, святи́и чудотво́рцы, о нас непреста́нно Христу́ Бо́гу,/ да спасе́т ду́ши на́ша.</p>
<p><red>И ны́не, Богоро́дичен.</red></p>
<p><red>Славосло́вие вели́кое. Ектении́. И отпу́ст.</red></p>
<p><red>НА ЛИТУРГИ́И</red></p>
<p><red>Блаже́нны от кано́на, пе́сни 3-я и 6-я. Проки́мен, глас 7:</red> Честна́ пред Го́сподем/ сме́рть преподо́бных его́. Стих: Что возда́м Го́сподеви о всех, я́же воздаде́ ми? <red>Апо́стол ко Евре́ем, зача́ло 335.</red> Аллилу́ия, глас 2: Свяще́нницы Твой облеку́тся в пра́вду, и преподо́бнии Твой возра́дуются. <red>Стих:</red> Вни́дем в селе́ния его́. <red>Ева́нгелие от Матфе́я, зача́ло 11. Прича́стен:</red> Ра́дуйтеся, пра́веднии:</p>
</section>
