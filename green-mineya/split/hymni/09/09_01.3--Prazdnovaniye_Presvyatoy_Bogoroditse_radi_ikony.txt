<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Пра́зднование Пресвятой Богоро́дице ра́ди ико́ны Ея, имену́емыя «Всеблаже́нная», во гра́де Каза́ни</p>
</title><p>
<red>Вечер</red>
</p>
<p>На Го́споди, воззва́х: <red>поста́вим стихо́в 8 и пое́м стихи́ры подо́бны инди́кта 3 и Всеблаже́нныя 5. Глас 1.</red>
</p>
<p>
<red>Подобен</red>: О, ди́вное чу́до:</p>
<p><red>Днесь</red> све́тлое торжество́ ве́рным, Де́во, лучеза́рно возсия́./ Веселя́тся Небеса́ и сликовству́ет земля́,/ сра́дуется же Христо́ва Це́рковь/ и красу́ется, во Христе́ пра́здник Твой, Всенепоро́чная, све́тло пра́зднующи,/ и Зижди́тель Вели́кий во псалме́х и пе́ниих спрославля́ется су́щественне,/ Всесвята́я, Всеблаженная.</p>
<p><red>Днесь</red> в пе́ниих све́тлых правосла́вно Христа́ сла́вяще, Де́во,/ соверша́ем Твой честны́й ца́рственный пра́здник,/ Ты бо еси́ вои́стину у́мных Арха́нгелов Всецари́ца,/ сего́ ра́ди Тя, Ма́ти Бо́жия, со А́нгелы всегда́ ублажа́ем:/ Благода́тная, ра́дуйся, ве́рных спасе́ние,/ предста́тельство ми́ра,/ Всесвята́я, Всеблаже́нная.</p>
<p><red>Днесь</red> торжество́ Твое́, Де́во,/ благогове́йно со А́нгелы соверша́ем,/ почита́юще Твой честны́й и свяще́нный о́браз./ Веселя́тся ны́не лю́дие богоспаса́емаго гра́да Каза́ни,/ благогове́йно почита́юще богоподо́бнаго Твоего́ ли́ка изображе́ние,/ и во умиле́нии взыва́ют:/ Всечестна́я, Всеблаже́нная,/ Сы́на Твоего́ моли́ о нас, любо́вию чту́щих Тя.</p>
<p>
<red>Сла́ва, инди́кта.</red>
</p>
<p>
<red>И ны́не, Всеблаже́нныя, глас 6:</red>
</p>
<p><red>Днесь</red> созыва́ет нас/ Богоро́дицы свяще́нное торжество́./ В ра́дости у́бо и весе́лии к честне́й Ея́ ико́не припа́дающе,/ возопии́м, глаго́люще:/ Богоро́дице Всеблаже́нная,/ Хода́таица и покро́в по Бо́зе к Тебе́ прибега́ющих,/ сохрани́ град Твой невреди́м от сопроти́вных нападе́ний,/ непобеди́мым бо Твои́м предста́тельством мир да́руеши и очище́ние грехо́в/ с любо́вию покланя́ющимся ико́не Твое́й, Пречи́стая.</p>
<p>
<red>Вход. Проки́мен дне и чте́ния, от них же два инди́кта</red> (зри страни́цы 7-9) <red>и еди́но́ Всеблаже́нныя, сицево́е:</red> Проро́чества Иезеки́илева чте́ние. Та́ко глаго́лет Госпо́дь: бу́дет от дне осма́го и про́чее: (зри стра́ни́цу 234).</p>
<p>
<red>На лити́и стихи́ры, глас 1,</red>
</p>
<p>
<red>Подо́бен: Небе́сных чино́в:</red>
</p>
<p>Возсия́ ца́рствующему гра́ду па́ки/ светоза́рная и всесла́вная, всепра́зднственная па́мять/ о́браза честнаго/ па́че ума́ бы́вшия Богоотрокови́цы,/ к Ней у́бо ра́достно восклица́юще,/ ве́рою те́плою и се́рдцем ублажи́м.</p>
<p>Со благогове́нием лобыза́ем вси, Всеблаже́нная,/ свяще́нную Твою́ и святу́ю ико́ну,/ те́плое утеше́ние в ско́рбех/ всегда́ сию́ иму́ще,/ жите́йскими искуше́нии одержи́ми,/ Богоро́дице Присноде́во.</p>
<p>Благоче́стия ча́да, прииди́те,/ стеце́мся на боже́ственную па́мять/ всечестна́го о́браза су́щия Богоро́дицы/ и благогове́йно к Ней воззове́м:/ от враг неви́димых и ви́димых/ чту́щия Тя сохрани́.</p>
<p>
<red>Сла́ва, и ныне, глас 8:</red>
</p>
<p>Ду́хом Святы́м заче́ншая Богочелове́ка,/ Пречи́стая Де́во, Всеблаже́нная,/ те́плая Хода́таица к Бо́гу су́щая,/ ве́рно Тебе́ покланя́ющихся сохрани́,/ Це́рковь си́лою Твое́ю укрепи́,/ даю́щи кре́пость на супоста́ты,/ еди́на Предста́тельница и Помо́щница.</p>
<p>
<red>На стихо́вне стихи́ры самогла́сны инди́кта.</red>
</p>
<p>
<red>Сла́ва, и ны́не, Всеблаже́нныя, глас 5:</red>
</p>
<p>Прииди́те, празднолю́бцев собра́ние,/ соше́дшеся днесь, в ра́дости торжеству́им./ Прииди́те, пе́нии пра́зднственными воспои́м/ честну́ю ико́ну Всеблаже́нныя,/ сия́ бо, па́губы избежа́вши,/ ди́вно сохранена́ есть во всечестне́м сем и боже́ственнем хра́ме./ И се ны́не предлежи́т верным в поклоне́ние,/ подаю́щи оби́лие исцеле́ний/ благогове́йно покланя́ющимся,/ и прося́щим предста́тельства Твоего́, Всеблаже́нная.</p>
<p>
<red>На благослове́нии хле́бов тропа́рь Всеблаже́ныя, два́жды.</red>
</p>
<p>
<red>Глас 4.</red>
</p>
<p>
<red>Подо́бен: </red>Ско́ро предвари́:<strong/>
</p>
<p>Торжество́ днесь пра́зднуем све́тлое,/ се бо предлежи́т, о Всеблаже́нная, ико́на Твоя́ всечестна́я,/ к не́й же любо́вию се́рдца вси приходя́ще, Влады́чице,/ покланя́емся и те́пле Тебе́ вопие́м:// изба́ви нас от бед и обстоя́ний.</p>
<p>
<red>И инди́кта тропа́рь еди́ножды.</red>
</p>
<p>
<emphasis>Зри</emphasis>: <red>Аще</red> слу́жится полиеле́й, тропа́рь инди́кта еди́ножды. Сла́ва, и ны́не, Всеблаже́нныя.</p>
<p>
<red>На утрени</red>
</p>
<p>На Бог Госпо́дь: тропа́рь инди́кта, два́жды. Сла́ва, и ны́не, Всеблаже́нныя.</p>
<p>
<red>По 1-м стихосло́вии седа́лен инди́кта.</red>
</p>
<p>
<red>Сла́ва, и ны́не, Всеблаже́нныя. Глас 8.</red>
</p>
<p>
<red>Подо́бен:</red> Премудрости и Сло́ва:</p>
<p>От честны́я Твое́й ико́ны напа́сти вся́ко ума́ливши, Ма́ти Бо́жия,/ сию́ сохрани́ла еси́ благода́ти исто́чник,/ всем приходя́щим бо ве́рою мир да́рует/ и с Небеса́ источа́ет им исцеле́ния./ Те́мже по до́лгу благогове́йно покланя́емся ей, Всеблаже́нная,/ и с ве́рою Тебе́ взыва́ем, скорбми́ обдержи́ми:/ предста́тельствуй у Сы́на Твоего́ и Бо́га, да бу́дет от претыка́ний Изба́витель/ и жи́зни ве́чный Пода́тель Всеми́лостивый.</p>
<p>
<red>По 2-м стихосло́вии седа́лен инди́кта.</red>
</p>
<p>
<red>Сла́ва, и ньше, Всеблаже́нныя. Глас 4.</red>
</p>
<p>
<red>Подо́бен</red>: У диви́ся Ио́сиф:</p>
<p>Свята́я и благода́тная ико́на Твоя́, Пречи́стая,/ напа́стей и огня́ избе́гши,/ па́губы и тле́ния ди́вно невреди́ма сохра́ньшися,/ благода́ть неисчерпа́емую ве́рным излива́ет ще́дро, Всеблаже́нная./ Сего́ ра́ди согла́сно днесь соверша́ем свяще́нное Твое́ торжество́, Де́во:/ спаса́й покланя́ющихся ико́не Твое́й, Всечестна́я.</p>
<p>
<red>По полиеле́й седален Всеблаже́нныя, глас 1,</red>
</p>
<p>
<red>Подо́бен</red>: Гроб Твой, Спа́се:</p>
<p>Боже́ственная Твоя́ ико́на, Всесвята́я Де́во,/ исцеле́ний источник излива́ет незави́стно и кре́пость подае́т с ве́рою прибега́ющим./ Те́мже вси, всеблагогове́йно покланя́ющеся,/ лобыза́ем Твой образ, благода́ть источа́ющий, Честна́я, Всеблаже́нная.</p>
<p>
<red>Сла́ва, и ны́не, то́йже</red>.</p>
<p>Степе́нна, 1-й антифо́н 4-го гла́са. Проки́мен, глас 4: Помяну́ и́мя Твое́/ во вся́ком ро́де и роде. Стих: Отры́гну се́рдце мое́ сло́во бла́го: Вся́кое дыха́ние: Ева́нгелие от Луки́, зача́ло 4.</p>
<p>По 50-м псалме́ стихи́ра Всеблаже́нныя, глас 6: <red>Днесь</red> созыва́ет нас: (зри страницы 32-33).</p>
<p>Та́же кано́н инди́кта со ирмосо́м на 6, ирмосы́ по два́жды, и Всеблаже́нныя на 8. Глас 1.</p>
<p>
<red>Песнь 1</red>
</p>
<p>
<red>Ирмо́с:</red> Песнь побе́дную:</p>
<p><red>Днесь</red> возсия́ Всенепоро́чныя Де́вы торжество́,/ прииди́те у́бо, празднолю́бцы,/ согла́сными пе́сньми и пе́нии ра́достно Сию́ воспои́м.</p>
<p>Боже́ственное и всенепоро́чное торжество́ Богоро́дицы соверша́юще,/ притеце́м, богому́дрии, рука́ми пле́щуще све́тло,/ и ду́хом боголе́пно пе́сньми почти́м.</p>
<p>Чи́стая, Всеблаже́нная, Всечестна́я Отрокови́це,/ све́тлое Твое́ торжество́ ра́достно соверша́юще,/ вели́чия Твоя́ благогове́йными мы́сльми, ве́рнии, вси почита́ем.</p>
<p>Мари́е Всепе́тая, Отрокови́це Де́во,/ всечестну́ю па́мять Твою́ све́тло пра́зднующе,/ весе́лою душе́ю сла́ву Твою́ всеблагогове́йно ны́не воспева́ем.</p>
<p>
<red>Катава́сия</red>: Крест начерта́в:</p>
<p>
<red>Песнь 3</red>
</p>
<p>
<red>Ирмо́с: </red>Да утверди́тся се́рдце мое́:</p>
<p>Обетова́ние предве́чное исполня́ющи, Отрокови́це Всенепоро́чная,/ и от непло́дныя ма́тере, я́ко цвет, произрастши/ сме́ртным всем дарова́ла еси́ ра́дость неизглаго́ланную.</p>
<p>В рождестве́ Твое́м возра́довашася честны́и роди́телие Твои́, Отрокови́це,/ Иоаки́м достохва́льный и Анна всечестна́я,/ приводя́ще же Бо́гови Тя, преда́ша ве́рно.</p>
<p>Свяще́нник и проро́к Заха́рия прия́т Тя внутрь олтаря́,/ свещено́сныя же де́вы све́тло стеко́шася к Созда́телю,/ воспева́юще песнь благода́рственную.</p>
<p>Воспита́вшаяся во Свята́я Святы́х, Отрокови́це Всенепорочная,/ пребыла́ еси́ вся чиста́, и свята́, и нескве́рна,/ от А́нгела бо приима́ла еси́ пи́щу Небе́сную.</p>
<p>
<red>По 3-й пе́сни конда́к и икос инди́кта́.</red>
</p>
<p>Седа́лен инди́кта. Сла́ва, и ны́не, Всеблаже́нныя: Свята́я и благода́тная ико́на Твоя́: пи́сан по 2-м стихосло́вии.</p>
<p>
<red>Песнь 4</red>
</p>
<p>
<red>Ирмо́с: </red>Ду́хом прови́дя:</p>
<p>Арха́нгел по́слан бысть с высоты́ Небе́с,/ благовеству́яй та́йну стра́шную,/ во чре́ве же Твое́м неска́занно поноси́вши и ро́ждши всех Творца́,/ спасла́ еси́ челове́ка, Влады́чице.</p>
<p>Безневе́стная Де́во, Честна́я Голуби́це,/ Бо́га Сло́ва Безнача́льнаго родила́ еси́ на земли́,/ и пре́жде рождества́ Де́ва просия́вши,/ по рождестве́ же вои́стину освяще́на пребы́вши, Мари́е Богоневе́сто.</p>
<p>Во страну́ Еги́петскую пришла́ еси́, о Честна́я,/ и чуде́с стра́шных Самови́дица была́ еси́,/ Сы́на же Твоего́ на Дре́ве пове́шена/ и во гро́бе но́ве заклю́чена ви́дела еси́, воскре́сша тридне́вно.</p>
<p>Яко одушевле́нный о́блак и столп све́та,/ Светода́вца Со́лнца показа́ла еси́ нам,/ на Небеса́ же преста́вилася еси́, Благослове́нная,/ в позлаще́нней красоте́ преиспещре́на, сла́ва А́нгелов, Всецари́це.</p>
<p>
<red>Песнь 5</red>
</p>
<p>
<red>Ирмо́с: </red>Твой мир даждь нам:</p>
<p>Сын у́бо Твой, Всечестна́я,/ дарова́л есть ве́рным Божественнаго ли́ка нерукотворе́нное изображе́ние,/ Ты же, Де́во Всеблаже́нная, ми́рови честну́ю Твою́ ико́ну оста́вила еси́.</p>
<p>Пречи́стую ико́ну Твою́, Ма́ти Бо́жия,/ богосве́тлыми благода́тьми облиста́ла еси́,/ в цари́це же градо́в<a type="note" xlink:href="#note3">3</a>, Цари́ца Боже́ственных А́нгелов, сию́ возложи́ла еси́.</p>
<p>Боже́ственная Твоя́ ико́на и честна́я, Всеблаже́нная,/ мно́гия всечестны́я хра́мы премину́вши,/ просла́влена всели́ся во хра́ме боже́ственнем сла́внаго Победоно́сца.</p>
<p>Всечестна́я ико́на Твоя́, Пречи́стая Де́во,/ ца́рствующаго гра́да похвала́ есть/ и с ве́рою прибега́ющим бога́тно излива́ет оби́льную Твою́ благода́ть.</p>
<p>
<red>Песнь 6</red>
</p>
<p>
<red>Ирмо́с: </red>Проро́ка Ио́ну:<strong/>
</p>
<p>Проро́к, помоли́вся, свободи́ся тле́ния,/ мы же, лобыза́юще ико́ну Твою́, Честна́я Богоневе́сто,/ стра́шных бед ве́рою избавля́емся.</p>
<p>Све́тлый Твой и честны́й пра́здник соверша́юще/ и мы́сленных исто́чников ре́ки почерпа́юще, Всепе́тая,/ Твою́ ико́ну лобыза́ем.</p>
<p>Неисчерпа́ем исто́чник дарова́ний свяще́нных показу́ется/ всепречи́стая ико́на ли́ка Твоего́, Всенескве́рная,/ всему́ ми́ру благода́ть посыла́ющи.</p>
<p>Свята́я Твоя́ ико́на, Всеблаже́нная, Чи́стая,/ вели́кия и честны́я це́ркве Христо́вы/ блиста́ние есть ве́лие и украше́ние.</p>
<p>
<red>Конда́к, глас 4.</red>
</p>
<p>
<red> Подобен:</red> Вознесы́йся на Крест:</p>
<p>В пра́здник Твой соше́дшеся, ве́рнии,/ свяще́нное ко сла́ве Бо́жией торжество́ Твое́, Влады́чице,/ днесь всеблагогове́йно соверша́ем,/ любо́вию же чту́ще честну́ю ико́ну Твою́,/ Тебе́ песносло́вим вси в ра́дости:/ ра́дуйся, Де́во Честна́я, Всеблаже́нная.</p>
<p>
<red>И́кос: </red>
</p>
<p>
<red>Подо́бен</red>: И́же до тре́тияго небесе́:</p>
<p>Пре́жде век от Бо́га я́сно избра́нная и Ма́ти бы́вшая всех Цари́,/ Его́же незри́мый Образ пло́тию обложи́вшая,/ и зело́ помраче́нный о́браз Ада́мов неизрече́нно возобрази́вшая,/ и Боже́ственною си́лою нача́льника тьмы уби́вшая,/ и Возбра́нная Воево́да показа́вшаяся,/ соблюди́ град сей и спаси́ лю́ди христоимени́тыя, Богоро́дице,/ ико́ну Твою́ чту́щия и вопию́щия Тебе́ те́пло:/ ра́дуйся, Де́во Честна́я, Всеблаженная,</p>
<p>
<red>Песнь 7</red>
</p>
<p>
<red>Ирмо́с: </red>Тебе́ у́мную:</p>
<p>Име́яше у́бо пре́жде киво́т богода́нный ски́ния свиде́ния,/ Соломо́нов же храм той унасле́дова, яко Боже́ственное украше́ние;/ Твой же о́браз, Де́во, иму́щи, Христо́ва Це́рковь све́тло весели́тся.</p>
<p>Дре́вле, игра́я, богооте́ц пред се́нным ковче́гом скака́ше;/ христоимени́тии же лю́дие похваля́ются, чту́ще, я́ко киво́т святы́ни,/ в Це́ркви Христо́вой всечестну́ю ико́ну Твою́, Всеблаже́нная.</p>
<p>Во огнь лю́тый ико́ны вверга́ху иконобо́рцы зломы́слении,/ Феодо́ра же царица ины́я воздвйже, я́ко благоче́стия побе́дное зна́мение;/ ве́рнии же ны́не лобыза́ют свяще́нную Твою́ ико́ну, Честна́я, Всеблаже́нная.</p>
<p>Ма́ти Непоро́чная, Богоро́дице Всепречи́стая, обогати́хомся, вернии,/ изображе́ние лица́ Твоего́ я́ко вои́стину многоце́нное сокро́вище иму́ще,/ и́бо мы, с ве́рою чту́ще Твою́ ико́ну, чтим Первообра́зное.</p>
<p>
<red>Песнь 8</red>
</p>
<p>
<red>Ирмо́с: </red>Его́же ужаса́ются А́нгели:</p>
<p>О́бразу власти́теля нечести́ваго посмея́вшеся, о́троцы/ изба́вишася от пе́щи и пла́мене,/ мы же, почита́юще Твою́ ико́ну честну́ю,/ избавля́емся от бед вся́ческих, Богоро́дице.</p>
<p>Ико́не поклоне́ние Лев царь/ непрекло́нно лю́дем запрети́ повеле́нием стра́шным,/ Ты же, Чи́стая, дае́ши ве́рным сокро́вище,/ Твоего́ ли́ка, Де́во, всечестну́ю ико́ну.</p>
<p>Возбра́ннии борцы́ за ико́ны Боже́ственныя/ го́ресть мук тя́жких претерпе́ша,/ оба́че чту́щим честны́й о́браз Твой, Де́во,/ спаса́ются от вся́ких бед.</p>
<p>О́бразы и куми́ры служе́ния нечести́ваго тле́нием исчезо́ша,/ и ее уже́ благогове́йно сла́вим вси/ ико́ну Твою́, Пречи́стая Де́во, во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red> Светоно́сный о́блак:</p>
<p>Я́ко день лучеза́рный и Све́та Ма́ти су́щи,/ всем испуща́еши всесве́тло спасе́ния лучи́;/ сего́ ра́ди Тя, Всепречи́стая, ны́не в пе́ниих почита́юще,/ све́тло веселя́щеся, вси ве́рнии, соверша́ем честны́й Твой пра́здник.</p>
<p>Светообра́зных А́нгел и Херуви́м вы́шшую, и Небе́с простра́ннейшую,/ и Ма́терь Де́ву славосло́вяще вои́стину,/ и Тя велича́юще, Всенепоро́чная,/ честне́й Твое́й ико́не с любо́вию покланя́емся благоче́стно.</p>
<p>К свяще́нному о́бразу всепречи́стаго ли́ка Твоего́,/ Чи́стая, Всеблаже́нная, благоче́стно припа́дающе,/ честни́и патриа́рси и весь причт, и ли́цы дев, и лю́дие,/ покланяемся и сла́вим всех Творца́.</p>
<p>Апо́столи богоно́снии, Твое́ те́ло погреба́юще,/ мир арома́ты чи́стыми пома́заша дре́вле,/ ико́ну же Твою́, Чи́стая Де́во, Всецари́це, А́нгели, стоя́ще незри́мо,/ боже́ственными пе́сньми почита́ют благогове́йно.</p>
<p>
<red>Тро́ичен</red>: Пре́жде век сый Зижди́тель всех, Бо́же,/ Безнача́льне о́тче, Сы́не и Ду́ше,/ Еди́но Божество́ и́стинное, Тро́ице Единосу́щная и Сопресто́льная,/ моли́твами Всечи́стыя соблюди́ ве́рныя лю́ди Твоя́.</p>
<p>Славосло́вим, Де́во, Твое́ нетле́нное рождество́/ и благоче́стно покланя́емся честне́й Твое́й ико́не,/ да изба́вимся искуше́ний и благода́ть всегда́ су́щую почерпе́м;/ сего́ ра́ди Твои́ми мольба́ми покры́й, соблюди́ на Тя упова́ющия.</p>
<p>
<red>Свети́лен инди́кта.</red>
</p>
<p>
<red>Сла́ва, и ны́не, Всеблаже́нныя.</red>
</p>
<p>
<red>Подо́бен</red>: Со ученики́ найдем:</p>
<p>А́нгельски Тя пое́м, Богоро́дице Де́во,/ я́ко Христа́ родила́ еси́, Спаси́теля ми́ру./ Яко Ма́тернее у́бо дерзнове́ние к Нему́ иму́щая,/ непреста́нно моли́ со все́ми святы́ми/ о нас, Твое́ торжество́ соверша́ющих/ и покланя́ющихся честне́й ико́не Твое́й, Всечи́стая.</p>
<p>
<red>На хвали́тех стихи́ры самогла́сны инди́кта 3 и стихи́ры Всеблаже́нныя 3. </red>
</p>
<p>
<red>Глас 4.</red>
</p>
<p>
<red>Подо́бен: </red>Я́ко до́бля в му́ченицех<red>:</red>
</p>
<p>Влады́чица Всеблаже́нная/ изря́дно Ты яви́лася еси́, Пречи́стая,/ зача́вши Невмести́маго/ и во объя́тиих держа́вши вся Держа́щаго/ и глаго́лом си́лы Своея́/ Нося́щаго мир весь,/ Всесвята́я Де́во:/ ра́дуйся, селе́ние Спа́са бы́вшая// и кля́тву нам разреши́вшая.</p>
<p>Велича́ем и почита́ем/ рождество́ Твое́, Пречи́стая,/ во псалме́х и пе́ниих ублажа́юще Тя,/ Чи́стую Присноде́ву,/ неска́занно ро́ждшую Богочелове́ка Христа́,/ нас искупи́вшаго./ Ра́дуйся, Владычице, Всеблаже́нная Отрокови́це;/ ра́дуйся, еди́на, ю́же всегда́ ублажа́т ро́ди,/ я́коже предрекла́ еси́.</p>
<p>Ро́ди вси язы́ков, Всечи́стая,/ ублажа́ют Присноблаже́нную и Богоневе́сту,/ Ю́же Христо́с облагода́тствова,/ показа́ же всегда́ су́щий исто́чник/ исцеле́ний многоразли́чных и чуде́с/ ве́рующим Сы́ну Твоему́,/ Всеблаже́нная Отрокови́це,/ Его́же моли́ непреста́нно/ о чту́щих Тя любо́вию.</p>
<p>
<red>Сла́ва, инди́кта: Неизрече́нною му́дростию: (зри страницу 28).</red>
</p>
<p>
<red>И ны́не</red>, Всеблаже́нныя. Глас 8:</p>
<p>Ду́хом Святы́м заче́ншая Богочелове́ка,/ Пречи́стая Де́во, Вееблаженная,/ те́плая Хода́таица к Бо́гу су́щая,/ ве́рою Тебе́ покланя́ющихся сохрани́,/ Це́рковь си́лою Твое́ю укрепи́,/ даю́щи кре́пость на супоста́ты,/ еди́на Предста́тельница и Помо́щница.</p>
<p>
<red>Славосло́вие вели́кое. И тропа́рь инди́кта. Сла́ва, и ны́не, Всеблаже́нныя.</red>
</p>
<p>
<red>На Литурги́и</red>
</p>
<p>Блаженны инди́кта, песнь 3-я на 4, и Всеблаже́нныя, песнь 6-я на 4. По вхо́де тропа́рь инди́кта и Всеблаже́нныя. Сла́ва, конда́к инди́кта. И ны́не, Всеблаже́нныя. Проки́мен, Апо́стол, Ева́нгелие и прича́стен инди́кта и Богородицы.</p>
<p>Зри: <red>Аще</red> случи́тся пра́здник инди́кта и Всеблаже́нныя в Неде́лю:</p>
<p>На вече́рии, по предначина́тельнем псалме́ и по 1-й кафи́сме, пое́м на Го́споди, воззва́х: стихи́ры воскре́сны 3 и восто́чен 1, инди́кта 3 и Всеблаже́нныя 3. Сла́ва, инди́кта: и́же со Ду́хом Святы́м: И ны́не, Богоро́дичен 1-го гла́са. Вход. Све́те ти́хий: Проки́мен дне и чте́ния, я́коже предписа́ся. На лити́и стихи́ры Всеблаже́нныя глас 1, подо́бен: Небе́сных чино́в: Сла́ва, и ны́не: Ду́хом Святы́м заче́ншая: На стихо́вне стихи́ры воскре́сны. Сла́ва, инди́кта. И ны́не, Всеблаже́нныя. На благослове́нии хле́бов тропа́рь Всеблаже́нныя два́жды́ и и́нди́кта еди́ножды́. <red>Аще</red> несть бде́ния: тропа́рь воскре́сный. Сла́ва, инди́кта. И ны́не, Всеблаже́нныя.</p>
<p>На у́трени, на Бог Госпо́дь: тропа́рь воскре́сен два́жды. Сла́ва, инди́кта, И ны́не, Всеблаже́нныя. По кафи́смах седа́льны воскре́сны и Богоро́дичны их. Полиеле́й. Велича́ние Богоро́дице. Тропари́: Благослове́н еси́, Го́споди: Ипакои́ и седа́льны Всеблаже́нныя, по еди́ножды. Степе́нны гла́са. Проки́мен гла́са. Всякое дыха́ние: Ева́нгелие воскре́сное. Воскресе́ние Христо́во: Псало́м 50-й. Сла́ва, Моли́твами апо́столов: И ны́не, Моли́твами Богоро́дицы: Поми́луй мя, Бо́же: и стихи́ра воскре́сная. Та́же кано́ны: воскре́сный со ирмосо́м на 4, инди́кта на 4 и Всеблаже́нныя на 6. Катава́сия: Крест начерта́в: По 3-й пе́сни конда́к и и́кос инди́кта и Всеблаже́нныя, та́же седа́льны Инди́кта и Всеблаже́нныя. По 8-й пе́сни конда́к и и́кос воскре́сный. По 8-й пе́сни: Честне́йшую: По 9-й пе́сни катава́сия: Та́ин еси́:, Богоро́дице, рай: Свят Госпо́дь Бог наш: Ексапостила́рий воскре́сный, инди́кта и Всеблаже́нныя. На хвали́тех стихи́ры воскре́сны 3, инди́кта 2 и Всеблаже́нныя 3, с припе́вы их (пи́саны сентябри́ в 8-й день, на стихо́вне). Сла́ва, ева́нгельская стихи́ра. И ны́не, Преблагослове́нна еси́: Славосло́вие вели́кое. Тропа́рь воскре́сный то́чию, и про́чая.</p>
<p>На литурги́и блаже́нны гла́са на 4, инди́кта, песнь 3-я на 4, и Всеблаже́нныя, песнь 6-я на 4. По вхо́де тропари́: воскре́сный, инди́кта, Всеблаже́нныя. Та́же кондаки́: воскре́сни. Сла́ва, инди́кта. И ны́не, Всеблаже́нныя. Проки́мен, Апо́стол и Ева́нгелие пре́жде инди́кта, воскре́сно же под зача́ло, та́же Богоро́дицы. Прича́стен инди́кта и Богоро́дицы. </p>
</section>
