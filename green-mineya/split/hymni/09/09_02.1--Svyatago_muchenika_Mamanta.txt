<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го му́ченика Ма́манта.</p>
</title><p>
<red>И преподо́бнаго отца́ на́шего Иоа́нна по́стника,</red>
</p>
<p>
<red> Патриа́рха Царягра́да</red>
</p>
<p>
<red>Ве́чер</red>
</p>
<p>
<red>Обычная кафи́сма.</red> На Го́споди, воззва́х; <red>стихиры, глас 8.</red>
</p>
<p>
<red>Подо́бен</red>: О, пресла́внаго чудесе́:</p>
<p>Кро́ви твое́й ка́плющи,/ Жизнода́вцу Христу́,/ Кровь Свою́ тебе́ ра́ди излия́вшему,/ приве́лся еси́, блаже́нне,/ И́же и о́бщника тя сла́вы соде́я,/ и Ца́рства Своего́ сприча́стника,/ яко до́бльствовавша на льсти́ваго/ и лю́тыя сего́ ко́зни// до конца́ угаси́вша.</p>
<p>Столп благоче́стия был еси́,/ основа́н тве́рдо на ка́мени ве́ры,/ искуше́ньми неги́блемь/ и беда́ми, блаже́нне./ Со мно́гою бо бу́рею и волне́нием/ тебе́ прирази́вшияся во́лны/ твое́я не низложи́ша неукло́нныя кре́пости:/ му́ченическим бо венце́м// украси́тися вожделе́л еси́.</p>
<p>Вопло́щшемуся Бо́гу на́шему/ и Стра́стию кре́стною/ низложи́вшему мучи́теля/ живоно́сным стопа́м, страстоте́рпче, после́дуя,/ в му́ченическое, ра́дуяся, вшел еси́ суди́лище,/ и, ра́нами протерза́ем,/ хваля́щагося погуби́ти в мо́ре с пло́тию,/ му́чениче, уязвил еси́,// и на зе́млю низложи́л еси́.</p>
<p>
<red>И́ны стихи́ры преподо́бнаго, глас и подо́бен то́йже:</red>
</p>
<p>О́тче Иоа́нне всече́стне,/ мирска́го отступи́в мяте́жнаго смеше́ния,/ Христо́ве же прите́кл еси́/ тишине́, всепреподо́бне,/ и виде́ния и боже́ственнаго дея́ния/ всебога́тными я́сно сия́нии/ и́стинно обогати́лся еси́,/ и ве́рным пре́дал еси́,/ боголе́пным житие́м уясняем, блаже́нне.</p>
<p>О́тче Иоа́нне всече́стне,/ ты оде́ждею че́стно,/ я́коже Ааро́н вторы́й, укра́шен,/ Святы́х Свята́я ны́не зри́ ши/ внутрь быв и вторы́я заве́сы./ О неизрече́ннаго твоего́/ па́че ума́ сия́ния,/ иера́рхов боже́ственное удобре́ние,/ ему́же причасти́лся еси́.</p>
<p>О́тче Иоа́нне всему́дре,/ богови́ден быв/ нра́ва простото́ю,/ Бо́гу ны́не предстои́ши,/ соедине́нием лу́чшим/ и непреста́нным манове́нием обожа́ем/ и отону́дным све́том исполня́ем,/ ума́ чистото́ю, души́ све́тлостию,/ иера́рхов боже́ственное украше́ние и свяще́ннейшее.</p>
<p>
<red>Сла́ва, му́ченика, глас 2. Византи́ево:</red>
</p>
<p>Нов сад, я́коже ма́слина,/ на Бо́жии трапе́зе положи́лся еси́,/ я́ко сын ходя́щих путе́м Госпо́дним:/ муче́ния ра́ди благослови́ тя Господь,/ и зри́ши блага́я го́рняго Сио́на,/ наслажда́лся Божественнаго ра́дования/ с роди́тельми вы́ну,/ Ма́манте достойнопе́тый,/ и́мже о́бщники ны мольба́ми твои́ми бы́ти сотвори́.</p>
<p>
<red>И ны́не, Богоро́дичен или́ Крестобогоро́дичен, глас то́йже.</red>
</p>
<p>
<red>Подо́бен</red>: Егда́ от Дре́ва:</p>
<p>Егда́ нескве́рная А́гница ви́де Своего́ А́гнца,/ на заколе́ние, я́ко челове́ка, во́лею влеко́ма,/ рыда́юща глаго́лаше:/ безча́дствовати Мя ны́не тщи́шися, Христе́, Тебе́ ро́ждшую./ Что сие́ сотвори́л еси́,/ Изба́вителю вся́ческих?/ Оба́че воспева́ю и сла́влю/ Твою́, ю́же па́че ума́ и сло́ва,/ кра́йнюю бла́гость, Человеколюбче.</p>
<p>
<red>На стихо́вне Окто́иха.</red>
</p>
<p>
<red>Сла́ва, му́ченика, глас 4:</red>
</p>
<p>Прииди́те, согла́сно, ве́рнии,/ па́мять соверши́м Ма́манта му́ченика,/ сей бо но́вый А́вель яви́ся нам:/ я́коже бо он, па́стырь ове́ц быв,/ а́гнца на же́ртву пе́рвый приведе́/ и вене́ц страда́ния пе́рвый прия́т,/ та́ко и сла́вный страстоно́сец,/ пите́нными ста́ды преизя́ществовав,/ себе́ сама́го же́ртву благоприя́тну Христу́ приведе́ муче́нием/ и, дерзнове́ние име́я к Нему́,/ мир ми́ру про́сит/ и душа́м на́шим ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен, глас то́йже.</red>
</p>
<p>
<red>Подо́бен</red>: я́ко до́бля:</p>
<p>Распина́ема ви́дящи/ и в ре́бра пробода́ема копие́м/ Пречи́стая Христа́ Человеколю́бца,/ пла́каше, вопию́щи:/ что сие́, Сы́не Мой?/ Что Тебе́ неблагода́рнии лю́дие возда́ша,/ вме́сто я́же сотвори́л еси́ добрая им?/ И тщи́шися безча́дствовати Мя, Вселюбе́знейше?// Дивлю́ся, Благоутро́бне, Твоему во́льному распятию.</p>
<p>
<red>Тропа́рь му́ченика, глас 4:</red>
</p>
<p>Му́ченик Твой, Го́споди, Ма́мант/ во страда́нии свое́м вене́ц прия́т нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов не́мощныя де́рзости./ Того́ моли́твами// спаси́ ду́ши на́ша.</p>
<p>
<red>Сла́ва, преподобнаго, глас то́йже:</red>
</p>
<p>Пра́вило ве́ры и о́браз кро́тости,/ воздержа́ния учи́теля/ яви́ тя ста́ду твоему́./ Я́же веще́й И́стина:/ сего́ ра́ди стяжа́л еси́ смире́нием высо́кая,/ нището́ю бога́тая,/ о́тче Иоа́нне,/ моли́ Христа́ Бо́га/ спасти́ся душа́м на́шим.</p>
<p>
<red>И ны́не, Богоро́дичен, по гла́су, или́ Крестобогоро́дичен.</red>
</p>
<p>
<red>На у́трени</red>
</p>
<p>
<red>Кано́н Окто́иха еди́н со ирмосо́м на 6 и святы́х два.</red>
</p>
<p>
<red>Кано́н му́ченика, на 4. Творе́ние Феофа́ново. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red> Колесни́це гони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в море,/ Изра́иля же беглеца́, пешехо́дца спасе́,// песнь Бо́гови воспева́юща.</p>
<p>Небеса́ обходя́, я́ко изря́ден му́ченик быв,/ и Трисия́нныя Зари́, сла́вне, исполня́яся,/ на земли́ че́ствующия твой честны́й и светоно́сный день сконча́ния/ Боже́ственнаго просвеще́ния сподо́би.</p>
<p>Благоро́дие и по всем соверше́нное ума́ твоего́ прове́дый/ Сло́во, Ма́манте, от пеле́н тя ра́зума испо́лни/ и до́брых сла́достьми многови́дно украси́,/ му́чениче страстоте́рпче всехва́льне.</p>
<p>Роди́телие твои́ непоро́чныя ве́ры, предбе́дствующе,/ во изгна́нии пре́лести, заключа́еми в темни́цах,/ Бо́жиими веле́ньми прозябо́ша тебе́,/ разори́вшаго многобо́жия соу́з.</p>
<p>
<red>Богоро́дичен:</red> Пресла́вная о Тебе́ глаго́лашася в ро́дех родо́в,/ я́же Бо́га Сло́ва во чре́ве вмести́вши,/ чиста́ же пребыва́вши, Богоро́дице Мари́е./ Тем Тя вси честву́им, по Бо́зе предста́тельство на́ше.</p>
<p>
<red>Ин кано́н преподобнаго Иоа́нна, на 4.</red>
</p>
<p>
<red>Творе́ние Ге́рманово. Глас то́йже.</red>
</p>
<p>
<red>Песнь 1</red>
</p>
<p>
<red>Ирмо́с:</red> Истря́сшему в мо́ри мучи́тельство фарао́не/ и Изра́иля су́шею наста́вльшему,// пои́м Христу́, я́ко просла́вися во ве́ки.</p>
<p>Возсия́вшему в ми́ре иера́рха му́драго,/ Ца́рствия сия́ющаго веле́нии,/ воспои́м Христу́, я́ко просла́вися во ве́ки.</p>
<p>Просия́вшаго в ми́ре благоче́стия све́том/ и нече́стия мглу отгна́вшаго, почти́м, ве́рнии,/ я́ко иера́рха вели́каго, Иоа́нна.</p>
<p>Я́ко предстоя́ со Ангелы неприступному Царю́,/ соверша́ющим твою па́мять моли́ дарова́тися очище́нию,/ священнопропове́дниче, всеблаже́нне Иоа́нне.</p>
<p>
<red>Богоро́дичен</red>: я́ко заче́нши Преве́чное Безнача́льное Сло́во О́тчее/ и пло́тию ро́ждши па́че сло́ва, Всепе́тая,/ моли́ приле́жно, е́же изба́витися нам от бед.</p>
<p>
<red>Песнь 3</red>
</p>
<p>
<red>Ирмо́с:</red> Небе́снаго кру́га Верхотво́рче, Го́споди,/ и Це́ркве Зижди́телю/ Ты мене́ утверди́ в любви́ Твое́й,/ жела́ний Кра́ю, ве́рных Утвержде́ние,// Еди́не Человеколю́бче.</p>
<p>Я́ко светоза́рну звезду́,/ страстоте́рпца Ма́манта положи́ Христо́с на высоте́ Це́ркве Своея́,/ страда́ний све́тлостьми и пресла́вных чуде́с/ всю подсо́лнечную просвеща́юща.</p>
<p>Возше́д на го́ру и́стиннаго зна́ния/ и облиста́вся виде́нии ума́ чистото́ю,/ естество́ безслове́сное к слове́сному песнопе́нию/ Боже́ственными повеле́нии, блаже́нне, воздви́гл еси́.</p>
<p>Ю́ноша красе́н добро́тою был еси́,/ тем беззако́нно и́щущим я́ти тя яви́лся еси́ непристу́пен,/ Прише́дшему на Страсть, я́ко всех Го́споду, приведе́ся.</p>
<p>
<red>Богоро́дичен:</red> Не́бо Простры́й/ и земны́й, Пречи́стая, круг Содержа́й весь естество́м Божества́/ на объя́тиях Твои́х пло́тию держи́м бысть/ и ве́рным Тя утвержде́ние всем показа́.</p>
<p>
<red>Ин</red>
</p>
<p>
<red>Ирмо́с</red>: Утвержде́й Сло́вом Небеса́/ и зе́млю основа́вый на вода́х мно́гих, // утверди́ мя к пе́нию славосло́вия Твоего́, Го́споди.</p>
<p>Воздержа́нием, о́тче, и моли́твою неукло́нною/ возше́л еси́ к вы́шнему гра́ду доброде́телей, богоно́се,/ иде́же сла́дости пото́к, пита́ешися.</p>
<p>Я́ко дерзнове́ние име́я к Бо́гу,/ иера́рше преподо́бне, Иоа́нне му́дре, моли́ спасти́ся/ ве́рою соверша́ющим па́мять твою́.</p>
<p>Я́ко благочести́вых догма́тов наста́вник/ и му́дрых слове́с сказа́тель и́стинен,/ венце́м увя́злся еси́ на е́реси, преподо́бне.</p>
<p>
<red>Богоро́дичен</red>: я́ко не́бо и престо́л Тя Бо́жий,/ воспева́ем вси, Богороди́тельнице Чи́стая,/ Я́ко из Тебе́ яви́ся Иису́с Христо́с И́стина.</p>
<p>
<red>Седа́лен му́ченика, глас 8.</red>
</p>
<p>
<red>Подобен</red>: Прему́дрости:</p>
<p>Благоче́стия сый рожде́ние че́стно,/ нече́стия показа́лся еси́ потреби́тель, Ма́манте всехва́льне, си́лою Ду́ха:/ в три́знищи бо лесть и́дольскую обличи́л еси́/ и благоде́рзостно Тро́ицу пе́ти пропове́дал еси́./ Те́мже и звере́м вдан быв, страстоно́сче,/ зве́ря умори́л еси́ и злонача́льнаго зми́я./ Сего́ ра́ди вопие́м ти:/ моли́ Христа́ Бо́га согреше́ний оставле́ние дарова́ти/ честву́ющим любо́вию святу́ю па́мять твою́.</p>
<p>
<red>Сла́ва, преподобнаго, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Сосу́д Боже́ственный воздержа́ния,/ бога́тство некра́домо благоче́стия показа́лся еси́, Иоа́нне блаже́нне,/ в безстра́стии уясни́в житие́ твое́,/ тре́бующия обогати́в ми́лостынею, о́тче преподо́бне,/ Христа́ Бо́га моли́ дарова́ти нам ве́лию ми́лость.</p>
<p>
<red>И ны́не, Богоро́дичен:</red>
</p>
<p>Боже́ственная ски́ния была́ еси́ Сло́ва, еди́на Пречи́стая Де́во Ма́ти,/ чистото́ю А́нгелы превозше́дшая,/ па́че всех мене́ персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость,</p>
<p>
<red>Крестобогоро́дичен:</red>
</p>
<p>Нескве́рная А́гница, Сло́ва нетле́нная Де́во Ма́ти,/ на Кресте́ зря́щи пове́шена из Ней безболе́зненно Прозя́бшаго,/ матероле́пно рыда́ющи, взыва́ше:/ увы́, Ча́до Мое́, ка́ко стра́ждеши,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red> Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:// си́ле Твое́й сла́ва, Человеколю́бче.</p>
<p>Самово́льне к подвиго́м отлучи́лся еси́, неужа́сно, сла́вне, му́дростию:/ Христа́ бо име́л еси́ помога́юща Боже́ственною си́лою,/ не́мощь твою́ утвержда́юща и свиде́теля показу́юща Свои́х Страда́ний/ и вы́шней све́тлости прича́стника.</p>
<p>Я́ко помо́щник, и́же́ от Бо́га, спу́тник твой,/ покаря́шеся, я́коже слове́снейший, ди́вий зверь,/ Боже́ственною бо любо́вию ты покори́л еси́ стра́сти безслове́снейшия,/ красе́н яви́лся еси́ по́мыслом мудре́йшим,/ безслове́сне враго́в побе́ждь.</p>
<p>Пред суди́лищи мучи́телей ты предста́,/ Сло́ва воплоще́ние, блаже́нне, преявле́хшо возглаша́я,/ и безбо́жия низлага́я свире́пство,/ и вся несомне́нно пе́ти науча́я:/ си́ле Твое́й сла́ва, Человеколю́бче.</p>
<p>Богоро́дичен: Рожде́нием преесте́ственным Рождества́ Твоего́/ боле́зней грех разреши́ся,/ и от кля́твы земноро́дных естество́ измени́ся,/ Богороди́тельнице Всенепоро́чная,/ и отверзо́шася до́льным Тебе́ ра́ди го́рняя,/ и со А́нгелы челове́цы лику́ют.</p>
<p>
<red>Ин</red>
</p>
<p>
<red>Ирмо́с</red>: Та́йно проро́к предзря́/ от Де́вы Тя, Сло́ве, воплоща́ема,/ пе́сненно вопия́ше:// сла́ва си́ле Твое́й, Го́споди.</p>
<p>Иера́рха вси му́драго в пе́снех восхва́лим, глаго́люще:/ богоно́се Иоа́нне,/ моли́ся Го́споду приле́жно, спасти́ся нам.</p>
<p>Я́ко благочести́вых догма́тов насади́теля/ и му́дра иера́рха тя иму́ще, богоблаже́нне о́тче,/ пе́сньми и пе́ньми восхваля́ем тя.</p>
<p>Свяще́нную твою́ па́мять, ве́рнии,/ первонача́льниче, пита́телю сла́вне, иера́рше Госпо́день,/ пе́ньми и пе́сньми пра́зднуем.</p>
<p>
<red>Богоро́дичен:</red> Безневе́стная Неве́сто/ и Чи́стая и Нескве́рная Ма́ти Христа́ Бо́га,/ Того́ непреста́нно моли́ спасти́ ду́ши пою́щих Тя.</p>
<p>
<red>Песнь 5</red>
</p>
<p>
<red>Ирмо́с</red>: Вску́ю мя отри́нул еси́/ от лица Твоего́ Све́те незаходи́мый/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х// пути́ моя́ напра́ви, молю́ся.</p>
<p>Стру́жемь, никако́же о телеси́ сла́вный Ма́мант попече́ся,/ тле́ния дебельство́ растерза́тися отложи́в,/ и ко́жныя совле́к ри́зы,/ и оде́жду нетле́ния прие́м.</p>
<p>Благода́рственную хвалу́ пел еси́ Зижди́телю твоему́,/ ископова́емь в ре́бра, всеблаже́нне,/ и глас с Небесе́ услы́шал еси́, утверждающ; па́че по́мысл твой к лу́чшему/ и страда́ний боле́знь облегча́ющ.</p>
<p>В темни́це заключе́ну яви́ся с Небесе́ тебе́, нося́щи пресла́вно виде́ние,/ страстоте́рпче всеблаже́нне, многострада́льне,/ пи́щу нетле́ния, голуби́ца красне́йша:/ тле́ния бо преде́лы премину́л еси́.</p>
<p>
<red>Богоро́дичен:</red> Воплоще́ния Боже́ственнаго/ и премене́ния несказа́ннаго Ты была́ еси́ Хода́таица,/ я́же пре́жде со́лнца из Отца́ Рожде́ннаго ро́ждши:/ Тобо́ю бо естество́ земны́х Бо́гу совокупи́ся/ и на Престо́ле Сла́вы носади́ся.</p>
<p>
<red>Ин</red>
</p>
<p>
<red>Ирмо́с:</red> От но́щи неве́дения/ богове́дением просвети́ вый концы́,// про́све́ти мя́ у́тро́м человеколю́бия, Го́споди.</p>
<p>Па́стырски пома́зался еси́ благоче́стия ми́ром, богому́дре,/ тем я́ко иера́рха вси восхваля́ем тя, преподо́бне.</p>
<p>Я́ко подража́тель сый апо́столов, богому́дре сла́вне,/ боле́зньми и бде́нии,/ церко́вным предста́тельствовал еси́ лю́дем.</p>
<p>Ревни́телю Илии́ и Моисе́ю богови́дцу/ поревнова́л еси́, о́тче священноявле́нне,/ и ересенача́льники посрами́л еси́.</p>
<p>
<red>Богоро́дичен</red>: Я́ко Цари́цу вси и Царя́ всех ро́ждшую,/ прииди́те, со А́нгелом Благослове́нную почти́м.</p>
<p>
<red>Песнь 6</red>
</p>
<p>
<red>Ирмо́с</red>: Очи́сти мя, Спа́се./ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя́// Бо́же спасе́ния моего́.</p>
<p>Ре́вностию к Бо́гу распала́ем, свяще́ннейше,/ о поджига́ющем пла́мени никако́же попе́клся еси́,/ Боже́ственным ороша́ем с Небеса́ дожде́м,/ страда́льче до́блественнейше.</p>
<p>Ю́ношам трие́м Претвори́вый пещь в ро́су светоявле́нно,/ богому́дре, всеблаже́нне, от пла́мене исхити́ тя/ и огня́ показа́ пресла́вно сильне́йша.</p>
<p>Велича́йшия претерпева́я по́двиги,/ яви́лся еси́ превелича́йш, в страда́льцех чу́ден,/ в му́ченицех же иску́сен./ Тем и велича́йших тя Подвигополо́жник воздая́ний сподо́би.</p>
<p>
<red>Богоро́дичен:</red> Бы́хом о́бщницы Боже́ственному естеству́, Пречи́стая,/ Боже́ственным Рождество́м Твои́м,/ и поко́й Небе́сный, со а́нгельскими чи́нми Тя восхваля́ющии́,/ во Христе́ насле́дствовахом.</p>
<p>
<red>Ин</red>
</p>
<p>
<red>Ирмо́с</red>: я́ коже проро́ка изба́вил еси́ из глубины́ преиспо́длня, Христе́ Бо́же,/ и мене́ от грехо́в мои́х изба́ви, я́ко Человеколю́бец,// и упра́ви живо́т мой, молю́ся.</p>
<p>Церко́вную сла́ву укра́сил еси́, Иоа́нне блаже́нне,/ Боже́ственными твои́ми догма́ты и му́дрыми наказа́нии,/ е́реси же исчезнове́ны сотвори́л еси́.</p>
<p>Я́ко свети́льник благоче́стия,/ догма́тов твои́х добро́тою облиста́л еси́ по всей тва́ри, богому́дре учи́телю,/ и помрачи́л еси́ е́реси сло́вом Бо́жиим.</p>
<p>В ме́сто меча́ язы́ком и сло́вом вооружи́вся, преподо́бне,/ буесло́вная отсе́кл еси́ уче́ния вся/ и уясни́л еси́ всем Тро́ицу Я́ве.</p>
<p>
<red>Богоро́дичен</red>: Рожде́йся из Де́вы и мир просвеще́й, Христе́ Бо́же,/ и мене́ от прегреше́ний мои́х изба́ви, я́ко Человеколю́бец,/ и упра́ви жизнь мою́, молю́ся.</p>
<p>
<red>Конда́к, глас 3.</red>
</p>
<p>
<red>Подобен;</red> Де́ва дне́сь:</p>
<p>Жезло́м, свя́те, от Бо́га тебе́ да́нным,/ лю́ди твоя́ упаси́ на па́житех живоно́сных,/ зве́ри же неви́димыя И неукроти́мыя/ сокруши́ под но́ги тя пою́щих,/ я́ко вси, и́же в беда́х,/ предста́теля тя те́пла, Ма́манте, и́мут.</p>
<p>
<red>И́кос:</red>
</p>
<p>И́же по всей земли́ пресла́внаго тя му́ченика/ и на Небеса́х со А́нгелы лику́юща воспои́м, Ма́манте,/ пе́рвее еле́ни в пусты́нях я́ве доя́ща,/ и ны́не бога́тныя лю́ди Госпо́дни/ жезло́м си́лы, я́ко па́стыря добра́, пасу́ща/ и путеводя́ща на ме́сто зла́чно,/ иде́же есть и́стинно ра́йская сла́дость,/ тоя́ бо ра́ди мир оста́вил еси́,/ я́ко да вси тя предста́теля, Ма́манте, те́пла и́мут.</p>
<p>
<red>Песнь 7</red>
</p>
<p>
<red>Ирмо́с</red>: Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́ ра́дованною ного́ю,/ я́ко во цве́тнице, лику́юще, поя́ху:// благослове́н еси́, Бо́же оте́ц на́ших.</p>
<p>Пе́щи вид я́коже хла́да потре́бное тебе́ испо́лни,/ на дни бо мно́гия в той, Ма́манте, затворе́н,/ не опали́лся еси́, вопия́ Сотво́ршему:/ благослове́н Бог оте́ц на́ших.</p>
<p>А́нгелы сприе́мники, слико́вники тебе́/ и о́бщники неизглаго́ланных пе́сней/ посреде́ пла́мене, му́чениче, име́л еси́,/ с ни́миже всех Влады́це взыва́л еси́:/ благослове́н Бог оте́ц на́ших.</p>
<p>Я́ко ши́пок неувяда́ем,/ я́ко от черто́га жени́х, исходя́, красне́йший, и́стинно от пе́щи,/ попали́в безу́мныя и зря́щия просвети́в, зову́щия/ благослове́н Бог оте́ц на́ших.</p>
<p>
<red>Богоро́дичен</red>: Се ны́не испо́лнися богоглаго́ливаго прорече́ние,/ во утро́бе бо, Де́во, Бо́га Сло́ва име́ла еси́/ и родила́ еси́ Жизнода́вца,/ Ему́же вси зове́м: благослове́н Бог оте́ц на́ших.</p>
<p>
<red>Ин</red>
</p>
<p>
<red>Ирмо́с:</red> В нача́ле зе́млю основа́вый/ и Небеса́ сло́вом утверди́вый,/ благослове́н еси́ во ве́ки,// Го́споди, Бо́же оте́ц на́ших.</p>
<p>И́же на земли́ свети́льника показа́вый/ благочести́ваго и му́драго иера́рха,/ благослове́н еси́ во ве́ки, Го́споди, Бо́же оте́ц на́ших.</p>
<p>И́стиннаго Иоа́нна вели́каго па́стве Твое́й па́стыря показа́вый,/ благослове́н еси́ во ве́ки, Го́споди, Бо́же оте́ц на́ших.</p>
<p>Плотска́я привоста́ния, о́тче, низложи́в, Христу́ вопия́л еси́:/ благослове́н еси́ во ве́ки, Го́споди, Бо́же оте́ц на́ших.</p>
<p>
<red>Богоро́дичен</red>: Нас ра́ди роди́выйся из Де́вы/ и от врага́ изба́вивый мир,/ благослове́н еси́ во ве́ки, Го́споди, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red> Седмери́цею пещь халде́йский мучи́тель/ богочести́вым неи́стовно разжже́,/ си́лою же лу́чшею спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,// лю́дие, превозноси́те во вся ве́ки.</p>
<p>Я́ко Дании́л, зия́ния звере́й заусти́л еси́/ Боже́ственным Влады́ки призва́нием, сла́вне,/ зми́я умертви́л еси́, злочести́выя посрами́л еси́/ и, я́ко победи́тель, на Небеса́х, поя́, живе́ши в весе́лии:/ свяще́нницы, благослови́те, лю́дие, превозноси́те во вся ве́ки.</p>
<p>Побива́ху ка́мением тя, блаже́нне,/ ка́мению служа́щий и окамене́ннии душе́ю пребеззако́ннии,/ о́ко воздвиза́юща свяще́нныя твоея́, му́чениче, души́/ к неразсе́дному и неукло́нному Ка́меню/ и пою́ща усе́рдно:/ свяще́нницы, благослови́те, лю́дие, превозноси́те во вся ве́ки.</p>
<p>Подвигополо́жник, свы́ше тебе́ простира́я вене́ц,/ я́коже победи́телю и до́брый проше́дшу по́двиг, пребога́те,/ возглаша́ет тебе́ е́же к Нему́ спеши́ти честно́е и сладча́йшее ше́ствие,/ усе́рдно пою́щу:/ свяще́нницы, благослови́те, лю́дие, превозноси́те во вся ве́ки.</p>
<p>
<red>Богоро́дичен</red>: Преесте́ственно зачала́ еси́ Су́щаго из Отца́ без ма́тере,/ пребы́вши Де́ва и по рождестве́, Чи́стая:/ Бо́жие бо соедине́ние обновля́ет естества́ в Тебе́,/ и обновля́ются существа́ преде́лы./ Тем Тя правосла́вно, я́ко Бо́га ро́ждшую, и́стинно Богоро́дицу пое́м во ве́ки.</p>
<p>
<red>Ин</red>
</p>
<p>
<red>Ирмос:</red> На горе́ святе́й просла́вльшася/ и в купине́ огне́м Присноде́вы/ Моисе́ови та́йну я́вльшаго/ Го́спода по́йте// и превозноси́те во вся ве́ки.</p>
<p>Моисе́ю подо́бяся, треблаже́нне, на го́ру возше́л еси́ и во мрак,/ мы́сленный благода́ти прие́м зако́н, иера́рше,/ тем воспева́ем Христа́ во ве́ки.</p>
<p>Лю́ди Твоя́ упа́с, иера́рше,/ еги́петскую пре́лесть отрази́л еси́/ и, Вавило́на страсте́й убежа́в,/ Сио́н го́рний обре́л еси́ жили́ще во вся ве́ки.</p>
<p>Я́ко ми́ром, пома́зався, священноявле́нне, сло́вом и де́лом благоче́стия,/ священноде́йствуеши Боже́ственная, свяще́ннейше,/ тем Тро́ицу во Еди́ном Существе́ пое́ши во вся ве́ки.</p>
<p>
<red>Богоро́дичен</red>: В ложесна́ всели́вшагося Де́вы/ и Сея́ ра́ди ужа́сно и па́че сло́ва ве́тхаго Ада́ма обнови́вша,/ Го́спода по́йте и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ я чре́во Твое́ бысть простра́ннейшее Небе́с./ Тем Тя, Богоро́дицу,// А́нгелов и челове́к чинонача́лия велича́ют.</p>
<p>Возложи́л еси́ ду́шу твою́ Изба́вителю/ и к Сему́ усе́рдно восте́кл еси́,/ добро́тами укра́шен све́тло свяще́нных подвиго́в твои́х/ и боре́ний чу́дных, всехва́льне ору́жниче,/ свети́ло вселе́нныя, церко́вное удобре́ние.</p>
<p>Совокупи́лся еси́ со А́нгелы, а́нгельское на земли́ жи́тельство стяжа́в,/ и с ни́ми пое́ши во хвале́нии ра́достно/ свяще́нное песнопе́ние, Ма́манте, Тро́ице всехва́льно,/ обожа́ем Боже́ственными прича́стии и сла́вою непрее́мною обогаща́ем.</p>
<p>Я́ко име́я дерзнове́ние к Бо́гу,/ боже́ственное твое́ сие́ торжество́ ра́достно, му́чениче, соверша́ющий/ и честно́е и свяще́нное твое́ страда́ние ве́рою чи́стою хва́лящия/ помина́й, всеблаже́нне, и бу́ри и бед и напа́стей ны спаси́.</p>
<p>
<red>Богоро́дичен</red>: Неискусому́жную Ма́терь су́щих на земли́,/ Отроча́ ражда́ющу, кто слы́ша когда́/ и Рожде́нное, Безнача́льна Бо́га же/ и соесте́ственна Отцу́ Пребезнача́льному же и Ро́ждшей преесте́ственно?/ О, стра́ннаго та́инства!/ О, Боже́ственнаго обще́ния, и́мже Бо́гу соедини́хомся!</p>
<p>
<red>Ин</red>
</p>
<p>
<red>Ирмо́с</red>: Проявле́нное на горе́ закопополо́жнику во огни́ и купине́/ Рождество́ Присноде́вы/ в на́ше, ве́рных, спасе́ние// пе́сньми немо́лчными велича́ем.</p>
<p>Безстра́стием и ве́рою, наде́ждею и любо́вию/ словеса́ нам жи́зни ве́чныя показа́в, му́дре Иоа́нне,/ моли́ спасти́ся душа́м на́шим.</p>
<p>Жезло́м Ду́ха Свята́го люди я́ко упа́сша честны́я Це́ркве/ и отгна́вша богобо́рныя е́реси,/ вси иера́рха восхваля́ем тя.</p>
<p>Я́ко церко́внаго свети́льника и иера́рха,/ во псалме́х и пе́ниих честву́ем тя немо́лчно/ и ра́ку моще́й твои́х, блаже́нне о́тче Иоа́нне, великоимени́те.</p>
<p>
<red>Богоро́дичен</red>: Ра́дуйся, присноживо́тный Исто́чниче нетле́ния;/ ра́дуйся, всесве́тлый Со́лнца мы́сленнаго о́блаче;/ ра́дуйся, носи́ло Божества́ всего́;/ ра́дуйся, ковче́же свяще́ния.</p>
</section>
