<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Обре́тение моще́й святи́теля Иоаса́фа, епи́скопа Белогра́дскаго</p>
</title><p>
<red>На ма́лей вече́рни</red>
</p>
<p>На Го́споди, воззва́х: <red>стихи́ры, глас 1:</red>
</p>
<p>Воспои́м, бра́тие, светлопра́зднственную песнь,/ новоявле́ннаго уго́дника Бо́жия ублажа́юще/ и к тому́ вознося́ще моли́тву,/ во е́же очи́стити серде́ц на́ших очеса́/ и па́мятию чуде́с его́ просвети́ти ду́ши на́ша.</p>
<p>Иоаса́фе, уго́дниче Христо́в,/ всех доброде́телей подви́жник был еси́,/ на земли́ у́бо ско́рби поне́с,/ на Небеси́ же ра́дость ве́чную от Бо́га прие́м,/ услы́ши моле́ние чад твои́х/ и моли́ спасти́ и просвети́ти ду́ши на́ша.</p>
<p>Ни́щия и ско́рбныя возлюби́вый/ и о гре́шных лю́дех моли́тву всегда́ возноси́вый,/ сам от Христа́ возлю́блен был еси́,/ Иоаса́фе святи́телю:/ помина́й нас, по́двиги твоя́ почита́ющих,/ и моли́тву сотвори́ ко Го́споду/ спасти́ и просвети́ти ду́ши на́ша.</p>
<p>Кто исчи́слит мно́жество исцеле́ний,/ от чудотво́рных моще́й твои́х источа́емых, уго́дниче Христо́в?/</p>
<p>Кто не подиви́тся вели́кому твоему́ заступле́нию?/ Ко́е ли се́рдце челове́ческое любо́вию твое́ю не умили́тся?/ Ди́вно просла́вися в тебе́ Госпо́дь,// просвеща́яй и спаса́яй ду́ши на́ша.</p>
<p>
<red>Сла́ва, глас 6:</red>
</p>
<p>О́трочеству твоему́ наче́ншуся, преподо́бне,/ под кров Влады́чицы прия́т был еси́,/ я́коже роди́тель твой виде́нием в том уве́рися;/ сконча́вшуся же земно́му житию́ твоему́,/ ино́е виде́ние лю́ди уверя́ет,/ я́ко дух твой просла́влен есть от Бо́га./ Тому́ и о нас моли́ся, святи́телю Христо́в,// поми́ловатися душа́м на́шим.</p>
<p>
<red>И ны́не, Богоро́дичен, глас то́йже:</red>
</p>
<p>Богоро́дице, Ты еси́ лоза́ и́стинная,/ возрасти́вшая нам Плод живота́,/ Тебе́ мо́лимся: моли́ся, Влады́чице,/ со святы́ми апо́столы,// поми́ловати ду́ши на́ша.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен</red>: До́ме Евфра́фов:</p>
<p>Иоаса́фе, святи́телю Бо́жий,/ моли́твы непреста́нныя кади́ло/ и предста́телю о лю́дех тепле́йший,/ и нас, пою́щих тя, не отри́ни,// но помо́щник бу́ди нам при́сный.</p>
<p>
<red>Стих</red>: Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Воспои́м, бра́тие,/ уго́дника Христо́ва Иоаса́фа,/ того́ подвиза́юще на моли́тву/ от бед изба́витися нам// и дарова́тися нам пре́жде конца́ покая́нию.</p>
<p>
<red>Стих</red>: Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Не довле́ют тебе́, святи́телю Христо́в,/ челове́ческая благохвале́ния,/ зане́ от Пречи́стыя Богоро́дицы/ во млады́х ле́тех твои́х<emphasis>.//</emphasis> я́ко избра́нник Бо́жий свиде́тельствован был еси́.</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ те́мже на Небесе́х обре́л еси́ мзду трудо́в твои́х,/ де́монская разори́л еси́ по́лчища/ и дости́гл еси́ чино́в а́нгельских,/ и́хже житию́ непоро́чно поревнова́л еси́./ Дерзнове́ние име́я ко Христу́ Бо́гу,// мир испроси́ душа́м на́шим.</p>
<p>
<red>И ны́не, Богоро́дичен, глас то́йже:</red>
</p>
<p>Вели́ких дарова́ний, Чи́стая Де́во Богома́ти, Ты сподо́билася еси́:/ я́ко родила́ еси́ пло́тию Еди́наго от Тро́ицы Христа́ Жизнода́вца,/ во спасе́ние душ на́ших.</p>
<p>
<red>Тропа́рь пи́сан на вели́цей вече́рни</red>.</p>
<p>
<red>На вели́цей вече́рни</red>
</p>
<p>Блаже́н муж: <red>1-й антифо́н</red>.</p>
<p>На Го́споди, воззва́х: <red>стихи́ры на 8, глас 8:</red>
</p>
<p>Ди́вен Бог во святы́х Свои́х,/ в ро́дех христиа́нских чудоде́йствуяй/ и но́выя избра́нники Своя́ явля́яй:/ зрим бо и ны́не Иоаса́фа уго́дника/ от Христа́ прославля́ема,/ и красото́ю доброде́телей свои́х страну́ на́шу озаря́юща,/ и дерзнове́ние ве́лие иму́ща/ мир вселе́нней дарова́ти// и душа́м на́шим ве́лию ми́лость.</p>
<p>Лик святы́х Твои́х, Го́споди, на Небеса́х умно́жися/ преставле́нием святи́теля Твоего́ Иоаса́фа,/ его́же и на земли́ Це́рковь воспева́ет:/ того́ у́бо моли́твы о нас приими́, Человеколюбче,// я́ко име́яй ве́лию ми́лость.</p>
<p>Нощне́й тьме огустева́ющей,/ умножа́ется зве́здный блеск/ и к тому́ о́чи заблу́ждших ра́достно возво́дятся;/ та́ко и умно́жившейся на земли́ грехо́вней тьме,/ возведе́м горе́ о́чи на́ши, бра́тие,/ и, сия́ние доброде́телей святи́теля узре́вше,/ к Небе́сному Оте́честву потщи́мся,/ его́же да не лиши́т Госпо́дь нас, гре́шных,// име́яй ве́лию ми́лость.</p>
<p>
<red>Глас 5:</red>
</p>
<p>
<red>Подо́бен: </red>Ра́дуйся<red>:</red>
</p>
<p>Ра́дуйся, свяще́нная главе́,/ святи́телю Бо́жий Иоаса́фе,/ па́стырей богому́дрое пра́вило/ и и́ноков наста́вниче предо́брый;/ ра́дуйся, боля́щих цели́телю пресла́вный/ и скорбя́щих уте́шителю ми́лостивый./ Моли́ся при́сно ко Го́споду/ и нам подража́телем тебе́ бы́ти/ и, грехо́вная вся презре́вшим,// Еди́ному Бо́гу рабо́тати.</p>
<p>Ра́дуйся, страсте́й сопротивобо́рче/ и духовнаго де́лания тру́дниче;/ ра́дуйся, пра́ведниче, смиренному́дрия испо́лненный,/ го́рдых ми́ра сего́ обличи́телю/ и лени́вых гро́зный кара́телю./ Не преста́й моля́ся ко Го́споду о нас,// во е́же спасти́ся нам.</p>
<p>Ра́дуйся, Небе́сный жи́телю,/ на зе́млю ми́лостивным о́ком призира́яй/ и моли́твы певцо́в твои́х прие́мляй;/ ра́дуйся, очеса́ твоя́ всегда́ на Не́бо возводи́вый/ и о земны́х стяжа́ниих небреги́й./ Научй у́бо и нас, святи́телю Христо́в,/ на Небесе́х сокро́вище стяжа́ти// и твою́ та́мо сла́ву я́ве узре́ти.</p>
<p>
<red>Сла́ва, глас 2:</red>
</p>
<p>Ки́ими похва́льными венцы́/ увенча́ем святи́теля Христо́ва,/ Госпо́дню сла́ву непреста́нно возвеща́вшаго/ и благоче́стие пра́вое повсю́ду насади́вшаго,/ за́поведей Христо́вых живу́ю скрижа́ль,/ на ли́ца челове́ков не взира́вшаго,/ но ду́ши всех ко спасе́нию приводи́вшаго;/ сего́ бо венцы́ нетле́нными венча́ет Христо́с Бог наш,// име́яй ве́лию ми́лость.</p>
<p>
<red>И ны́не, Богоро́дичен, глас то́йже:</red> Пре́йде сень зако́нная:</p>
<p>
<red>Вход. Проки́мен дне и чте́ния три святи́тельская.</red>
</p>
<p>При́тчей чте́ние: Па́мять пра́веднаго с похвала́ми: Прему́дрости Соломо́новы чте́ние: Уста́ пра́веднаго ка́плют прему́дрость: Прему́дрости Соломо́новы чте́ние: Похваля́ему пра́веднику, возвеселя́тся лю́дие: (зри страни́цы 205-208).</p>
<p>
<red>На лити́и стихи́ра хра́ма. И свята́го, глас 1:</red>
</p>
<p>Подоба́ше непоро́чно соблюде́нному святи́теля де́вственному те́лу/ и нетле́нием ве́чным просла́витися:/ сие́ бо, доброде́тельми преподо́бнаго очища́емо,/ еще́ жи́ву ему́ су́щу,/ храм Свята́го Ду́ха быва́ет/ и по преставле́нии его́ исто́чите чуде́сных дарова́ний явля́ется,/ и́мже со умиле́нием дивя́щеся,/ ко уго́днику вознесе́м моли́тву// о спасе́нии душ на́ших.</p>
<p>
<red>Сла́ва, глас 6:</red>
</p>
<p>Ди́вный во святы́х Госпо́дь/ в житии́ святи́теля Иоаса́фа просла́вися,/ и по преставле́нии его́ нетле́нными мощми́ чудоде́йствует,/ и безчи́сленныя лю́ди/ ве́ровати и упова́ти на по́мощь Небе́сную науча́ет./ Потщи́мся у́бо, о бра́тие,/ е́же еди́но на потре́бу иска́ти,/ и ду́ши на́ша покая́нием очища́ти,/ святи́теля в по́мощь призыва́юще,// и в Тро́ице воспева́емаго Бо́га прославля́ти во ве́ки.</p>
<p>
<red>И ны́не, Богоро́дичен, глас то́йже:</red> Творе́ц и Изба́витель:</p>
<p>
<red>На стихо́вне стихи́ры, глас 7:</red>
</p>
<p>Украси́теся, черто́зи Небе́снии,/ отве́рзитеся, две́ри до́му Бо́жия:/ се бо от земли́ вознесе́ся пра́ведная душа́ святи́теля/ и со А́нгелы водворя́ется,/ и́мже житие́м свои́м поревнова́./ Того́ моли́твами, Христе́ Бо́же,// пощади́ и спаси́ ду́ши на́ша.</p>
<p>
<red>Стих</red>: Честна́ пред Го́сподем/ смерть преподо́бных Его́.</p>
<p>Пра́ведных ду́ши в руце́ Бо́жией,/ и не ко́снется их му́ка,/ но и ме́ртвенное те́ло пра́веднаго Иоаса́фа/ тле́нию неприча́стно пребыва́ет/ и растле́нным грехми́ душа́м исто́чник благода́ти явля́ется,/ еще́ же и боля́щим здра́вие да́рует,/ егда́ моли́тв уго́дника Бо́жия воспро́сят/ и к нему́ с ве́рою притека́ют.</p>
<p>
<red>Стих</red>: Что возда́м Го́сподеви о всех,/ я́же воздаде́ ми?</p>
<p>Поревну́им о благоче́стии, бра́тие,/ зрим бо сие́ ве́чною сла́вою венча́емо:/ возненави́дим горды́ню и сребролю́бие,/ я́ко, та́я отри́нув, святи́тель Христо́в/ на Небеси́ и на земли́ ве́чную сла́ву прия́т/ и сокро́вище обре́те неиждива́емое;/ те́мже и о гре́шных лю́дех моли́тися дерзнове́ние/ и исцеле́ний благода́ть от Бо́га стяжа́,/ да и беззаконныя путе́м Бо́жиим научи́т,/ и нечести́выя ко Го́споду обрати́т.</p>
<p>
<red>Сла́ва, и ны́не, Богоро́дичен, глас то́йже</red>: Под кров Твой, Влады́чице:</p>
<p>
<red>Тропа́рь, глас 3</red>:</p>
<p>Святи́телю, Христу́ Бо́гу возлю́бленне,/ пра́вило ве́ры и о́браз милосе́рдия лю́дем был еси́,/ бде́нием же, посто́м и моли́твою,/ я́ко свети́льник пресве́тлый, просия́л еси́/ и просла́влен от Бо́га яви́лся еси́:/ те́лом у́бо в нетле́нии почива́я,/ ду́хом же Престо́лу Бо́жию предстоя́,/ чудеса́ пресла́вная источа́вши./ Моли́ Христа́ Бо́га,/ да утверди́т нас в Правосла́вии и благоче́стии/ и спасе́т ду́ши на́ша.</p>
<p>
<red>Ин тропа́рь, глас 2:</red>
</p>
<p>Моли́твенниче изде́тска преизря́дный,/ богоизбра́нный святи́телю Христо́в Иоаса́фе,/ пра́вило ве́ры и о́браз милосе́рдия благоче́стным житие́м всем явля́вши/ и с ве́рою к тебе́ притека́ющим оби́льно исцеле́ния источа́вши./ Моли́ Христа́ Бо́га,/ да утверди́т правове́рие, мир и благоче́стие/ и спасе́т ду́ши на́ша.</p>
<p>
<red>Сла́ва, и ны́не, Богоро́дичен.</red>
</p>
<p>На у́трени</p>
<p>На Бог Госпо́дь: тропа́рь свята́го, два́жды. Сла́ва, и ны́не, Богоро́дичен.</p>
<p>
<red>По 1-м стихосло́вии седа́лен, глас 4:</red>
</p>
<p>Да возвели́чится Иоаса́ф, святи́тель Христо́в,/ да насле́дит угото́ванное ему́ ве́чное Ца́рство:/ той бо Христу́ ве́рно служа́ше, о ме́ньшей бра́тии Его́ при́сно пеки́йся,/ и ка́ющияся в любо́вь свою́ приима́ше,/ и ны́не мо́лится о душа́х на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Те́плое заступле́ние су́щим в беда́х, и Помо́щницу на́шу,/ и к Бо́гу примире́ние, Е́юже от тли изба́вихомся,/ Богоро́дицу, ве́рнии, ублажа́ем.</p>
<p>
<red>По 2-м стихосло́вии седа́лен, глас 8:</red>
</p>
<p>В житии́ твое́м, уто́дниче Христо́в, посто́м и труды́ те́ло твое́ изнури́л еси́,/ сего́ ра́ди по сме́рти твое́й нетле́нием процвете́ и исто́чник исцеле́ний ве́рным быва́ет./ Моли́ приле́жно Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко всенепоро́чная Неве́ста Творца́,/ я́ко неискусому́жная Ма́ти Изба́вителя,/ я́ко вмести́лище Вы́шняго су́щи, Всепе́тая,/ беззако́ний мя су́ща скве́рное жили́ще и в ра́зуме бы́вша бесо́м игра́лище/ потщи́ся от сих злоде́йствия мя изба́вити, све́тлое жили́ще доброде́телию соде́лавши;/ Светоприе́мнице нетле́нная, отжени́ о́блак страсте́й/ и сподо́би го́рния све́тлости и неле́стнаго осия́ния Све́та Невече́рняго Твоего́.</p>
<p>
<red>По полиеле́и седа́лен, глас 2:</red>
</p>
<p>Прииди́те, вси ве́рнии, почита́юще па́мять святи́теля Иоаса́фа,/ излие́м сердца́ на́ша в моли́тве,/ да пребу́дет с на́ми ду́хом свои́м, и на блага́я дея́ния да наста́вит нас,/ и да научи́т искуше́ния пло́ти побежда́ти и Еди́ному Бо́гу угожда́ти.</p>
<p>
<red>Сла́ва, и ны́не, Богоро́дичен:</red>
</p>
<p>Боже́ственнаго Естества́ не отлу́чься, Плоть бысть во чре́ве Твое́м,/ но Бог и вочелове́чься пребы́сть,/ Иже по рождестве́ Ма́терь Тя Де́ву, я́коже пре́жде рождества́, сохрани́ всенепоро́чну, Еди́н Госпо́дь./ Того́ приле́жно моли́ дарова́ти нам ве́лию ми́лость.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>
</p>
<p>Уста́ моя́ возглаго́лют прему́дрость// и поуче́ние се́рдца моего́ ра́зум. <red>Стих</red>: Услы́шите сия́, вси язы́цы, внуши́те, вси живу́щии по вселе́нней. Вся́кое дыха́ние: <red>Ева́нгелие от Иоа́нна, зача́ло 36.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Непреста́нною моли́твою, учи́тельным сло́вом,/ вели́ким милосе́рдием и доброде́тельным житие́м/ о́браз ве́рным был еси́, богому́дре Иоаса́фе,/ всех ко Христу́ приводя́ и на путь спасе́ния наставля́я;/ твоего́ пастыренача́льства не лиши́ и нас, вели́кий святи́телю Бо́жий,/ почита́ющих па́мять твою́ ве́рно.</p>
<p>
<red>Кано́н Богоро́дицы на 6 и свята́го на 8.</red>
</p>
<p>
<red>Кано́н святи́телю Иоаса́фу, его́же краегране́сие: </red>
</p>
<p>Иоаса́фе святи́телю, моли́ся о царе́ и лю́дех.</p>
<p>
<red>Глас 4.</red>
</p>
<p>
<red>Песнь 1</red>
</p>
<p>
<red>Ирмо́с</red>: Триста́ты кре́пкия,/ Рожде́йся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́// побе́дное воспою́ пе́ние.</p>
<p>Иоаса́фа святи́теля воспева́юще по́двиги, очи́стим по́мыслы ума́ на́шего, бра́тие,/ того́ подвиза́юще на моли́тву о проще́нии грех на́ших/ и благода́тнаго умиле́ния дарова́нии.</p>
<p>О твое́м благоче́стии измла́да потща́вшеся, роди́телие твои́, уго́дниче Христо́в,/ досто́йную мзду трудо́в свои́х в тебе́ стяжа́ша,/ я́ко от младе́нчества твоего́ благочести́вым нра́вом ра́дость тем был еси́.</p>
<p>А́нне пра́ведней уподо́бися оте́ц твой, святи́телю:/ та бо Дщерь свою́ во Свято́е Святы́х вводи́му ви́де,/ сей же тя от Тоя́жде Пресвяты́я Богоро́дицы архиере́йскою сла́вою венча́нна/ в виде́нии чу́днем позна́ти сподо́бися. Себе́ сама́го пла́чу окая́нный аз, от ю́ности страстя́м порабо́тився:/ поми́луй мя предста́тельством твои́м, святи́телю,/ от ю́ности стра́сти порабо́тивый и еди́ному Бо́гу до сме́рти послужи́вый.</p>
<p>
<red>Богоро́дичен</red>: Го́ру святу́ю, превы́шнее носи́ло,/ Ма́терь Бо́жию и Де́ву и́стинную по рождестве́ воспои́м.</p>
<p>
<red>Катава́сия 4-го сентября́</red>: Крест начерта́в, Моисе́й:</p>
<p>
<red>10-го декабря́</red>; Спасе́ лю́ди чудоде́йствуяй Влады́ка: или́: Христо́с ражда́ется:</p>
<p>
<red>Песнь 3</red>
</p>
<p>
<red>Ирмо́с</red>: С высоты́ снизше́л еси́ во́лею на зе́млю,/ превы́ше вся́каго нача́ла,/ и смире́нное возне́сл еси́ из а́да преиспо́дняго/ естество́ челове́ческое:// несть бо свят па́че Тебе́, Человеколю́бче.</p>
<p>А́ще и ча́до послу́шное роди́телем твои́м был еси́, Иоаса́фе,/ но, Го́спода па́че сих возлюби́в, из оте́ческаго до́ма спасе́ния ра́ди удали́лся еси́/ и, науче́ние кни́жное восприи́м, во оби́тель и́ноческую себе́ заключи́л еси́.</p>
<p>Фариее́йскаго возноше́ния чужд яви́лся еси́, о́тче преподо́бне,/ мона́шеское же смире́ние от ю́ности возлюби́в, та́йными по́двиги плоть смиря́л еси́/ и ду́шу твою́ моли́твою пред Отцо́м Небе́сным просвеща́л еси́.</p>
<p>Е́же жи́ти ми Христо́с, и смерть приобре́тение,/ глаго́лал еси́ в себе́, Христо́в уго́дниче,/ и, боле́знем плоть твою́ сокруша́ющим, труды́ ко трудо́м Го́спода ра́ди прилага́л еси́.</p>
<p>Свято́е послуша́ние восприи́м и свяще́нства оде́ждою укра́шен,/ Иоаса́ф, уго́дник Христо́в, учи́тель добр отроко́м быва́ет,/ сло́вом и житие́м тех благоче́стию науча́я и во млады́х ле́тех ум зре́лый явля́я.</p>
<p>
<red>Богоро́дичен</red>: Неискусобра́чная, Бо́га пло́тию ро́ждшая,/ стра́стными прило́ги преклоне́на мя утверди́:/ несть бо, Чи́стая, ра́зве Тебе́ помо́щница.</p>
<p>
<red>Седа́лен, глас 6:</red>
</p>
<p>Ка́я доброде́тель не обре́те в души́ твое́й обита́лища?/ Ко́его по́двига не был еси́ побо́рник?/ Нищета́ бо духо́вная, и о Ца́рствии Небе́снем плач, и нра́ва кро́тость, и пра́вды иска́ние,/ и ко бли́жним милосе́рдие, и се́рдца чистота́ во твое́м непоро́чнем житии́ просия́ша./ Тех у́бо дарова́ний о́бщники <red>ны</red> моля́щияся, сотвори́/ и о душа́х на́ших предста́тель бу́ди, Иоаса́фе, избра́нниче Бо́жий.</p>
<p>
<red>Сла́ва, и ны́не, Богоро́дичен:</red>
</p>
<p>Благослове́нную нареки́й Твою́ Ма́терь,/ прише́л еси́ на Страсть во́льным хоте́нием,/ возсия́в на Кресте́, взыска́ти хотя́ Ада́ма, глаго́ля А́нгелом:/ сра́дуйтеся Мне, я́ко обре́теся поги́бшая дра́хма./ Вся му́дре устро́ивый, Бо́же наш, сла́ва Тебе́.</p>
<p>
<red>Песнь 4</red>
</p>
<p>
<red>Ирмо́с</red>
<emphasis>: </emphasis>Седя́й в сла́ве/ на Престо́ле Божества́,/ во о́блаце ле́гце/ прии́де Иису́с Пребоже́ственный/ нетле́нною дла́нию/ и спасе́ зову́щия:// сла́ва, Христе́, си́ле Твое́й.</p>
<p>Вем и аз путь, ко спасе́нию веду́щий,/ но ле́ности пло́ти моея́ не побежда́ю, увы́ мне!/ Сего́ ра́ди тя, святи́телю, призыва́ю в моли́тву,/ да жела́ние спасе́ния во мне утверди́ши.</p>
<p>Я́корь спасе́ния име́я наде́жду на Го́спода, служе́ние игу́менское прия́л еси́/ и, к попече́нием о строи́тельстве домо́внем понужда́емь,/ ду́шу твою́ устроя́ти ко спасе́нию не преста́л еси́;/ сему́ и мене́, многосу́етнаго, науча́й, о́тче преподо́бне.</p>
<p>Труды́ ко трудо́м прилага́я и оби́тель Лу́бенскую от разруше́ния воздвиза́я,/ по земли́ же Росси́йстей за ми́лостынею стра́нствуя,/ святи́тель Иоаса́ф цари́цу во благоче́стии утвержда́ет/ и вся лю́ди спасе́нию душ науча́ет.</p>
<p>Име́я в се́рдце свое́м при́сную к нйи́щим любо́вь,/ Иоаса́ф, Христо́в уго́дник, оте́ческое попече́ние о монасты́рских тру́дницех явля́ет/ и от доста́тка своего́ щедро́ты бли́жним свои́м отверза́ет.</p>
<p>
<red>Богоро́дичен</red>: Госпоже́ Всепе́тая, Богороди́тельнице,/ моя́ помышле́ния Твои́ми моли́твами очи́стивши,/ покажи́ мя благопло́дна, Ма́ти всех Бо́га.</p>
<p>
<red>Песнь 5</red>
</p>
<p>
<red>Ирмо́с</red>: Ны́не воста́ну, проро́чески рече́ Бог,/ ны́не просла́влюся, ны́не вознесу́ся,/ па́дшаго прие́м от Де́вы// и к Све́ту у́мному вознося́й Моего́ Божества́.</p>
<p>Тебе́, святи́телю Христо́в, молю́ в сокруше́нии се́рдца:/ я́коже в житии́ твое́м ка́ющияся проща́л еси́,/ та́ко, и моего́ се́рдца сокруше́ние зря,/ умоли́ Го́спода грехо́м мои́м проще́ние дарова́ти.</p>
<p>Еле́нь на исто́чники водны́я устремля́ется,/ ты же, уго́дниче, ко сла́ве Це́ркве Христо́вы вся дея́ния и по́мыслы твоя́ при́сно устремля́л еси́/ и та́ко оби́тели святи́теля Афана́сия и преподо́бнаго Се́ргия/ ели́ко строе́нием церко́вным, толи́ко и благоче́стием бра́тии украси́л еси́.</p>
<p>Лю́дие, слы́шите и чуди́теся уго́дника смиренному́дрию,/ сей бо свята́го Афана́сия в виде́нии зрит и тому́ вопроси́вшу отвещава́ет:/ хощу́, да мене́, я́коже гре́шника, нака́жеши.</p>
<p>Ю́наго Соломо́на, не бога́тства, но му́дрости от яви́вшагося Го́спода прося́ща,/ похваля́ет Вы́шний и вселе́нная при́сно прославля́ет,/ но того́ мудре́йший Иоаса́ф показу́ется,/ наказа́ния грехо́м свои́м от я́вльшагося святи́теля испроша́я.</p>
<p>
<red>Богоро́дичен</red>: Воплоти́ся Бог по Ипоста́си, Чи́стая,/ из Тебе́ пло́ти соединя́емь, пребы́в неизме́нен,/ по Боже́ственному Существу́ безпло́тен.</p>
<p>
<red>Песнь 6</red>
</p>
<p>
<red>Ирмо́с</red>
<emphasis>: </emphasis>Возопи́, прообразу́й погребе́ние тридне́вное,/ проро́к Ио́на, в ки́те моля́ся:// от тли изба́ви мя, Иису́се, Царю́ Сил.</p>
<p>Моли́твами преподобнаго Се́ргия,/ твои́ми же труды́ во сла́ву святы́х Бо́жиих, па́че же се́рдца чистото́ю/ от Го́спода еще́ на земли́ возвели́чен был еси́, уго́дниче,/ и святи́тельским са́ном во спасе́ние па́ствы твоея́ облече́н был еси́.</p>
<p>О́гненную ре́вность о испра́влении церко́внем/ явля́л еси́ в Белогра́дстем преде́ле, Иоаса́фе святи́телю;/ те́мже и днесь подава́й Це́ркви мир, ве́рным утвержде́ние.</p>
<p>Любве́ сыно́вния не отпа́л еси́, на высоте́ святи́тельства пребыва́я,/ и роди́телю твоему́ земно́е поклоне́ние возда́л еси́, Христу́ посреде́ вас су́шу;/ у́бо и мое́ смири́ прего́рдое се́рдце и моли́твами твои́ми вразуми́ мя.</p>
<p>И́нок нестяжа́телен на престо́ле архиере́йетва пребы́л еси́, святи́телю,/ по́двиги поста́ и моли́твы умножа́я, до́брое о себе́ и о лю́дех вознося́ моле́ние,/ иере́и же и вся лю́ди за́поведем Бо́жиим науча́я.</p>
<p>
<red>Богоро́дичен</red>: Вся́каго существа́ вы́шшее/ Сло́во Бо́жие воплоще́нно нам родила́ еси́;/ те́мже Богоро́дицу Тя устна́ми и душо́ю пропове́дуем.</p>
<p>
<red>Конда́к, глас 8.</red>
</p>
<p>Многоразли́чныя по́двиги жития́ твоего́ кто испове́сть?/ Многообра́зныя ма́лости Бо́жия, тобо́ю явле́нныя, кто исча́слит?/ Дерзнове́ние же твое́ у Преча́стыя Богоро́дицы и Всеще́драго Бо́га до́бре ве́дуще,/ во умиле́нии серде́чнем зове́м ти:/ не лиши́ и нас твоея́ по́мощи и заступле́ния,// святи́телю Христо́в и чудотво́рче Иоаса́фе.</p>
<p>
<red>И́кос:</red>
</p>
<p>Пречи́стою Богома́терию от ю́ности в сосу́д благода́ти избра́нный,/ благочести́вым житие́м вои́стину до́брый па́стырь слове́сных ове́ц яви́лся еси́, святи́телю:/ те́мже прия́л еси́ дар исцеле́ний от возлюби́вшаго тя Христа́ Бо́га на́шего./ Сего́ ра́ди зове́м ти:/ не лиши́ и нас твоея́ по́мощи и заступле́ния,/ святи́телю Христо́в и чудотво́рче Иоаса́фе.</p>
<p>
<red>Песнь 7</red>
</p>
<p>
<red>Ирмо́с</red>: Ю́ноши три в Вавило́не,/ веле́ние мучи́телево на бу́йство прело́жше,/ посреде́ пла́мене вопия́ху:// благослове́н еси́, Го́споди, Бо́же оте́ц на́ших.</p>
<p>Святи́телю Иоаса́фу диви́мся, о лю́дие,/ ве́дуще сего́, а́ки Никола́я Чудотво́рца, бе́дных хи́жины та́йно посеща́юща,/ или́ тем дрова́ свои́ма рука́ма уготовля́юща,/ и бие́ния от привра́тника прие́млюща.</p>
<p>Я́звы грехо́вныя на душа́х челове́ческих прови́дел еси́, святи́телю,/ и та́йная прегреше́ния их с любо́вию и долготерпе́нием облича́л еси́;/ те́мже и нас моли́твою твое́ю к покая́нию и исправле́нию жития́ приведи́/ и ду́ши на́ша предста́тельством твои́м поми́луй.</p>
<p>О́ному власти́телю уподо́бихся аз, окая́нный,/ и́же, сам беззако́нен быв, ко у́зником зело́ же́сток явля́шеся;/ но я́коже того́ науче́нием твои́м испра́вил еси́, о́тче Иоаса́фе, святи́телю Христо́в,/ та́ко и мене́ науча́ ко бли́жним ми́лостива, к себе́ же же́стока бы́ти.</p>
<p>Царя́ Небе́снаго до́брый во́ине и ста́да Христо́ва ве́рный па́стырю,/ моли́тву сотвори́ о лю́дех твои́х,/ да ти́хое житие́ на земли́ пожи́вше,/ жи́зни ве́чныя на Небесе́х сподо́бимся.</p>
<p>
<red>Богоро́дичен</red>: Преве́чно от Отца́ возсия́вша Бо́га Сло́ва/ во утро́бе пло́тию заче́ншую вси ублажа́ем,/ я́ко Ма́терь всех Бо́га.</p>
<p>
<red>Песнь 8</red>
</p>
<p>
<red>Ирмо́с</red>: Изба́вителю всех Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:// вся дела́, благослови́те, по́йте Го́спода.</p>
<p>Афана́сию о́ному, тобо́ю возлю́бленному, подража́тель быв, святи́телю,/ потщи́лся еси́ земно́е житие́ во стра́нничестем по́двизе сконча́ти/ и, кончи́ну свою́ прозре́в, пути́ дале́кому небоя́зненно вда́лся еси́.</p>
<p>Рекл еси́ лю́дем, от па́ствы твоея́ отходя́: не и́мате мене́ жи́ва узре́ти./ Те́мже в зало́г обще́ния та́мо гробни́цу <red>тебе</red>́ устро́ити повеле́л еси́./ И нас у́бо научи́ час сме́ртный па́мятовати/ и о души́ свое́й попече́ние непреста́нно храни́ти.</p>
<p>Ели́ка твоя́ о мона́шестем житии́ бя́ше ре́вность, толи́ка и ко твои́м при́сным любы́:/ зане́ не по пло́ти то́чию свои́ тебе́ бы́ша, но и ду́хом еди́но в Бо́зе с тобо́ю яви́шася./ Того́ ра́ди восхоте́л еси́ роди́тели твоя́ пре́жде кончи́ны твоея́ посети́ти/ и благослове́ние Бо́жие тем препода́ти.</p>
<p>Игу́мен, близ ме́ста твоея́ пра́ведныя кончи́ны подвиза́выйся,/ о часе́ преставле́ния твоего́ виде́нием известву́ется/ и свиде́тель ве́рен о твое́м от Бо́га прославле́нии а́бие быва́ет./ И на мне у́бо твоея́ моли́твы си́лу покажи́, Христо́в уго́дниче,/ и то́ю от мучи́тельства страсте́й свободи́ мя.</p>
<p>
<red>Богоро́дичен</red>: Всесвята́я Де́во, Бо́га Сло́ва ро́ждшая пло́тию,/ души́ моея́ мрак Твои́ми моли́твами отгна́вши, просвети́ взыва́юща:/ благослови́те, вся дела́ Госпо́дня, Го́спода.</p>
<p>
<red>Песнь 9</red>
</p>
<p>
<red>Ирмо́с</red>: Рождество́ Твое́ нетле́нно яви́ся:/ Бог из боку́ Твое́ю про́йде,/ я́ко Плотоно́сец яви́ся на земли́/ и с челове́ки поживе́.// Тя, Богоро́дице, тем вси велича́ем.</p>
<p>Любы́ николи́же отпа́дает, глаго́лет Боже́ственный Дух./ И́стина сия́ в чудесе́х любве́ твоея́ извести́ся, святи́телю Христо́в,/ я́ко боля́щим исцеле́ние и скорбя́щим утеше́ние от твои́х нетле́нных моще́й источа́вши.</p>
<p>Ю́жский Росси́йския земли́ преде́л благодаре́ний о чудесе́х твои́х испо́лнися издре́вле,/ ны́не же и от да́льних стран се́верных притека́ющия зрим/ и исцеле́нныя страда́льцы, о твое́м заступле́нии ра́дующияся.</p>
<p>Де́ти стра́ждущия па́че ины́х возлюби́л еси́, святи́телю Христо́в,/ тем исцеле́ния и благода́тную по́мощь умножа́я/ и роди́тели их от ско́рби к ра́дости пременя́я.</p>
<p>Елиссе́я проро́ка косте́й прикоснове́нием воста́ уме́рый,/ твои́х же моще́й целова́нием безчи́сленнии исцели́шася лю́дие./ И мене́ у́бо припа́дающа исцели́ от грехо́вных страсте́й/ и ве́ру укрепи́ многогре́шныя души́ моея́, о́тче преподо́бне.</p>
<p>Христе́ Бо́же, моли́твами Иоаса́фа, уго́дника Твоего́,/ мир Це́ркви пода́ждь и благостоя́ние,/ от гла́да же и па́губы избавле́ние и согреше́ний на́ших проще́ние.</p>
<p>
<red>Богоро́дичен</red>: Плод чре́ва Твоего́, Ра́дость ро́ждшая,/ соде́я ликостоя́теля песнь пе́ти Тебе́ велегла́сно:/ ра́дуйся, провещава́ше.</p>
<p>
<red>Свети́лен.</red>
</p>
<p>
<red>Подо́бен</red>: Жены́, услы́шите:</p>
<p>Свети́льник све́тлый Иоаса́ф да воспое́тся посреде́ Це́ркве,/ я́ко и́нок преподо́бен и святи́тель че́стен,/ нему́дрых наказа́тель и ве́ры учи́тель,/ боля́щих врач чудотворя́й, бесо́в изгони́тель/ и о вселе́нней предста́тель тепле́йший.</p>
<p>
<red>Сла́ва, и ны́не, Богоро́дичен:</red>
</p>
<p>Ве́лие и пресла́вное Рождества́ Твоего́ та́инство, Богора́дованная Отрокови́це и Богома́ти Де́во,/ проро́цы пропове́даша, апо́столи научи́ша, му́ченицы испове́даша,/ А́нгели же воспева́ют, и челове́цы покланя́ются.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен</red>: я́ко до́бля:</p>
<p>Святи́теля Госпо́дня о́браз/ целу́юще, ве́рнии,/ очи́стим себе́ от скве́рны/ пло́ти и ду́ха/ и па́мятию чуде́с его́/ сердца́ на́ша умили́м,/ в покая́нии те́пле зову́ще Христу́:/ Го́споди, уго́дника Твоего́ моли́твами/ вложи́ в нас тому́ подража́ти жела́ние.</p>
<p>Никто́же тощ от тебе́ исхо́дит,/ святи́телю Бо́жий Иоаса́фе,/ и исцеле́ние те́ла и души́ освяще́ние/ всяк прие́млет,/ а́ще с ве́рою по́мощь твою́ призове́т/ и, о гресе́х свои́х покая́ние принося́,/ житие́ свое́ испра́вити потщи́тся./ Тому́ у́бо и нас научи́, свя́те,// и моли́тву сотвори́ о спасе́нии душ на́ших.</p>
<p>Слеза́ми умиле́ния/ ли́ца своя́ ороша́юще, ве́рнии,/ целу́им уго́дника о́браз честны́й,/ я́ко ре́ку чуде́с и исцеле́ний исто́чник неоску́дный,/ я́ко Боже́ственныя си́лы зна́мение ясне́йшее,/ е́же в на́ша малове́рная времена́/ в сердца́х ве́ру умножа́ет,/ неве́рныя же к ве́ре возво́дит// и святи́теля Бо́жия чти́ти всех науча́ет.</p>
<p>
<red>Сла́ва, глас 8:</red>
</p>
<p>О, пресла́внаго чудесе́!/ О, Боже́ственнаго к нам гре́шным долготерпе́ния!/ я́ко умно́жившимся собла́зном на земли́ и ве́ре зело́ ума́ленней,/ чуде́сная умножа́ются святи́теля исцеле́ния./ Зри́те у́бо, лю́дие росси́йстии/ и вся ве́рная Христо́вы Це́ркве ча́да,/ коли́ко мо́жет моли́тва пра́веднича,/ ка́ко дре́вних чуде́с подо́бие днесь нам явля́ется./ Сла́ва Тебе́, Христе́ Бо́же,/ я́ко Ты еси́ святы́ми чудоде́йствуяй;/ сотвори́ ны досто́йны толи́кия благода́ти бы́ти,/ слы́шатели и свиде́тели чуде́с свята́го Иоаса́фа су́щия,/ и изба́ви нас от безме́рных грехо́в,// и ра́дость спасе́ния Твоего́ пода́ждь нам.</p>
<p>
<red>И ны́не, Богоро́дичен, глас то́йже:</red>
</p>
<p>Влады́чице, приими́ моли́твы раб Твои́х,// и изба́ви нас от вся́кия ну́жды и печа́ли.</p>
<p>
<red>Славосло́вие вели́кое, и отпу́ст.</red>
</p>
<p>
<red>На Литурги́и слу́жба вся святи́тельская.</red>
</p>
</section>
