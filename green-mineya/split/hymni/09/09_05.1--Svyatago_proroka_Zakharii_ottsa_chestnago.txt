<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго проро́ка Заха́рии, отца́ честна́го Иоа́нна Предте́чи</p>
</title><p>
<red>Ве́чер</red>
</p>
<p>
<red>На Го́споди, воззва́х</red>: стихи́ры на 6, глас 4.</p>
<p>
<red>Подо́бен</red>: Дал еси́ зна́мение:</p>
<p>Масть име́я на себе́,/ ри́зу же святу́ю,/ приснопа́мятне Заха́рие,/ я́ко А́нгел, Бо́гу послужи́л еси́,/ хода́тайствуя Соде́телю, и зда́нию, блаже́нне,/ и сказа́ния Я́ве Боже́ственнаго Ду́ха прие́мля./ Тем тя ублажа́ем/ и свято́е твое́ днесь соверша́ем торжество́,// Спа́са сла́вяще.</p>
<p>Отроча́ ви́дел еси́, ро́ждшееся от Отрокови́цы,/ Заха́рие богодохнове́нне,/ Отцу́ Собезнача́льно,/ и своему́ предъявле́нно проро́чествуеши отроча́ти:/ проро́к бу́деши и́стинно,/ Сего́ стези́ уготовля́я./ С ни́мже тя ублажа́ем/ и честно́е твое́ торжество́ свяще́нно пра́зднуем,// богоно́се пребога́те.</p>
<p>Храм жив и одушевле́н/ Боже́ственнаго Ду́ха был еси́/ и посреде́ хра́ма, сла́вне,/ Бо́гу служа́ чи́стым се́рдцем,/ непра́ведно закла́н был еси́,/ му́ченически соверша́я боже́ственное тече́ние твое́, достосла́вне./ Тем в Небе́сный храм вшел еси́/ кро́вию свое́ю,// прося́ очище́ния душа́м на́шим.</p>
<p>
<red>Сла́ва, глас 8. Самогла́сен. Иоа́нна Мона́ха:</red>
</p>
<p>Свяще́нства законнаго оде́ян и́стинно оде́ждею,/ по чи́ну Ааро́нову служи́л еси́/ и, предстоя́ в хра́ме,/ а́нгельский зрак я́ве ви́дел еси́, преблаже́нне./ Тем твое́ преставле́ние вси пою́ще до́лжно, Заха́рие,/ пе́сньми восхваля́ем тя,/ по ста́рости израсти́вша Иоа́нна сла́внаго:/ моли́ за ны ми́лостиваго Бо́га,// спасти́ся нам.</p>
<p>
<red>И ны́не, Богоро́дичен или́ Крестобогоро́дичен, глас то́йже.</red>
</p>
<p>
<red>Подо́бен</red>: О, пресла́внаго чудесе́:</p>
<p>Что зри́мое виде́ние,/ е́же мои́ма очи́ма ви́дится, о Влады́ко,/ Содержа́й всю тварь,/ на Дре́во воздви́жен быв,/ и умира́еши, всем дая́й жизнь?/ Богоро́дица пла́чущи глаго́лаше,/ егда́ узре́ на Кресте́ возноси́ма/ из Ней неизрече́нно возсия́вшаго/ Бо́га и Челове́ка.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 2. Анато́лиево:</red>
</p>
<p>Я́ко чист иере́й во Свята́я Святы́х вшел еси́/ и, оде́ждею свяще́нною оде́ян,/ непоро́чно Бо́гу служи́л еси́,/ я́коже Ааро́н законополага́я/ и я́ко Моисе́й водя́ коле́на Изра́илева, звонце́в в чи́стом зна́мении./ Те́мже и убие́н был еси́,/ но кровь твоя́ пра́ведная спаса́тельное нам исцеле́ние бысть/ и, я́ко ми́ро благово́нное,/ слу́хи отверза́ет к ше́ствию ве́чныя жи́зни./ Заха́рие треблаже́нне,/ Крести́теля Иоа́нна роди́телю и Елисаве́ти сопру́жниче,/ приле́жно моли́ о душа́х на́ших.</p>
<p>
<red>И ны́не, Богоро́дичен или́ Крестобогоро́дичен, глас то́йже.</red>
</p>
<p>
<red>Подобен</red>: Егда́ от Дре́ва:</p>
<p>Егда́ нескве́рная Агница ви́де Своего́ Агнца,/ на заколе́ние, я́ко Челове́ка, во́лею влеко́ма,/ пла́чущи глаго́лаше:/ безча́дствовати Мя ны́не тщи́шися, Христе́, Ро́ждшую Тя./ Что сие́ сотвори́л еси́, Изба́вителю вся́ческих?/ Оба́че воспева́ю и сла́влю Твою́ ю́же па́че ума́ и слова/ кра́йнюю бла́гость, Человеколю́бче.</p>
<p>
<red>Тропа́рь, глас 4:</red>
</p>
<p>Свяще́нства оде́ждею обложе́н, прему́дре,/ по зако́ну Бо́жию всесожже́ния прия́тна священноле́пно приноси́л еси́, Заха́рие,/ и был еси́ свети́льник и зри́тель та́йных,/ зна́мения в тебе́ благода́ти нося́ я́вственно, всему́дре,/ и, мече́м убие́н быв в хра́ме Бо́жии,/ Христо́в проро́че, с Предте́чею моли́// спасти́ся душа́м на́шим.</p>
<p>
<red>На у́трени</red>
</p>
<p>
<red>О́ба кано́на Окто́иха без му́ченичнов.</red>
</p>
<p>
<red>И святаго на 6. Творе́ние Феофа́ново. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:// Изба́вителю и Бо́гу на́шему пои́м.</p>
<p>Па́мять, проро́че, твою́ восхвали́ти/ Ду́ха благода́ть молю́ помощи́ мне твои́м хода́тайством, взыва́я:/ Изба́вителю Бо́гу на́шему воспои́м.</p>
<p>Житие́ твое́ непоро́чно обре́теся,/ свяще́нства украси́ся оде́ждею и проро́чества светоно́сными сия́нии,/ богоглаго́ливе, блаже́нне.</p>
<p>Зако́нным венце́м главу́ украси́в, Заха́рие,/ яви́лся еси́ священноявле́нен, вопия́:/ Изба́вителю Бо́гу на́шему пои́м.</p>
<p>
<red>Богоро́дичен</red>: Поди́ра оде́ждею, я́ко Ааро́н, оде́ян,/ ю́же от ко́рене Иессе́ева прозя́бшую Отрокови́цу прия́л есй,/ Изба́вителя во чре́ве носи́вшую.</p>
<p>
<red>Песнь 3</red>
</p>
<p>
<red>Ирмо́с</red>: Ты еси́ Утвержде́ние/ притека́ющих к Тебе́, Го́споди,/ Ты еси́ Свет омраче́нных,// и пое́т Тя дух мой.<emphasis> </emphasis>
</p>
<p>Егда́ кади́ло сложе́ния приноси́л еси́, архиере́е,/ тогда́ Предте́чи прия́л еси́ провозвеще́ние.</p>
<p>Ми́ром свяще́ния свяще́нствовати тя пома́за, я́ко Ааро́на,/ тем виде́ния Ангелова сподо́бился еси́.</p>
<p>У́тро, провозвеща́ющее вселе́нней Тя, Со́лнца Разу́мнаго, Спа́се,/ Заха́рия Иоа́нна роди́л есть.</p>
<p>
<red>Богоро́дичен</red>: Упра́ви житие́ мое́, Богороди́тельнице Всечи́стая и жизнь,/ я́же Заха́риин дом уясни́вшая.</p>
<p>
<red>Седа́лен, глас 8.</red>
</p>
<p>
<red>Подо́бен</red>: Повеле́нное:</p>
<p>Свяще́нствовав Бо́гу по зако́ну/ и проро́чествовав Христа́ из Де́вы, Заха́рие, воплоще́нна от Ду́ха Свя́та,/ яви́лся еси́ вселе́нней столп све́тел,/ с высоты́ Пра́вды Восто́ка, весь мир осия́юща и в путь ми́рен направля́юща но́ги на́ша,/ ре́кл еси́, спаса́юща род наш.</p>
<p>
<red>Сла́ва, и ны́не, Богоро́дичен:</red>
</p>
<p>Я́же Непреме́ннаго Бо́га поро́ждшая,/ пременя́емое при́сно се́рдце мое́ грехо́м и ле́ностию, прило́гми льсти́ваго,/ утверди́, Блага́я, моли́твами Ма́терними Твои́ми,/ я́ко да и аз благода́рно сла́влю Тя, Богороди́тельнице Мари́е,/ поми́луй ста́до Твое́, е́же стяжа́ла еси́, Всенепоро́чная.</p>
<p>
<red>Крестобогоро́дичен:</red>
</p>
<p>Сы́на Твоего́ и Бо́га Кресто́м, Де́во, соблюда́еми при́сно,/ де́монския прило́ги побежда́ем и кова́рствия,/ госпо́дственно Тя Богоро́дицу и и́стинно пою́ще,/ и любо́вию, вси ро́ди, ублажа́ем, Чи́стая, я́коже прорекла́ еси́./ Тем согреше́ний нам оставле́ние моли́твами Твои́ми да́руй.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Проро́к Твой, Влады́ко, о́бразы зако́нными ве́рно служа́ше Тебе́/ и благода́ти сподо́бися усмотри́ти Твою́ и́стину.</p>
<p>Све́том Свет прия́л еси́, мра́чнейшим ты ясне́йший, преблаже́нне:/ зако́ном бо и благода́ть ны́не тебе́ приложи́ся.</p>
<p>Бо́гу предстоя́й, боже́ственный Гаврии́л,/ благовеству́я, яви́ тебе́, блаже́нне, глас Сло́ва и Предте́чу.</p>
<p>
<red>Богоро́дичен</red>: Чи́стое жили́ще Соде́тель, Де́во, тва́ри обре́т Тя, всели́ся,/ Елисаве́тино разреши́вый непло́дство.</p>
<p>
<red>Песнь 5</red>
</p>
<p>
<red>Ирмо́с</red>: У́тренююще, вопия́м Ти:/ Го́споди, спаси́ <red>ны</red>/ Ты бо еси́ Бог наш,// ра́зве Теба́ ино́го не ве́мы.</p>
<p>Кида́рь положи́ся на главе́ твое́й, о проро́че,/ в начерта́нии имущ и́стинное Боже́ственное свяще́ние.</p>
<p>Ра́дуется тварь рождество́м твои́м, архиере́е,/ ты бо прозя́бл еси́ покая́ния пропове́дника.</p>
<p>Укра́шено твое́ житие́ препроводи́в,/ за́поведи бо вся Госпо́дня с Елисаве́тою соверши́л еси́.</p>
<p>
<red>Богоро́дичен</red>: Направля́ется к пе́нию язы́к твой, богоглаго́ливе,/ Неискусобра́чную бо во чре́ве нося́щу ви́дел еси́.</p>
<p>
<red>Песнь 6</red>
</p>
<p>
<red>Ирмо́с</red>: Ри́зу мне пода́ждь све́тлу,/ одея́йся све́том, я́ко ри́зою,// Многоми́лостиве Христе́ Бо́же наш.</p>
<p>Зако́на служа́й се́ни,/ яви́ся и благода́ти пропове́дник,/ Спа́се наш, сподо́бися бо ви́дети Твое́ воплоще́ние.</p>
<p>Су́дными словесы́ укра́шься,/ Сло́во присносу́щное, Плоть нося́що,/ Заха́рие свяще́нне, прия́л еси́.</p>
<p>Яви́лся еси́ внутрь хра́ма, служа́ Бо́гу,/ тайнниче богодухнове́нне,/ иере́й быв досточу́ден.</p>
<p>
<red>Богоро́дичен</red>: Спа́са, Богома́ти, во утро́бе, Де́во, носи́щи, Сло́ва Безнача́льнаго,/ Елисаве́ти позна́лася еси́ проро́чице.</p>
<p>
<red>Конда́к, глас 3.</red>
</p>
<p>
<red>Подо́бен</red>: Де́ва днесь:</p>
<p>Проро́к днесь и свяще́нник Вы́шняго,/ Заха́рия предложи́, Предте́чев роди́тель,/ трапе́зу своей па́мяти,/ ве́рный пита́я, питие́ бо пра́вды всем раствори́в,/ сего́ ра́ди скончава́ется,// я́ко боже́ственный таи́нник Бо́жия благода́ти.</p>
<p>
<red>И́кос:</red>
</p>
<p>Зако́на молча́нием иера́рх связа́ся Ангела гла́сом,/ А́нгела прие́м Христо́ва прише́ствия, проро́ка и таи́нника,/ с Елисаве́тию непло́дною и целому́дренною,/ и Того́ Рождество́м обнови́ся благода́ть и избавле́ние/ и примире́ние на́ше всеми́рное./ Сего́ пропове́да А́гнца, и Соде́теля,/ и естеству́ Обнови́теля, от неплодныя утро́бы плод подаю́ща,/ Сы́на же, я́вльшася из Де́вы,/ я́ко боже́ственный таи́нник Бо́жия благода́ти.</p>
<p>
<red>Песнь 7</red>
</p>
<p>
<red>Ирмо́с:</red> О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:// благослове́н еси́, Го́споди Бо́же, во ве́ки.</p>
<p>Егда́ глас вопию́щаго прии́де от непло́дныя,/ па́че естества́ твоего́ язы́ка у́зы разреши́, зва́ти:/ благослове́н еси́, Го́споди Бо́же, во ве́ки.</p>
<p>Люби́мич роди́ся Женихо́в от непло́дове,/ Рождество́ Де́вы провозвеща́я Я́ве Предте́ча ве́рою зову́щим:/ благослове́н еси́, Го́споди Бо́же, во ве́ки.</p>
<p>Весь был еси́, Заха́рие, боже́ственный орга́н Ду́ха, треблаже́нне,/ и проро́ка твое́ провозвеща́ше отроча́,/ благослове́н еси́, зову́ща, Го́споди Бо́же, во ве́ки.</p>
<p>
<red>Богоро́дичен</red>: Зако́на исполне́ние Тя, Отроковце,/ глави́зну всего́ проро́чествия Заха́рия зря, позна́ше, вопия́:/ благослове́н, Пречи́стая, Плод Твоего́ чре́ва.</p>
<p>
<red>Песнь 8</red>
</p>
<p>
<red>Ирмо́с</red>: На горе́ святе́й просла́вльшася/ и в купине́ огне́м При́сно де́вы/ Моисе́ови та́йну я́вльшаго/ Го́спода по́йте// и превозноси́те во вся ве́ки.</p>
<p>И́стины показа́ся проро́к,/ Христо́вы бо стези́ Иоа́нн предгряды́й угото́ва Предте́ча,/ блаже́нне иера́рше,/ Его́же превозно́сим во вся ве́ки.</p>
<p>Вити́йствуя, благослови́л еси́ Влады́ку, спасе́ние нам пода́вшаго,/ от Дави́да возсия́вшаго нам пло́тию Го́спода сла́вы,/ Его́же превозно́сим во вся ве́ки.</p>
<p>Дарова́ний вели́ких сподо́бися, богоявле́ние,/ Предте́чу роди́в, проро́ков всех вы́шшаго,/ Го́спода пою́ща и превознося́ща во вся ве́ки.</p>
<p>
<red>Богоро́дичен</red>: Иера́рх ку́пно и богопропове́дник, Заха́рия/ Де́ве и Ма́тери, Го́спода нося́щей тва́ри, ра́дуяся, поклони́ся,/ Юже превозно́сим во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Вои́стину Богоро́дицу/ Тя испове́дуем,/ спасе́ннии Тобо́ю, Де́во Чи́стая,// с безпло́тными ли́ки Тя велича́юще.</p>
<p>Испо́лнился еси́ вдохнове́ния Уте́шителева / и благослови́ти нача́т Го́спода,/ священнотаи́нниче богому́дре и богоблаже́нне.</p>
<p>Глаго́лов исхожде́ния Арха́нгеловых узре́в,/ богоглаго́ливе прехва́льне,/ к благослове́нию язы́к а́бие подви́гнул еси́.</p>
<p>Страда́ния венцы́ и свяще́нства/ и просвеще́нием проро́чества украси́лся еси́,/ о Заха́рие преблаже́нне и богоглаго́ливе!</p>
<p>Богоро́дичен: Све́та су́щи прия́телище,/ просвети́, Де́во, помраче́нную ду́шу мою́ страстьми́/ и кроме́шния мя тьмы изба́ви моли́твами Твои́ми.</p>
<p>
<red>Свети́лен.</red>
</p>
<p>
<red>Подо́бен</red>: Све́те неизме́нный:</p>
<p>Пе́рвее гла́сом Ангела умолча́л еси́ в невхо́дных/ за хотя́щее бы́ти прозябе́ние из тебе́ гла́са вопию́щаго/ и ны́не молчи́ши о́наго ра́ди,/ пред невхо́дными заколе́н быв, Заха́рие.</p>
<p>
<red>Богоро́дичен</red>: Свет из Све́та возсия́в, Сло́ве, пре́жде денни́цы безле́тно,/ Свет из Ма́тере под ле́том непреме́нно проше́л еси́,/ сия́нии светолу́чными концы́ ми́ра просвеща́я, я́ко Свет ми́ра.</p>
<p>
<red>На стихо́вне Окто́иха.</red>
</p>
<p>
<red>Сла́ва, глас 8:</red>
</p>
<p>Же́ртвы принося́ по зако́ну, Заха́рие,/ ро́ждшемуся Бо́гу прине́ся еси́ святу́ю твою́ ду́шу/ во Свята́я Святы́х,/ свя́та преставле́ния/ ору́жием самово́льным,// в преддве́рии святи́лища, я́ко а́гнец, закала́емь.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен</red>: Го́споди, а́ще и на суди́щи:</p>
<p>Го́споди,/ егда́ Тя, Со́лнца Пра́вды,/ со́лнце ви́де/ на Дре́ве пове́шена,/ лучи́ скры,/ и луна́ свет во тьму преложи́,/ Всенепоро́чная же Твоя́ Ма́ти// утро́бою уязвля́шеся.</p>
<p>
<red>На литурги́и</red>
</p>
<p>
<red>Блаже́нны Окто́иха, на 4, и проро́ка, песнь 3-я на 4. Проки́мен, глас 7:</red> Возвесели́тся пра́ведник о Го́споде// и упова́ет на Него́. Стих: Услы́ши, Бо́же, глас мой: <red>Апо́стол ко Евре́ем, зача́ло 314. Аллилу́йя, глас 7</red>: Свет возсия́ пра́веднику: <red>Ева́нгелие от Матфе́я, зача́ло 96</red>. <red>Прича́стен:</red> В па́мять ве́чную бу́дет пра́ведник:</p>
<p>
<red>И́на слу́жба</red>
</p>
<p>
<red>того́же свята́го проро́ка Заха́рии и святы́я и пра́ведныя Елисаве́ти, пое́мая, иде́же храм их</red>
</p>
<p>
<red>Ве́чер</red>
</p>
<p>Блаже́н муж: <red>1-й антифо́н</red>.</p>
<p>На Го́споди, воззва́х: <red>стихи́ры проро́ка на 4 и святы́я на 4, глас 1.</red>
</p>
<p>
<red>Подо́бен</red>: Небе́сных чино́в:</p>
<p>Его́же исхо́ди искони́ дней ве́чных,/ Сего́ воплоща́емаго во утро́бе Деви́ческой ви́дела еси́,/ егда́ Ма́терь Го́спода своего́ нарекла́ еси́/ Де́ву, целова́вшую тя,/ с Не́юже моли́ся, пра́ведная Елисаве́то,// да спасе́т ду́ши на́ша.</p>
<p>Благослове́н Плод есть чре́ва Деви́ческа,/ исполня́яй вся́ческая,/ восклица́ла еси́, преблаже́нная Елисаве́то,/ Ду́хом Бо́жиим дви́жима, та́ко глаго́лала еси́;/ в ле́снех у́бо тя почита́юще,// в Тро́ице сла́вимаго Бо́га велича́ем.</p>
<p>Глаго́ланное от Го́спода к Деви́це бысть,/ я́ко роди́т Иису́са,/ спаса́ющаго лю́ди Своя́ от грех их,/ бу́дет соверше́ние глаго́ланным к Ней,/ веща́ла еси́ Ду́хом Святы́м, Елисаве́то,// досто́йно у́бо тя похва́льными венцы́ венча́ем.</p>
<p>
<red>Сла́ва, проро́ка, глас 8.</red>
</p>
<p>
<red>И ны́не, Богоро́дичен, глас то́йже</red>: Царь Небе́сный:</p>
<p>
<red>Вход. Проки́мен дне и чте́ния три.</red>
</p>
<p>Бытия́ чте́ние <red>(глава́ 18):</red>
</p>
<p>Яви́ся Бог Авраа́му у ду́ба Мамври́а,/ седя́щему пред две́рьми се́ни своея́ в полу́дне,/ воззре́в же очи́ма свои́ма, и узре́,/ и се Трие́ Му́жи стоя́ху пря́мо ему́./ И ви́дев Я, притече́ в сре́тение Им от две́рий се́ни своея́,/ и поклони́ся до земли́, и рече́:/ Го́споди, а́ще обрето́х благода́ть пред Лицо́м Твои́м, не мини́ раба́ Твоего́,/ да принесе́тся вода́, и омы́ются но́ги Ва́ша,/ и прохладите́ся под ду́бом, и принесу́ хле́бы, да я́сте./ И посе́м минете́ на путь Свой, его́же ра́ди соврати́стеся се́мо к рабу́ Своему́./ И ре́ша: та́ко сотвори́, я́коже глаго́ла./ И потща́вся Авраа́м в сень к Са́рре, и рече́ ей:/ ускори́ взя́ти три спу́ды муки́ чи́сты и сотвори́ потре́бники./ И тече́ Авраа́м в кра́вы, и поя́ теле́ц млад и добр,/ и даде́ и рабу́, и ускори́ пригото́вити е./ И взя ма́сло и млеко́ и теле́ц, е́же пригото́ва, и поста́ви пред Ни́ми, и ядо́ша./ Сам же стоя́ше пред Ни́ми под дре́вом,/ и реко́ста к нему́: где Са́рра, жена́ твоя́?/ Он же, отвеща́в, рече́: се в се́ни./ И рече́: се обра́щься прииду́ к тебе́, о вре́мени сем в часе́,/ и роди́т сы́на Са́рра, жена́ твоя́./ Са́рра же услы́ша пред две́рьми се́ни, су́щи за ним./ Авраа́м же и Са́рра ста́ра бе́ста, жи́вши дни мно́ги,/ и мину́ла бя́ше Са́рры же́нская не́мощь. И посмея́ся Са́рра, глаго́лющи в себе́:/ не у́бо бы́ло ми досе́ле, се муж мой стар./ И рече́ Госпо́дь ко Авраа́му: что я́ко посмея́ся Са́рра, к себе́ глаго́лющи:/ и а́ще пра́во рожду́, аз бо состаре́хся?/ Еда́ не́мощно есть от Бо́га вся́ко сло́во?/ В сие́ вре́мя возвращу́ся, и бу́дет Са́рре сын.</p>
<p>Суде́й Изра́илевых чте́ние (<red>глава́ 13</red>):</p>
<p>Бя́ше муж во Апса́ре от пле́мене Да́нова, и́мя же ему́ Мано́е,/ и жена́ ему́ бя́ше непло́ды и не ражда́ше./ И яви́ся Ангел Госпо́день к жене́ и рече́ к ней:/ се у́бо ты непло́ды и не роди́ши,/ се бо зачне́ши и роди́ши сы́на, и ны́не снабди́ у́бо./ Не пий вина́, ни сике́ра и не яждь нечи́сто ничто́же, я́ко се ты в утро́бе прии́меши и породи́ши сы́на./ И желе́зо на главу́ его́ не взы́дет, я́ко назоре́й Бо́гови бу́дет сие́ отроча́ из чре́ва./ И сей на́чнет спасти́ Изра́иля из рука́ иноплеме́нник./ И вни́де жена́ и рече́ му́жеви своему́, глаго́лющи:/ челове́к Бо́жий прии́де ко мне, и о́браз его́, я́ко о́браз А́нгела Бо́жия, стра́шен зело́,/ и вопроша́х его́: отку́ду еси́? И и́мене своего́ не пове́да ми,/ и рече́ ми: се ты во утро́бе зачне́ши и роди́ши сы́на./ И ны́не не пий вина́, ни олови́ны, и не яждь ничто́же нечи́сто,/ я́ко назоре́й Бо́гу бу́дет о́трочищ, от утро́бы до дне сме́рти его́./ И помоли́ся Мано́е к Го́сподеви, и рече́:/ о Го́споди! Челове́к Бо́жий, его́же Ты посла́, да прии́дет к нам и нака́жет <red>ны</red> что сотвори́м отроча́ти ражда́ющемуся./ И послу́ша Бог моли́твы Мано́евы. И прии́де па́ки А́нгел Бо́жий к жене́./ Сия́ же седя́ще на селе́, Мано́е же, муж ея́, не бя́ше с не́ю./ И потща́ся жена́, и, те́кши ско́ро, пове́да му́жу своему́, и рече́ к нему́: се яви́ся ми муж, и́же приходи́ в день он ко мне./ И воста́в, и́де Мано́е в след жены́ своея́, и прии́де к му́жу,/ и рече́ ему́: ты ли еси́ муж, глаго́лавый к жене́ мое́й?/ И рече́ А́нгел: аз есмь./ И рече́ Мано́е: ныне у́бо да прии́дет сло́во твое́, что есть суд отроча́те и что есть творе́ние его́?/ И рече́ А́нгел Госпо́день к Мано́еви: от сего́, е́же глаго́лах жене́, да сохрана́тся от всего́;/ и от всего́, е́же исхо́дит из виногра́да, да не яст,/ и вина́ и сике́ра да не пие́т, и всего́ нечи́ста да не яст,/ и все, ели́ко запове́дах, сие́ да снабди́т./ И рече́ Мано́е ко А́нгелу Бо́жию: да тя пону́дим и сотвори́м пред тобо́ю ко́злище от коз./ И рече́ А́нгел Бо́жий к Мано́еви: а́ще мя ну́диши, и не ям хле́ба твоего́./ Но а́ще сотвори́ши всесожже́ние Го́сподеви, то вознеси́ е./ Не ве́дяще бо Мано́е, я́ко А́нгел Госпо́день есть./ И рече́ Мано́е ко А́нгелу Госпо́дню: что есть и́мя твое́, да егда́ сбу́дется сло́во твое́, просла́вим тя?/ И рече́ ему́ Ангел Госпо́день: почто́ се вопроша́еши и́мене моего́? Се же есть чу́дно./ И взя Мано́е ко́злищ от коз и тре́бу, и вознесе́ на ка́мень Го́сподеви, и сотвори́ чу́дно./ Мано́е же и жена́ его́ гляде́ста. И бысть, егда́ пла́мень взы́де вы́ше олтаря́ до небеса́,/ и взы́де А́нгел Госпо́день в пла́мени олтаря́./ Мано́е же и жена́ его́ смотря́ста, и падо́ста ниц на земли́.</p>
<p>
<red>Царств пе́рвых чте́ние</red> (глава́ 1):</p>
<p>Воста́вши Анна по яде́нии их, и́де в Сило́м и ста пред Го́сподем./ Или́й же, жрец, седя́ше на престо́ле при пра́зе две́ри хра́ма Госпо́дня./ И та умиле́нною душе́ю поклони́ся Го́споду и, пла́чущи, пропла́ка./ И помоли́ся моли́твою к Го́споду, глаго́лющи:/ Адонаи́ Го́споди Елои́ Савао́ф, а́ще, призря́, при́зриши на смире́ние рабы́ Твоей,/ и помяне́ши мя, и да́си рабе́ Твое́й се́мя му́жеско, то дам <red>е</red> пред Тобо́ю в дар до дне сме́рти его́,/ вина́ и пия́нства не пие́т, и желе́зо не взы́дет на главу́ его́./ И бысть, егда́ умно́жи моля́щися пред Го́сподем, Или́й же, жрец, взира́ше на уста́ ей./ И та глаго́лаше в се́рдцы свое́м, то́кмо устне́ ея́ двиза́стеся, а глас ея́ не слы́шашеся./ И мня́ше <red>ю</red> Или́й пия́ну су́щу. И рече́ ей Или́й:/ доко́ле пия́на еси́? Отыми́ вино́ твое́ и иди́ от ме́ста Госпо́дня./ И отвеща́ Анна, и рече́: ни, господи́не мой, но жена́ в же́сток день аз есмь,/ вина́ и пия́нства не пих, но излия́х пред Го́сподем ду́шу мою́./ Не даждь рабы́ твоей дще́рем поруга́ния,/ я́ко от мно́жества уны́ния моего́/ и от мно́жества се́тования моего́ стоя́х да́же досе́ле./ И отвеща́ Или́й, и рече́ к ней:/ иди́ с ми́ром, Бог Изра́илев даст ти вся́ко проше́ние твое́, его́же про́сиши от Него́./ И рече́ Анна: да обря́щет раба́ твоя́ благода́ть пред очи́ма твои́ма./ И и́де жена́ путе́м свои́м, и вни́де во оби́тель свою́, и яде́ с му́жем свои́м и пи, и лице́ ея́ не испаде́ ктому́./ И у́треневаша зау́тра,/ и поклони́шася Го́сподеви, и идо́ша путе́м свои́м./ И вни́де Елкана́ в дом свой во Ексармафе́м,/ и разуме́ Елкана́ жену́ свою́ Анну./ И помяну́ <red>ю</red> Госпо́дь, и зача́т,/ и бысть во вре́мя дний, и роди́ Анна сы́на/ и нарече́ и́мя ему́ Саму́ил,/ я́ко от Го́спода Бо́га Савао́фа испроси́х его́.</p>
<p>
<red>На лити́и стихи́ра хра́ма.</red>
</p>
<p>
<red>И святы́я, глас 6:</red>
</p>
<p>Иоа́нн, ви́дев Иису́са:/ се А́гнец Бо́жий, возопи́,/ исполня́яй Иса́иино прорече́ние;/ коне́ц проро́ком есть сын твой, Елисаве́то,// досто́йно у́бо тя да ублажа́ют лю́дие.</p>
<p>Сына твоего́ десни́це/ главу́ преклони́ Иису́с,/ Госпо́дь госпо́дствующих сый/ и Влады́ка владе́ющих:/ ве́лия сла́ва твоя<emphasis>',//</emphasis> достохва́льная Елисаве́то.</p>
<p>Облича́ше велехва́льныя фарисе́и,/ глаго́ля к ним:/ порожде́ния ехи́днина,/ сотвори́те плоды́ досто́йны покая́ния,/ глас сый вопию́щаго в пусты́ни,/ и почита́шеся учи́тель:/ такова́ сы́на ма́ти еси́,// Елисаве́то свята́я.</p>
<p>
<red>Сла́ва, глас 6:</red>
</p>
<p>За́поведи Бо́жия храня́щи,/ плод, все́льшийся в тя, живы́я ве́ры,/ приноси́ла еси́, богому́драя Елисаве́то:/ ки́ими тя досто́йными пе́нии,/ ки́ими досто́йными похвала́ми// увенча́ем, ве́рнии?</p>
<p>
<red>И ны́не, Богоро́дичен, глас то́йже:</red> Творе́ц и Изба́витель мой, Пречи́стая:</p>
<p>
<red>На стихо́вне стихи́ры, глас 1:</red>
</p>
<p>Мно́гих досто́йна еси́ хвале́ний,/ богому́драя Елисаве́то,/ пра́ведною имену́емая сло́вом Бо́жиим,/ в за́поведех Госпо́дних ходи́вшая,// ми́лостию Бо́жиею подвиза́ема.</p>
<p>
<red>Стих</red>: Честна́ пред Го́сподем/ смерть преподо́бных Его́.</p>
<p>Нелицеме́рную любо́вь к Бо́гу,/ нелицеме́рную любо́вь к бли́жним име́ла еси́,/ в за́поведех Госпо́дних ходя́щи,/ многосла́вная Елисаве́то:/ плод се ве́ры твоея́ бысть.// Тем, торжеству́юще, ублажа́ем тя.</p>
<p>
<red>Стих</red>: Блаже́н муж, боя́йся Го́спода,// в за́поведех Его́ восхо́щет зело́.</p>
<p>Непло́дней и заматоре́вшей,/ пресла́вный плод чре́ва дарова́ся тебе́/ от Всеще́драго Бо́га,/ покая́ния пропове́дник./ Тем тя ублажа́юще,// всеси́льную ми́лость Бо́жию велича́ем.</p>
<p>
<red>Сла́ва, проро́ка, глас 2.</red>
</p>
<p>
<red>И ны́не, Богоро́дичен, глас то́йже</red>: О, чудесе́ новаго:</p>
<p>
<red>Тропа́рь, глас 2:</red>
</p>
<p>Пра́ведных Твои́х Заха́рии и Елисаве́ти,/ Го́споди, па́мять пра́зднующе,/ те́ми мо́лим Тя:// спаси́ ду́ши на́ша.</p>
<p>
<red>На у́трени</red>
</p>
<p>На Бог Госпо́дь: <red>тропа́рь святы́х два́жды.</red>
</p>
<p>
<red>Сла́ва, и ны́не, Богоро́дичен.</red>
</p>
<p>
<red>Но 1-м стихосло́вии седа́лен, глас 4.</red>
</p>
<p>
<red>Подо́бен</red>: Удиви́ся Ио́сиф:</p>
<p>Ве́лие человеколю́бие Свое́, е́же к земноро́дным, Всеблаги́й Бог и́мать,/ на тебе́ показа́, Елисаве́то,/ я́ко пра́ведну тя бы́ти со Заха́рием по неизрече́нней бла́гости Свое́й изво́ли./ Ка́я благодаре́ния Тебе́, Ми́лостиве, ка́я пе́ния принесе́м,/ гре́шнии раби́ Твои́, Влады́ко?</p>
<p>
<red>Сла́ва, и ны́не:</red>
</p>
<p>Свы́ше наше́дшаго Ду́ха Свята́го осене́нием зачала́ еси́, Де́во Всенепоро́чная,/ и родила́ еси́ пре́жде век Су́щаго,/ да торжеству́ет тварь, хва́лящи Тя и пресла́вное Рождество́ Твое́ велича́ющи,/ и да пое́т, ра́достию духо́вною веселя́щися,/ Изба́вителя душа́м на́шим роди́вшая, еди́на Благослове́нная.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен: </red>Удиви́ся Ио́сиф:</p>
<p>Всера́достное дарова́ние А́нне непло́дной Саму́ил бысть,/ всера́достное дая́ние и тебе́, пра́ведная Елисаве́то, благода́ти тезоимени́тый./ Ди́вная ми́лость Твоя́ к челове́ком, Бо́же,/ сла́ва мно́гим щедро́там Твои́м, сла́ва благоутро́бию Твоему́!</p>
<p>
<red>Сла́ва, и ны́не, Богоро́дичен</red>:</p>
<p>Ма́ти неискусобра́чная,/ Престо́л херуви́мский показа́ся утро́ба Твоя́ Бо́га непристу́пнаго,/ Ты бо еди́на вмести́лище еси́ Бо́жие, Бо́га ро́ждши воплоще́ннаго,/ от всех грехо́в избавля́ющаго рабы́ Своя́./ Тем досто́йно есть се́рдцем и устна́ми ублажа́ти Тя.</p>
<p>
<red>Велича́ние:</red>
</p>
<p>Велича́ем вас,/ святи́и пра́веднии Заха́рие и Елисаве́то,/ и чтим святу́ю па́мять ва́шу,/ вы бо мо́лите о нас// Христа́ Бо́га на́шего.</p>
<p>
<red>Избра́нный псало́м: </red>
</p>
<p>Благослове́н Госпо́дь Бог Изра́илев, я́ко посети́ и сотвори́ избавле́ние лю́дем Свои́м./ И воздви́же рог спасе́ния нам в дому́ Дави́дове, о́трока Своего́./ Кля́тся Госпо́дь Дави́ду и́стиною и не отве́ржется ея́./ Та́мо возращу́ рог Дави́ду, угото́вах свети́льник пома́занному Моему́./ Си́льно на земли́ бу́дет се́мя его́./ Род пра́вых благослови́тся./ Служи́ти Ему́ в преподо́бии и пра́вде пред Ним <red>вся</red> дни живота́ на́шего./ И ты, отроча́, проро́к Вышняго нарече́шися,/ преды́деши бо пред Лицо́м Госпо́дним, угото́вати пути́ Его́,/ да́ти ра́зум спасе́ния лю́дем Его́/ во оставле́ние грехо́в их, милосе́рдия ра́ди ми́лости Бо́га на́шего./ Напра́вити но́ги на́ша на путь ми́ра./ Госпо́дь лю́бит пра́ведники,/ благоволи́т Госпо́дь в боя́щихся Его́ и во упова́ющих на ми́лость Его́./ Хвало́ Изра́илева, на Тя упова́ша отцы́ на́ши, упова́ша, и изба́вил еси́ их./ Сей род и́щущих Го́спода, и́щущих Лице́ Бо́га Иа́ковля./ Блаже́ни вси боя́щиися Го́спода, ходя́щии в путе́х Его́./ Весть Госпо́дь пути́ непоро́чных, и достоя́ние их во ве́ки бу́дет./ Блаже́ни лю́дие, и́мже Госпо́дь Бог их./ Хвали́теся вси пра́вии се́рдцем./ Пра́вым подоба́ет похвала́.</p>
<p>
<red>Сла́ва, и ны́не: Аллилу́йя: три́жды.</red>
</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен: </red>Удиви́ся Ио́сиф:</p>
<p>В повеле́ния Бо́жия процвета́юще со преблаже́нным Заха́рием,/ Бо́жиею руко́ю подвиза́ема, дще́рей Ааро́новых о́трасле,/ всехва́льная Елисаве́то, моли́ Преблаго́го Влады́ку,/ да прино́сим и мы, гре́шнии, добр плод живы́я ве́ры.</p>
<p>
<red>Сла́ва, и ны́не, Богоро́дичен:</red>
</p>
<p>Еди́на Роди́тельница Бо́гу, еди́на Присноде́во, Пречи́стая Богоневе́сто,/ я́ко родила́ еси́ Де́вою и пребыва́еши нетле́нна./ Тем Тя А́нгел и челове́к чинонача́лия велича́ют.</p>
<p>
<red>Степе́нна, 1-й антифо́н 4-го гла́са. Проки́мен, глас 4</red>: Святы́м, и́же суть на земли́ Его́,// удиви́ Госпо́дь вся хоте́ния Своя́ в них. <red>Стих</red>: Ди́вен Бог во святы́х Свои́х, Бог Изра́илев. Вся́кое дыха́ние: <red>Ева́нгелие от Луки́, зача́ло 2, е́же чте́тся на Рождество́ Предте́чи, его́же нача́ло</red>: Бысть во дни И́рода, царя́ Иуде́йска: Коне́ц: Призре́ отъя́ти поноше́ние мое́ в челове́цех.</p>
<p>
<red>По 50-м псалме́ стихи́ра, глас 1:</red>
</p>
<p>Глаго́ланное от Го́спода к Деви́це бысть: <red>(зри страни́цу 146).</red>
</p>
<p>
<red>Кано́н Богоро́дице со ирмосо́м на 6 и проро́ку на 4.</red>
</p>
<p>
<red>И святе́й на 4, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Сокруши́вшему бра́ни мы́шцею Свое́ю/ и прове́дшему Изра́иля сквозе́ Чермно́е мо́ре,/ пои́м Ему́, я́ко Изба́вителю на́шему Бо́гу,// я́ко просла́вися.</p>
<p>И́стинную любо́вь име́ла еси́ к Бо́гу, боголюби́вая Елисаве́то, за́поведи Его́ храня́щи./ Сей бо и́стинно лю́бит Бо́га, и́же за́поведи Его́ соблюда́ет,/ боголюби́вую у́бо тя хвала́ми возвели́чим.</p>
<p>Благода́тию спасе́ни, доброде́тельми угожда́ти и́мамы Бо́гу,/ я́коже и Елисаве́ть во всех за́поведех Госпо́дних ходи́ без поро́ка,/ ю́же досто́йно пе́сньми да ублажи́м.</p>
<p>Де́йствуяй вся во всех, Бо́же,/ и в блаже́нной Елисаве́ти вееси́льную ми́лость Твою́ явля́л еси́:/ о всех де́лех Твои́х благодаре́ние Тебе́ прино́сим.</p>
<p>Богоро́дичен: Исаа́ка Са́рра ро́ждши непло́ды, ра́довашеся:/ Тебе́, Де́вствующей и ро́ждшей Го́спода Иису́са,/ па́че ра́доватися подоба́ет, Пречи́стая.</p>
<p>
<red>Катава́сия: Крест начерта́в:</red>
</p>
<p>
<red>Песнь 3</red>
</p>
<p>
<red>Ирмо́с</red>: Утверди́ся се́рдце мое́ в Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,// возвесели́хся о спасе́нии Твое́м.</p>
<p>Пра́ведну тя с Заха́рием, блаже́нная Елисаве́то, Дух Святы́й в Писа́нии нарече́:/ бе́ста пра́ведна пред Бо́гом, глаго́ля./ Месси́я же Пра́вда нам есть от Бо́га, Месси́ею у́бо оправда́на была́ еси́./ Кто похва́льными пе́сньми тя не возвели́чит?</p>
<p>Не оправди́тся пред Го́сподем всяк живы́й,/ ты же пра́ведна была́ еси́, приснопа́мятная Елисаве́то;/ Госпо́дь Иису́с освяще́ние всем есть,/ свя́ту тя да восхваля́ет всяк.</p>
<p>Ди́вен во святы́х, Бо́же,/ пресла́вными и в блаже́нней Елисаве́ти удиви́лся еси́,/ песнь благода́рственную прино́сим Тебе́, Всеще́дрому.</p>
<p>
<red>Богоро́дичен</red>: Непло́ды в ста́рости ро́ждши Са́рра,/ ма́ти су́щи, ублажа́шеся./ Тя, Ма́терь и Де́ву, Пречи́стая,/ досто́йно восхвали́ти недоуме́ем.</p>
<p>
<red>Конда́к, и́кос и седа́лен проро́ка.</red>
</p>
<p>
<red>Сла́ва, седа́лен святы́я, глас 4:</red>
</p>
<p>Воплоти́вшуся уже́ Месси́и, пе́рвую тя благове́стницу слы́шим,/ егда́ к целова́вшей тя богоизбра́нней Отрокови́це со у́жасом глаго́лала еси́:/ отку́ду мне се, да прии́де Ма́ти Го́спода Моего́ ко мне?/ Восхваля́юще у́бо тя, вопие́м:/ ра́дуйся, зерца́ло, та́йны Бо́жия нам явля́ющее.</p>
<p>
<red>И ны́не, Богоро́дичен:</red>
</p>
<p>Богоро́дицу Тя испове́дуем, Влады́чице,/ Сы́ном Твои́м, ро́ждшимся от <red>Тебе</red>́, спа́сшийся гре́шнии раби́,/ Бо́га бо непостижи́мо родила́ еси́,/ Кро́вию Свое́ю очища́ющаго нас от вся́каго греха́/ и в ра́йское весе́лие приводя́щаго,/ Его́же с Тобо́ю восхваля́ем, веселя́щеся.</p>
<p>
<red>Песнь 4</red>
</p>
<p>
<red>Ирмо́с</red>
<emphasis>: </emphasis>Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́ше:/ от ю́га прии́дет Бог.// Сла́ва си́ле Твое́й, сла́ва снизхожде́нию Твоему́.</p>
<p>Жена́ су́щи Заха́риина, во всех за́поведех без поро́ка ходи́ла еси́;/ ины́я же де́вы бы́ша, и еле́я доброде́телей не име́яху:/ лу́чше зва́ние твое́ па́че де́вства о́нех,/ всяк во́зраст да сла́вит тя.</p>
<p>Па́вел, ве́рных обруча́я Христо́ви, и бра́чных де́вою чи́стою нарече́, глаго́ля:/ обручи́х вас Еди́ному Му́жу, де́ву чи́сту;/ кольми́ па́че, во всех за́поведех ходи́вшую, тя к му́дрым де́вам Бог сочета́, богому́драя Елисаве́то,/ досто́йно у́бо тя восхваля́ем.</p>
<p>Я́ко столп о́гненный и о́блак путь ше́ствующему к земле́ обетова́нней Изра́илю,/ та́ко ходи́вшую в за́поведех Госпо́дних дво́ицу, блаже́ннаго Заха́рию и Елисаве́ту,/ во о́браз богоугожде́ния нам предъяви́л еси́, Бо́же;/ неизрече́нно человеколю́бие Твое́ есть, Всеси́льный Влады́ко.</p>
<p>
<red>Богоро́дичен</red>: Исаа́ка рожде́ние от безча́дныя ма́тере поноше́ние отъя́т/ и возвели́чи сла́вою,/ Ро́ждшееся от <red>Тебе</red>́ Свя́то пе́рвейшую сла́ву принесе́ Тебе́, Пречи́стая Де́во и Ма́ти:/ всяк земноро́дный да сла́вит Тя.</p>
<p>
<red>Песнь 5</red>
</p>
<p>
<red>Ирмо́с</red>: Го́споди Бо́же наш, мир даждь нам,/ Го́споди Бо́же наш, стяжи́ <red>ны</red>/ Го́споди, ра́зве Тебе́ ино́го не ве́мы,// и́мя Твое́ имену́ем.</p>
<p>Его́же Бог А́нгелом у Малахи́и нарече́, глаго́ля:/ се Аз посыла́ю Ангела Моего́ пред Лицо́м Твои́м,/ сего́ ты, непло́дная, родила́ еси́, Елисаве́ть,/ досто́йными у́бо тя венча́ем похвала́ми.</p>
<p>Глас вопию́щаго Бо́га/ рожде́нное от тебе́, всечестна́я Елисаве́то, есть./ Тем, я́ко уста́ Бо́жия, кто не восхва́лит тя?</p>
<p>Я́ко от ка́мене иногда́ непло́дна во́ду лю́дем Твои́м источи́л еси́, Бо́же,/ та́ко от непло́дныя Елисаве́ти покая́нию пропове́дателя дарова́л еси́:/ вся пресла́вная Твоя́, Всеси́льный Влады́ко.</p>
<p>
<red>Богоро́дичен</red>: Сугу́б плод, Ио́сифа и Вениами́на, Рахи́ль непло́ды име́,/ почита́ется плодоро́дием,/ Ты же Еди́наго Ипоста́сию, сугу́ба естество́м родила́ еси́, Де́во,/ неизрече́нная сла́ва Твоя́, Ма́ти Емману́илева.</p>
<p>
<red>Песнь 6</red>
</p>
<p>
<red>Ирмо́с</red>: я́ко во́ды морски́я, Человеколю́бче,/ волна́ми жите́йскими обурева́юся,/ те́мже, я́ко Ио́на, та́ко вопию́ Ти:/ возведи́ от тли живо́т мои,// благоутро́бне Го́споди.</p>
<p>Во утро́бе твое́й сый Иоа́нн, Елисаве́то свята́я,/ ви́дев Спа́са своего́, и взыгра́ся младе́нец./ Блаже́нна суть ложесна́ твоя́, я́вльшая младе́нца,/ позна́вшаго Спасе́ние свое́, Иису́са.</p>
<p>Ду́хом Святы́м укрепля́ема проти́во всех хоте́ний,/ сы́на своего́ Иоа́нном именова́ла еси́, преблаже́нная Елисаве́то,/ всяк да хва́лит тя, орга́н Свята́го Ду́ха.</p>
<p>Твоему́ от Де́вы рождеству́ недомы́слимому/ от неплодныя Елисаве́ти зача́тие, а́ки подо́бие, яви́л еси́, Бо́же:/ сла́ва держа́вней прему́дрости Твое́й.</p>
<p>
<red>Богоро́дичен</red>: Вениами́н, рожде́нный Рахи́лиею,/ ма́терь свою́ умертви́ в рожде́нии,/ рожде́нное от <red>Тебе</red>́ Сло́во Живо́т есть всем и́стинный:/ Его́же умоли́, да наде́ющийся Нань,/ живо́т и́мамы ве́чный.</p>
<p>
<red>Конда́к, глас 4:</red>
</p>
<p>Я́ко луна́ полна́,/ свет пра́вды от мы́сленнаго Со́лнца, Месси́и, прия́ла еси́/ и во всех за́поведех Госпо́дних с Заха́рией ходи́ла еси́,/ боговозлю́бленная Елисаве́то./ Досто́йными у́бо тя пе́сньми ублажа́юще,/ всеще́драго Све́та, проевеща́ющаго всех<emphasis>,// </emphasis>Го́спода велича́ем.</p>
<p>
<red>И́кос</red>:</p>
<p>Я́коже на двои́х скрижа́лех иногда́ за́поведи Своя́ изобрази́ Бог,/ та́ко благода́тию Свое́ю вас просвети́,/ блаже́нный Заха́рие со Елисаве́тою,/ я́ко в за́поведех Его́ ходи́ти вам без поро́ка:/ досто́йно у́бо восхваля́юще вас,/ всеще́драго Све́та, просвеща́ющаго всех,/ Го́спода велича́ем.</p>
<p>
<red>Песнь 7</red>
</p>
<p>
<red>Ирмо́с</red>: Халде́йская пещь, огне́м распала́емая,/ ороша́шеся Ду́хом,/ Бо́жиим предстоя́нием,/ о́троцы поя́ху:// благослове́н еси́, Бо́же оте́ц на́ших.</p>
<p>Благодари́ти Бо́га учи́ши нас, богому́драя Елисаве́то,/ глаго́лющи о рожде́нии твое́м:/ та́ко ми сотвори́ Госпо́дь;/ Бо́гом науче́на еси́ учи́тельница.</p>
<p>Его́же Ангел внутрь олтаря́ Иоа́нном бы́ти объяви́ Заха́рии,/ того́ ты, рожде́ннаго от тебе́, всем лю́дем,/ Бо́гом наставля́ема, та́кожде именова́ла еси́:/ Ангелом подо́бен язы́к твой, приснопа́мятная Елисаве́то.</p>
<p>Я́ко не́бо ма́нною обремени́в Бог, о́ную лю́дем в пусты́ни низпусти́,/ та́ко от блаже́нныя Елисаве́ти Иоа́нна, благода́ти веща́теля, нам дарова́:/ ве́лия ма́лость Твоя́ к челове́ком, Бо́же.</p>
<p>
<red>Богоро́дичен</red>: Са́рра, ро́ждши Исаа́ка, о́браз Иису́сов:/ ра́дость ми сотвори́ Госпо́дь, глаго́лаше;/ Образова́ннаго Исаа́ком ро́ждшая и де́вствующая,/ па́че ра́дуйся, Всепе́тая Ма́ти Де́во.</p>
<p>
<red>Песнь 8</red>
</p>
<p>
<red>Ирмо́с</red>: Покрыва́яй вода́ми превы́спренняя Своя́,/ полага́яй мо́рю преде́л песо́к и содержа́й вся,/ Тя пое́т со́лнце, Тя сла́вит луна́,/ Тебе́ прино́сит песнь вся тварь,// я́ко Соде́телю всех во ве́ки.</p>
<p>Я́коже о Це́ркви Свое́й рече́ Бог:/ вся кра́сная, бли́жняя моя́, и поро́ка несть в тебе́,/ та́ко без поро́ка ты еси́, пра́ведная Елисаве́то,/ Госпо́дь бо Иису́с освяще́ние ве́рным Свои́м есть,/ всю кра́сную тя велича́ем.</p>
<p>Во всех за́поведех Госпо́дних ходи́вшую зря́ху тя лю́дие,/ ту́не благода́тию Бо́жиею оправда́нную, достоблаже́нная Елисаве́то:/ досто́йно у́бо есть ми́лость Бо́жию сла́вити в тебе́.</p>
<p>Пе́рвая пропове́дница соверша́емаго та́инства Твоего́ Елисаве́ть бысть, Иису́се,/ егда́ рече́, я́ко Госпо́дь Сый и Бог,/ благослове́н Плод чре́ва деви́ческаго еси́, де́ло се Прему́дрости Твое́й./ Сла́ва человеколю́бию Твоему́!</p>
<p>
<red>Богоро́дичен</red>: Саму́илово рожде́ние непло́дной ма́тери свое́й сле́зы от о́чию отре́ и ра́дость принесе́,/ ро́ждшийся от <red>Тебе</red>́ Госпо́дь всему́ ми́ру ра́дость сотвори́./ Пе́сньми Тя непреста́нно, о Де́во Ма́ти, велича́ем.</p>
<p>
<red>Песнь 9</red>
</p>
<p>
<red>Ирмо́с</red>: Чу́жде ма́терем де́вство,/ и стра́нно де́вам деторожде́ние;/ на Тебе́, Богоро́дице, обоя́ устро́и́шася./ Тем Тя, вся племена́ земна́я,// непреста́нно велича́ем.</p>
<p>Ве́рующи прише́дшаго Месси́ю бы́ти Го́спода своего́/ и за́поведи Госпо́дни храня́щи, благоугоди́ла еси́ Ему́, Елисаве́то./ Моли́ у́бо Всеблаго́го Влады́ку всех восхваля́ющих Тя спасти́ся душа́м.</p>
<p>Иже за́поведи Бо́жия сохраня́ет,/ того́ возлюби́ти и яви́тися ему́ обещава́ется Бог;/ в за́поведех Его́ ходившая, те́мже Бо́гом возлю́блена еси́, Елисаве́то,/ моли́ Всеблаго́го о правосла́вных христиа́нех,/ да и возлю́бят Бо́га, и возлю́блени бу́дут благоутро́бием Его́.</p>
<p>И непло́дна, и заматоре́вшая Елисаве́ть, ю́жика Мари́ина, роди́:/ Ты возвели́чил еси́ ми́лость Твою́ с не́ю, Бо́же,/ от <red>Тебе</red>́ вся́ко дая́ние бла́го,/ сла́ва неизрече́нным щедро́там Твои́м.</p>
<p>
<red>Богоро́дичен</red>: От ю́ности кре́пок явля́лся Сампсо́н,/ сла́ва непло́дней ма́тери свое́й бысть;/ в ро́ждшемся от <red>Тебе</red>́ Иису́се все исполне́ние есть Божества́ теле́сне:/ сла́внейшую Тя всех святы́х велича́ем, Де́во Пречи́стая.</p>
<p>
<red>Свети́лен проро́ка.</red>
</p>
<p>
<red>Сла́ва, святыя.</red>
</p>
<p>
<red>Подо́бен</red>: Не́бо звезда́ми:</p>
<p>Ма́терей непло́дных сла́ва,/ гре́шником о́браз доброде́телей ты была́ еси́,/ за́поведи Госпо́дни храня́щи, блаже́нная Елисаве́то:/ сла́вим бла́гость Бо́жию, на тебе́ явля́емую.</p>
<p>
<red>И ны́не, Богоро́дичен.</red>
</p>
<p>
<red>На хвали́тех стихи́ры, глас 1:</red>
</p>
<p>Непло́дную и заматоре́вшую Елисаве́ть/ плодоро́дием благослови́л еси́, Бо́же,/ да яви́ши всеси́льную бла́гость Твою́/ и нас, изсыха́емых на всяк день от грех,/ благода́тию Твое́ю уще́дри,/ да бу́дем дре́во добропло́дное, Всеми́лостиве.</p>
<p>Пра́ведна бе́ста пред Тобо́ю,/ но Твое́ю благода́тию, Ще́дре,/ и в за́поведех Твои́х хожда́ху/ без поро́ка дво́ица приснопа́мятная,/ вся сия́ ми́лость Твоя́, Влады́ко,/ сла́ва благоутро́бному милосе́рдию Твоему́.</p>
<p>Бог, де́йствуяй в вас и е́же хоте́ти, и е́же де́яти блага́я,/ достоблаже́нная дво́ице,/ и насле́дники вас Ца́рствия сотвори́/ ра́ди вели́кия Своея́ ми́лости:/ сла́ва Тебе́, Всеми́лостивому Влады́це.</p>
<p>
<red>Сла́ва, глас 6:</red>
</p>
<p>Бо́лий в рожде́нных жена́ми/ имену́емый от Прему́дрости Ве́чныя,/ от непло́дныя тя произы́де,/ боголюби́вая Елисаве́то;/ да сра́дуемся, ве́рнии, приснопа́мятней,/ Благода́теля велича́юще.</p>
<p>
<red>И ны́не, глас 4:</red>
</p>
<p>Пева́емый от Серафи́м и от Херуви́мов Носи́мый,/ престо́л избра́л еси́ прекра́сный,/ утро́бу Чи́стыя Богоотрокови́цы./ Тем благода́рственное возсыла́ем Ти:/ сла́ва Тебе́, Еди́не Человеколю́бче,/ сла́ва Тебе́, Иису́се Пресла́дкий,/ сла́ва Тебе́, Всеупова́ние на́ше,/ сла́ва Тебе́, Спасе́ние ве́рных,/ сла́ва благоутро́бному смотре́нию Твоему́.</p>
<p>
<red>Славосло́вие вели́кое. И отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны проро́ка, песнь 3-я на 4, и святыя, песнь 6-я на 4. Проки́мен, Апо́стол и Ева́нгелие по Уста́ву. Прича́стен</red>: Ра́дуйтеся, пра́веднии, о Го́споде:</p>
</section>
