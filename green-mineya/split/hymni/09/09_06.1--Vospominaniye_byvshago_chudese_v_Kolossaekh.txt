<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Воспомина́ние бы́вшаго чудесе́ в Колосса́ех, е́же есть в Хо́нех, от Архистрати́га Михаи́ла.</p>
</title><p>
<strong/>
<emphasis>И свята́го му́ченика Евдокси́я и и́же с ним пострада́вших.</emphasis>
</p>
<p>
<strong/>
<emphasis>И преподо́бнаго отца́ на́шего Архи́ппа</emphasis>
</p>
<p>
<red>Ве́чер</red>
</p>
<p>
<red>По обы́чном стихосло́вии</red>, на Го́споди, воззва́х: <red>стихи́ры на 6, глас 4.</red>
</p>
<p>
<red>Подо́бен</red>: я́ко до́бля:</p>
<p>Трисо́лнечнаго Божества́ предста́тель светле́йший,/ Михаи́ле явля́яся Архистрати́же,/ с го́рними Си́лами зове́ши, ра́дуяся:/ Свят еси́, о́тче,/ Свят еси́, Собезнача́льное Сло́во,/ Свят еси́ и Святы́й Ду́ше,/ Еди́на сла́ва,/ Еди́но ца́рство и естество́,// Еди́но Божество́ и си́ла.</p>
<p>И вид твой о́гнен,/ и добро́та чу́дна,/ Михаи́ле Первоа́нгеле,/ невеще́ственным бо естество́м прехо́диши концы́,/ исполня́я повеле́ния всех Творца́,/ си́лен в кре́пости твое́й познава́емь/ и исто́чник исцеле́ний/ храм твой соде́ловая,// зва́нием твои́м святы́м почита́емый.</p>
<p>Творя́й А́нгелы Твоя́, я́коже писа́ся, ду́хи/ и служа́щия Тебе́ пла́мень о́гненный,/ посреде́ чино́в пе́рвенствующа/ показа́л еси́, Го́споди,/ Твои́х арха́нгельских/ Михаи́ла Архистрати́га,/ Твои́м манове́нием повину́ющася, Сло́ве,/ и песнь Трисвяту́ю// со стра́хом возглаша́юща сла́ве Твое́й.</p>
<p>
<red>Сла́ва, глас 6. Самогла́сен. Византи́ево:</red>
</p>
<p>Сра́дуйтеся нам, вся а́нгельская чинонача́лия,/ первостоя́тель бо ваш и наш предста́тель,/ вели́кий Архистрати́г,/ в дне́шний день в честне́м его́ хра́ме,/ пресла́вно явля́яся, освяща́ет./ Те́мже, по до́лгу воспева́юще, тому́ возопии́м:/ покры́й нас кро́вом крил твои́х,// велича́йший Михаи́ле Арха́нгеле.</p>
<p>
<red>И ны́не, Богоро́дичен, глас то́йже:</red>
</p>
<p>Сра́дуйтеся нам, вся де́вственных ликостоя́ния,/ Предста́тельница бо на́ша, и Хода́таица, и покро́в,/ и вели́кое прибе́жище,/ в дне́шний день в честне́м Ея́ и Боже́ственнем пра́зднестве/ скорбя́щия утеша́ет./ Те́мже по до́лгу воспева́юще Сию́, возопии́м:/ покры́й ны боже́ственным предста́тельством Твои́м,// Пречи́стая Богоро́дице Влады́чице.</p>
<p>
<red>На стихо́вне Окто́иха.</red>
</p>
<p>
<red>Сла́ва, и ны́не, глас 8. Самогла́еен. Иоа́нна Мона́ха:</red>
</p>
<p>Я́ко чинонача́льник, и побо́рник,/ и А́нгелов началово́ждь, Архистрати́же,/ вся́кия ну́жды и ско́рби,/ неду́гов и лю́тых грехо́в свободи́/ ве́рно воспева́ющия и моля́щия тя, сла́вне,/ я́ве, я́ко невеще́ствен, Невеще́ственнаго зря/ и непристу́пным све́том Влады́чния сла́вы осия́емь./ Той бо человеколю́бно Плоть нас ра́ди от Де́вы прия́т,// спасти́ восхоте́в челове́чество.</p>
<p>
<red>Тропа́рь, глас 4:</red>
</p>
<p>Небе́сных во́инств Архистрати́же,/ мо́лим тя при́сно мы, недосто́йнии,/ да твои́ми моли́твами огради́ши нас/ кро́вом крил невеще́ственныя твоея́ сла́вы,/ сохраня́я нас, припа́дающих приле́жно и вопию́щих:/ от бед изба́ви нас,// я́ко чинонача́льник вы́шних Сил.</p>
<p>
<red>Слу́жба му́ченика Евдокси́я пое́тся на повече́рии.</red>
</p>
<p>
<red>Кано́н му́ченика, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red> Во́ду проше́д, я́ко су́шу, и египетскаго зла избежа́в,/ изра́ильтянин вопия́ше:// Изба́вителю и Бо́гу на́шему пои́м.</p>
<p>И́же сла́вы жела́юще страда́льческия,/ прииди́те, восхва́лим вели́каго во страда́льцех Евдокси́я вси,/ в кимва́лех дави́дски торжеству́юще.</p>
<p>Изы́де повеле́ние нечести́вое в весь мир,/ не служи́ти Живо́му Бо́гу, но и́долом,/ ты же, му́чениче, Небе́сному Бо́гу твоему́ служи́л еси́.</p>
<p>Тезоимени́те, сло́во благочести́вых, Евдокси́е му́чениче,/ испове́дал еси́ Христа́ Бо́га су́ща Безнача́льна/ посреде́ суде́й непра́ведных, уязвля́ющих тя.</p>
<p>
<red>Богоро́дичен</red>: Чи́ни Тя Ангел и челове́к, Ма́ти Безневе́стная, хва́лят непреста́нно,/ Зижди́теля бо их, я́ко Младе́нца, на рука́х Твои́х носи́ла еси́.</p>
<p>
<red>Песнь 3</red>
</p>
<p>
<red>Ирмо́с:</red> Утвержде́н в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́,// Еди́не Человеколю́бче.</p>
<p>Я́коже а́гнец, на заколе́ние приве́лся еси́, Евдокси́е му́чениче,/ не пререку́я, ни вопия́, всеблаже́нне,/ Учи́теля твоего́ Христа́ житие́ подража́я,/ и сего́ ра́ди сла́ву прия́л еси́ безконе́чную.</p>
<p>И́дольским служи́телем, страда́льче, возглаша́л еси́:/ Бог мой живе́т во ве́ки,/ ва́ши же бо́зи дела́ рук челове́ческих суть,/ па́дше не востаю́т, истука́нни су́ще, безду́шнии.</p>
<p>Хи́трости вра́жия низложи́л еси́, страда́льче,/ утве́рждь твой ум на ка́мени Це́ркве Христо́вы./ Тем и взыва́л еси́:/ жизнь тле́нную оставля́ю за су́щую ве́чную жизнь.</p>
<p>
<red>Богоро́дичен</red>: Соприсносу́щный Отцу́ и Сопресто́льный Бог Сло́во,/ обнови́ти восхоте́в родонача́льника,/ по Ипоста́си того́ из Тебе́, Чи́стая, восприя́ше,/ Святе́йшу всех Тя, Богома́ти, обре́т.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Пре́лесть обличи́л еси́/ ну́дящих тя отврещи́ся Жи́зни безконе́чныя/ и жизнь су́етную возлюби́ти.</p>
<p>Ураня́емь, ра́довался еси́,/ закла́вшагося ра́ди Сло́ва пло́тию ра́ди нас,/ мучи́телем же взыва́л еси́:/ я́ко недосто́йна суть моя́ страда́ния.</p>
<p>Бо́зи, и́мже слу́жите, уста́ иму́ще, не веща́ют,/ Евдокси́е, взыва́л еси́,/ и́мже подо́бни да бу́дут творя́щии ты́я.</p>
<p>
<red>Богоро́дичен</red>: Очище́ние нам да́руй неве́дений, я́ко Безгре́шен,/ и умири́ мир Твой, Бо́же,/ моли́твами Ро́ждшия Тя.</p>
<p>
<red>Песнь 5</red>
</p>
<p>
<red>Ирмо́с</red>: Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,// Человеколю́бче.</p>
<p>Ты моя́ кре́пость, Евдокси́е, вопия́л еси́,/ пло́тию пострада́вый Христе́ Бо́же,/ утверди́ мене́, се бо стражду́ му́чимь.</p>
<p>Ты сокро́вище проше́ний еси́, Христе́ Бо́же,/ не пре́зри мене́, вопия́л еси́ в му́ках,/ Евдокси́е терпеливоду́шне.</p>
<p>Меча́ и огня́ не бою́ся, Евдокси́й вопия́ше к мучи́телю:/ се бо и́мам Бо́га, Кре́пость кре́пкую,/ Ему́же служу́.</p>
<p>
<red>Богоро́дичен</red>: Исцели́, Чи́стая, страсте́й мои́х неможе́ние,/ посеще́ния Твоего́ удосто́ивши,/ и здра́вие мольба́ми Твои́ми пода́ждь ми.</p>
<p>
<red>Песнь 6</red>
</p>
<p>
<red>Ирмо́с</red>: Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся, / к Тебе́ бо возопи́х, и услы́ши мя,// Бо́же спасе́ния моего́.</p>
<p>Ни меч, ниже́ огнь разлучи́т мя любве́ Христо́вы,/ ва́ша же преще́ния я́ко де́тская глумле́ния вменя́ю,/ Евдокси́е, вопия́л еси́ ве́рою, жре́ти принужда́ющим.</p>
<p>О́наго ужаса́юся огня́ негаси́маго муча́щаго,/ жи́зни же жела́ю неотъе́млемыя,/ мучи́телю, Евдокси́е, взыва́л еси́:/ се те́ло уязвля́й, не служу́ и́долом твои́м.</p>
<p>Бо́зи, и́мже ты кла́няешися, сребро́ и зла́то суть,/ уста́ и́мут, и не глаго́лют,/ у́ши не слы́шат, но́ги не хо́дят,/ мой же Бог Вседе́тель есть, взыва́л еси́.</p>
<p>
<red>Богоро́дичен</red>: Да изба́вимся лю́тых прегреше́ний моли́твами Твои́ми, Богороди́тельнице Чи́стая,/ и да улучи́м, Пресвята́я, Боже́ственное сия́ние/ из Тебе́ неизрече́нно воплоще́ннаго Сы́на Бо́жия.</p>
<p>
<red>Седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Небе́сное бога́тство собра́в и ни́щим сие́ прине́с, расточи́л еси́,/ и дал еси́ а́лчущим хлеб твой,/ и, сего́ ра́ди жизнь нетле́нную стяжа́в, Христо́вым испове́данием просия́л еси́;/ те́мже, му́жествовав и зако́нно пострада́в,/ вене́ц прия́л еси́ от Бо́га трудо́в твои́х, страстоте́рпче Евдокси́е,/ моли́ Христа́ Бо́га, грехо́в оставле́ние дарова́ти/ честву́ющим любо́вию святу́ю па́мять твою́.</p>
<p>
<red>Песнь 7</red>
</p>
<p>Ирмо́с: От Иуде́и доше́дше о́троцы,/ в Вавило́не иногда́/ ве́рою Тро́ическою пла́мень пе́щный попра́ша, пою́ще:// отце́в Бо́же, благослове́н еси́.</p>
<p>Отроко́в поревнова́в терпе́нию, Евдокси́е прему́дре,/ о́бразу ле́стному не поклони́л еси́ коле́н,/ но взыва́л еси́ ве́рою те́плою:/ отце́в на́ших Бо́же, благослове́н еси́.</p>
<p>По́мощь стяжа́в непобе́дную благода́ти, му́чениче Евдокси́е,/ тве́рдо ополче́ния вра́жия низложи́л еси́/ и, победи́в, взыва́л еси́:/ отце́в на́ших Бо́же, благослове́н еси́.</p>
<p>Распала́емь, му́чениче, любо́вию Боже́ственнаго жела́ния, Евдокси́е,/ пристра́стия привре́меннаго я́ве возгнуша́лся еси́, возме́здие прие́мля,/ и взыва́л еси́:/ отце́в на́ших Бо́же, благослове́н еси́.</p>
<p>
<red>Богоро́дичен</red>: Ле́стию па́дшаго восхоте́в обнови́ти, Преблаги́й Бог/ от Де́вы воплоща́ется и ражда́ется и обожа́ет челове́чество.</p>
<p>
<red>Песнь 8</red>
</p>
<p>
<red>Ирмо́с</red>: Седмери́цею пещь/ халде́йский мучи́тель/ богочести́вым неи́стовно разжже́,/ си́лою же лу́чшею спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,// лю́дие, превозноси́те во вся ве́ки.</p>
<p>Язв пучи́ну преплы́л еси́, сла́вне,/ и в приста́нище жи́зни дости́гл еси́, Евдокси́е,/ вене́ц терпе́ния прие́м,/ и со Ангелы немо́лчно зове́ши:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Сквозе́ огнь и во́ду проше́дша, блаже́нне, в поко́й тя Христо́с изведе́,/ в не́мже, ра́дуяся, со Ангелы, му́чениче му́дре, пое́ши немо́лчно Тро́ице песнь:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>Ты мы́сленнаго погуби́л еси́ зми́я, по́мощию Небе́снаго Царя́, сла́вне,/ и, побе́ды вене́ц терпе́ния прие́м,/ со безпло́тными немо́лчно взыва́вши:/ де́ти, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Тро́ичен</red>: Трисве́тлое Божество́, во Еди́ной сия́ющее зари́, от Еди́наго Триипоста́снаго Естества́,/ Роди́теля Безнача́льна, Единоесте́ственна же Сло́ва Отцу́ и Сца́рствующаго Единосу́щнаго Ду́ха,/ о́троцы, благослови́те, свяще́нницы, воспо́йте,/ лю́дие, превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,// А́нгелов и челове́к чинонача́лия велича́ют.</p>
<p>Устраши́шася а́нгельская во́инства, и челове́честии собо́ри удиви́шася,/ я́ко, тле́нно естество́, страда́льче, име́я и то́чное,/ безплотныя де́моны показа́л еси́ окая́нны и не́мощны и ве́рою Тро́ице взыва́л еси́, служа́:/ Трисия́нный Све́те, Ты еси́ сла́ва моя́.</p>
<p>Блаже́н ты, му́чениче, в ро́ды родо́в просла́вився, Евдокси́е,/ я́ко, пло́ти ника́коже пощаде́в Христа́ ра́ди,/ но му́ки претерпе́л еси́ и не поклони́лся еси́ истука́нным./ Те́мже тя чи́ни а́нгельстии, оде́ждею нетле́ния оде́явше, венча́ша.</p>
<p>Ве́рою соверша́ющих, му́чениче, страда́ний твои́х па́мять, Евдокси́е,/ к Бо́гу твои́ми моли́твами от вся́каго наве́та вра́жия исхити́, да не похва́лится на <red>ны</red>/ я́ко му́ченик бо мо́жеши, прие́м от Вы́шняго страда́ний воздая́ние.</p>
<p>
<red>Богоро́дичен</red>: Яви́лася еси́, о Де́во, Ма́ти Бо́жия, па́че естества́ ро́ждши пло́тию Бо́га Сло́ва,/ Его́же Оте́ц от се́рдца Своего́ отры́гну пре́жде всех веко́в, я́ко Благ,/ Его́же ны́не и теле́с превы́шша разумева́ем, а́ще и в те́ло облече́ся.</p>
<p>
<red>Стихи́ры му́ченика, глас 1.</red>
</p>
<p>
<red>Подо́бен</red>: Небе́сных чино́в:</p>
<p>Тезоимени́тное твое́ зва́ние, му́чениче Евдокси́е,/ доброде́тельми благода́ть Спа́са прия́л еси́,/ и житие́м благосла́вия страда́льческаго/ благоде́рзостно премени́л еси́,/ и, со Ангелы лику́я на Небесе́х,/ досто́йно ны́не просла́вился еси́.</p>
<p>Отсече́нием вы́и ве́ры ра́ди,/ Небе́сным венце́м венча́л еси́ главу́ твою́,/ Евдокси́е преблаже́нне,/ те́мже нас, соверша́ющих па́мять твою́,/ не преста́й моли́твами твои́ми ко Христу́ помина́ти,/ му́чениче сла́вне.</p>
<p>Преоби́дев бога́тство и привре́менную жизнь,/ Моисе́йски вмени́л еси́/ па́че мирска́го благосла́вия, Евдокси́е,/ носи́ти поноше́ние Христо́во,/ Боже́ственную похвалу́,// прибли́жився му́кам и напа́стем да́же до кро́ве, сла́вне.</p>
<p>
<red>Сла́ва, и ны́не, Богоро́дичен:</red>
</p>
<p>Прегреше́ний пучи́ною обурева́емь,/ к ти́хому приста́нищу Твоея́ пречи́стыя́ мольбы́,/ Богоро́дице, прибе́г, взыва́ю Ти:/ спаси́ мя, держа́вную Твою́ просте́рши десни́цу// рабу́ Твоему́, Пренепоро́чная.</p>
<p>
<red>Крестобогоро́дичен. Подо́бен:</red>
</p>
<p>У Креста́ предстоя́щи Сы́на и Бо́га Твоего́/ и долготерпе́ние Того́ смотря́ющи,/ глаголаше, пла́чущи, Ма́ти чи́стая:/ увы́ Мне, Ча́до Сладча́йшее,/ что сия́ стра́ждеши непра́ведно, Сло́ве Бо́жий,// да спасе́ши челове́чество?</p>
<p>
<red>На у́трени</red>
</p>
<p>
<red>О́ба кано́на Окто́иха без му́ченичнов и Арха́нгела кано́н на 6, его́же краегране́сие</red>: Пе́рваго пою́ безтеле́сных умо́в. Ио́сиф. <red>Глас 4.</red>
</p>
<p>
<red>Песнь 1</red>
</p>
<p>
<red>Ирмо́с</red>: Отве́рзу уста́ моя́,/ и напо́лнятся ду́ха,/ и сло́во отры́гну Цари́це Ма́тери,/ и явлю́ся све́тло торжеству́я,// и воспою́, ра́дуйся, Тоя́ чудеса́.</p>
<p>Боже́ственными светлостьми́ облистава́емь всегда́,/ ум мой озари́, е́же воспе́ти тя, Архистрати́же го́рних во́инств,/ всех утвержде́ние притека́ющих к тебе́.</p>
<p>Ум Пребезнача́льный/ преми́рнаго чинонача́льника показа́ чи́на тя, пресла́вне Архистрати́же,/ и свет су́щих во тьме, и Боже́ственное украше́ние Це́ркве Своей.</p>
<p>Умо́в предваря́я Небе́сных в Ду́се,/ до́льним же, всеизря́днейшее, Михаи́ле, да́лся еси́ огражде́ние, и утвержде́ние,/ и ору́жие, враги́ закала́ющее и потребля́ющее.</p>
<p>
<red>Богоро́дичен</red>: Де́во Всенепоро́чная, я́же Ангелов благоле́пие, челове́ков по́моще,/ Ты мне помози́, морепла́вающему/ и в бу́ри греха́ при́сно впа́дающу и бе́дствующу.</p>
<p>
<red>Песнь 3</red>
</p>
<p>
<red>Ирмо́с</red>: Не му́дростию и си́лою/ и бога́тством хва́лимся,/ но Тобо́ю, о́тчею Ипоста́сною Му́дростию, Христе́,// несть бо свят па́че Тебе́, Человеколю́бче.</p>
<p>Кре́постию боже́ственною, воево́до Ангелов всехва́льне,/ обхо́диши всю зе́млю, от лю́тых ны изыма́я,/ призыва́ющия твое́ боже́ственное и́мя.</p>
<p>Я́ко боже́ствен пропове́дник, я́ко предста́тель ве́рных непосты́ден,/ заблу́ждших путево́ждь и наказа́тель был еси́,/ Бо́жий Архистрати́же богови́днейший.</p>
<p>Боже́ственнаго сия́ния чи́стшее зерца́ло был еси́,/ явле́ния честна́го све́тло прие́м Ду́ха,/ Михаи́ле Первоа́нгеле досточу́дне.</p>
<p>
<red>Богородичен</red>: Невеще́ственныя умы́ Соста́вивый во́лею/ в веще́ственное Твое́ чре́во всели́ся хоте́нием, Всенепоро́чная,/ пло́тию зримь Незре́нный.</p>
<p>
<red>Седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Небе́сных чино́в наста́вник, служи́тель же сла́вы Боже́ственныя/ досто́йно быв повеле́нием Зижди́теля Твоего́,/ Христиа́ном еси́ хода́тай спаси́тельный, невеще́ственною твое́ю сла́вою земны́я назира́я./ Те́мже по до́лгу благохва́лим тя вси, боже́ственное твое́ днесь воспева́юще торжество́,/ Михаи́ле Архистрати́же, моли́ Христа́ Бо́га/ грехо́в оставле́ние дарова́ти пра́зднующим любо́вию боже́ственная твоя́ чудеса́.</p>
<p>
<red>Сла́ва, ин седа́лен, глас 1.</red>
</p>
<p>
<red>Подо́бен</red>: Лик а́нгельский:</p>
<p>Лик а́нгельский Архистрати́га име́я, боже́ственнаго Михаи́ла,/ с ним Святе́й Тро́ице немо́лчное приноша́ет песнопе́ние,/ из не су́щих бо Соде́тель вся́ческих/ во́инства огнезра́чных чино́в Сло́вом приведе́.</p>
<p>
<red>И ны́не, Богоро́дичен:</red>
</p>
<p>Упова́ние христиа́н, Пресвята́я Де́во,/ Его́же родила́ еси́ Бо́га, па́че ума́ же и сло́ва,/ непреста́нно моли́ с вы́шними Си́лами/ пода́ти оставле́ние грехо́в на́ших всех и исправле́ние жития́/ ве́рою и любо́вию при́сно Тя сла́вящим.</p>
<p>
<red>Крестобогоро́дичен:</red>
</p>
<p>Нескве́рная А́гница, А́гнца и Па́стыря пове́шена на Дре́ве ме́ртва зря́щи,/ пла́чущи веща́ше и Ма́терски восклица́ющи:/ ка́ко претерплю́ Твое́<red>еже</red>́ па́че сло́ва, Сы́не Мой, сни́тие/ и во́льныя Стра́сти, Бо́же Преблаги́й?</p>
<p>
<red>Песнь 4</red>
</p>
<p>
<red>Ирмо́с</red>: Седя́й в сла́ве на Престо́ле Божества́,/ во о́блаце ле́гце/ прии́де Иису́с Пребоже́ственныи́/ нетле́нною дла́нию/ и спасе́ зову́щия:// сла́ва, Христе́, си́ле Твое́й.</p>
<p>Ум сый Пе́рвый, соста́вил еси́ боже́ственный умы́ хоте́нием,/ нача́льника посреде́ сих Михаи́ла соде́ла,/ всеблаже́нным прича́стием просвеща́ема и у́мными богонача́лии облиста́ема.</p>
<p>Пе́ние свято́е со Престо́лы и Нача́лы, и Си́лами, и Властьмя́,/ и Свяще́нными Госпо́дьствы возглаша́вши Тро́ице,/ пресла́вне Михаи́ле, спаса́я <red>ны</red> пою́щия тя.</p>
<p>Велича́ем всех Творца́ же и Го́спода,/ за благоутро́бие да́вшаго обхране́ние велича́йшее и необори́му сте́ну и забра́ло,/ Михаи́ла нам, светоза́рнаго Архистрати́га.</p>
<p>
<red>Богоро́дичен</red>: Мы́сленно, Де́во, Твоего́ Рождества́ пресла́вное ска́зоваше дре́вле священноявле́нный,/ Ду́хом го́ру присе́нную ви́дя Тя ясне́йше,/ из Нея́же Святы́й прии́де Бог воплоща́емь.</p>
<p>
<red>Песнь 5</red>
</p>
<p>
<red>Ирмо́с</red>: Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще,// воспева́ем Тя, Человеколю́бче.</p>
<p>Яви́лся еси́ предводя́щ дре́вняго Изра́иля,/ повеле́нием Су́щаго из Иа́кова,/ челове́ком я́вльшагося дебельство́м те́ла,/ Михаи́ле безтеле́сный, А́нгелов Архистрати́же.</p>
<p>Невеще́ственными сия́нии обожа́емь при́сно, прича́стием богонача́льным,/ и нам осия́ние светода́тельное подава́вши, Первоа́нгеле, пресла́вно удивля́емь.</p>
<p>Украси́ся благода́тию боже́ственный твой храм,/ в той бо прише́д, враче́вств пучи́ну его́ показа́л еси́,/ Михаи́ле Первоа́нгеле, и страсте́й потреби́теля.</p>
<p>
<red>Богоро́дичен</red>: У́мных А́нгелов Тя показа́ Бог вы́шшую,/ всели́вся в Твоя́ ложесна́, Чи́стая, Всенепоро́чная,/ Его́же моли́ всегда́ уще́дрити пою́щия Тя.</p>
<p>
<red>Песнь 6</red>
</p>
<p>
<red>Ирмо́с</red>: Возопи́, прообразу́я погребе́ние тридне́вное,/ проро́к Ио́на, в ки́те моля́ся:// от тли изба́ви мя, Иису́се, Царю́ Сил.</p>
<p>Ра́дуется ве́рных мно́жество, благохва́лящее тя,/ и сла́вит Всесвята́го Сло́ва,/ совоку́пльшаго земны́я со А́нгелы, Михаи́ле, Свое́ю бла́гостию.</p>
<p>Во́инства Изра́илева спасл еси́, явля́яся/ и́ боже́ственная подая́ повеле́ния, Архистрати́же,/ враги́ низложи́л еси́ и в коне́ц сия́ истреби́л еси́.</p>
<p>Я́ко ви́де тя Иису́с Нави́н, поклони́ся,/ вопроси́в честна́го твоего́ и свята́го и́мене, нача́льниче А́нгелов,/ благогове́нием и стра́хом держи́мь.</p>
<p>
<red>Богоро́дичен</red>: Блаже́ни лю́дие, при́сно блажа́щии Тя, Блаже́нная,/ я́же Бо́га Блаже́ннаго ро́ждшая,/ земны́я за милосе́рдие неизрече́нным едине́нием обожи́вшаго.</p>
<p>
<red>Конда́к, глас 2:</red>
</p>
<p>Архистрати́же Бо́жий,/ служи́телю Боже́ственныя сла́вы,/ А́нгелов нача́льниче и челове́ков наста́вниче,/ поле́зное нам проси́ и ве́лию ми́лость,// я́ко безпло́тных Архистрати́г.</p>
<p>
<red>И́кос:</red>
</p>
<p>Рекл еси́, Человеколю́бче, в Писа́ниих Твои́х,/ мно́жеству ра́доватися А́нгелов на Небеси́ о челове́це еди́ном ка́ющемся, Безсме́ртне./ Те́мже мы, и́же в беззако́ниях, Безгре́шне Еди́не Сердцеве́дче,/ Тя моли́ти всегда́ дерза́ем, я́ко Благоутро́бнаго,/ уще́дрити и низпосла́ти недосто́йным умиле́ние, Влады́ко, подая́ нам проще́ние,/ о всех бо нас мо́лится Тебе́ безпло́тных Архистрати́г.</p>
<p>
<red>Песнь 7</red>
</p>
<p>
<red>Ирмо́с</red>: Спасы́й во огни́ авраа́мския Твоя́ о́троки/ и халде́и уби́в,/ я́же Пра́вда пра́ведно уловля́ше,/ препе́тый Го́споди,// Бо́же оте́ц на́ших, благослове́н еси́.</p>
<p>Усмотри́в, Дании́л ви́де купностоя́ща тя, блаже́нне,/ и умудря́юща того́ в Хова́ре,/ виде́ние, е́же ви́де, Гаврии́ле молниезра́чне,/ Михаи́ла чинонача́льника тому́ явля́юща.</p>
<p>А́нгелов наста́вники, богови́дныя и светоно́сныя, Михаи́ла и Гаврии́ла,/ на́ша благи́я уте́шители и предста́тели, и храни́тели,/ восхва́лим ве́рою велегла́сно.</p>
<p>Красе́н и всеблаголе́пен и богови́ден сый,/ вождь па́че ума́ невеще́ственных духо́в был еси́, Михаи́ле светоза́рнейше,/ с ни́ми у́бо о всех нас моли́ся.</p>
<p>
<red>Богоро́дичен</red>: Ума́ Вели́каго и́стинно Сло́во Присносу́щное, Де́во,/ в Тя неизглаго́ланно и стра́шно всели́вшася ви́дя,/ возопи́ Гаврии́л Арха́нгел:/ ра́дуйся, Престо́ле Высоча́йшаго, Благослове́нная.</p>
<p>
<red>Песнь 8</red>
</p>
<p>
<red>Ирмо́с</red>: Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:// вся дела́, благослови́те, по́йте Го́спода.</p>
<p>Мы́сленных безтеле́сных чинонача́льник, моли́твенник челове́ков спаси́телен,/ боже́ствен Бо́жий служи́тель, Михаи́ле, показа́лся еси́, поя́ непреста́нно:/ вся дела́, благослови́те, по́йте Го́спода.</p>
<p>Свети́льника два всесве́тлая, Михаи́ле и Гаврии́ле Арха́нгели,/ Трисве́тлаго Божества́ сия́ньми тварь просвеща́ющии, лю́тых мглу отгоня́ете.</p>
<p>Я́ко до́брии ко́рмчии, Арха́нгели,/ ко приста́нищу Боже́ственныя во́ли душе́вный кора́бль мой спаса́йте,/ от бу́ри грехо́в па́дший и бе́дствующий.</p>
<p>
<red>Богоро́дичен</red>: Невестокраси́тель боже́ственный Арха́нгел, предста́в,/ приглаша́ще Тебе́, е́же ра́дуйся, Неве́сто Бо́жия Безневе́стная,/ А́нгелов сла́во и челове́ков спасе́ние и огражде́ние.</p>
<p>
<red>Песнь 9</red>
</p>
<p>
<red>Ирмо́с</red>: Е́ва у́бо неду́гом преслуша́ния/ кля́тву всели́ла есть;/ Ты же, Де́во Богоро́дице,/ прозябе́нием чревоноше́ния ми́рови благослове́нне процвела́ еси́.// Тем Тя вси велича́ем.</p>
<p>Се благоле́пие твоего́, Арха́нгеле, боже́ственнаго хра́ма,/ осия́ющее светоза́рным твои́м прису́тствием, чуде́с мо́лнии испуща́ет/ и тьмы неду́гов всегда́ отгоня́ет Боже́ственною благода́тию.</p>
<p>Я́ко сопру́г красе́н и ле́потен су́ще,/ Влады́чним повеле́нием су́щим на земли́ слу́жите, Арха́нгели,/ от лю́тых изыма́юще и всем просвеще́ние посыла́юще спаси́тельное Боже́ственным Ду́хом.</p>
<p><red>Днесь</red> ра́дуются с на́ми безтеле́снии боже́ственнии у́ми,/ воспева́ема ви́дяще сего́ от всех, вели́каго и све́тлаго Архистрати́га,/ и любо́вию с на́ми пра́зднуют, Жизнода́вца велича́юще.</p>
<p>Боже́ственная дво́ице и светоза́рна,/ Арха́нгели Михаи́ле всече́стне и Гаврии́ле препросла́вленне,/ Тро́ице Честне́й предстоя́ще, прегреше́ний вины́ и му́ки хва́лящия вас изба́вите.</p>
<p>
<red>Богоро́дичен</red>: Глас Тебе́ боже́ственнаго Гаврии́ла прино́сим ра́достно и взыва́ем:/ ра́дуйся, раю́, дре́во посреде́ жи́зни име́яй, Пречи́стая,/ пресла́вная Сло́ва пала́то;/ ра́дуйся, Де́во Всенепоро́чная.</p>
<p>
<red>Свети́лен:</red>
</p>
<p>Я́коже дре́вле погрузи́л еси́ реки́ безчи́нная ше́ствия и шуме́ния, Архистрати́же сла́вы,/ та́ко и ны́не, Арха́нгеле, язы́ков горды́ню и де́монов свере́пства потреби́,/ я́ко да по до́лгу тя чтим в пе́снех досто́йно.</p>
<p>
<red>Богоро́дичен</red>: Почита́ют Рождество́ Твое́ безпло́тных чи́ни:/ ра́дости бо земна́я Ты напо́лнила еси́ еди́на./ Тем Тя, Всенепоро́чную, ве́рнии, сла́вим, в пе́ниих славосло́вяще,/ Свет бо су́щим во тьме возсия́ла еси́,/ я́ко у́тренний возсия́вший день.</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен</red>: Небе́сных чино́в:</p>
<p>А́нгельски в ми́ре торжеству́юще,/ на Престо́ле сла́вы Бо́гу седя́щему/ возопии́м песнь:/ Свят еси́, Отче Небе́сный,/ Свят еси́, Соприсносу́щное Сло́во,// Свят еси́, и Ду́ше Всесвяты́й.</p>
<p>Небе́сным пе́рвенствуяй в дерзнове́нии мно́зем/ и предстоя́ Престо́лу стра́шному в сла́ве,/ самови́дче неизрече́нных,/ спаса́й <red>ны</red> Михаи́ле Архистрати́же,/ су́щия в ну́ждах бед и напа́стей,// моли́твами твои́ми, мо́лимся.</p>
<p>Безпло́тных Ангелов пе́рвый еси́ вои́стину/ и служи́тель Боже́ственнаго светозаре́ния о́наго,/ самови́дец же и таи́нник,/ спаси́ <red>ны</red> Михаи́ле Архистрати́же,/ ле́тно честву́ющия тя благоче́стно// и пою́щия Тро́ицу ве́рно.</p>
<p>
<red>Сла́ва, глас то́йже. Самогла́сен</red>:</p>
<p>Чинонача́льник вы́шних Сил Михаи́л,/ первостоя́тель боже́ственных чино́в,/ днесь нас к торжеству́ созва́,/ и́же всегда́ с на́ми ходя́й/ и сохраня́яй вся от вся́каго диа́воля обстоя́ния./ Прииди́те у́бо, празднолю́бцы и христолю́бцы,/ цве́ты доброде́телей взе́мше,/ чи́стыми по́мыслы и со́вестию благостоя́нною Арха́нгелов собо́р почти́м,/ той бо, непреста́нно Бо́гу предстоя́/ и Трисвяту́ю песнь воспева́я,// мо́лит спасти́ся душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен</red>: Всехва́льнии му́ченицы:</p>
<p>Ору́жие про́йде,/ о Сы́не,/ Де́ва глаго́лаше,/ на Дре́ве я́ко ви́де Христа́ пове́шена,/ Мое́ се́рдце растерза́ется, Влады́ко,/ я́коже дре́вле Симео́н Мне прорече́,/ но воста́ни и спросла́ви, Безсме́ртне,/ Ма́терь и Рабу́ Твою́,// молю́ся.</p>
<p>
<red>На стихо́вне Окто́иха.</red>
</p>
<p>
<red>Сла́ва, Арха́нгела, глас 5:</red>
</p>
<p>Иде́же осеня́ет благода́ть твоя́, Арха́нгеле,/ отту́ду диа́воля прого́нится си́ла,/ не терпи́т бо све́та твоего́ ви́дети спады́й денни́ца./ Тем мо́лим тя,/ огнено́сныя его́ стре́лы, я́же на ны дви́жимыя,/ угаси́ хода́тайством твои́м,/ избавля́я нас от собла́знов его́,// достохва́льный Михаи́ле Архистрати́же.</p>
<p>
<red>И ны́не, Богоро́дичен, или́ Крестобогоро́дичен, глас то́йже.</red>
</p>
<p>
<red>Подо́бен:</red> Ра́дуйся:</p>
<p>А́гнца Своего́ А́гница иногда́ зря́щи/ к заколе́нию тща́щася,/ усе́рдно после́доваше, сия́ вопию́щи Ему́:/ ка́мо и́деши, Ча́до Мое́ Сладча́йшее, Христе́?/ Чесо́ ра́ди ско́рое тече́ние сие́, Долготерпели́ве, тече́ши неле́ностно?/ Иису́се Вожделе́йнейший Безгре́шный,/ Многоми́лостиве Го́споди,/ даждь Мне сло́во, Рабе́ Твое́й,/ Сы́не Мой Вселюбе́знейший,/ не пре́зри, Ще́дре, молча́, Тя стра́нно Ро́ждшую,/ Бо́же Всеще́дрый,// да́руяй ми́ру ве́лию ми́лость.</p>
<p>
<red>На литурги́и</red>
</p>
<p>
<red>Блаже́нны Арха́нгела, пе́снь 3-я и 6-я. Проки́мен, глас 4:</red> Творя́й Ангелы Своя́ ду́хи// и слуги́ Своя́ пла́мень о́гненный. <red>Стих</red>: Благослови́, душе́ моя́, Го́спода: <red>Апо́стол ко Евре́ем, зача́ло 305; Аллилу́йя, глас 5:</red> Хвали́те Го́спода, вси Ангели Его́: <red>Стих</red>: я́ко Той рече́, и бы́ша: <red>Ева́нгелие от Луки́, зача́ло 51. Прича́стен:</red> Творя́й Ангелы Своя́ ду́хи:</p>
<p>
<red>Моли́тва</red>
</p>
<p>О святы́й Михаи́ле Арха́нгеле, светлообра́зный и гро́зный Небе́снаго Царя́ воево́до! Пре́жде Стра́шнаго Суда́ осла́би ми пока́ятися от грехо́в мои́х, от се́ти ловя́щих изба́ви ду́шу мою́ и приведи́ <red>ю</red> к сотво́ршему <red>ю</red> Бо́гу, седя́щему на Херуви́мех, и моли́ся о ней приле́жно, да твои́м хода́тайством по́слет <red>ю</red> в ме́сто поко́йное. О гро́зный воево́до Небе́сных Сил, предста́телю всех у Престо́ла Влады́ки Христа́, храни́телю тве́рдый всем челове́ком и му́дрый ору́жниче, кре́пкий воево́до Небе́снаго Царя́! Поми́луй мя, гре́шнаго, тре́бующаго твоего́ заступле́ния, сохрани́ мя от всех ви́димых и неви́димых враг, па́че же подкрепи́ от у́жаса сме́ртнаго и от смуще́ния диа́вольскаго и сподо́би мя непосты́дно предста́ти Созда́телю на́шему в час стра́шнаго и пра́веднаго Суда́ Его́. О всесвяты́й вели́кий Михаи́ле Архистрати́же! Не пре́зри мене́, гре́шнаго, моля́щагося тебе́ о по́мощи и заступле́нии твое́м, в ве́це сем и в бу́дущем, но сподо́би мя та́мо ку́пно с тобо́ю сла́вити Отца́ и Сы́на и Свята́го Ду́ха во ве́ки веко́в. Ами́нь.</p>
</section>
