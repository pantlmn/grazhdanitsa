<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Рождество́ Пресвяты́я Влады́чицы на́шея Богоро́дицы и Присноде́вы Мари́и</p>
</title><p>
<red>На ма́лей вече́рни</red>
</p>
<p>
<red>На Го́споди, воззва́х: стихи́ры на 4. Глас 1. </red>
</p>
<p>
<red>Подо́бен</red>: Небе́сных чино́в:</p>
<p>Иоаки́м и А́нна торжеству́ют,/ Нача́той ро́ждше на́шего спасе́ния,/ еди́ну Богоро́дицу,/ с ни́миже и мы пра́зднуем днесь,/ от ко́рене о́наго Иессе́ева// блажа́ще Де́ву Чи́стую.</p>
<p>От А́нны днесь цвет,/ сад Богода́нный,/ Богоро́дица прозябе́, спасе́ние челове́ков,/ из Нея́же всех Зижди́тель ро́ждься па́че ума́,/ Ада́мову очища́ет, я́ко Благ,// всю скве́рну бла́гостию.</p>
<p>Кто дово́льно по досто́инству пе́ти возмо́жет/ от Анны неизрече́нно младе́нствующую Де́ву?/ Го́ры у́бо и хо́лми, сла́дость иска́пайте днесь:/ всех бо жизнь и очище́ние/ млеко́м пита́ется,// Богоро́дица Чи́стая.</p>
<p>Я́же пре́жде непло́дная страна́/ зе́млю плодоно́сну ражда́ет/ и, от непло́дныя утро́бы плод свят да́вши, млеко́м пита́ет./ Чу́до стра́шно! Пита́тельница Жи́зни на́шея,/ я́же Небе́сный Хлеб во чре́ве прие́мши,// млеко́м от сосцу́ пита́ется.</p>
<p>
<red>Сла́ва, и ны́не, глас 4:</red>
</p>
<p>Всечестно́е Твое́ рождество́,/ Пресвята́я Де́во Чи́стая,/ А́нгелов мно́жество на Небеси́/ и челове́ческий род на земли́, ублажа́ем,/ я́ко Ма́ти была́ еси́ Творца́ всех, Христа́ Бо́га./ Того́ моля́щи о нас не преста́й, мо́лимся,/ и́же на Тя по Бо́зе упова́ние поло́жших,// Богоро́дице Всепе́тая и Неискусобра́чная.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен</red>: До́ме Евфра́фов:</p>
<p>Ра́дуйся, Иоаки́ме, и А́нно:/ ра́дуйтеся, я́ко ра́дости/ и спасе́ния Хода́таица,/ от непло́дове Де́ва,// нам ражда́ется.</p>
<p>
<red>Стих</red>: Слы́ши, Дщи, и виждь,// и приклони́ у́хо Твое́.</p>
<p>Ты еди́на земны́х/ показа́лася еси́ спасе́ние,/ я́ко ро́ждши Сло́во,/ па́че сло́ва и естества́:// тем Тя ублажа́ем.</p>
<p>
<red>Стих</red>: Лицу́ Твоему́ помо́лятся// бога́тии лю́дстии.</p>
<p>Отложи́, Ада́ме и Е́во,/ вся́ку печа́ль:/ Ма́ти бо Ра́дости/ от непло́дове// пресла́вно прозяба́ет днесь.</p>
<p>
<red>Сла́ва, и ны́не, подо́бен то́йже:</red>
</p>
<p>Храм Бо́жий,/ еди́на Богоро́дица,/ от непло́дове/ и неражда́ющия происхо́дит,// и ра́дуется Ада́м, взыва́я.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>На вели́цей вече́рни</red>
</p>
<p>
<red>Стихосло́вим</red> Блаже́н муж: 1-й антифо́н.</p>
<p>На Го́споди, воззва́х: <red>стихи́ры на 8, глас 6, самогла́сны. Се́ргия Патриа́рха:</red>
</p>
<p><red>Днесь</red> и́же на разу́мных Престо́лех почива́яй Бог/ Престо́л свят на земли́ Себе́ предугото́ва:/ утверди́вый му́дростию Небеса́/ Не́бо одушевле́нное человеколю́бием соде́ла,/ от неплоднаго бо ко́рене/ сад живоно́сен израсти́ нам, Ма́терь Свою́/ И́же чуде́с Бог/ и ненаде́ющихся наде́жда,// Го́споди, сла́ва Тебе́.</p>
<p>Сей день Госпо́день,/ ра́дуйтеся, лю́дие:/ се бо Све́та черто́г/ и кни́га Сло́ва Живо́тнаго/ из утро́бы произы́де,/ и я́же к восто́ком дверь, ро́ждшися,/ ожида́ет вхо́да Святи́теля вели́каго,/ еди́на и Еди́наго вводя́щи Христа́ во вселе́нную,// во спасе́ние душ на́ших.</p>
<p><red>Аще</red> и Боже́ственным хоте́нием/ све́тлыя непло́дны жены́ прозябо́ша,/ но всех Мари́я рожде́нных боголе́пно превозсия́:/ я́ко, от непло́дныя пресла́вно ро́ждшися ма́тере,/ породи́ пло́тию всех Бо́га,/ па́че естества́ от безсе́менныя утро́бы;/ еди́на дверь Единоро́днаго Сы́на Бо́жия,/ ю́же проше́д, заключе́нну сохрани́/ и, вся му́дре устро́ив, я́ко весть Сам,// всем челове́ком спасе́ние соде́ла. Два́жды.</p>
<p>
<red>Стефа́на Святогра́дца:</red>
</p>
<p><red>Днесь</red> непло́дная врата́ отверза́ются/ и дверь деви́ческая Боже́ственная предгряде́т,/ днесь плод ражда́ти благода́ть<a type="note" xlink:href="#note5">5</a> начина́ет,/ явля́ющи ми́ру Бо́жию Ма́терь,/ Еюже земна́я с Небе́сными совокупля́ются,// во спасе́ние душ на́ших. Два́жды.</p>
<p><red>Днесь</red> всеми́рныя ра́дости провозвеще́ние,/ днесь возве́яша ве́три,/ спасе́ния провозве́стницы,/ естества́ на́шего разреша́ется непло́дство:/ непло́ды бо ма́ти показу́ется/ де́вствующия и по рождестве́ Зижди́телеве,/ из Нея́же чу́ждее присвоя́ет Иже естество́м Бог/ и заблу́ждшим Пло́тию спасе́ние содева́ет,/ Христо́с Человеколю́бец/ и Изба́витель душ на́ших.</p>
<p><red>Днесь</red> непло́дная Анна ражда́ет Богоотрокови́цу,/ от всех родо́в произбра́нную/ в жили́ще всех Царя́ и Зижди́теля, Христа́ Бо́га,/ во исполне́ние Боже́ственнаго смотре́ния,/ и́мже назда́хомся, земноро́днии,/ и обнови́хомся от тли к жи́зни неконе́чней.</p>
<p>
<red>Сла́ва, и ны́не: пе́рвую стихи́ру</red>: <red>Днесь</red> и́же на разу́мных Престо́лех:</p>
<p>
<red>Вход. Проки́мен дне.</red>
</p>
<p>Бытия́ чте́ние<red> (глава́ 28): </red>
</p>
<p>Изы́де Иа́ков от студенца́ кля́твеннаго и и́де в Харра́нь./ И обре́те ме́сто, и спа та́мо: за́йде бо со́лнце,/ и взят от ка́мения ме́ста того́, и положи́ возгла́вие себе́, и спа на ме́сте о́ном./ И сон ви́де./ И се ле́стница, утвержде́на на земли́, ея́же глава́ досяза́ше до небе́с,/ и Ангели Бо́жии восхожда́ху и низхожда́ху по ней./ Госпо́дь же утвержда́шеся на ней и рече́:/ Аз Бог Авраа́мов, отца́ твоего́, и Бог Исаа́ков, не бо́йся:/ земля́, иде́же ты спи́ши на ней, тебе́ дам <red>ю</red> и се́мени твоему́./ И бу́дет се́мя твое́, я́ко песо́к земны́й, и распространи́тся на мо́ре, и ли́ву, и се́вер, и на восто́ки;/ и возблагословя́тся о тебе́ вся коле́на земна́я и о се́мени твое́м./ И се Аз с тобо́ю, сохраня́яй тя на вся́ком пути́, а́може а́ще по́йдеши./ И возвращу́ тя в зе́млю сию́, я́ко не и́мам тебе́ оста́вити, до́ндеже сотвори́ти Ми вся, ели́ка глаго́лах тебе́./ И воста́ Иа́ков от сна своего́, и рече́:/ я́ко есть Госпо́дь на ме́сте сем, аз же не ве́дех./ И убоя́ся, и рече́: я́ко стра́шно ме́сто сие́;/ несть сие́, но дом Бо́жий, и сия́ врата́ Небе́сная.</p>
<p>Проро́чества Иезеки́илева чте́ние <red>(главы́ 43 и 44):</red>
</p>
<p>Та́ко глаго́лет Госпо́дь:/ бу́дет от дне осма́го и про́чее, сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, глаго́лет Адонаи́ Госпо́дь./ И обрати́ мя на путь врат святы́х вне́шних,/ зря́щих на восто́ки, и сия́ бя́ху затворе́на./ И рече́ Госпо́дь ко мне:/ врата́ сия́ затворе́на бу́дут и не отве́рзутся,/ и никто́же про́йдет сквозе́ их;/ я́ко Госпо́дь Бог Изра́илев про́йдет и́ми, и бу́дут затворе́на./ Яко Игу́мен ся́дет в них сне́сти хлеб,/ по пути́ Ела́мских врат вни́дет и по пути́ его́ изы́дет./ И введе́ мя по пути́ врат святы́х, су́щих к се́веру, пря́мо хра́му,/ и ви́дех, и се испо́лнь сла́вы храм Госпо́день.</p>
<p>При́тчей чте́ние <red>(глава́ 9): </red>
</p>
<p>Прему́дрость созда́ Себе́ дом и утверди́ столпо́в седмь./ Закла́ Своя́ же́ртвенная, и раствори́ в ча́ши Свое́й вино́,/ и угото́ва Свою́ трапе́зу./ Посла́ Своя́ рабы́, созыва́ющи с высо́ким пропове́данием на ча́шу, глаго́лющи:/ Иже есть безу́мен, да уклоня́тся ко Мне./ И тре́бующим ума́ рече́:/ Прииди́те, яди́те Мой хлеб и пи́йте вино́, е́же раствори́х вам./ Оста́вите безу́мие и жи́ви бу́дете,/ и взыщи́те ра́зума, да поживете́,/ и испра́вите ра́зум в ве́дении./ Наказу́яй злы́я прии́мет себе́ безче́стие,/ облича́яй же нечести́ваго опоро́чит себе́:/ обличе́ния бо нечести́вому ра́ны ему́./ Не облича́й злых, да не возненави́дят тебе́./ Облича́й прему́дра, и возлю́бит тя./ Даждь прему́дрому вину́, и прему́дрший бу́дет./ Сказу́й пра́ведному, и приложа́т приима́ти./ Нача́ло прему́дрости страх Госпо́день и сове́т святы́х ра́зум:/ разуме́ти бо зако́н по́мысла есть блага́го./ Сим бо о́бразом мно́гое поживе́ши вре́мя,/ и приложа́тся тебе́ ле́та живота́.</p>
<p>
<red>На лити́и стихи́ры, глас 1, самогла́сны.</red>
</p>
<p>
<red>Стефа́на Святогра́дца:</red>
</p>
<p>Нача́ло на́шего спасе́ния, лю́дие, днесь бысть: / се бо пронарече́нная от родо́в дре́вних/ Ма́ти и Де́ва и прия́телище Бо́жие/ от непло́дове роди́тися происхо́дит,/ цвет от Иессе́я и от ко́рене его́ жезл прозябе́./ Да ра́дуется Ада́м пра́отец,/ и Е́ва да веселя́тся ра́достию,/ се бо созда́нная от ребра́ Ада́мова дщерь и Вну́ку блажи́т я́вственне:/ роди́ся бо мне, рече́, избавле́ние,/ его́же ра́ди от уз а́довых свобожду́ся./ Да ра́дуется Дави́д, бия́ в гу́сли,/ и да благослови́т Бо́га,/ се бо Де́ва происхо́дит от утро́бы непло́дныя,/ ко спасе́нию душ на́ших.</p>
<p>
<red>Глас 2:</red>
</p>
<p>Прииди́те, любоде́вственнии вси/ и чистоты́ рачи́телие,/ прииди́те, подыми́те любо́вию де́вства похвалу́,/ от ка́мене тве́рдаго теку́щий исто́чник жи́зни/ и от безча́дствующия купину́ невеще́ственнаго Огня́,/ очища́ющаго и просвеща́ющаго ду́ши на́ша.</p>
<p>
<red>Анато́лия Патриа́рха</red>: Что шум пра́зднующих быва́ет?/ Иоаки́м и А́нна торжеству́ют та́йно:/ ра́дуйтеся с на́ми, глаго́люще, Ада́ме и Ево, днесь,/ я́ко и́мже дре́вле преступле́нием затвори́ша рай,/ плод благосла́вен нам даде́ся,/ Богоотрокови́ца Мари́я,/ отверза́ющи его́ всем вход.</p>
<p>Пронарече́нная всех Цари́ца,/ Бо́жие оби́телище,/ от непло́дныя днесь утро́бы про́йде А́нны сла́вныя,/ Присносу́щнаго Существа́ Боже́ственное пребыва́лище,/ Е́юже безсту́дный ад попра́ся/ и всеро́дная Е́ва в тве́рдую жизнь вво́дится./ Той досто́йно возопии́м:/ блаже́нна Ты в жена́х, и Плод чре́ва Твоего́ благослове́н.</p>
<p>
<red>Сла́ва, и ны́не, глас 8. Се́ргия Патриа́рха:</red>
</p>
<p>В благознамени́тый день пра́здника на́шего/ востру́бим духо́вною цевни́цею:/ я́же бо от Се́мене Дави́дова, днесь ражда́ется Ма́ти Живота́,/ тьму разреша́ющий Ада́мово обновле́ние, и Е́вино воззва́ние,/ и нетле́ния исто́чник, тли премене́ние,/ Ея́же ра́ди мы обожи́хомся/ и от сме́рти изба́влени бы́хом,/ и возопии́м Той с Гаврии́лом, ве́рнии:/ ра́дуйся, Благода́тная, Госпо́дь с Тобо́ю,/ Тебе́ ра́ди да́руя нам ве́лию ми́лость.</p>
<p>
<red>На стихо́вне стихи́ры, глас 4, самогла́сны.</red>
</p>
<p>
<red>Ге́рмана Патриа́рха:</red>
</p>
<p>Всеми́рная ра́дость от пра́ведных возсия́ нам,/ от Иоаки́ма и А́нны, Всепе́тая Де́ва,/ я́же премно́гия ра́ди чистоты́/ храм Бо́жий одушевле́нный быва́ет/ и еди́на вои́стину Богоро́дица познава́ется./ Тоя́ моли́твами, Христе́ Бо́же,/ мир ми́ру низпосли́/ и душа́м на́шим ве́лию ми́лость.</p>
<p>
<red>Стих</red>: Слы́ши, Дщи, и виждь,// и приклони́ у́хо Твое́.</p>
<p>А́нгеловым прорече́нием/ плод пречи́ст от Иоакйма и А́нны, пра́ведников,/ днесь произы́де Де́ва,/ не́бо и престо́л Бо́жий,/ и прия́телище Чистоты́,/ ра́дость провозвеща́ющи всему́ ми́ру,/ живота́ на́шего Хода́таица,/ кля́твы отъя́тие, благослове́ния пода́ние./ Тем в рождестве́ Твое́м, Де́во Богозва́нная,/ ми́ру мир испроси́// и душа́м на́шим ве́лию ми́лость.</p>
<p>
<red>Стих</red>: Лицу́ Твоему́ помо́лятся// бога́тии лю́дстии.</p>
<p>Непло́ды безча́дная А́нна/ днесь рука́ми да воспле́щет све́тло,/ да свет доно́сят земна́я, ца́рие да игра́ют,/ святи́телие во благослове́ниих да́ веселя́тся,/ да пра́зднует весь мир:/ се бо Цари́ца и непоро́чная Неве́ста О́тча/ от ко́рене Иессе́ева прозябе́./ Ктому́ жены́ в печа́лех не родя́т чад:/ Ра́дость бо процвете́, и Живо́т всем челове́ком в ми́ре жи́тельствует./ И ктому́ да́ры Иоаки́мовы не возвраща́ются,/ рыда́ние бо А́нны в ра́дость преложи́ся:/ сра́дуйтеся мне, глаго́лющи, весь избра́нный Изра́иль,/ се бо даде́ ми Госпо́дь одушевле́нную пала́ту/ Боже́ственныя сла́вы Его́,/ во о́бщее весе́лие и ра́дость// и спасе́ние душ на́ших.</p>
<p>
<red>Сла́ва, и ны́не, глас 8. Се́ргия Патриа́рха</red>:</p>
<p>Прииди́те, вси ве́рнии, к Де́ве теце́м:/ се бо ражда́ется я́же пре́жде чре́ва предви́денная Бо́га на́шего Ма́ти,/ де́вства сосу́д, Ааро́нов прозя́бший жезл от ко́рене Иессе́ева,/ проро́ческое пропове́дание/ и пра́ведных Иоаки́ма и А́нны прозябе́ние./ Ражда́ется у́бо, и мир с Не́ю обновля́ется./ Ражда́ется, и Це́рковь во свое́ благоле́пие украша́ется./ Храм святы́й, Божества́ прия́телище,/ де́вственный сосу́д, ца́рский черто́г,/ в не́мже пресла́вное неизрече́ннаго соедине́ния соше́дшихся во Христе́ есте́ств/ соверше́нное соде́яся та́инство./ Ему́же покланя́ющеся,// воспева́ем Де́вы Всенепоро́чныя рождество́.</p>
<p>
<red>На благослове́нии хле́бов тропа́рь, глас 4:</red>
</p>
<p>Рождество́ Твое́, Богоро́дице Де́во,/ ра́дость возвести́ всей вселе́нней:/ из Тебе́ бо возсия́ Со́лнце Пра́вды, Христо́с Бог наш,/ и, разруши́в кля́тву, даде́ благослове́ние,// и, упраздни́в смерть, дарова́ нам живо́т ве́чный. Три́жды.</p>
<p>
<red>На утрени</red>
</p>
<p>На Бог Госпо́дь: <red>тропа́рь пра́здника, три́жды.</red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен</red>: Удиви́ся Ио́сиф:</p>
<p>Возопи́й, Дави́де, что кля́тся тебе́ Бог?/ я́же мне кля́тся, рече́, и испо́лни уже́:/ от плода́ чре́ва моего́ да́вый Деви́цу,/ из Нея́же Соде́тель Христо́с, Но́вый Ада́м роди́ся, Царь на престо́ле мое́м;/ и ца́рствует днесь, име́яй Ца́рство недви́жимо./ Непло́ды ражда́ет Богоро́дицу и Пита́тельницу Жи́зни на́шея.</p>
<p>
<red>Сла́ва, и ны́не, то́йже.</red>
</p>
<p>
<red>И чте́ние пра́здника.</red>
</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>От ко́рене Иессе́ева и от чресл Дави́довых/ Богоотрокови́ца Мариа́м ражда́ется днесь нам;/ ра́достию бо ра́дуются вся́ческая и обновля́ются./ Сра́дуйтеся ку́пно, Не́бо и земля́,/ восхвали́те Ю, оте́чествия язы́к!/ Иоаки́м весели́тся, и А́нна торжеству́ет, зову́щи:/ непло́ды ражда́ет Богоро́дицу и Пита́тельницу Жи́зни на́шея.</p>
<p>
<red>Сла́ва, и ны́не, то́йже.</red>
</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен</red>: Повеле́нное та́йно:</p>
<p>Да ра́дуется Не́бо, и земли́ да весели́тся:/ Бо́жие бо не́бо на земли́ роди́ся, Богоневе́стная Сия́, от обетова́ния./ Непло́ды Младе́нца дои́т Мари́ю, и ра́дуется о рождестве́ Иоаки́м:/ жезл, глаго́ля, роди́ся мне,/ из него́же Цвет Христо́с прозябе́,/ из ко́рене Дави́дова./ Вои́стину чу́до пресла́вно!</p>
<p>
<red>Сла́ва, и ны́не, глас то́йже: </red>
</p>
<p>Обнови́ся, Ада́ме, ра́дуйся, Е́во, весели́ся, Дави́де, благоду́шствуй, А́нно,/ и́бо Ма́ти Зижди́теля твоего́ ражда́ется пресла́вно;/ лику́ет, обно́вльшися, вся земля́/ и ра́дуется, оде́яна во оде́жду;/ всяк язы́к, лику́я, да вопие́т Мари́и:/ блаже́н дом Дави́дов, я́ко пита́ет Пита́тельницу Жи́зни на́шея.</p>
<p>
<red>И чтем сло́во Григо́рия иеромона́ха.</red>
</p>
<p>
<red>Степе́нна, 1-й антифо́н 4-го гла́са. Проки́мен, глас 4:</red> Помяну́ и́мя Твое́/ во вся́ком ро́де и ро́де. <red>Стих</red>: Отры́гну се́рдце мое́ сло́во бла́го, глаго́лю аз дела́ моя́ Царе́ви. Вся́кое дыха́ние/ да хва́лит Го́спода. <red>Стих</red>: Хвали́те Бо́га во святы́х Его́: <red>Ева́нгелие от Луки́, зача́ло 4:</red> Во дни о́ны, воста́вши, Мариа́м:</p>
<p>
<red>По 50-м псалме́, Сла́ва</red>: Моли́твами Богоро́дицы, Ми́лостиве, очи́сти мно́жества согреше́ний на́ших. <red>И ны́не, то́йже. И посе́м</red>, Поми́луй мя, Бо́же:</p>
<p>
<red>И стихи́ра пра́здника, глас 6:</red>
</p>
<p>Сей день Госпо́день,/ ра́дуйтеся, лю́дие:/ се бо Све́та черто́г/ и кни́га Сло́ва Живо́тнаго/ из утро́бы произы́де,/ и я́же к восто́ком дверь, ро́ждшися,/ ожида́ет вхо́да Святи́теля вели́каго,/ еди́на и Еди́наго вводя́щи Христа́ во вселе́нную,/ во спасе́ние душ на́ших.</p>
<p>
<red>Кано́на два, ирмосы́ обои́х кано́нов по два́жды, тропари́ же их на 12.</red>
</p>
<p>
<red>Кано́н пе́рвый, творе́ние кир Иоа́нна. Глас 2.</red>
</p>
<p>
<red>Песнь 1</red>
</p>
<p>
<red>Ирмо́с</red>: Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,// я́ко просла́вися.</p>
<p>Гряди́те, ве́рнии, Ду́хом Боже́ственным ра́дующеся,/ Юже от непло́дове днесь прише́дшую челове́ков на спасе́ние/ Присноде́ву Отрокови́цу пе́сньми почти́м.</p>
<p>Ра́дуйся, Чи́стая, Ма́ти и Рабо́ Христа́ Бо́га,/ я́же пе́рвому Хода́таица блаже́нству,/ челове́ческий род, Тя вси досто́йно пе́сньми сла́вим.</p>
<p>Жи́зни ражда́ется днесь мост,/ и́мже челове́цы, воззва́ние паде́ния, я́же от а́да, обре́тшии,/ Христа́ Жизнода́вца пе́сньми прославля́ют.</p>
<p>
<red>Ин кано́н, кир Андре́я, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Сокруши́вшему бра́ни мы́шцею Свое́ю/ и прове́дшему Изра́иля сквозе́ Чермно́е мо́ре/ пои́м Ему́, я́ко Изба́вителю на́шему Бо́гу,// я́ко просла́вися.</p>
<p>Да ликовству́ет вся тварь, да весели́тся же и Дави́д,/ я́ко от коле́на и от се́мене его́ произы́де жезл,/ Цвет нося́щи, Го́спода, Творца́ вся́ческих.</p>
<p>Свята́я Святы́х, во свято́м святи́лищи Младе́нец возлага́ется/ воспита́тися от руки́ А́нгеловы./ Вси у́бо ве́рно спра́зднуим в рождестве́ Ея́.</p>
<p>Непло́ды неражда́ющая А́нна, но не безча́дна Бо́гу:/ се бо пронарече́ся от родо́в Чи́стая Де́ва Ма́ти./ Те́мже естества́ израсти́ Зижди́теля в ра́бии о́бразе.</p>
<p>Тя, незло́бивую А́гницу,/ А́гнца Христа́ Младе́нца от чре́ва Твоего́ приве́дшую в на́ше существо́,/ вси от А́нны рожде́нную Тя пе́сньми почита́ем.</p>
<p>
<red>Тро́ичен</red>: Три Безнача́льна сла́влю,/ Три Свя́та пою́,/ Три Соприсносу́щна в Существе́ Еди́ном пропове́дую:/ Еди́н бо во Отце́, и Сы́не, и Ду́се славосло́вится Бог.</p>
<p>
<red>Богоро́дичен</red>: Кто ви́де Отроча́, Его́же не все́я Оте́ц, млеко́м пита́емое?/ Или́ где ви́дена бысть Де́ва Ма́ти?/ Истинно па́че ума́ обоя́, Богороди́тельнице Чи́стая.</p>
<p>
<red>Катава́сия</red>: Крест начерта́в, Моисе́й/ впря́мо жезло́м Чермно́е пресече́,/ Изра́илю пешеходя́щу;/ то́же обра́тно фарао́новым колесни́цам,/ уда́рив, совокупи́,/ вопреки́ написа́в непобеди́мое ору́жие.// Тем Христу́ пои́м, Бо́гу на́шему, я́ко просла́вися.</p>
<p>
<red>Песнь 3</red>
</p>
<p>
<red>Ирмо́с</red>: Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́// в сердца́ нас, пою́щих Тя.</p>
<p>Непоро́чно Бо́гу пожи́вшии,/ всех роди́сте Спасе́ние,/ богому́дрии роди́теле/ Зижди́теля Ро́ждшия и Бо́га на́шего.</p>
<p>Всем жизнь источа́яй Госпо́дь/ от непло́дове произведе́ Де́ву,/ в Ню́же всели́тися изво́ли,/ и по Рождестве́ сохрани́в нетле́нну.</p>
<p>А́ннин плод, Мари́ю, днесь,/ Грозд ро́ждшую живоно́сный,/ я́ко Богоро́дицу воспои́м,/ Предста́тельницу же всех и Помо́щницу.</p>
<p>
<red>Ин</red>
</p>
<p>
<red>Ирмо́с</red>: Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,// возвесели́хся о спасе́нии Твое́м.</p>
<p>Воспита́вшися во Свята́я Святы́х,/ Де́во Пречи́стая Богоро́дице,/ вы́шши яви́лася еси́ тва́ри,/ Зижди́теля пло́тию поро́ждши.</p>
<p>Благослове́нно чре́во твое́, целому́дренная А́нно,/ плод бо израсти́ла еси́ де́вства,/ Юже безсе́менно Пита́теля тва́ри рождшую/ и Изба́вителя Иису́са.</p>
<p>Тя блажи́т, Присноде́во, вся тварь,/ от А́нны днесь ро́ждшуюся,/ от ко́рене Иессе́ева жезл,/ пречи́ст цвет, Христа́, израсти́вшую.</p>
<p>Тя вы́шшую всея́ тва́ри, Богоро́дице,/ показу́я, Чи́стая, Сын Твой,/ е́же от А́нны вели́чит Твое́ рождество́/ и всех весели́т днесь.</p>
<p>
<red>Тро́ичен</red>: Тебе́ покланя́емся, о́тче, Безнача́льне Существо́м,/ пое́м Безле́тнаго Сы́на Твоего́/ и чтем Соприсносу́щнаго Ду́ха Твоего́,/ я́ко Еди́наго Тро́е естество́м Бо́га.</p>
<p>
<red>Богоро́дичен</red>: Светода́вца и Нача́льника жи́зни челове́ческия ро́ждшая, Чи́стая Богоро́дице,/ яви́лася еси́ сокро́вище жи́зни на́шея/ и дверь непристу́пнаго Све́та.</p>
<p>
<red>Катава́сия</red>: Жезл во о́браз та́йны прие́млется,/ прозябе́нием бо предразсужда́ет свяще́нника;/ неплодя́щей же пре́жде Це́ркви,/ ны́не процвете́ Дре́во Креста́,// в держа́ву и утвержде́ние.</p>
<p>
<red>Седа́лен, глас 4.</red>
</p>
<p>
<red>Подо́бен</red>: Удиви́ся Ио́сиф:</p>
<p>Де́ва Мари́я и Богоро́дица и́стинно,/ я́ко о́блак све́та, днесь возсия́ нам/ и от пра́ведных предгряде́т в сла́ву на́шу./ Не ктому́ Ада́м осужда́ется,/ и Ева от уз свободи́ся,/ и сего́ ра́ди зове́м, вопию́ще со дерзнове́нием еди́ней Чи́стей:/ ра́дость возвеща́ет рождество́ Твое́ всей вселе́нней.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ слух Твоего́ смотре́ния/ и просла́вих Тя,// Еди́не Человеколю́бче.</p>
<p>Воспева́ем Тя, Го́споди,/ ве́рным спаси́тельное приста́нище пода́вшаго всем,/ Тебе́ Ро́ждшую.</p>
<p>Тя, Богоневе́сто,/ похвалу́ всем Христо́с яви́ и держа́ву/ пою́щим ве́рно Твое́ та́инство.</p>
<p>Неискусобра́чная Влады́чице,/ Твои́ми моли́твами избавля́еми прегреше́ний,/ благоразу́мно вси Тя ублажа́ем.</p>
<p>
<red>Ин</red>
</p>
<p>
<red>Ирмо́с</red>: Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́ше: от ю́га прии́дет Бог./ Сла́ва си́ле Твое́й, // сла́ва снизхожде́нию Твоему́.</p>
<p>Патриа́рх Иа́ков, прови́дев, Спа́се, вели́чия я́сно строе́ния Твоего́,/ вопия́ше Ду́хом, ко Иу́де глаго́ля та́йно:/ от ле́торасли<a type="note" xlink:href="#note6">6</a> возше́л еси́, Сы́не мой,/ возвеща́я Тя от Де́вы Бо́га.</p>
<p>Ны́не жезл Ааро́нов, от ко́рене Дави́дова прозя́бший,/ ны́не Де́ва Чи́стая происхо́дит,/ и сликовству́ет Не́бо и земля́, и вся оте́чествия язы́ков,/ и А́нна и Иоаки́м та́инственно.</p>
<p>Ны́не да веселя́тся Не́бо, да ра́дуется же земля́, и да лику́ет Иоаки́м и Дави́д:/ ов у́бо я́ко роди́тель Твой, и́стинно ро́ждшия Бо́га,/ ов же я́ко пра́отец Твой,/ пропове́дал Твоя́ вели́чествия, Чи́стая.</p>
<p>Сра́дуется Тебе́ днесь, богому́дренная А́нно, вселе́нная:/ Изба́вителя бо тоя́ Ма́терь процвела́ еси́,/ ю́же от ко́рене прозя́бшую Дави́дова,/ жезл си́лы, нам нося́щую Цвет, Христа́.</p>
<p>
<red>Тро́ичен</red>: Сла́влю Безнача́льна Бо́га, Отца́ и Сы́на и Свята́го Ду́ха,/ Единосу́щную Тро́ицу Несозда́нную,/ Е́йже предстоя́т Серафи́ми благогове́йно, зову́ще:/ Свят, Свят, Свят еси́, Бо́же.</p>
<p>
<red>Богоро́дичен</red>: Пребезнача́льное Нача́ло нача́ло прие́млет из Тебе́, Богороди́тельнице, плотски́м вре́менем/ и пребыва́ет собезнача́льно и вопло́щься Сло́во о́тчее и Ду́ху соприсносу́щное,/ сохраня́я Боже́ственное досто́инство.</p>
<p>
<red>Катава́сия</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>
<red>Песнь 5</red>
</p>
<p>
<red>Ирмо́с</red>: Сеннопи́санный мрак гада́ний разори́в/ и ве́рных прибы́тием и́стины,/ Богоотрокови́цею, озари́в сердца́,// и нас све́том Твои́м, Христе́, наста́ви.</p>
<p>Воспои́м, лю́дие, всех вину́/ су́щаго по нам бы́ти Вино́внаго:/ Ея́же о́бразу ра́довахуся сподобля́еми проро́цы,/ явле́нное спасе́ние от Тоя́ плодя́ще.</p>
<p>От су́ха прозябе́ние жезла́ иере́ева/ Изра́илю показа́ проразсужде́ние,/ и ны́не све́тлость прозя́бших пресла́вно све́тит,/ от непло́дове всесла́вное рожде́ние.</p>
<p>
<red>Ин</red>
</p>
<p>
<red>Ирмо́с</red>: Го́споди Бо́же наш/ мир даждь нам,/ Го́споди Бо́же наш, стяжи́ <red>ны</red>/ Го́споди, ра́зве Тебе́ ино́го не ве́мы,// Имя Твое́ имену́ем.</p>
<p>Пречи́стое Твое́ рождество́, Де́ва Непоро́чная, несказа́нное,/ и зача́тие неизглаго́ланно, и рожде́ние Твое́,/ Неве́сто неневе́стная,/ Бог бо бе, весь в мя облека́йся.</p>
<p><red>Днесь</red> да веселя́тся а́нгельстии чи́ни,/ пе́сньми да лику́ют су́щии из Ада́ма:/ роди́ся бо жезл, Цвет возрасти́вший, Христа́,/ Еди́наго Изба́вителя на́шего.</p>
<p><red>Днесь</red> Ева разреша́ется осужде́ния,/ разреша́ется же и непло́дство,/ и Ада́м дре́вния кля́твы о рождестве́ Твое́м,/ Тобо́ю бо от тли изба́вихомся.</p>
<p>Сла́ва Тебе́, Просла́вльшему непло́дную днесь:/ рода́ бо жезл присноцвету́щий от обеща́ния,/ от него́же прозябе́ Христо́с,/ Цвет жизни на́шея.</p>
<p>
<red>Тро́ичен</red>: Сла́ва Тебе́, о́тче Святы́й, Бо́же Нерожде́нне;/ сла́ва Тебе́, Сы́не Безле́тне, Единоро́дне;/ сла́ва Тебе́, Ду́ше Боже́ственный и Сопресто́льный,/ от Отца́ происходя́й и в Сы́не пребыва́яй.</p>
<p>
<red>Богоро́дичен</red>: Бысть чре́во Твое́ Со́лнца носи́ло,/ пребы́сть чистота́ Твоя́, я́коже пре́жде, невреди́ма, Де́во,/ Христо́с бо Со́лнце,/ я́ко от черто́га жени́х, яви́ся из Тебе́.</p>
<p>
<red>Катава́сия</red>: О треблаже́нное Дре́во,/ на не́мже распя́ся Христо́с, Царь и Госпо́дь,/ Имже паде́ дре́вом прельсти́вый,/ тобо́ю прельсти́вся,/ Бо́гу пригвозди́вшуся Пло́тию,// подаю́щему мир душа́м на́шим.</p>
<p>
<red>Песнь 6</red>
</p>
<p>
<red>Ирмо́с</red>: Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся,/ да я́ко Изба́вителю, во гла́се хвале́ния, // и́стины же ду́хом пожру́ Тебе́.</p>
<p>Ко Го́споду в ско́рби непло́дства возопи́ша/ Богома́тере богому́дрии роди́тели/ и Сию́ в ро́ды родо́в роди́ша,/ на о́бщее спасе́ние и похвалу́.</p>
<p>Прия́ша Небе́сный дар от Бо́га досто́ин/ Богома́тере богому́дрии роди́тели,/ саме́х Херуви́мов превы́шшее носи́ло,/ Сло́ва и Зижди́теля Роди́тельницу.</p>
<p>
<red>Ин</red>
</p>
<p>
<red>Ирмо́с</red>: я́ко во́ды морски́я, Человеколю́бче,/ волна́ми жите́йскими обурева́юся,/ те́мже, я́ко Ио́на, та́ко вопию́ Ти:/ возведи́ от тли живо́т мой,// Благоутро́бне Го́споди.</p>
<p>Святу́ю Святы́х су́шу,/ целому́дреннии роди́тели Твои́, Чи́стая,/ возложи́ша Тя в хра́ме Госпо́дни воспита́тися че́стно/ и угото́ватися в Ма́терь Ему́.</p>
<p>Непло́ды и ма́тери, лику́йте,/ дерза́йте и игра́йте, безча́дныя:/ безча́дна бо непло́ды Богоро́дицу прозяба́ет,/ я́же изба́вит от боле́зней Е́ву и кля́твы Ада́ма.</p>
<p>Слы́шу Дави́да, пою́ща Тебе́:/ приведу́тся де́вы во след Тебе́,/ приведу́тся в храм Царе́в./ И с ним Тя и аз, Дщерь Царе́ву, воспева́ю.</p>
<p>Пое́м свято́е Твое́ рождество́,/ чтим и непоро́чное зача́тие Твое́,/ Неве́сто Богозва́нная и Де́во;/ сла́вят же с на́ми Ангелов чи́ни и святы́х ду́ши.</p>
<p>
<red>Тро́ичен</red>: В Тебе́ Тро́ическое та́инство пое́тся и сла́вится, Чи́стая:/ Оте́ц бо благоволи́,/ и Сло́во всели́ся в Тя,/ и Боже́ственный Дух Тебе́ осени́.</p>
<p>
<red>Богоро́дичен</red>: Злата́я кади́льница была́ еси́,/ Огнь бо во утро́бе Твое́й всели́ся, Сло́во от Ду́ха Свя́та,/ и челове́ческим зра́ком в Тебе́ ви́деся,/ Богороди́тельнице Чи́стая.</p>
<p>
<red>Катава́сия</red>: Во́днаго зве́ря во утро́бе/ дла́ни Ио́на крестови́дно распросте́р,/ спаса́тельную Страсть прообража́ше Я́ве./ Тем, тридне́вен изше́д,/ преми́рное Воскресе́ние прописа́ше/ Пло́тию пригвожде́ннаго Христа́ Бо́га// и тридне́вным Воскресе́нием мир просве́щшаго.</p>
<p>
<red>Конда́к, глас 4:</red>
</p>
<p>Иоаки́м и А́нна поноше́ния безча́дства/ и Ада́м и Е́ва от тли сме́ртныя свободи́стася, Пречи́стая,/ во святе́м рождестве́ Твое́м./ То пра́зднуют и лю́дие Твои́,/ вины́ прегреше́ний изба́вльшеся,/ внегда́ зва́ти Ти:// непло́ды ражда́ет Богоро́дицу и Пита́тельницу Жи́зни на́шея.</p>
<p>
<red>И́кос:</red>
</p>
<p>Моли́тва ку́пно и воздыха́ние непло́дства и безча́дства Иоаки́ма же и А́нны благоприя́тное/ и во у́ши Госпо́дни вни́де, и прозябе́ плод живоно́сен ми́ру./ Ов бо моли́тву на горе́ творя́ше, о́ва же в саде́ поноше́ние ноша́ше,/ но с ра́достию непло́ды ражда́ет Богоро́дицу и Пита́тельницу Жи́зни на́шея.</p>
<p>
<red>Песнь 7</red>
</p>
<p>
<red>Ирмо́с</red>: Купина́ в горе́ огненеопа́льная и росоно́сная пещь халде́йская/ я́ве предписа́ Тя, Богоневе́сто,/ Боже́ственный бо невеще́ственный в веще́ственнем чре́ве Огнь неопа́льно прия́ла еси́./ Те́мже из Тебе́ Ро́ждшемуся пое́м:// благослове́н еси́, Бо́же оте́ц на́ших.</p>
<p>Твое́ в веще́ственных явле́ниих/ законополо́жник возбрани́ся разуме́ти/ и вели́кое, Пречи́стая, та́инство,/ не му́дрствовати земноре́вностная обра́зно наказуем иногда́./ Те́мже, уди́влься чудеси́, глаго́лаше:/ благослове́н Бог оте́ц на́ших.</p>
<p>Го́ру и дверь Небе́сную и мы́сленную Тя ле́ствицу/ боголе́пно лик боже́ственный пронарече́,/ от <red>Тебе</red>́ бо Ка́мень отсече́ся не рука́ми му́жескими,/ и дверь, Е́юже про́йде Госпо́дь, Иже чуде́с Бог оте́ц на́ших.</p>
<p>
<red>Ин</red>
</p>
<p>
<red>Ирмо́с</red>: Халде́йская пещь, огне́м распала́емая,/ ороша́шеся Ду́хом,/ Бо́жиим предстоя́нием,/ о́троцы поя́ху:// благослове́н еси́, Бо́же оте́ц на́ших.</p>
<p>Пра́зднуем, Чи́стая,/ и ве́рно покланя́емся свято́му Твоему́ Рождеству́,/ пою́ще Сы́на Твоего́,/ И́мже изба́вихомся дре́вняго Ада́мова ны́не осужде́ния.</p>
<p>Ны́не А́нна весели́тся и вопие́т, хва́лящися:/ непло́ды су́щи, роди́х Бо́жию Ма́терь,/ Е́я́же ра́ди осужде́ние Е́вино разреши́ся/ и я́же в печа́лех боле́знь.</p>
<p>Ада́м свободи́ся, и Е́ва лику́ет,/ и вопию́т ду́хом к Тебе́, Богоро́дице:/ Тобо́ю изба́вихомся перворо́дныя кля́твы,/ я́вльшуся Христу́.</p>
<p>О чре́во, вмести́вшее Бо́жие селе́ние! О утро́бо, носи́вшая Небе́с ши́ршую, престо́л святы́й,/ мы́сленный киво́т свяще́ния!</p>
<p>
<red>Тро́ичен</red>: Отца́ просла́вим, Сы́на и Ду́ха/ во Еди́нстве Божества́,/ Тро́ицу Пресвяту́ю, Неразде́льную, Несозда́нную,/ и Соприсносу́щную, и Единосу́щную.</p>
<p>
<red>Богоро́дичен</red>: Ты Бо́га еди́на родила́ еси́, Де́во, пресла́вно,/ Ты естество́ обнови́ла еси́ Рождество́м Твои́м, Мари́е,/ Ты Е́ву разреши́ла еси́ перворо́дныя кля́твы,/ Богороди́тельнице Чи́стая.</p>
<p>
<red>Катава́сия</red>: Безу́мное веле́ние мучи́теля злочести́ваго/ лю́ди поколеба́,/ ды́шущее преще́ние и злохуле́ние богоме́рзкое;/о́ба́че три о́троки не устраши́ я́рость зве́рская,/ ни огнь снеда́яй,/ но противоды́шущу росоно́сному Ду́ху, / со огне́м су́ще, поя́ху:// Препе́тый отце́в и нас Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с</red>: В пещи́ о́трочестей прообрази́л еси́ иногда́ Твою́ Ма́терь, Го́споди,/ о́браз же Сия́ из огня́ изыма́ше неопа́льно входя́щия,/ ю́же пое́м, я́вльшуюся Тобо́ю концо́м днесь,// и превозно́сим во вся ве́ки.</p>
<p>Яже к Бо́гу на́шего примире́ния предопределе́нная ски́ния/ е́же бы́ти ны́не начина́ет,/ иму́щи роди́ти Сло́ва, нам дебельство́м Пло́ти я́вльшася,/ Его́же пое́м, из не су́щих во е́же бы́ти Тем прие́мшии,/ и превозно́сим во вся ве́ки.</p>
<p>Непло́дства преложе́ние мирско́е благи́х разреши́ непло́дство/ и я́сно чу́до Христа́ показа́, к земны́м прише́дша,/ Его́же пое́м, из не су́щих во е́же бы́ти Тем прие́мшии,/ и превозно́сим во вся ве́ки.</p>
<p>
<red>Ин</red>
</p>
<p>
<red>Ирмо́с</red>: Покрыва́яй вода́ми превы́спренняя Своя́,/ полага́яй мо́рю преде́л песо́к и содержа́й вся,/ Тя пое́т со́лнце, Тя сла́вит луна́,/ Тебе́ прино́сит песнь вся тварь,// я́ко Соде́телю всех во ве́ки.</p>
<p>Сотвори́вый пресла́вная непло́дней утро́бе,/ отве́рзый А́нны неражда́ющая ложесна́ и плод ей дав,/ Ты, Бо́же Святы́й, Ты, Сы́не Де́вы,/ Ты от Сея́ Плоть прия́л еси́,/ присноцвету́щия Де́вы и Богоро́дицы.</p>
<p>Затворя́яй бе́здну и отверза́яй ю,/ вознося́й во́ду во о́блацех и дая́й дождь,/ Ты, да́вый, Го́споди, от непло́днаго ко́рене/ прозя́бнути А́нны святы́я пречи́ст плод/ и роди́ти Богоро́дицу.</p>
<p>Де́лателю мы́слей на́ших/ и Насади́телю душ на́ших,/ Ты, непло́дную зе́млю благопло́дну показа́вый,/ Ты дре́вле суху́ю родови́ту, благокла́сну, бразду́ плодоно́сну соде́лал еси́ А́нну святу́ю,/ пречи́ст плод израсти́ти, Богоро́дицу.</p>
<p>Прииди́те, вси у́зрим,/ я́ко от черто́га ма́ла, Бо́жий град, ны́не ражда́емый,/ и́же от две́ри утробныя исхо́д иму́щую,/ вход же не ве́дущу обще́ния:/ Еди́н Бог Зижди́тель Се́ю про́йде стезе́ю стра́нною.</p>
<p>
<red>Тро́ичен</red>: О Тро́ице Пресу́щная, Еди́нице Собезнача́льная!/ Тя пое́т и трепе́щет мно́жество А́нгел,/ Не́бо и земля́ и бе́здны ужаса́ются,/ челове́цы благословя́т, огнь рабо́тает,/ вся послу́шают Тебе́, Тро́ице Свята́я, со стра́хом, я́же в тва́ри.</p>
<p>
<red>Богоро́дичен</red>: О нове́йшаго слы́шания: Бог Сын Жены́!/ О безсе́меннаго Рождества́! Безму́жная Ма́ти и рожде́нное Бог!/ О ужа́снаго виде́ния! О зача́тия стра́ннаго Де́вы! О несказа́ннаго Рождества́!/ И́стинно па́че ума́ вся и виде́ния.</p>
<p>
<red>Катава́сия</red>: Благослови́те, о́троцы,/ Тро́ицы равночи́сленнии,/ Соде́теля Отца́ Бо́га,/ по́йте снизше́дшее Сло́во,/ и огнь в ро́су претво́ршее,/ и превозноси́те всем жизнь подава́ющаго// Ду́ха Всесвята́го во ве́ки.</p>
<p>
<red>На 9-й пе́сни Честне́йшую: не пое́м, пре́жде же ирмоса́ и тропаре́й, припе́в сей пое́м:</red>
</p>
<p>Велича́й, душе́ моя́,/ пресла́вное рождество́ Бо́жия Ма́тере.</p>
<p>
<red>Песнь 9</red>
</p>
<p>
<red>Ирмо́с</red>: Яже пре́жде Со́лнца Свети́льника Бо́га возсия́вшаго,/ пло́тски к нам прише́дшаго,/ из боку́ Деви́чу неизрече́нно воплоти́вшая,/ Благослове́нная Всечи́стая,// Тя, Богоро́дице, велича́ем.</p>
<p>И́же непокори́вым лю́дем из ка́мене источи́в во́ду,/ благопокори́вым же язы́ком да́рует от чресл непло́дных плод на весе́лие нам,/ Тя, Богома́ти Пречи́стая,/ ю́же досто́йно велича́ем.</p>
<p>Напра́снаго дре́вняго Отъя́тельницу осужде́ния и прама́тере исправле́ние,/ Юже ро́да к Бо́гу вину́ присвое́ния, к Зижди́телю мост,/ Тя, Богоро́дице, велича́ем.</p>
<p>
<red>Други́й припе́в</red>: Велича́й, душе́ моя́,/ от непло́дове ро́ждшуюся Де́ву Мари́ю.</p>
<p>
<red>Ин</red>
</p>
<p>
<red>Ирмо́с</red>: Чу́жде ма́терем де́вство,/ и стра́нно де́вам деторожде́ние;/ на Тебе́, Богоро́дице,/ обоя́ устро́йшася./ Тем Тя, вся племена́ земна́я,// непреста́нно велича́ем.</p>
<p>Досто́йное, Богома́ти,/ Твоей чистоты́ рождество́ насле́довала еси́ чрез обеща́ние:/ иногда́ бо непло́дней богопрозябе́н плод вдала́ся еси́./ Тем Тя, вся племена́ земна́я, непреста́нно велича́ем.</p>
<p>Испо́лнися вопию́щаго проро́чество,/ глаго́лет бо: возста́влю ски́нию па́дшую свяще́ннаго Дави́да,/ в Тебе́, Чи́стая, прообрази́вшуюся,/ Ейже ра́ди всех челове́ков персть в Те́ло созда́ся Бо́жие.</p>
<p>Пелена́м покланя́емся Твои́м, Богоро́дице,/ сла́вим Да́вшаго плод пре́жде непло́дней/ и Отве́рзшаго ложесна́ неражда́ющей пресла́вно./ Твори́т бо вся, ели́ка хо́щет, Бог сый самовла́стен.</p>
<p>Я́ко дар Тебе́, Богоро́дице, песнопе́ние, от А́нны ро́ждшейся, ве́рно дароно́сим:/ ма́тери Ма́терь, де́вы же Де́ву еди́ну,/ славосло́вяще, покланя́емся Тебе́, пое́м и сла́вим.</p>
<p>
<red>Тро́ичен</red>: Чу́жде есть беззако́нным сла́вити Безнача́льную Тро́ицу,/ Отца́, и Сы́на же, и Свята́го Ду́ха,/ несозда́нное Вседержа́вство,/ Е́юже мир весь содержи́тся ма́нием держа́вы Ея́.</p>
<p>
<red>Богоро́дичен</red>: Вмести́ла еси́ во утро́бе Твое́й, Де́во Ма́ти, Еди́наго от Тро́ицы, Христа́ Царя́,/ Его́же пое́т вся тварь и трепе́щут вы́шнии чи́ни:/ Того́ моли́, Всечи́стая, спасти́ся душа́м на́шим.</p>
<p>
<red>Катава́сия</red>
<red>с припе́вы пра́здника</red>: Та́ин еси́, Богоро́дице, рай,/ невозде́ланно возрасти́вший Христа́,/ и́мже кре́стное живоно́сное на земли́ насади́ся Дре́во./ Тем, ны́не возноси́му,// покланя́ющеся ему́, Тя велича́ем.</p>
<p>И други́й: Сне́дию дре́ва ро́ду прибы́вшая смерть/ Кресто́м упраздни́ся днесь,/ и́бо прама́терняя всеро́дная кля́тва разруши́ся/ прозябе́нием Чи́стый Богома́тере,// Юже вся Си́лы Небе́сныя велича́ют.</p>
<p>
<red>Свети́лен:</red>
</p>
<p>От непло́дныя днесь А́нны цвет произы́де, Богоро́дица,/ вся благово́ния Боже́ственнаго исполня́ющи концы́ ми́ра/ и ра́дости всю наполня́ющи тварь,/ ю́же пою́ще, досто́йно восхваля́ем,/ я́ко су́щу земноро́дных превы́шшую. Два́жды.</p>
<p>
<red>Сла́ва, и ны́не:</red>
</p>
<p>Ада́ме, обнови́ся, и Е́ва, возвели́чися,/ проро́цы, со апо́столы лику́йте и пра́ведными,/ о́бщая бо ра́дость возсия́ А́нгелов же и челове́ков/ от пра́ведных днесь Иоаки́ма и А́нны, Богоро́дица Мари́я.</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен</red>: О, ди́внаго чудесе́:</p>
<p>О, ди́внаго чудесе́!/ Исто́чник Жи́зни/ от непло́дныя ражда́ется,/ и благода́ть плодороди́ти све́тло начина́ется,/ весели́ся, Иоаки́ме,/ Богоро́дицы быв роди́тель:/ несть ин, я́коже ты,/ земноро́дных роди́телей, богоприя́тне:/ боговмести́мая бо Отрокови́ца,/ Бо́жие селе́ние, пресвята́я гора́/ тобо́ю нам дарова́ся. Дважды.</p>
<p>О, ди́внаго чудесе́!/ От непло́дове плод возсия́/ манове́нием всех Соде́теля и Вседержи́теля,/ до́блественно мирско́е благи́х разреши́ непло́дство./ Ма́тери с ма́терию Богоро́дичною лику́йте, зову́ще:/ Обра́дованная, ра́дуйся, с Тобо́ю Госпо́дь,/ подая́й ми́ру Тобо́ю ве́лию ми́лость.</p>
<p>Столп целому́дрия одушевле́н/ и све́тлое прия́телище, блиста́ющееся благода́тию,/ А́нна благосла́вная я́вльшися,/ породи́ забра́ло вои́стину де́вства,/ Боже́ственное процвета́ние:/ Яже всем де́вственным/ и де́вства жела́ющим дарова́ние,/ де́вства добро́ту Я́ве подаю́щую,/ и да́рующую всем ве́рным ве́лию ми́лость.</p>
<p>
<red>Сла́ва, и ны́не, глас 6. Самогла́сен:</red>
</p>
<p>Сей день Госпо́день,/ ра́дуйтеся, лю́дие:/ се бо Све́та черто́г/ и кни́га Сло́ва Живо́тнаго/ из утро́бы произы́де,/ и Яже к восто́ком дверь, ро́ждшися,/ ожида́ет вхо́да Святи́теля вели́каго,/ еди́на и Еди́наго вводя́щи Христа́ во вселе́нную,/ во спасе́ние душ на́ших.</p>
<p>
<red>Славосло́вие вели́кое.</red>
</p>
<p>
<red>По Трисвято́м тропа́рь пра́здника еди́ножды, ектении́ и отпу́ст.</red>
</p>
<p>
<red>Зна́менуются же бра́тия от иере́я святы́м еле́ем, и пое́м стихи́ру самогла́сну пра́здника, ю́же хо́щет екклисиа́рх. </red>
</p>
<p>
<red>На литурги́и</red>
</p>
<p>Блаже́нны от кано́на 2-го гла́са, песнь 3-я, на 4, и 8-го гла́са, песнь 6-я, на 4. По вхо́де тропа́рь пра́здника. Сла́ва, и ны́не, конда́к. Проки́мен, песнь Богоро́дицы, глас 3: Вели́чит душа́ Моя́ Го́спода: Стих: я́ко призре́ на смире́ние Рабы́ Своея́: Апо́стол к Филипписи́ем, зача́ло 240. Аллилу́йя, глас 8: Слы́ши, Дщи, и виждь: Стих: Лицу́ Твоему́ помо́лятся: Ева́нгелие от Луки́, зача́ло 54. Вме́сто Досто́йно: пое́м ирмо́с: Чу́жде ма́терем: (И до отда́ния, с припе́вом пра́здника). Прича́стен: Ча́шу спасе́ния прииму́, и и́мя Госпо́дне призову́.</p>
<p>Быва́ет же на трапе́зе утеше́ние бра́тии, дово́льно же и духо́вно.</p>
<p>Подоба́ет ве́дати: А́ще случи́тся Рождество́ Пресвяты́я Богоро́дицы в Неде́лю.</p>
<p>В суббо́ту ве́чера на ма́лей вече́рни: на Го́споди, воззва́х: стихи́ры воскре́сны гла́са, на 4. Сла́ва, и ны́не, пра́здника. На стихо́вне стихи́ра воскре́сна еди́на и пра́здника стихо́вна вели́кия вече́рни, с припе́вы пра́здника. Сла́ва, и ны́не, пра́здника. Тропа́рь воскре́сен. Сла́ва, и ны́не, пра́здника. Ектения́ ма́лая. И отпу́ст.</p>
<p>На вели́цей вече́рни: по обы́чной кафи́сме, на Го́споди, воззва́х: стихи́ры воскре́сны 3, и Анато́лиева еди́на, и пра́здника 6. Сла́ва, и ны́не, пра́здника. Вход. Проки́мен дне и чте́ния три, пра́здника. На лити́и стихи́ры и Сла́ва, и ны́не, пра́здника. На стихо́вне стихи́ры воскре́сны. Сла́ва, и ны́не, пра́здника. На благослове́нии хле́бов тропа́рь пра́здника, три́жды. И чте́ние в Посла́ниих или́ пра́здника.</p>
<p>На у́трени: на Бог Госпо́дь: тропа́рь воскре́сен два́жды. Сла́ва, и ны́не, пра́здника. По обы́чных кафи́смах седа́льны воскре́сны с Богоро́дичны их. И чте́ние во Ева́нгелии толково́м, Неде́ля пред Воздви́жением. Та́же полиеле́й, и тропари́: А́нгельский собо́р: и ипакои́ гла́са. И седа́льны пра́здника, о́ба по еди́ножды: Сла́ва, седа́лен, и́же по полиеле́и. И ны́не, други́й. И чте́ние пра́здника. Степе́нна гла́са. Проки́мен и Ева́нгелие пра́здника. Та́же Воскресе́ние Христо́во: Псало́м 50. И целова́ние Ева́нгелия по обы́чаю. Посе́м, Сла́ва, Моли́твами Богоро́дицы: И ны́не, то́йже. Стихи́ра пра́здника. Кано́н воскре́сен со ирмосо́м на 4, и Богоро́дицы на два, и пра́здника о́ба кано́на на 8. Катава́сия: Крест начерта́в: По 3-й пе́сни конда́к воскре́сен и и́кос, и седа́лен пра́здника, два́жды. По 6-й пе́сни конда́к пра́здника и и́кос. И чтем про́лог. На 9-й пе́сни припе́вы не пое́м, но пое́м Честне́йшую: Свети́лен воскре́сен. Сла́ва, и ны́не, пра́здника. На хвали́тех стихи́ры воскре́сны 4, и пра́здника 4, с припе́вы пра́здника. Сла́ва, пра́здника. И ны́не, Преблагослове́нна еси́: И славосло́вие вели́кое. Трисвято́е, и тропа́рь воскре́сен то́чим. Ектений, и отпу́ст. Дае́тся же и еле́й от канди́ла пра́здника. Та́же, Сла́ва, и ны́не, стихи́ра Ева́нгельская. И оглаше́ние. И обы́чное исхожде́ние: и час пе́рвый, в притво́ре.</p>
<p>На пе́рвом часе́ тропа́рь воскре́сен, Сла́ва, пра́здника. И ны́не, Богоро́дичен часо́в. По о́тче наш: конда́к воскре́сен, и отпу́ст. Та́кожде и на про́чих часе́х тропа́рь воскре́сен. Сла́ва, пра́здника. И ны́не, Богоро́дичен часо́в. Конда́к пра́здника и воскре́сен глаго́лем пременя́юще.</p>
<p>На Литурги́и: блаже́нна воскре́сна гла́са, на 6, и пра́здника, песнь 3-я, на 4. По вхо́де тропа́рь воскре́сен и пра́здника. Сла́ва, конда́к воскре́сен. И ны́не, пра́здника. Проки́мен, апо́стол, аллилу́йя, и Ева́нгелие чтем пре́жде Неде́ли пред Воздви́жением, та́же ряд: посе́м Богоро́дицы. А проки́мен гла́са оставля́ется. Прича́стен: Хвали́те Го́спода с Небе́с: И пра́здника: Ча́шу спасе́ния прииму́:</p>
<p><red>Аще</red> случи́тся попра́зднство Рождества́ Пресвяты́я Богоро́дицы в Неде́лю:</p>
<p>В суббо́ту на ма́лей вече́рни стихи́ры воскре́сны и Богоро́дицы, по обы́чаю.</p>
<p>На вели́цей вече́рни: на Го́споди, воззва́х: стихи́ры воскре́сны три, и Анато́лиева еди́на, и пра́здника того́ дне на ряду́, 3, и Мине́и свята́го, 3. Сла́ва, пра́здника или́ свята́го. И ны́не, Богоро́дичен пе́рвый гла́са. Вход. Проки́мен дне, и ектении́. На лити́и стихи́ры пра́здника, стихо́вна вече́рняя того́ дне. Сла́ва, и ны́не, пра́здника. На стихо́вне стихи́ры воскре́сны. Сла́ва, свята́го; а́ще ли ни́, Сла́ва, и ны́не, пра́здника. На благослове́нии хле́бов тропа́рь: Богоро́дице, Де́во, ра́дуйся: два́жды. И пра́здника еди́ножды. И чте́ние во апо́стольских Посла́ниих.</p>
<p>На у́трени: тропа́рь воскре́сен два́жды. Сла́ва, свята́го; а́ще ли ни́, Сла́ва, и ны́не, пра́здника. По обои́х кафи́смах седа́льны воскре́сны с Богоро́дичны их. И чте́ние во Ева́нгелии толково́м, Неде́ля пред Воздви́жением. Та́же непоро́чны, и тропари́: А́нгельский собо́р: и ипакои́ гла́са, и чте́ние во Ева́нгелии толково́м, Неде́ля ряд. Степе́нна, и проки́мен гла́са. Ева́нгелие воскре́сное. Воскресе́ние Христо́во: И псало́м 50-й, и про́чая воскре́сна. Кано́н воскре́сен со ирмосо́м на 4, и Богоро́дицы на 2, и пра́здника на 4, и свята́го на 4. Катава́сия: Крест начерта́в: Но 3-й пе́сни конда́к и и́кос пра́здника, и свята́го, а́ще и́мать, и седа́лен. Сла́ва, и ны́не, пра́здника. По 6-й пе́сни конда́к воскре́сен и и́кос. На 9-й пе́сни пое́м Честне́йшую: Свети́лен воскре́сен. Сла́ва, свята́го; а́ще ли ни́, Сла́ва, и ны́не, пра́здника. На хвали́тех стихи́ры воскре́сны 4, и пра́здника 4, стихо́вна того́ дне, со сла́вным, с припе́вы пра́здника. Сла́ва: стихи́ра ева́нгельская. И ны́не: Преблагослове́нна еси́: по славосло́вии тропа́рь воскре́сен то́чию. Ектении́, и отпу́ст. И оглаше́ние, и исхожде́ние в притво́р, и час 1-й.</p>
<p>На пе́рвом часе́ тропа́рь воскре́сен. Сла́ва, пра́здника. И ны́не, Богоро́дичен часо́в. По Отче наш: конда́к пра́здника, и коне́чный отпу́ст.</p>
<p>На 3-м часе тропа́рь воскре́сен. Сла́ва, свята́го; а́ще ли ни́, Сла́ва, пра́здника. По Трисвято́м конда́к пра́здника и воскре́сен глаго́лем пременя́юще.</p>
<p>На Литурги́и: блаже́нна гла́са, на 6, и пра́здника, от кано́на песнь рядова́я, на 4. По вхо́де тропа́рь воскре́сен, и пра́здника, и хра́ма свята́го или́ святы́я, и свята́го, а́ще есть. Та́же конда́к воскре́сен, и хра́ма свята́го или́ святы́я. Сла́ва, свята́го, а́ще есть; а́ще ли ни́: Сла́ва, хра́ма свята́го. И ны́не, пра́здника.</p>
<p>Проки́мен, апо́стол, аллилу́йя, Ева́нгелие пре́жде Неде́ли пред Воздви́жением, пото́м ряд (под зача́ло) и свята́го. Прича́стен: Хвали́те Го́спода с Небе́с: и свята́го, а́ще есть; а́ще ли ни́, пра́здника.</p>
<p>
<red>Суббо́та пред Воздви́жением</red>:</p>
<p>На Литурги́и: проки́мен, глас 3: По́йте Бо́гу на́шему, по́йте,// по́йте Царе́ви на́шему, по́йте. Стих: Вси язы́цы, восплещи́те рука́ми: Апо́стол к Кори́нфяном, зача́ло 126: Бра́тие, прему́дрость глаго́лем: Аллилу́йя, глас 5: Ми́лости Твоя́, Го́споди, во век, воспою́ в род и род. Ева́нгелие от Матфе́я, зача́ло 39: Рече́ Госпо́дь: и́же лю́бит отца́ или́ ма́терь: Апо́стол же и Ева́нгелие суббо́ты рядовы́я, под зача́ло. Та́же свята́го, а́ще и́мать. Прича́стен дне.</p>
<p>Подоба́ет ве́дати:</p>
<p>А́ще случи́тся отда́ние Рождества́ Богоро́дицы в суббо́ту пред Воздви́жением, проки́мен, аллилу́йя и прича́стен пра́здника. Апо́стол и Ева́нгелие пре́жде суббо́ты пред Воздви́жением, та́же пра́здника. А проки́мен суббо́ты пред Воздви́жением оставля́ется.</p>
<p>
<red>Неде́ля пред Воздви́жением</red>:</p>
<p>На у́трени чтем в толкова́нии Ева́нгелие Иоа́нна, и дне ряд. На Литурги́и: проки́мен, глас 6: Спаси́, Го́споди, лю́ди Твоя́: Стих: К Тебе́, Го́споди, воззову́: Апо́стол к Гала́том, зача́ло 215: бра́тие, ви́дите, коли́цеми кни́гами: Аллилу́йя, глас 1: вознесо́х избра́ннаго: Ева́нгелие от Иоа́нна, зача́ло 9: Рече́ Госпо́дь: никто́же взы́де на Не́бо: Та́же ряд. Прича́стен дне.</p>
</section>
