<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бныя ма́тере на́шея Феодо́ры, я́же во Александри́и.</p>
</title><p>
<red>Зде же пое́тся слу́жба и священному́ченика Автоно́ма</red>
</p>
<p>
<red>Вече́р</red>
</p>
<p>
<red>На Го́споди, воззва́х: стихи́ры преподо́бныя 3. Глас 4.</red>
</p>
<p>
<red>Подо́бен</red>: Я́ко до́бля:</p>
<p>В же́нстем телеси́/ и в му́жестем о́бразе/ му́жеския прошла́ еси́ по́двиги,/ посреде́ муже́й все́льшися,/ и стра́сти оху́ждши,/ и стремле́ния похоте́й всеконе́чно обузда́вши/ поще́нии, и непреста́нными мольба́ми, Феодо́ро,/ и боже́ственными к Бо́гу/ и неукло́нными твои́ми воззре́нии.</p>
<p>Под зе́млю тя со́лнце, заше́д,/ не ви́дяше погреша́ющу;/ позна́ же тя Незаходи́мое,/ Сердцеве́дец и Госпо́дь,/ ви́дяй сокрове́нная,/ и озари́ све́том покая́ния/ о́чи се́рдца твоего́./ Те́мже потща́лася еси́ Сему́ угоди́ти/ боле́зненным воздержа́нием/ и доброде́телей соверше́нием.</p>
<p>Вра́жиих мудрова́ний/ ника́коже разуме́вши,/ его́же не родила́ еси́,/ лю́биши отроча́/ и оте́ческим милосе́рдием,/ сла́вная, пита́вши,/ терпя́щи благочести́вым по́мыслом/ челове́ческое поноше́ние,/ непови́нное запреще́ние вои́стину, Феодо́ро;/ сего́ ра́ди честно́е твое́ соверша́ем торжество́.</p>
<p>
<red>И́ны стихи́ры священному́ченика,глас и подо́бен то́йже:</red>
</p>
<p>Доброде́тельми просвеща́лся,/ благоче́стием украша́емь,/ иера́рх боже́ственный был еси́/ и, я́ко многосве́тлое со́лнце,/ мир проте́кл еси́,/ насева́я всю́ду ве́ры пропове́дание,/ пре́лесть же искореня́я серпо́м твоего́ язы́ка,/ иера́рше богому́дре,// великопропове́дателю Автоно́ме.</p>
<p>К боле́зненным страда́нием,/ к му́жественным боре́нием,/ к я́звам и ра́нам устреми́лся еси́:/ мно́жеством бо ка́мения/ посыпа́емь, Автоно́ме,/ сотвори́в <red>е</red> я́ко степе́ни и ле́ствицу,/ возше́л еси́ к Бо́гу вене́чник/ и совокупи́лся еси́ во́инством безпло́тных,// о ми́ре моля́ся.</p>
<p>Одея́ние твое́ю кро́вию/ муче́ния соверши́л еси́ светле́йше/ благода́тию Боже́ственнаго Ду́ха/ и свяще́нно во Свята́я/ вы́шняя восте́кл еси́,/ а́може Предте́ча наш Иису́с вни́де,/ побе́ды вене́ц от Бо́га прие́м,/ со все́ми честно́ю кро́вию// сконча́вшимися, Автоно́ме.</p>
<p>
<red>Сла́ва, и ны́не, пра́здника, глас то́йже. Самогла́сен:</red>
</p>
<p>А́нгеловым прорече́нием/ плод пречи́ст от Иоаки́ма и А́нны, пра́ведников,/ днесь произы́де, Де́во,/ не́бо и престо́л Бо́жий,/ и прия́телище Чистоты́,/ ра́дость провозвеща́ющи всему́ ми́ру,/ жи́зни на́шея Хода́таице,/ кля́твы отъя́тие, благослове́ния пода́ние./ Тем в рождестве́ Твое́м, Де́во Богозва́нная,/ ми́ру мир испроси́// и душа́м на́шим ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен</red>: До́ме Евфра́фов:</p>
<p>Пла́кала еси́ от души́,/ я́ко безча́дна рыда́ющи,/ отроча́те жела́ющи:/ но родила́ еси́ Отроча́,// ро́да всего́ похвалу́.</p>
<p>
<red>Стих</red>: Слы́ши, Дщи, и виждь,// и приклони́ у́хо Твое́.</p>
<p>Рожде́ние че́стно/ Де́вы Всесвяты́я,/ Ея́же ра́ди/ обнови́ся мир,// пе́сненными гла́сы почти́м.</p>
<p>
<red>Стих</red>: Лицу́ Твоему́ помо́лятся// бога́тии лю́дстии.</p>
<p>Ра́дуйтеся, му́дрии,/ проро́цы богоглаго́ливии:/ ражда́ется бо Де́ва,/ из Нея́же Спасе́ние ми́ра// хо́щет роди́тися.</p>
<p>
<red>Сла́ва, и ны́не, глас 4: </red>
</p>
<p>Непло́ды безча́дная А́нна/ днесь рука́ми да воспле́щет све́тло,/ да светлоно́сят земна́я, ца́рие да игра́ют,/ святи́телие во благослове́нии да веселя́тся,/ да пра́зднует весь мир:/ се бо Цари́ца и непоро́чная Неве́ста о́тча/ от ко́рене Иессе́ева прозябе́./ Ктому́ жены́ в печа́лех не родя́т чад:/ Ра́дость бо процвете́, и Живо́т всем челове́ком в ми́ре жи́тельствует./ И ктому́ да́ры Иоаки́мовы не возвраща́ются,/ рыда́ние бо А́нны в ра́дость преложи́ся:/ сра́дуйтеся мне, глаго́лющи, весь избра́нный Изра́иль,/ се бо даде́ ми Госпо́дь одушевле́нную пала́ту/ Боже́ственныя сла́вы Его́,/ во о́бщее весе́лие и ра́дость// и спасе́ние душ на́ших.</p>
<p>
<red>Тропа́рь преподобныя, глас 8: </red>
</p>
<p>В тебе́, ма́ти, изве́стно спасе́ся е́же по о́бразу:/ прии́мши бо крест, после́довала еси́ Христу́/ и, де́ющи, учи́ла еси́ презира́ти у́бо плоть, прехо́дит бо,/ прилежа́ти же о души́, ве́щи безсме́ртней;// те́мже и со А́нгелы сра́дуется, преподо́бная Феодо́ро, дух твой.</p>
<p>
<red>Сла́ва, и ны́не, пра́здника</red>.</p>
<p>
<red>На у́трени</red>
</p>
<p>На Бог Го́сподь: <red>тропа́рь пра́здника два́жды. Сла́ва, святы́я. И ны́не, пра́здника.</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен: </red>Ка́мени запеча́тану:</p>
<p>Ро́ждшися пресла́вно от непло́дных ложе́сн,/ от де́вственных чресл родила́ еси́ па́че естества́:/ красе́н бо я́вльшися стебль, израсти́ла еси́ ми́ру Жизнь./ Сего́ ра́ди Си́лы Небе́сныя вопию́т Тебе́, Богоро́дице:/ сла́ва происхожде́нию Твоему́, Чи́стая,/ сла́ва рождеству́ Твоему́,/ сла́ва де́вству Твоему́, Ма́ти Безневе́стная.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен</red>: Яви́лся еси́:</p>
<p>Лучи́ возсия́ша всеми́рныя ра́дости/ рождества́ Твоего́, Де́во Ма́ти Мари́е, на земли́/ и озари́ша мы́сли любо́вию пою́щих Тя.</p>
<p>
<red>Сла́ва, и ны́не, то́йже.</red>
</p>
<p>
<red>Кано́н пра́здника, со ирмосо́м на 6, и преподо́бныя на 4, и священному́ченика на 4.</red>
</p>
<p>
<red>Кано́н пра́здника, глас 2.</red>
</p>
<p>
<red>Песнь 1</red>
</p>
<p>
<red>Ирмо́с</red>: Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ и́же изведе́ из рабо́ты еги́петския,// я́ко просла́вися.</p>
<p>Гряди́те, ве́рнии, Ду́хом Боже́ственным ра́дующеся,/ Юже от непло́дове днесь прише́дшую челове́ков на спасе́ние/ Присноде́ву Отрокови́цу пе́сньми почти́м.</p>
<p>Ра́дуйся, Чи́стая, Ма́ти и Рабо́ Христа́ Бо́га,/ я́же пе́рвому Хода́таица блаже́нству,/ челове́ческий род, Тя вси досто́йно пе́сньми сла́вим.</p>
<p>Жи́зни ражда́ется днесь мост,/ и́мже челове́цы, воззва́ние паде́ния, е́же от а́да, обре́тший,/ Христа́ Жизнода́вца пе́сньми прославля́ют.</p>
<p>
<red>Ин кано́н преподо́бныя, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red> Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся све́тло торжеству́я,// и воспою́, ра́дуяся, Тоя́ чудеса́<emphasis>.</emphasis>
</p>
<p>Уста́ моя́ испо́лни Твоего́ хвале́ния, Го́споди,/ пою́щу сла́ву Твою́ многопе́тую/ и честву́ющу боле́зни Феодо́ры,/ уго́ждшия Тебе́ жития́ све́тлостию.</p>
<p>Возсия́ днесь свяще́нное твое́ торжество́, со́лнца светле́йше,/ су́щия во тьме ду́ши озаря́ющее,/ мрак де́монский всегда́ отгоня́ющее, досточу́дная.</p>
<p>Не позна́, заходя́, тя погреша́ющу со́лнце,/ Незаходя́щее же позна́ Еди́н, я́ко Всеве́дый/ и озари́ луча́ми покая́ния души́ твоея́ о́чи, богоблаже́нная.</p>
<p>Напи́сан бысть грех твой, всечестна́я, Я́ве, я́ко сказа́ша Ева́нгелия;/ но, потща́вшися, по́ты воздержа́ния,/ сле́зными же то́ки сей изгла́дила еси́.</p>
<p>
<red>Богоро́дичен</red>: я́ко одушевле́н черто́г, я́ко нетле́нную ски́нию,/ я́ко дверь Небе́сную, я́ко Боже́ственную трапе́зу,/ я́ко пала́ту и престо́л Влады́чень,/ Мари́ю Чи́стую пе́сньми почти́м.</p>
<p>
<red>Ин кано́н священному́ченика, его́же краегране́сие:</red>
</p>
<p>Зако́нное, богому́дре, соверши́л еси́ тече́ние. Глас 8.</p>
<p>
<red>Песнь 1</red>
</p>
<p>
<red>Ирмо́с</red>: Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:// Изба́вителю и Бо́гу на́шему пои́м.</p>
<p>Зако́ны измла́да Творца́ своспита́вся,/ возра́сл еси́ в зако́не доброде́телей и благоче́стия версте́;/ тем зако́нно, о́тче, пострада́л еси́.</p>
<p>Вооружи́л еси́ по́мысл терпе́ния и му́жества ору́жием, му́дре,/ на пре́лести рать ополчи́вся,/ невозвра́тно победи́в ту.</p>
<p>Зако́нов благоче́стия наста́вник и догма́тов, о́тче,/ и́стины пропове́дник я́влься,/ во всей тва́ри огласи́лся еси́, я́ко апо́столи, Автоно́ме.</p>
<p>
<red>Богоро́дичен</red>: Позна́вше я́вльшагося на земли́ Бо́га воплоще́нна/ и обожи́вшеся от Него́ благода́тию,/ пое́м Тя, Де́во, дарова́ний наслади́вшеся.</p>
<p>
<red>Песнь 3</red>
</p>
<p>
<red>Ирмо́с</red>: Утверди́ нас в Тебе́, Го́споди,/ Дре́вом умерщвле́й грех,/ и страх Твой всади́// в сердца́ нас, пою́щих Тя.</p>
<p>Непоро́чно Бо́гу пожи́вшии,/ всех роди́сте Спасе́ние,/ богому́дрии роди́теле/ Зижди́теля Ро́ждшия и Бо́га на́шего.</p>
<p>Всем жизнь источа́яй Госпо́дь/ от непло́дове произведе́ Де́ву,/ в Ню́же всели́тися изво́ли,/ и по Рождестве́ сохрани́в нетле́нну.</p>
<p>А́ннин плод, Мари́ю, днесь,/ Грозд ро́ждшую живоно́сный,/ я́ко Богоро́дицу воспои́м,/ Предста́тельницу же всех и Помо́щницу.</p>
<p>
<red>Ин</red>
</p>
<p>
<red>Ирмо́с</red>: Твоя́ песносло́вцы, Богоро́дице,/ живы́й и незави́стный Исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве венце́в сла́вы сподо́би.</p>
<p>В му́жескую оде́жду обле́кшися,/ му́дре потекла́ еси́ со тща́нием/ и мона́шескому собо́ру, честна́я, себе́ примеси́ла еси́,/ к нача́лом бо́рбствующи лука́ваго мироде́ржца.</p>
<p>Сла́бость же́нскую му́жески измени́ла еси́/ зва́нием и́стинно и но́вым о́бразом,/ де́лы дар че́стен и Бо́гу возжеле́нен/ тебе́ саму́ю, преподо́бная, показу́ющи.</p>
<p>Безплотно житие́ показа́ла еси́ в телеси́, сла́вная, ме́ртвенне,/ не сосу́дное воздержа́ние, и бде́ние непреста́нное,/ и моли́тву вы́ну, о Феодо́ро, держа́вши.</p>
<p>
<red>Богоро́дичен</red>: Волну́ет мя бу́ря грехо́вная/ и возмуще́ние безме́стных помышле́ний;/ умилосе́рдися, Всенепоро́чная, и ру́ку ми по́мощи, я́ко ми́лостива, простри́,/ я́ко да спа́сся, велича́ю Тя.</p>
<p>
<red>Ин</red>
</p>
<p>
<red>Ирмо́с</red>: Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,// и пое́т Тя дух мой.</p>
<p>Ту́чами слове́с твои́х/ безбо́жия потопи́л еси́ стра́стную ти́ну, иера́рше,/ и ве́рныя напои́л еси́.</p>
<p>Учи́тель был еси́/ и служи́тель Христо́в, преподо́бне,/ и Того́ Боже́ственных Страсте́й соо́бщник и прича́стник.</p>
<p>Ору́жием утверди́л еси́ пропове́дания, преподо́бне, благопослушли́выя,/ и проти́вящияся безпа́губны сохрани́л еси́.</p>
<p>
<red>Богоро́дичен</red>: Яви́ся пречу́дное на Небеси́ и на земли́ слы́шание,/ Творца́ бо всех су́щих, Богоро́дице,/ неизрече́нно родила́ еси́.</p>
<p>
<red>Конда́к святы́я, глас 2.</red>
</p>
<p>
<red>Подо́бен</red>: Вы́шних ища́:</p>
<p>Те́ло твое́ поста́ми изнури́вши,/ бде́нными моли́твами Творца́ умоли́ла еси́ о гресе́ твое́м,/ я́ко да прии́меши соверше́нное проще́ние,/ и прия́ла еси́ оставле́ние,// путь покая́ния показа́вши.</p>
<p>
<red>И свята́го конда́к, глас 2.</red>
</p>
<p>
<red>Подо́бен</red>: Вы́шних ища́:</p>
<p>Боже́ственная, прему́дре, непоро́чне тайноводи́л еси́,/ же́ртва прия́тная был еси́, богоблаже́нне:/ Христо́ву бо пил еси́ Ча́шу, пресла́вне,/ свети́льниче всеми́рный,// моля́ непреста́нно о всех нас.</p>
<p>
<red>Седа́лен, глас 5.</red>
</p>
<p>
<red>Подо́бен</red>: Собезнача́льное Сло́во:</p>
<p>Му́жески по́двиги воздержа́ния претерпе́вши,/ низложила еси́ многоко́зненнаго,/ с му́жи жизнь пожи́вши, Феодо́ро, благоче́стно./ И ны́не прешла́ еси́ к Бо́гу, моля́щи о всех/ свяще́нно свято́е соверша́ющих твое́ успе́ние.</p>
<p>
<red>Сла́ва, священному́ченика, глас 4.</red>
</p>
<p>
<red>Подо́бен</red>: Ско́ро предвари́:</p>
<p>Сугу́б тебе́ вене́ц нетле́ния Христо́с, всеблаже́нне, дарова́,/ я́ко страда́льцу и че́стну иера́рху, Автоно́ме:/ Тому́ бо Безкро́вныя прине́сл еси́ Же́ртвы,/ Того́ Боже́ственную Страсть неле́стно подража́я,/ Того́ и нестаре́ющияся сла́дости, блаже́нне, наслади́лся еси́.</p>
<p>
<red>И ны́не, пра́здника, глас 5.</red>
</p>
<p>
<red>Подо́бен: </red>Собезнача́льное Сло́во:</p>
<p>Иоаки́м и А́нна торжеству́ют,/ по Бо́зе бо досто́йно благода́ть обрето́ша/ и роди́ша плод, богоприя́тен храм,/ Де́ву и Чи́стую Ма́терь Бо́жию,/ еди́ну Благослове́нную, моля́щуюся непреста́нно/ спасти́ся душа́м на́шим.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ слух Твоего́ смотре́ния/ и просла́вих Тя,// Еди́не Человеколю́бче.<emphasis/>
</p>
<p>Воспева́ем Тя, Го́споди,/ ве́рным спаси́тельное приста́нище пода́вшаго всем,/ Тебе́ Ро́ждшую.</p>
<p>Тя, Богоневе́сто,/ похвалу́ всем Христо́с яви́ и держа́ву/ пою́щим ве́рно Твое́ та́инство.</p>
<p>Неискусобра́чная Влады́чице,/ Твои́ми моли́твами избавля́еми прегреше́ний,/ благоразу́мно вси Тя ублажа́ем.</p>
<p>
<red>Ин</red>
</p>
<p>
<red>Ирмо́с</red>: Неизсле́дный Бо́жий Сове́т,/ е́же от Де́вы воплоще́ния,/ Тебе́, Вы́шняго,/ проро́к Авваку́м усмотря́я, зовя́ше:// сла́ва си́ле Твое́й, Го́споди.</p>
<p>Терпи́ши на мно́ги дни до́блественно, сла́вная, поще́ние, я́ко безпло́тна,/ не́мощь твою́ укрепля́ющу Христу́ всеси́льною во́лею/ и Боже́ственною пита́ющу тя благода́тию.</p>
<p>Виждь смире́ние и плач, виждь мою́ скорбь/ и облегчи́ греха́ тяжча́йшее бре́мя,/ Феодо́ра вопия́ше к Еди́ному спасти́ Могу́щему.</p>
<p>Ловле́нием запе́ншаго тя ле́стно ту́чами твои́х слез потопи́вши,/ ловле́нием победи́ла еси́ ловя́щаго ду́ши,/ в приста́нищи благода́тию Боже́ственною покрыва́ема, сла́вная.</p>
<p>
<red>Богоро́дичен</red>: Всепречу́дная Ма́ти Бо́жия, возсия́й ми покая́ния лучу́,/ разори́ мрак безме́рных мои́х зол,/ лука́выя отжени́, Де́во, по́мыслы се́рдца моего́.</p>
<p>
<red>Ин</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.<emphasis/>
</p>
<p>Споспеша́юща име́я Побо́рника/ в боже́ственней ра́ти Го́спода,/ врага́ ста́раго земны́х победи́л еси́, о́тче, по́двиги твои́ми.</p>
<p>Виде́нием прекло́нься, о́тче,/ во глубины́ сокрове́ний Бо́жиих,/ отту́ду та́йны навы́кл еси́ Того́ неизрече́нныя.</p>
<p>Возглаше́нием слове́с твои́х тре́бища и́дольская па́даху, му́дре,/ и попали́шася чти́лища пре́лести/ огне́м веле́ний твои́х.</p>
<p>Пла́мень уче́ний твои́х/ на высо́кое взя́тся житие́, му́дре,/ тебе́ конце́м явля́я наста́вника к Бо́гу непреле́стна.</p>
<p>
<red>Богоро́дичен</red>: Оскве́рншияся страстьми́, омы́й Богоро́дице, моли́твами Твои́ми/ и сподо́би ны чи́стыми помышле́нии/ пе́ти Твое́ рождество́.</p>
<p>
<red>Песнь 5</red>
</p>
<p>
<red>Ирмо́с</red>: Сеннопи́санный мрак гада́ний разори́в/ и ве́рных прибы́тием и́стины,/ Богоотрокови́цею, озари́в сердца́,// и нас све́том Твои́м, Христе́, наста́ви.</p>
<p>Воспои́м, лю́дие, всех вину́/ су́щаго по нам бы́ти Вино́внаго:/ Ея́же о́бразу ра́довахуся сподобля́еми проро́цы,/ явле́нное спасе́ние от Тоя́ плодя́ще.</p>
<p>От су́ха прозябе́ние же́зла иере́ева/ Изра́илю показа́ проразсужде́ние,/ и ны́не све́тлость прозя́бших пресла́вно све́тит,/ от непло́дове всесла́вное рожде́ние.</p>
<p>
<red>Ин</red>
</p>
<p>
<red>Ирмо́с</red>: Ужасо́шася вся́ческая/ о боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя// мир подава́ющая.</p>
<p>Удиви́ша́ся чи́ни безтеле́сных,/ зря́ще тя в телеси́ бре́ннем/ подо́бящуся тех житию́/ и честно́му пребыва́нию/ и пребори́вшую врага́,/ дре́вле подпе́ншаго тя, Феодо́ро, ле́стию.</p>
<p>Звере́й стремле́ния Бог тебе́ покори́,/ благода́ть исцеле́ний дав тебе́,/ сие́ пропове́дает/ руко́ю твое́ю изба́вивыйся снеде́ния ди́вияго зве́ря,/ его́же сокруше́на исцели́ла еси́, сла́вная.</p>
<p>Пита́вши младе́нца соверше́нным смы́слом,/ терпя́щи лю́тое оклевета́ние,/ благодаря́щи Вседержи́телю, да́вшему <red>тебе</red>́ кре́пость/ и тя уди́вльшему,/ Феодо́ро всехва́льная.</p>
<p>
<red>Богоро́дичен</red>: Кре́пость и утвержде́ние немощна́го моего́ се́рдца Ты еси́, Неискусобра́чная Де́во,/ необори́мая стена́ от лица́ вра́жия,/ спаса́ющи мя от всех лю́тых,/ побежда́ющи полки́ лю́таго борца́.</p>
<p>
<red>Ин</red>
</p>
<p>
<red>Ирмо́с</red>: Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам,// Человеколю́бче.</p>
<p>Свет тя у́мный озари́, Автоно́ме,/ и жи́зни сло́во иму́щаго/ свети́льника всем концо́м яви́ тя.</p>
<p>Глаго́л Бо́жий, я́ко меч, извле́к,/ ополче́ние ссекл еси́ лжеиме́нныя му́дрости,/ о́тче Автоно́ме.</p>
<p>Весь вра́жий тул стрел истощи́л еси́/ и всу́е сих показа́л еси́, вооружи́вшихся на тя,/ блаже́нне Автоно́ме.</p>
<p>
<red>Богоро́дичен</red>: Бы́ша но́вая и пресла́вная, Всечестна́я,/ Тобо́ю бо на земли́ Бог Пло́тию яви́ся,/ и земни́и обожи́хомся.</p>
<p>
<red>Песнь 6</red>
</p>
<p>
<red>Ирмо́с</red>: Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся,/ да я́ко Изба́вителю, во гла́се хвале́ния,// и́стины же ду́хом пожру́ Тебе́.</p>
<p>Ко Го́споду в ско́рби непло́дства возопи́ша/ Богома́тере богому́дрии роди́тели/ и Сию́ в ро́ды родо́в роди́ша,/ на о́бщее спасе́ние и похвалу́.</p>
<p>Прия́ша Небе́сный дар от Бо́га досто́ин/ Богома́тере богому́дрии роди́тели,/ саме́х Херуви́мов превы́шшее носи́ло,/ Сло́ва и Зижди́теля Роди́тельницу.</p>
<p>
<red>Ин</red>
</p>
<p>
<red>Ирмо́с</red>: Боже́ственное сие́ и всечестно́е/ соверша́юще пра́зднество,/ богому́дрии, Богома́тере,/ прииди́те, рука́ми воспле́щим,// от Нея́ Ро́ждшагося Бо́га сла́вим.</p>
<p>Исто́чник слез принося́щи непреста́нно,/ друча́щися и стеня́щи,/ запреще́ние мона́хов и отлуче́ние,/ благодаря́щи, терпи́ши, богоблаже́нная.</p>
<p>Питие́ от мо́ря иму́щи,/ ди́виим же бы́лием пита́ющися,/ со зверьми́ же в пусты́ни водворя́ющися,/ я́ко на Небеси́ обита́ла еси́, досточу́дная.</p>
<p>Опале́ние со́лнца понесла́ еси́,/ нощну́ю сту́день терпе́ла еси́,/ Ду́ха Боже́ственнаго согрева́ема благода́тию:/ тем наслажда́ешися го́рняго блаже́нства.</p>
<p>
<red>Богоро́дичен</red>: Боже́ственную ста́мну и трапе́зу,/ Хлеб Жи́зни поне́сшую,/ неде́ланнуто ни́ву, го́ру святу́ю,/ Богоро́дицу Де́ву пе́сньми сла́вим.</p>
<p>
<red>Ин</red>
</p>
<p>
<red>Ирмо́с</red>: Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,// Бо́же спасе́ния моего́.</p>
<p>Си́ла тя му́дре Уте́шителева укрепи́, я́коже пре́жде ученики́,/ и язы́ком вооружи́ о́гненным, Автоно́ме,/ земны́я просвеща́ти, огнепопаля́ти же нече́стие.</p>
<p>Младе́нствующу душе́вным ти мудрова́нием, о́тче преподо́бне,/ по́двиги па́че естества́ за пропове́дание/ и труд неосла́бный благомо́щно прия́л еси́/ не́мощию естества́ телесе́.</p>
<p>Положи́л еси́ под но́ги благочести́вых главу́ вра́жию,/ на Созда́теля вознесе́нную,/ ве́рою слове́с вооружи́в на ню сия́ благода́тию.</p>
<p>
<red>Богоро́дичен</red>: Исцели́ти Тобо́ю естества́ сокруше́ния/ Созда́тель и Творе́ц восхоте́в, Богоро́дице,/ подаде́ Тя врачевство́ Боже́ственное/ в не́мощех прибега́ющим Тебе́.</p>
<p>
<red>Конда́к пра́здника, глас 4: </red>
</p>
<p>Иоаки́м и А́нна поноше́ния безча́дства/ и Ада́м и Е́ва от тли сме́ртныя свободи́стася, Пречи́стая,/ во святе́м рождестве́ Твое́м./ То пра́зднуют и лю́дие Твои́,/ вины́ прегреше́ний изба́вльшеся,/ внегда́ зва́ти Ти:// непло́ды ражда́ет Богоро́дицу и Пита́тельницу Жи́зни на́шея.</p>
<p>
<red>И́кос:</red>
</p>
<p>Моли́тва ку́пно и воздыха́ние непло́дства и безча́дства Иоаки́ма же и А́нны благоприя́тное/ и во у́ши Госпо́дни вни́де, и прозябе́ плод живоно́сен ми́ру./ Ов бо моли́тву на горе́ творя́ше, о́ва же в саде́ поноше́ние ноша́ше,/ но с ра́достию непло́ды ражда́ет Богоро́дицу и Пита́тельницу Жи́зни на́шея.</p>
<p>
<red>Песнь 7</red>
</p>
<p>
<red>Ирмо́с</red>: Купина́ в горе́ огненеопа́льная и росоно́сная пещь халде́йская/ Я́ве предписа́ Тя, Богоневе́сто,/ Боже́ственный бо невеще́ственный в веще́ственнем чре́ве Огнь неопа́льно прия́ла еси́./ Те́мже из Тебе́ Ро́ждшемуся пое́м:// благослове́н еси́, Бо́же оте́ц на́ших.</p>
<p>Твоо́ в веще́ственных явле́ниих/ законополо́жник возбрани́ся разуме́ти/ и вели́кое, Пречи́стая, та́инство,/ не му́дрствовати земноре́вностная обра́зно наказу́ем иногда́./ Те́мже, уди́влься чудеси́, глаголаше:/ благослове́н Бог оте́ц на́ших.</p>
<p>Го́ру и дверь Небе́сную и мы́сленную Тя ле́ствицу/ боголе́пно лик боже́ственный пронарече́,/ от <red>Тебе</red>́ бо Ка́мень отсече́ся не рука́ми му́жескими,/ и дверь, е́юже про́йде Госпо́дь, Иже чуде́с Бог оте́ц на́ших.</p>
<p>
<red>Ин</red>
</p>
<p>
<red>Ирмо́с</red>: Не послужи́ша тва́ри богому́дрии/ па́че Созда́вшаго,/ но, о́гненное преще́ние му́жески попра́вше,/ ра́довахуся пою́ще:// препе́тый отце́в Госпо́дь и Бог, благослове́н еси́.<emphasis/>
</p>
<p>Нестерпи́мыми тя ра́нами многоко́зненный враг удручи́,/ в привиде́ниих мечта́яся;/ но того́ низложи́ла еси́ су́етное свере́пство, воспева́ющи:/ отце́в на́ших Бо́же, благослове́н еси́.</p>
<p>Сухи́я ро́вы напо́лнила еси́ вод моли́твами твои́ми, сла́вная,/ чудоде́йствующи Я́ве,/ Бо́га велича́ющи, тя просла́вльшаго, Ему́же взыва́ем:/ отце́в на́ших Бо́же, благослове́н еси́.</p>
<p>Соверша́ющих твою́ па́мять, сла́вная,/ при́сно помина́й со дерзнове́нием мно́гим,/ Бо́га моля́щи Всеще́драго, Ему́же зове́м:/ отце́в на́ших Бо́же, благослове́н еси́.</p>
<p>
<red>Богоро́дичен</red>: Цари́це Де́во, ро́ждшая Царя́ Христа́,/ уще́дривши, спаси́ мя, коле́блема страстьми́,/ ве́рою утверди́ и наста́ви мя ко спасе́нней стези́,/ ве́рных Спасе́ние.</p>
<p>
<red>Ин</red>
</p>
<p>
<red>Ирмо́с</red>: От Иуде́и доше́дше о́троцы,/ в Вавило́не иногда́/ ве́рою Тро́ическою пла́мень пе́щный попра́ша, пою́ще:// отце́в Бо́же, благослове́н еси́.</p>
<p>Сочлени́в во еди́но благоче́стия ликова́ния, о́тче Автоно́ме,/ ве́рою просвеще́нныя словесы́ твои́ми/ непреста́нно взыва́ти учи́л еси́:/ отце́в на́ших Бо́же, благослове́н еси́.</p>
<p>Неосла́бным му́жеством стрясл еси́, му́чениче, безбо́жных веле́ния,/ в душа́х утвержде́нная неве́рных,/ и от основа́ний сия́ му́дре исто́ргл еси́,/ в сердца́х ве́рных благода́ть утвержда́я.</p>
<p>Твоего́ свяще́нства сме́шено пома́зание, о́тче Автоно́ме,/ страда́ние боже́ственно,/ кровь бо тя све́тла иера́рха показа́ вопию́щим ве́рно:/ Христе́, благослове́н еси́.</p>
<p>
<red>Богоро́дичен</red>: И́же от земли́ созда́в челове́ческое естество́,/ я́ко Творе́ц и Бог, истле́вшее поновля́ет,/ от <red>Тебе</red>́, Богома́ти, сие́ прие́м,/ и та́инственнаго сподобля́ет, Чи́стая, Сынотворе́ния.</p>
<p>
<red>Песнь 8</red>
</p>
<p>
<red>Ирмо́с</red>: В пещи́ о́трочестей прообрази́л еси́ иногда́ Твою́ Ма́терь, Го́споди,/ о́браз же Сия́ из огня́ изыма́ше неопа́льно входя́щия,/ ю́же пое́м, я́вльшуюся Тобо́ю концо́м днесь,// и превозно́сим во вся ве́ки.</p>
<p>Я́же к Бо́гу на́шего примире́ния предопределе́нная ски́ния/ е́же бы́ти ны́не начина́ет,/ иму́щи роди́ти Сло́ва, нам дебельство́м Пло́ти я́вльшася,/ Его́же пое́м, из не су́щих во е́же бы́ти Тем прие́мшии,/ и превозно́сим во вся ве́ки.</p>
<p>Непло́дства преложе́ние мирско́е благи́х разреши́ непло́дство/ и я́сно чу́до Христа́ показа́, к земны́м прише́дша,/ Его́же пое́м, из не су́щих во е́же бы́ти Тем прие́мшии,/ и превозно́сим во вся ве́ки.</p>
<p>
<red>Ин</red>
</p>
<p>
<red>Ирмо́с</red>: О́троки благочести́выя в пещи́/ Рождество́ Богоро́дичо спасло́ есть;/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте, дела́,// и превозноси́те Его́ во вся ве́ки.</p>
<p>Умо́м чи́стым просвеще́н, твой началово́ждь, восхище́н быв,/ ви́де, я́же угото́ва блага́я тебе́ Госпо́дь,/ светови́дный рай и неизрече́нный черто́г, Феодо́ро,/ в не́мже тя Подвигополо́жник всели́ Жени́х.</p>
<p>А́нгелов, му́чеников и преподо́бных ли́цы,/ души́ твое́й предначина́юще, сию́ к Небе́сным несо́ша оби́телем,/ к та́мошнему поко́ю веселя́щихся,/ в не́мже есть жили́ще вопию́щих и превознося́щих Христа́ во ве́ки.</p>
<p>Мно́жество мона́шествующих, собра́вшеся,/ блаже́нное погреба́ют ве́рою те́ло твое́,/ ви́девше бо пресла́вная, позна́ша изря́дная:/ я́ко жена́ те́лом посреде́ муже́й жи́ти благоволи́ла еси́,/ руко́ю покрыва́ема Всеси́льнаго, богому́драя Феодо́ро.</p>
<p>Моли́твами всено́щными терпя́щи, страсте́й успи́ла еси́ двиза́ния,/ усну́ла же еси́ пра́ведным сном подо́бным/ и к зари́ невече́рней прешла́ еси́, пою́щи:/ Го́спода воспева́йте, дела́, и превозноси́те Его́ во ве́ки.</p>
<p>
<red>Богоро́дичен</red>: В след Тебе́ теко́ша жены́, ми́ра сладково́нная чу́вствующе,/ Пречи́стая Богоневе́сто, Отрокови́це Неискусобра́чная;/ из утро́бы Твоей Возсия́вшаго Единоро́днаго Сы́на,/ и Тебе́ сца́рствуют и́стинно,/ воспева́юще Христа́ во ве́ки.</p>
<p>
<red>Ин</red>
</p>
<p>
<red>Ирмо́с</red>: Царя́ Небе́снаго,/ Его́же пою́т во́и а́нгельстии,// хвали́те и превозноси́те во вся ве́ки. <emphasis/>
</p>
<p>Укрепля́ющуся тебе́ во Христе́,/ мучи́телей кре́пость па́даше, богому́дре:/ стра́шен бо ей ду́хом был еси́.</p>
<p>До́блестию ра́зума пре́лести гнило́е обличи́л есй, всеблаже́нне,/ кре́пость в де́лех яви́в благоче́стия.</p>
<p>Чуде́с твои́х ре́ки излия́вшеся,/ исцеле́ний бе́здну тя, о́тче, яви́ша в ми́ре,/ источа́ющую благода́ть.</p>
<p>
<red>Богоро́дичен</red>: Препросла́вися и́стинно в зна́мениих на земли́/ благода́ть Твоя́, Де́во:/ стра́нно бо чу́до Твоего́ рожде́ния.</p>
<p>
<red>Песнь 9</red>
</p>
<p>
<red>Ирмо́с</red>: я́же пре́жде Со́лнца Свети́льника Бо́га возсия́вшаго,/ пло́тски к нам прише́дшаго, / из боку́ Деви́чу неизрече́нно воплоти́вшая,/ Благослове́нная Всечи́стая,// Тя, Богоро́дице, велича́ем.</p>
<p>И́же непокори́вым лю́дем из ка́мене источи́в во́ду,/ благопокори́вым же язы́ком да́рует от чресл непло́дных плод на весе́лие нам,/ Тя, Богома́ти Пречи́стая,/ ю́же досто́йно велича́ем.</p>
<p>Напра́снаго дре́вняго Отъя́тельницу осужде́ния и прама́тере исправле́ние,/ ю́же ро́да к Бо́гу вину́ присвое́ния, к Зижди́телю мост,/ Тя, Богоро́дице, велича́ем.</p>
<p>
<red>Ин</red>
</p>
<p>
<red>Ирмо́с</red>: Всяк земноро́дный/ да взыгра́ется, ду́хом просвеща́емь,/ да торжеству́ет же безпло́тных умо́в естество́,/ почита́ющее свяще́нное торжество́ Богома́тере,/ я да вопие́т:/ ра́дуйся, Всеблаже́нная, Богоро́дице,// Чи́стая Присноде́во.</p>
<p>Зашла́ еси́, я́ко звезда́, от ми́ра, прехва́льная,/ и возсия́ла еси́ в преми́рней жи́зни,/ оста́вльши, я́ко зари́, нам доброде́тели жития́ твоего́ и исправле́ния,/ сердца́ всех озаря́ющи/ ве́рно соверша́ющих па́мять твою́.</p>
<p>Две́ри Небе́сныя све́тло отверзо́шася, подъе́млюще тя,/ и перворо́дных ны́не Це́рковь име́ет/ ликовству́ющу со избра́нными, приснопа́мятная, свяще́нную твою́ ду́шу,/ иде́же есть шум пра́зднующих, Феодо́ро, и свет невече́рний.</p>
<p>Обрела́ еси́ возме́здие боле́зней,/ я́ко наде́ялася еси́, Небе́сныя че́сти:/ уста́вила еси́ жела́ние, обре́тши исто́чник,/ благи́х наслажда́ешися, ясне́йши и чисте́йши Жениха́ зря́щи, Феодо́ро,/ я́коже Ангели зре́ти сподо́бишася.</p>
<p>Разреше́ние неудо́бных, избавле́ние страсте́й и жития́ исправле́ние/ испроси́, приснопа́мятная, низпосла́ти хва́лящим тя/ и честну́ю па́мять соверша́ющим твою́,/ дерзнове́ние иму́щи ко Го́споду,/ Феодо́ро честна́я и достосла́вная.</p>
<p>
<red>Богоро́дичен</red>: Спаси́ мя, Чи́стая, Спа́са ро́ждшая и Всеще́драго,/ уще́дри раба́ Твоего́, к покая́ния пути́ напра́ви,/ лука́ваго собла́зны от среды́ отжени́, того́ же изба́ви мя ловле́ния,/ Богоро́дице, ве́рных Помо́щнице.</p>
<p>
<red>Ин</red>
</p>
<p>
<red>Ирмо́с</red>: Вои́стину Богоро́дицу/ Тя испове́дуем,/ спасе́ннии Тобо́ю, Де́во Чи́стая,// с безплотными ли́ки Тя велича́юще.</p>
<p>Лета́я на высоту́ благоче́стия,/ доброде́тельми возноша́емь, Автоно́ме,/ и Христу́ страда́нием, о́тче, восте́кл еси́.</p>
<p>Боле́зни твоя́ со слеза́ми се́явшеся, богому́дре,/ неотъе́млемыя плоды́ расплоди́ша ра́дости и сла́вы,/ сла́дости, я́же во Христе́ Иису́се.</p>
<p>Зако́нно венце́в и Боже́ственных дарова́ний сподо́бився, иера́рше Автоно́ме,/ зако́ны Боже́ственными утвержда́вши ны/ моли́твами твои́ми.</p>
<p>
<red>Богоро́дичен</red>: Жизнь и Нетле́ние родила́ еси́, Де́во,/ победи́тели сме́рти сотво́ршаго/ Богоро́дицу вои́стину Тя велича́ющия.</p>
<p>
<red>Свети́лен пра́здника.</red>
</p>
<p>
<red>Подо́бен:</red> Ду́хом во святи́лищи:</p>
<p>От непло́дныя и ста́рицы, престаре́лыя А́нны/ жизнь и свет возсия́, Веенепоро́чная Отрокови́ца,/ дверь восто́ка, свет возсия́вшая концо́м неизреченно;/ лик соста́вльше, ублажи́м Ю, я́ко земны́х превы́шшую.</p>
<p>
<red>Сла́ва, и ны́не, то́йже.</red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен</red>: Небе́сных чино́в:</p>
<p>От А́нны днесь цвет,/ сад богода́нный,/ Богоро́дица прозябо́,/ спасе́ние челове́ков,/ из Нея́же всех Зижди́тель ро́ждься па́че ума́,// Ада́мову очища́ет, я́ко Благ, всю скве́рну бла́гостию.</p>
<p>
<red>Стих</red>: Слы́ши, Дщи, и виждь,,/ и приклони́ у́хо Твое́.</p>
<p>Кто дово́льно по досто́инству пе́ти возмо́жет/ от А́нны неизрече́нно младе́нствующую Де́ву?/ Го́ры у́бо и хо́лми, сла́дость иска́пайте днесь:/ всех бо жизнь и очище́ние/ млеко́м пита́ется,// Богоро́дица Чи́стая.</p>
<p>
<red>Стих</red>: Лицу́ Твоему́ помо́лятся,// бога́тии лю́дстии.</p>
<p>Пре́жде безча́дная непло́ды/ ражда́ет всех жизнь, еди́ну Богоро́дицу;/ весе́лия исполня́ется/ и ра́дуется земно́е естество́ ны́не челове́ческое,/ сла́вяще и́стинную Роди́тельницу// Изба́вителя Иису́са, Еди́наго Го́спода.</p>
<p>
<red>Сла́ва, и ны́не, глас 8:</red>
</p>
<p>В благознамени́тый день пра́здника на́шего/ востру́бим духо́вною цевни́цею:/ я́же бо от Се́мене Дави́дова, днесь ражда́ется Ма́ти Живота́,/ тьму разреша́ющи,/ Ада́мово обновле́ние, и Е́вино воззва́ние,/ и нетле́ния исто́чник, тли премене́ние,/ Ея́же ра́ди мы обожи́хомся/ и от сме́рти изба́влени бы́хом,/ и возопии́м Той с Гаврии́лом, ве́рнии:/ ра́дуйся, Благода́тная, Госпо́дь с Тобо́ю,// Тебе́ ра́ди да́руя нам ве́лию ми́лость.</p>
<p>
<red>На литурги́и</red>
</p>
<p>Блаже́нны пра́здника, пе́сни 7-я и 8-я, на 8. Проки́мен, глас 4: Ди́вен Бог во святы́х Свои́х,// Бог Изра́илев. Стих: В це́рквах благослови́те Бо́га, Го́спода от исто́чник Изра́илевых. Апо́стол к Гала́том, зача́ло 208: Пре́жде прише́ствия ве́ры: Аллилу́йя, глас 1: Терпя́, потерпе́х Го́спода, и внят ми: Ева́нгелие от Иоа́нна, зача́ло 28: Приведо́ша кни́жницы: Прича́стен: В па́мять ве́чную бу́дет пра́ведник:</p>
</section>
