<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Перенесение моще́й преподо́бных оте́ц на́ших Се́ргия и Ге́рмана, Валаа́мских чудотво́рцев</p>
</title><p>
<strong/>
<emphasis>Слу́жбу зри 28 ию́ня.</emphasis>
</p>
<p>
<red>Тропа́рь, глас 4: </red>
</p>
<p>Ева́нгелия Христо́ва и́стиннии послу́шницы/ яви́стеся, преподо́бнии,/ мир и вся, я́же в нем, я́ко не су́щая/ преоби́девше любве́ ра́ди Христо́вы,/ и в морско́й о́стров всели́стеся,/ и трудолю́бно в нем проти́ву ко́зней неви́димых враго́в подвиза́стеся,/ посто́м, бде́нием же и всено́щным стоя́нием/ пло́ти своя́ ду́ху му́дре повину́ли есте́./ Сего́ ра́ди от Вседержи́тельныя десни́цы достойныя венцы́ прия́ли есте́./ И ны́не, Пресвяте́й Тро́ице предстоя́ще,/ моли́теся, всеблаже́ннии отцы́ Се́ргие и Ге́рмане,/ сохрани́тися в мо́ре оте́честву на́шему// и спасти́ся душа́м на́шим.</p>
<p>
<red>Ин тропа́рь, глас 1:</red>
</p>
<p>От мирски́я молвы́ бе́гающе,/ безмо́лвия и благоче́стия рачи́тели,/ в ти́хое приста́нище Валаа́ма/ от восто́ка приидо́сте/ и, в нем ева́нгельски Христу́ доброде́тельми после́довавше,/ на верх соверше́нства востекли́ есте́./ И ны́не, в торжестве́ преми́рнем богозре́нием наслажда́ющеся,/ всеблаже́ннии отцы́ Се́ргие и Ге́рмане,/ Человеколю́бца Бо́га моли́те,// е́же спасти́ всех нас, благоче́стно вас почита́ющих.</p>
<p>
<red>Конда́к, глас 4:</red>
</p>
<p>От мирска́го жития́ изше́дше,/ отверже́нием ми́ра Христу́ после́довасте,/ и достиго́сте вели́каго Не́ва е́зера,/ и в нем, на о́строве Валаа́ме, все́льшеся,/ равноа́нгельное житие́ пожи́ли есте́,/ отону́дуже веселя́щеся, прешли́ есте́ к Небе́сным черто́гом./ И ны́не со А́нгелы Влады́чню Престо́лу предстоя́ще,/ помина́йте нас, чад свои́х,/ я́же собра́ли есте́, богому́дрии,/ да ра́достно от души́ вопие́м:// ра́дуйтеся, Се́ргие и Ге́рмане, отцы́ преблаже́ннии.</p>
</section>
