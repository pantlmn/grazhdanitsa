<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святыя му́ченицы Софи́и и трех ей дще́рей: Ве́ры, Наде́жди и Любве́</p>
</title><p>
<red>Ве́чер</red>
</p>
<p>На Го́споди, воззва́х<red>: стихи́ры пра́здника, 3, глас 1.</red>
</p>
<p>
<red>Подо́бен</red>: Небе́сных чино́в:</p>
<p>Крест возно́сится, и де́мони прогоня́ются,/ разбо́йник Еде́ма у́бо врата́ отверза́ет,/ смерть умерщвля́ется и ны́не пуста́ яви́ся,/ Христо́с велича́ется./ Тем весели́теся, вси земноро́днии,/ кля́тва разруши́ся.</p>
<p>Прииди́те, боголюби́вии вси,/ Крест честны́й возноси́мый ви́дяще,/ возвели́чим ку́пно и сла́ву дади́м/ Еди́ному Изба́вителю и Бо́гу, взыва́юще:/ Распны́йся на Дре́ве кре́стнем,// не пре́зри моля́щихся нас.</p>
<p>Го́ресть дре́вле ослажда́я, Моисе́й/ изба́ви Изра́иля,/ о́бразом Крест пропису́я;/ мы же, сего́ вси боже́ственно, ве́рнии,/ та́инственно вообража́юще в сердца́х на́ших всегда́,// спаса́емся держа́вою его́.</p>
<p>
<red>И́ны стихи́ры му́чениц, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Де́вы отрокови́цы,/ естества́ зако́ном связу́емы/ и я́ве укрепля́емы любо́вию Созда́теля,/ у́зу пре́лести разруши́ша ве́рою,/ и некре́пкаго врага́,/ вмужи́вшеся, нога́ми сотро́ша,/ и побе́ды венце́м/ светови́дно украси́шася,// и в неве́стник всели́шася у́мный, ра́дующеся.</p>
<p>Ве́ра всехва́льная,/ и Любо́вь сла́вная,/ и Наде́жда богому́драя,/ доброде́телей тезоимени́тыя/ светле́йших показа́вшеся,/ страда́льчески лука́ваго низложи́ша,/ прама́терь кова́рно прельсти́вшаго,/ рая́ селе́ния, обожи́вшеся, прия́ша,/ о всех моля́щеся.</p>
<p>О огни́ неради́ша,/ и о многообра́зных му́ках,/ и о сме́рти, всечестны́я:/ Жениха́ бо добро́ту/ красне́йшаго ве́рою и́щуще,/ разли́чными ра́нами украси́вшеся,/ Тому́ счета́шася Софи́ины о́трасли,/ Ве́ра, Наде́жда и Любо́вь же:// и́хже ра́ди, Го́споди, от лю́тых свободи́ ны.</p>
<p>
<red>Сла́ва, и ны́не, пра́здника, глас 1. Самогла́сен:</red>
</p>
<p>Насажде́нное в кра́ниеве ме́сте Дре́во су́щаго живота́,/ на не́мже соде́ла спасе́ние Преве́чный Царь посреде́ земли́,/ возноси́мо днесь, освяща́ет ми́ра концы́,/ и обновля́ется Воскресе́ния дом./ Ра́дуются А́нгели на Небеса́,/ и веселя́тся челове́цы на земли́,/ Дави́дски вопию́ще и глаго́люще:/ возноси́те Го́спода Бо́га на́шего/ и покланя́йтеся подно́жию но́г Его́,/ я́ко свя́то есть,/ подая́й ми́ру ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен</red>: До́ме Евфра́фов:</p>
<p>Водо́ю боготво́рною/ и Кро́вию Твое́ю, Сло́ве,/ све́тло Це́рковь украша́ется,/ я́ко неве́ста,/ Креста́ сла́ву пою́ще.</p>
<p>
<red>Стих</red>: Возноси́те Го́спода Бо́га на́шего/ и покланя́йтеся подно́жию но́гу Его́, я́ко свя́то есть.</p>
<p>Копие́ со Кресто́м,/ гво́зди и ина́я,/ и́миже живоно́сное/ Христо́во пригвозди́ся Те́ло,/ вознося́ще, поклони́мся.</p>
<p>
<red>Стих</red>: Бог же, Царь наш пре́жде ве́ка,/ соде́ла спасе́ние посреде́ земли́.</p>
<p>Егда́ Амали́ка/ Моисе́й побежда́ше,/ на высоту́ ру́це име́я/ крестоявле́нно,/ образова́ше Христо́ву Страсть пречи́стую.</p>
<p>
<red>Сла́ва, и ны́не, глас 1: </red>
</p>
<p>Прообразу́я Крест Твой, Христе́,/ патриа́рх Иа́ков, вну́ком благослове́ние да́руя,/ на глава́х премене́ны ру́ки сотвори́./ Его́же, Спа́се, мы днесь вознося́ще, взыва́ем:/ да́руй христолюби́вому во́инству побе́ды,/ я́ко Константи́ну одоле́ние.</p>
<p>
<red>Тропа́рь пра́здника: Спаси́, Го́споди, лю́ди Твоя́:</red>
</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 2.</red>
</p>
<p>
<red>Подо́бен</red>: Благоутро́бия су́щи:</p>
<p>Распе́ншуся Тебе́, Влады́ко Христе́,/ сме́рти держа́ва и кре́пость разруши́ся,/ и мучи́тельство попра́но бысть все вра́жие,/ и оживле́ни бы́хом, дре́вле уме́рший дре́вом преступле́ния, Дре́вом кре́стным./ Тем пое́м Стра́сти Твоя́.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен</red>: С ко́ро предвари́:</p>
<p>В тебе́, треблаже́нне и жизнода́вче Кре́сте,/ лю́дие учрежда́ющеся, спра́зднуют с невеще́ственными ли́ки,/ чи́ни архиере́йстии благогове́йно воспева́ют,/ мно́жества же мона́шествующих и по́стников покланя́ются,/ Христа́ же распе́ншагося вси прославля́ем.</p>
<p>
<red>Сла́ва, и ны́не, то́йже.</red>
</p>
<p>
<red>Кано́н пра́здника со ирмосо́м на 8 и святы́х на 4.</red>
</p>
<p>
<red>Кано́н пра́здника, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Крест начерта́в, Моисе́й/ впря́мо жезло́м Чермно́е пресече́, / Изра́илю пешеходя́щу,/ то́же обра́тно фарао́новым колесни́цам,/ уда́рив, совокупи́,/ вопреки́ написа́в непобеди́мое ору́жие.// Тем Христу́ пои́м, Бо́гу на́шему, я́ко просла́вися.</p>
<p>О́браз дре́вле Моисе́й пречи́стыя Стра́сти в себе́ само́м прообрази́,/ свяще́нных среде́ стоя́:/ Крест же вообрази́в,/ просте́ртыми побе́ду дла́ньми воздви́же,/ держа́ву погуби́в Амали́ка всегуби́теля./ Тем Христу́ пои́м, Бо́гу на́шему, я́ко просла́вися.</p>
<p>Возложи́ Моисе́й на столпе́ врачевство́,/ тлетвори́ваго избавле́ние и ядови́таго угрызе́ния,/ и дре́ву о́бразом Креста́/ по земли́ пресмыка́ющагося зми́я привяза́,/ лука́вный в сем обличи́в вред./ Тем Христу́ пои́м, Бо́гу на́шему, я́ко просла́вися.</p>
<p>Показа́ не́бо Креста́ побе́ду благоче́стия держа́телю и царю́ богому́дру,/ враго́в в не́мже злосе́рдных низложи́ся свире́пство,/ лесть же преврати́ся,/ и ве́ра распростре́ся земны́м конце́м Боже́ственная./ Тем Христу́ пои́м, Бо́гу на́шему, я́ко просла́вися.</p>
<p>
<red>Ин кано́н му́чениц, его́же краегране́сие:</red> Софи́ина зелоявле́нная и све́тлая ча́да пою́. <red>Феофа́ново. Глас 1.</red>
</p>
<p>
<red>Песнь 1</red>
</p>
<p>
<red>Ирмо́с</red>: Твоя́ победи́тельная десни́ца/ боголе́пно в кре́пости просла́вися./ Та бо, Безсме́ртне,/ я́ко всемогу́щая, проти́вныя сотре́,// изра́ильтяном путь глубины́ новосоде́лавшая.</p>
<p>Преми́рныя Твоея́, Христе́,/ и несказа́нныя прему́дрости осия́ние да́руй мне, Влады́ко,/ благоле́пныя и благосла́вныя Твоея́ му́ченицы,/ я́ко да воспою́ Софи́ина прозябе́ния.</p>
<p>Нарица́ние твое́ я́ве жи́тельством, богому́драя, украси́ся:/ всю бо проводи́ла еси́ жизнь твою́ прему́дрости жела́нием, сла́вная Софи́е,/ му́дрости осия́вшися благода́тию.</p>
<p>Твой всеблаже́нный плод,/ Пребоже́ственныя Тро́ицы количеством украша́емь,/ страда́льчески за о́ную подвиза́ся, всему́драя Софи́е,/ Прему́дрости Боже́ственныя тезоимени́тая.</p>
<p>Те́ло и ду́шу доброде́тельми очи́стивше,/ де́вы отрокови́цы три Тебе́ приведо́шася му́ченически,/ у́мному Жениху́ Христу́,/ Ве́ра с Наде́ждею и Любо́вь сла́вная.</p>
<p>
<red>Богоро́дичен</red>: Весь зрак мой прии́м, Иже во зра́це Бо́жии пре́жде зримь,/ всего́ обновй, в Твое́м чре́ве боголе́пно всели́вся, Пречи́стая./ Те́мже Богоро́дицу, ве́рнии, Тя вси сла́вим.</p>
<p>
<red>Песнь 3 </red>
</p>
<p>
<red>Ирмо́с</red>: Жезл во о́браз та́йны прие́млется,/ прозябе́нием бо предразсужда́ет свяще́нника,/ неплодя́щей же пре́жде Це́ркви,/ ны́не процвете́ Дре́во Креста́,// в держа́ву и утвержде́ние.</p>
<p>Я́ко испусти́, ударя́емь, во́ду краесеко́мый/ непокори́вым лю́дем и жестосе́рдым,/ богозва́нныя проявля́ше Це́ркве та́инство,/ ея́же Крест держа́ва и утвержде́ние.</p>
<p>Ре́бром пречи́стым, копие́м пробода́нным,/ вода́ с Кро́вию истече́,/ обновля́ющая Заве́т и омыва́тельная греха́:/ ве́рных бо Крест похвала́ и царе́й держа́ва и утвержде́ние.</p>
<p>
<red>Ин</red>
</p>
<p>
<red>Ирмо́с</red>: Еди́не Ве́дый челове́ческаго существа́ не́мощь/ и ми́лостивно в не́ вообра́жся,/ препоя́ши мя с высоты́ си́лою,/ е́же вопи́ти Тебе́, Святы́й:// одушевле́нный Хра́ме неизрече́нныя сла́вы Твоея, Человеколюбче.</p>
<p>Гла́са послу́шавше Христо́ва,/ зову́ща к безсме́ртней и безстра́стней жи́зни,/ после́доваша венцено́сицы де́вы и му́ченицы,/ е́же вопи́ти Тебе́, Святы́й:/ Хра́ме одушевле́нный пречи́стыя сла́вы Твоей, Человеколю́бче.</p>
<p>Кре́пость дарова́ Христо́с/ стоя́щим пред суди́щем му́ченически вам, я́ко обеща́ся,/ и богодохнове́нныя му́дрости испо́лни,/ и све́тлы показа́ победоно́сныя му́ченицы,/ де́вства сия́юща благода́тию.</p>
<p>Притупи́сте ум вра́жий, де́вы, великохва́льный/ и того́ горды́ню низложи́сте,/ великому́дренно подви́гшеся,/ и пре́жде хва́лящагося истреби́ти мо́ре/ тече́ньми крове́й потопи́сте.</p>
<p>Му́дрости вы́шния Христо́вы бога́тно насы́тившеся,/ избра́нныя му́дрости и благоу́мныя,/ дще́ри три посрами́ша му́чащих свире́пства и неи́стовство неде́ржное,/ вити́йствующе Боже́ственная уче́ния.</p>
<p>
<red>Богоро́дичен</red>: Святы́х Свята́го Христа́ свя́то породила́ еси́,/ Святы́ни свято́е селе́ние,/ во святы́х почива́ющаго,/ Ему́же вопие́м: свят храм одушевле́нный/ неизрече́нныя сла́вы Твоей, Человеколю́бче.</p>
<p>
<red>Конда́к святы́х, глас 1.</red>
</p>
<p>
<red>Подо́бен:</red> Гроб Твой, Спа́се:</p>
<p>Софи́и честны́я свяще́ннейшия ве́тви/ Ве́ра и Наде́жда и Любо́вь показа́вшеся,/ му́дрость обуи́ша е́ллинскую благода́тию,/ и пострада́вше, и победоно́сицы яви́вшеся,/ венце́м нетле́нным от всех Влады́ки Христа́ увязо́шася.</p>
<p>
<red>Седа́лен,глас 1.</red>
</p>
<p>
<red>Подо́бен:</red> Лик а́нгельский:</p>
<p>А́гницы слове́сныя А́гнца и Па́стыря,/ огню́ и лю́тым му́кам пре́дани бы́сте/ и яви́стеся А́нгелом равноче́стни./ Тем вси свяще́нную ва́шу па́мять пра́зднуем в весе́лии се́рдца, де́вы богому́дрыя.</p>
<p>
<red>Сла́ва, и ны́не, пра́здника, подо́бен то́йже.</red>
</p>
<p>Ору́жие Креста́ во бране́х показа́ся не́когда благочести́вому царю́ Константи́ну/ непобеди́мая побе́да на враги́, ве́ры ра́ди;/ сего́ трепе́щут проти́вныя си́лы,/ сие́ бысть и ве́рных спасе́ние, и Па́влова хвала́.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Горькоро́дныя преложи́ дре́вом Моисе́й/ исто́чники в пусты́ни дре́вле,/ Кресто́м ко благоче́стию язы́ков/ проявля́я преложе́ние.</p>
<p>Глубине́ вне́дривый секу́щую/ издаде́ Иорда́н дре́ву,/ Кресто́м и креще́нием/ сече́ние ле́сти зна́менуя.</p>
<p>Свяще́нно ополча́ются/ четвероча́стнии лю́дие, предходя́ще/ о́бразом свиде́тельства ски́нии,/ крестообра́зными чи́нми прославля́емии.</p>
<p>Чу́дно простира́емь,/ со́лнечныя лучи́ испуща́ше Крест,/ и пове́даша небеса́/ сла́ву Бо́га на́шего.</p>
<p>
<red>Ин</red>
</p>
<p>
<red>Ирмо́с</red>: Го́ру Тя, благода́тию Бо́жиею приосена́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́йте Свято́му, // во спасе́ние на́ше и обновле́ние.</p>
<p>Укре́пльшеся Боже́ственною благода́тию, добропобе́дныя,/ Ве́ра, Любо́вь и Наде́жда/ мучи́телей преще́ния му́жественно посрами́ша,/ огне́м всесожега́емы, всему́дрыя,/ и Жениху́ Христу́ приводи́мы.</p>
<p>Возмого́ша, Креста́ всеору́жием огради́вшеся,/ Ве́ра, Любо́вь и Наде́жда/ муче́ний благомо́щно ра́ны стерпе́ти, святы́я,/ да́же до кро́вей крепча́йше ко греху́ проти́вльшеся.</p>
<p>Свещи́ тричи́сленныя му́дрости сия́ющия,/ Ве́ра, Любо́вь и Наде́жда,/ Тро́ицы просвеще́ньми я́ве блиста́ющияся,/ пресве́тло Це́ркви просвеща́ют,/ ко спасе́нию на́шему и защище́нию.</p>
<p>
<red>Богоро́дичен</red>: Святы́х Свята́я Богоро́дице Всепе́тая,/ ожида́ние язы́ков и спасе́ние ве́рных,/ из Тебе́ возсия́ Изба́витель и Жизнода́вец и Госпо́дь,/ во спасе́ние нас, пою́щих Тя.</p>
<p>
<red>Песнь 5</red>
</p>
<p>
<red>Ирмо́с</red>: О треблаже́нное Дре́во,/ на не́мже распя́ся Христо́с, Царь и Госпо́дь,/ и́мже паде́ дре́вом прельсти́вый,/ тобо́ю прельсти́вся,/ Бо́гу пригвозди́вшуся Пло́тию,// подаю́щему мир душа́м на́шим.</p>
<p>Тебе́, приснопе́тое Дре́во, на не́мже простре́ся Христо́с,/ Еде́м храня́щее обраща́ющееся ору́жие, Кре́сте, устыде́ся:/ стра́шный же Херуви́м уступи́ на тебе́ пригвожде́нному Христу́,/ подаю́щему мир душа́м на́шим.</p>
<p>Подзе́мных си́лы проти́вныя Креста́ страша́тся/ начерта́ема зна́мения на возду́се,/ по нему́же хо́дят Небе́сных и земноро́дных ро́ди,/ коле́на преклоня́юще Христу́,/ подаю́щему мир душа́м на́шим.</p>
<p>Заря́ми нетле́нными я́влься Боже́ственный Крест/ омраче́нным язы́ком, заблужде́нным в пре́лести,/ Боже́ственный свет облиста́в,/ усвоя́ет на нем пригвожде́нному Христу́,/ подаю́щему мир душа́м на́шим.</p>
<p>
<red>Ин</red>
</p>
<p>
<red>Ирмо́с</red>: Просвети́вши сия́нием прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ богоразу́мия// правосла́вно пою́щих Тя.</p>
<p>Терпе́нием мудрова́ний му́ки подъе́мляху,/ и му́дрости, су́щия в Бо́зе, глаго́люще та́йны,/ держа́щаго посрами́ша три де́вы богоно́сныя,/ ве́рою и естество́м связу́емы.</p>
<p>Ра́дуется прама́ти, ви́дящи побежда́ема льсти́ваго,/ из Еде́ма дре́вле изгна́вшаго сию́,/ жена́ми богому́дрыми,/ Наде́ждою, Ве́рою и Любо́вию, Софи́и рожде́ньми.</p>
<p>Ядови́таго мучи́телева ласка́ния избего́ша/ и муче́ний я́звы во́льне претерпе́ша честны́я отрокови́цы,/ Твое́ю любо́вию уя́звльшеся, Христе́,/ и Боже́ственным Твои́м раче́нием.</p>
<p>
<red>Богоро́дичен</red>: Веселя́тся Небе́сныя Си́лы, ви́дяще Тя,/ ра́дуются с ни́ми челове́ков состоя́ния:/ Рождество́м бо соедини́шася Твои́м, Де́во Богоро́дице,/ Его́же досто́йно сла́вим.</p>
<p>
<red>Песнь 6</red>
</p>
<p>
<red>Ирмо́с</red>: Воднаго зве́ря во утро́бе/ дла́ни Ио́на крестови́дно распросте́р,/ спаси́тельную Страсть прообража́ше я́ве./ Тем, тридне́вен изше́д,/ преми́рное Воскресе́ние прописа́ше/ Пло́тию пригвожде́ннаго Христа́ Бо́га// и тридне́вным Воскресе́нием мир просве́щшаго.</p>
<p>Ста́ростию преклони́вся и неду́гом отягче́н, испра́вися Иа́ков, ру́це премени́в,/ де́йствие явля́я жизноно́снаго Креста́:/ и́бо ве́тхость зако́ннаго сено́внаго писа́ния новописа́ на сем Пло́тию пригвозди́выйся Бог/ и душегуби́тельный неду́г ле́сти отгна́.</p>
<p>На ю́ныя возложи́в дла́ни боже́ственный Изра́иль, крестови́дно главы́ явля́ше,/ я́ко старе́йшая сла́ва, законослужи́теле лю́дие./ Те́мже, подмне́вся та́ко испрельсти́тися, не измени́ жизноно́снаго о́браза:/ превзы́дут бо лю́дие Христо́вы Бо́жии новоутвержде́ннии,/ вопия́ху, Кресто́м огражда́еми.</p>
<p>
<red>Ин</red>
</p>
<p>
<red>Ирмо́с</red>: Обы́де нас после́дняя бе́здна,/ несть избавля́яй,/ вмени́хомся я́ко о́вцы заколе́ния,/ спаси́ лю́ди Твоя́, Бо́же наш:// Ты бо кре́пость немощству́ющих и исправле́ние.</p>
<p>Ра́дующеся,/ во Твои́, Влады́ко, пречи́стыя дла́ни/ возложи́ша наде́жды отрокови́цы три,/ Тро́ицы коли́чеством и число́м почте́нныя/ и похваля́емыя.</p>
<p>Светя́щеся де́вства добро́тами,/ му́ченическими увязе́ньми украси́шася,/ и вене́ц сугу́б свы́ше досто́йне прия́ша/ от Христа́, Жизнода́вца и Всеще́драго.</p>
<p>Приведо́шася, Влады́ко, в храм Твой, всех ца́рствующаго,/ де́вственная сокро́вища честна́я/ приобщи́тися Ца́рствию Твоему́:/ Ты бо тех и свет еси́, и весе́лие.</p>
<p>
<red>Богоро́дичен</red>: Ра́дуются о Тебе́, Де́во Пречи́стая,/ ро́да на́шего пра́отцы,/ Еде́м восприе́мше Тобо́ю,/ его́же преступле́нием погуби́ша:/ Ты бо Чиста́ и пре́жде Рождества́, и по Рождестве́ еси́.</p>
<p>
<red>Конда́к пра́здника, глас 4. Самоподо́бен:</red>
</p>
<p>Вознесы́йся на Крест во́лею,/ тезоимени́тому Твоему́ но́вому жи́тельству/ щедро́ты Твоя́ да́руй, Христе́ Бо́же,/ возвесели́ нас си́лою Твое́ю,/ побе́ды дая́ нам на сопоста́ты,/ посо́бие иму́щим Твое́ ору́жие ми́ра,// непобеди́мую побе́ду.</p>
<p>
<red>И́кос:</red>
</p>
<p>И́же до тре́тияго Небесе́ восхище́н бысть в рай/ и глаго́лы слы́шав неизрече́нныя и Боже́ственныя,/ и́хже не лет язы́ки (челове́ческими) глаго́лати,/ что Гала́том пи́шет, я́ко рачи́телие Писа́ний прочто́сте и позна́сте:/ мне, глаго́лет, хвали́тися да не бу́дет, то́кмо во еди́ном Кресте́ Госпо́дни,/ на не́мже, страда́в, уби́ стра́сти./ Того́ у́бо и мы изве́стно держи́м, Крест Госпо́день, хвалу́ вси:/ есть бо нам спаси́тельное сие́ Дре́во/ ору́жие ми́ра, непобеди́мая побе́да.</p>
<p>
<red>Песнь 7</red>
</p>
<p>
<red>Ирмо́с</red>: Безу́мное веле́ние/ мучи́теля злочести́ваго лю́ди поколеба́в/ ды́шущее преще́ние и злохуле́ние богоме́рзкое;/ оба́че три о́троки не устраши́ я́рость зве́рская,/ ни огнь снеда́яй,/ но, противоды́шущу росоно́сному Ду́ху,/ со огне́м су́ще, поя́ху:// препе́тый отце́в и нас Бо́же, благослове́н еси́.</p>
<p>От дре́ва вкуси́в, пе́рвый в челове́цех в тле́ние всели́ся:/ отверже́нием бо жи́зни безче́стнейшим осуди́вся,/ всему́ ро́ду телотле́нен не́кий я́ко вред неду́га преподаде́;/ но, обре́тше, земноро́днии, воззва́ние кре́стным Дре́вом, зове́м:/ препе́тый отце́в и нас Бо́же, благослове́н еси́.</p>
<p>Разруши́ повеле́ние Бо́жие преслуша́ние,/ и дре́во принесе́ смерть челове́ком,/ е́же неблаговре́менно прича́стно бы́вшее;/ во утвержде́ние же зело́ честна́го/ отту́ду жи́зни дре́во возбраня́емо бе,/ е́же разбо́йнику злоуме́ршу отве́рзе, благоразу́мно зову́щу:/ препе́тый отце́в и нас Бо́же, благослове́н еси́.</p>
<p>Жезла́ объе́млет край Ио́сифова,/ бу́дущая зря, Изра́иль,/ Ца́рствия держа́вное,/ я́ко возыму́ществит пресла́вный Крест, проявля́я:/ сей бо царе́й победоно́сная похвала́ и свет ве́рою зову́щим:/ препе́тый отце́в и нас Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с</red>: Тебе́ у́мную, Богоро́дице, пещь/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́ во чре́ве Твое́м всеце́л// хва́льный отце́в Бог и препросла́влен.</p>
<p>Трисия́нною еди́нства благода́тию озаря́еми я́ве, де́вы/ де́монское разруши́ша тьмонеи́стовство,/ Свет Триипоста́сный богосло́вяще и пою́ще:/ хва́льный отце́в Бог и препросла́влен.</p>
<p>На Небесе́х черто́ги иму́ще, свещено́сныя ду́ши,/ со А́нгелы ве́село ны́не ликовству́ете,/ сла́ву присносу́щную зря́ще и глаго́люще:/ хва́льный отце́в Бог и препросла́влен.</p>
<p>Терпели́во, я́ко о́троцы, противле́ние показа́вше,/ огнь попра́ша му́жественно:/ тех бо равночи́сленныя/ ра́зум равноста́тный богоно́сныя стяжа́ша,/ хва́льнаго отце́в при́сно Бо́га и препросла́вленнаго.</p>
<p>
<red>Богоро́дичен</red>: Дае́ши, Чи́стая, оставле́ние прегреше́ний воспева́ющим Тя ве́рно,/ избавля́ющи напа́стей и вся́каго обстоя́ния:/ Тя бо ны́не стяжа́хом прибе́жище, Богоневе́стная,/ я́ко хва́льнаго отце́в Бо́га рука́ми носи́вшая.</p>
<p>
<red>Песнь 8 </red>
</p>
<p>
<red>Ирмо́с</red>: Благослови́те, о́троцы,/ Тро́ицы равночи́сленнии,/ Соде́теля Отца́ Бо́га,/ по́йте снизше́дшее Сло́во,/ и огнь в ро́су претво́ршее,/ и превозноси́те всем жизнь подава́ющаго// Ду́ха Всесвята́го во ве́ки.</p>
<p>Воздвиза́ему Дре́ву,/ окропле́ну Кро́вию вопло́щша гося Сло́ва Бо́га,/ по́йте, Небе́сныя Си́лы;/ земны́х воззва́ние пра́зднующе, лю́дие,/ поклони́теся Христо́ву Кресту́,/ и́мже ми́ру воста́ние во ве́ки.</p>
<p>Земноро́днии, дла́ньми, строи́телие благода́ти,/ Крест, на не́мже стоя́ше Христо́с Бог, возноси́те священноле́пно/ и копие́, Бо́жия Сло́ва Те́ло пробо́дшее,/ да ви́дят язы́цы вси спасе́ние Бо́жие,/ сла́вяще Его́ во ве́ки.</p>
<p>Боже́ственным судо́м предызбра́ннии, весели́теся,/ христиа́нстии ве́рнии ца́рие,/ хвали́теся победоно́сным ору́жием,/ прие́мше от Бо́га Крест честны́й:/ в сем бо коле́на бра́ней, де́рзости и́щуще,/ разсыпа́ются во ве́ки.</p>
<p>
<red>Ин </red>
</p>
<p>
<red>Ирмо́с</red>: В пещи́ о́троцы Изра́илевы,/ я́коже в горни́ле,/ добро́тою благоче́стия чисто́е зла́та блеща́хуся, глаго́люще:/ благослови́те, вся дела́ Госпо́дня, Го́спода,// по́йте и превозноси́те во вся ве́ки.</p>
<p>Де́вы богосве́тлыя, Ве́ра, Наде́жда, Любо́вь,/ добро́тою благоче́стия чисте́е зла́та блеща́хуся, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>Сия́ющия и светови́дныя муче́нием проявле́нно бы́вшия де́вы,/ ве́рнии, воспои́м, глаго́люще:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>Враче́вств струю́ оби́льно, дово́льно и бога́тно/ ра́ки страстоте́рпиц источа́ют при́сно, ве́рою зову́щим:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>
<red>Богоро́дичен</red>: Земля́ свята́я была́ еси́, Чи́стая, жизноно́сный Клас ро́ждшая,/ присносу́щныя жи́зни Хода́тая, Христа́,/ Ему́же вси зове́м:/ благослови́те, вся дела́ Госпо́дня, Го́спода,/ по́йте и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Та́ин еси́, Богоро́дице, рай,/ невозде́ланно возрасти́вший Христа́,/ Имже кре́стное живоно́сное на земли́ насади́ся Дре́во;/ тем, ны́не возноси́му,// покланя́ющеся Ему́, Тя велича́ем.</p>
<p>Да возра́дуются древа́ дубра́вная вся, освяти́вшуся естеству́ их,/ от Него́же изнача́ла насади́шася,/ Христу́ распросте́ршуся на Дре́ве;/ тем, ны́не возноси́му,/ покланя́ющеся Ему́, Тя велича́ем.</p>
<p>Свяще́нный воста́ рог/ и глава́ всем богому́дрым, Крест,/ и́мже гре́шных мы́сленно стира́ются ро́зи вси;/ тем, ны́не возноси́му,/ покланя́ющеся ему́, Тя велича́ем.</p>
<p>
<red>Ин </red>
</p>
<p>
<red>Ирмо́с</red>: О́браз чи́стаго Рождества́ Твоего́/ огнепали́мая купина́ показа́ неопа́льная, / и ны́не на нас напа́стей свире́пеющую угаси́ти мо́лимся пещь,/ да Тя, Богоро́дице,// непреста́нно велича́ем.</p>
<p>Све́том Трисия́нным исполня́еми и сия́ния Боже́ственнаго ны́не насыща́ющеся,/ купноиме́нныя доброде́телей/ и тождеиме́нныя любве́, наде́жди и ве́ры,/ наде́ждею и любо́вию ны и ве́рою утверди́те.</p>
<p>Да вы́шняя Кре́пость ны́не укроти́т обдержа́щую бу́рю е́реси,/ о страстоте́рпицы непобеди́мыя,/ и пода́ст ве́рным единоу́мие,/ проси́те, мо́лим непреста́нно, доброде́вы.</p>
<p>Нощь жития́, всему́дрыя, преше́дше, день постиго́сте невече́рний,/ му́ченически веселя́щеся/ и де́вственно хва́лящеея благода́тию,/ и Божественнаго Ца́рствия нетленнаго сподобля́емы.</p>
<p>
<red>Богоро́дичен</red>: О, ка́ко Де́ва роди́ присносу́щее Сло́во и Ипоста́сное,/ Сия́ние о́тчия Ипоста́си,/ на́шего Благоде́теля и Го́спода, из Нея́ вопло́щшася,/ Его́же досто́йно велича́ем.</p>
<p>
<red>Свети́лен: </red>
</p>
<p>Крест храни́тель всея́ вселе́нныя,/ Крест красота́ Це́ркве,/ Крест царе́й держа́ва,/ Крест ве́рных утвержде́ние,/ Крест А́нгелов сла́ва и де́монов я́зва.</p>
<p>
<red>Сла́ва, и ны́не, то́йже.</red>
</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен</red>: Тридне́вен:</p>
<p>Иде́же стоя́ша но́ги Христо́вы,/ ме́сту покланя́емся,/ возвыша́юще треблаже́нный Крест,/ на не́мже источи́ся/ Кровь Влады́чня,// источи́вшаго ми́ру Воскресе́ние.</p>
<p>
<red>Стих</red>: Возноси́те Го́спода Бо́га на́шего// и покланя́йтеся подно́жию но́гу Его́, я́ко свя́то есть.</p>
<p>Умертви́вше стра́сти пло́ти/ и ду́ха, богому́дрии,/ потщи́мся возвы́ситися от земны́х/ в Небе́сный поко́й,/ Креста́ воздви́жением,// сраспе́ншеся Влады́це Христу́.</p>
<p>
<red>Стих</red>: Бог же, Царь наш пре́жде ве́ка,// соде́ла спасе́ние посреде́ земли́.</p>
<p>Животеку́щий из Боже́ственных ребр/ исто́чник я́ве искипе́ Спа́совых,/ напая́ющь ду́ши/ ве́рою покланя́ющихся/ Боже́ственным Его́ Страстя́м,// и Кресту́, и Воскресе́нию.</p>
<p>
<red>Сла́ва, и ны́не, глас 2:</red>
</p>
<p>Приидя́те, вси язы́цы,/ благослове́нному Дре́ву поклоня́мся,/ я́мже бысть ве́чная пра́вда:/ пра́отца бо Ада́ма прельсти́вый дре́вом/ Кресто́м прельща́ется/ и па́дает, низве́ржен, паде́нием стра́нным,/ мучи́тельством одержа́вый ца́рское зда́ние;/ Кро́вию Бо́жиею яд зми́ев отмыва́ется,/ и кля́тва разруши́ся осужде́ния пра́веднаго,/ непра́ведным судо́м Пра́веднику осужде́ну бы́вшу;/ Дре́вом бо подоба́ше дре́во исцели́ти/ и Стра́стию Безстра́стнаго, я́же на Дре́ве,/ разреши́ти стра́сти осужде́ннаго./ Но сла́ва, Христе́ Царю́,/ е́же о нас Твоему́ му́дрому смотре́нию,/ и́мже спасл еси́ всех,// я́ко Благ и Человеколю́бец.</p>
<p>
<red>На литурги́и</red>
</p>
<p>
<red>Блаже́нны пра́здника, песнь 4-я, на 6.</red>
</p>
<p>
<red>Моли́тва</red>
</p>
<p>О святы́я и достохва́льныя му́ченицы Ве́ро, Наде́ждо и Любы́ и до́блестных дще́рей му́драя ма́ти Софи́е! К вам ны́не со усе́рдною моли́твою притека́ем. Что бо па́че возмо́жет предста́тельствовати за ны пред Го́сподем, а́ще не ве́ра, наде́жда и любы́, три сия́ доброде́тели пребыва́ющия, во и́хже о́браз нарече́нныя, са́мою ве́щию о́ныя яви́сте? Умоли́те у́бо Го́спода, да в ско́рбех и напа́стех неизрече́нною благода́тию Свое́ю покры́ет <red>ны</red> и сохрани́т, и Того́ сла́ву, я́ко со́лнце незаходи́мое, зре́ти да сподо́бит. Споспешеству́йте нам во смире́нных моле́ниих на́ших, да прости́т Госпо́дь Бог грехи́ и беззако́ния на́ша, и да поми́лует нас, гре́шных, и щедро́т Свои́х да сподо́бит нас Христо́с Бог, Ему́же сла́ву возсыла́ем, со Безнача́льным Его́ Отце́м, и Пресвяты́м и Благи́м и Животворя́щим Его́ Ду́хом, ны́не и при́сно, и во ве́ки веко́в. Ами́нь.</p>
</section>
