<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Евме́ния, епи́скопа Горти́нскаго, чудотво́рца</p>
</title><p>
<red>Ве́чер</red>
</p>
<p>На Го́споди, воззва́х<red>: стихи́ры пра́здника, глас 4.</red>
</p>
<p>
<red>Подо́бен</red>: Я́ко до́бля:</p>
<p>Возноси́му <red>Тебе</red>́, Влады́ко, на Крест,/ совозне́сл еси́ па́дшее ада́мово естество́ все;/ сего́ ра́ди вознося́ще/ пречи́стый Крест Твой, Человеколю́бче,/ от вы́шния Твоея кре́пости/ про́сим, зову́ще:/ спаси́, Вы́шний, я́ко Бог Ми́лостив,/ почита́ющия честно́е и светоно́сное/ Твоего́ Креста́ боже́ственное вознесе́ние.</p>
<p>Псало́мски ны́не предзря́ще/ подно́жие Твое́, Влады́ко,/ иде́же но́ги Твоя́ стоя́ша пречи́стыя,/ днесь любо́вию почита́ем Крест Твой пречестны́й/ и, вознося́ще благочести́во,/ мо́лим Тя, взыва́юще:/ Вы́шний, вся Кресто́м Твои́м Боже́ственным освяти́в,/ Твоего́ неизрече́ннаго благоутро́бия/ прича́стники покажи́ и благода́ти.</p>
<p>Я́ко непобеди́мому ору́жию,/ щиту́ непребори́му/ и я́ко ски́птру Боже́ственному,/ поклони́мся Кресту́ Твоему́, Христе́, пресвято́му,/ и́мже мир спасе́ся,/ и лику́ет Ада́м;/ земны́х собо́ри, сего́ пе́сньми благохва́ляще почита́ем/ и, того́ Боже́ственное воздви́жение соверша́юще,/ очище́ния про́сим.</p>
<p>
<red>И́ны стихи́ры свята́го. Глас и подо́бен то́йже:</red>
</p>
<p>Ду́шу и те́ло твое́/ от страсте́й очи́стив,/ Свята́го Ду́ха дом был еси́,/ и свяще́нных ма́стию/ себе́ украси́л еси́,/ предста́тель изя́щный был еси́, Евме́ние,/ и собеседник святы́х А́нгелов,/ и сла́вы Госпо́дни насле́дник,/ и моле́бник о хва́лящих тя.</p>
<p>Пресла́вное житие́ твое́,/ доброде́тельми просвети́вшееся,/ и чуде́с просия́ све́тлостьми,/ и благосла́вна тя конца́м, всеблаже́нне, соде́ла,/ и свети́льника непреле́стна,/ и святы́х единосе́льна,/ и гра́да свята́го граждани́на иера́рха,/ А́нгелов сограждани́на,/ чудотво́рче достосла́вне.</p>
<p>Кри́тское удобре́ние,/ горти́нскаго председа́теля,/ Це́ркве непоколеби́мое основа́ние,/ иера́рха Евме́ния,/ в чудеса́х велича́йшаго,/ и в си́лах мно́гих бы́вша пресла́внаго,/ и просвети́вша су́щая во мра́це сердца́,/ я́ко свети́льника ве́рных,/ велегла́сно, соше́дшеся, почти́м.</p>
<p>
<red>Сла́ва, и ны́не, глас 2. Самогла́сен:</red>
</p>
<p>Боже́ственное сокро́вище, в земли́ скрыва́емо,/ Жизнода́вца Крест,/ на небеса́х показа́ся царю́ благочести́вому/ и побе́ды на враги́ подписа́ние явля́ет разу́мно;/ его́же, ра́дуяся, ве́рою и любо́вию, боже́ственно восте́к к высоте́ зре́ния,/ тща́нием же того́ от земны́х недр изнесе́,/ во избавле́ние ми́ра и спасе́ние душ на́ших.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен</red>: До́ме Евфра́фов:</p>
<p><red>Днесь</red> Крест Христо́в/ возно́сится,/ живоно́сное Дре́во,/ на не́мже Пло́тию распя́тся,/ вся призыва́я.</p>
<p>
<red>Стих</red>: Возноси́те Го́спода Бо́га на́шего/ и покланя́йтеся подно́жию но́гу Его́, я́ко свя́то есть.</p>
<p>Ра́дуйся, ве́рных/ храни́ло Боже́ственное,/ необори́мая стене́,/ Кре́сте Госпо́день,/ и́мже от земли́ вознесо́хомся.</p>
<p>
<red>Стих</red>: Бог же, Царь наш пре́жде ве́ка,/ соде́ла спасе́ние посреде́ земли́.</p>
<p>Прииди́те ве́село,/ целу́ем вси/ живоно́сное Дре́во,/ на не́мже распростре́ся/ Христо́с, Избавле́ние.</p>
<p>
<red>Сла́ва, и ны́не, глас 4:</red>
</p>
<p>Чеетна́го Креста́, Христе́, де́йство прообрази́в, Моисе́й/ победи́ проти́внаго Амали́ка в пусты́ни Сина́йстей:/ егда́ бо простира́ше ру́це, Креста́ о́браз творя́,/ укрепля́хуся лю́дие;/ ны́не же веще́й сбытие́ в нас испо́лнися,/ днесь Крест воздвиза́ется,/ и де́мони бе́гают,/ днесь тварь вся от тли свободи́ся,/ вся бо Креста́ ра́ди возсия́ша нам дарова́ния./ Те́мже, ра́дующеся, вси/ припа́даем Тебе́, глаго́люще:// я́ко возвели́чишася дела́ Твоя́, Го́споди, сла́ва Тебе́.</p>
<p>
<red>Тропа́рь пра́здника: Спасй, Го́споди, лю́ди Твоя́:</red>
</p>
<p>
<red>На у́трени</red>
</p>
<p>
<red>Тропа́рь пра́здника, три́жды.</red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Просте́р Моисе́й ру́це к высоте́ небе́сней,/ прообразова́ше Крест, Боже́ственное ору́жие ве́рных,/ на не́мже Христо́с грехи́ пригвозди́./ Тем враг пла́каше, стражда́ боле́зненно чу́вствы, глаго́лаше:/ древяно́е мя копие́ прободе́ посреде́ се́рдца моего́./ Христо́с вся от а́дских уз реши́т.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 6.</red>
</p>
<p>
<red>Подо́бен</red>: Наде́жде ми́ра:</p>
<p>На Дре́ве, Спа́се, кре́стнем за утро́бы ми́лости возвы́сився/ и ре́бра пробо́д копие́м,/ растерза́л еси́ грехо́в лю́тое рукописа́ние, я́ко Всемо́щный Бог:/ тем Твое́ неизрече́нное пое́м благоче́стно, Сло́ве, смотре́ние.</p>
<p>
<red>Сла́ва, и ны́не, то́йже.</red>
</p>
<p>
<red>Кано́н пра́здника со ирмосо́м на 8 и свята́го на 4.</red>
</p>
<p>
<red>Кано́н пра́здника, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Крест начерта́в, Моисе́й/ впря́мо жезло́м Чермно́е пресече́,/ Изра́илю пешеходя́щу,/ то́же обра́тно фарао́новым колесни́цам,/ уда́рив, совокупи́,/ вопреки́ написа́в непобеди́мое ору́жие.// Тем Христу́ пои́м, Бо́гу на́шему, я́ко просла́вися.</p>
<p>О́браз дре́вле Моисе́й пречи́стыя Стра́сти в себе́ само́м прообрази́,/ свяще́нных среде́ стоя́:/ Крест же вообрази́в,/ просте́ртыми побе́ду дла́ньми воздви́же,/ держа́ву погуби́в Амали́ка всегуби́теля./ Тем Христу́ пои́м, Бо́гу на́шему, я́ко просла́вися.</p>
<p>Возложи́ Моисе́й на столпе́ врачевство́,/ тлетвори́ваго избавле́ние и ядови́таго угрызе́ния,/ и дре́ву о́бразом Креста́/ по земли́ пресмыка́ющагося зми́я привяза́,/ лука́вный в сем обличи́в вред./ Тем Христу́ пои́м, Бо́гу на́шему, я́ко просла́вися.</p>
<p>Показа́ не́бо Креста́ побе́ду благоче́стия держа́телю и царю́ богому́дру,/ враго́в в не́мже злосе́рдных низложи́ся свире́пство,/ лесть же преврати́ся,/ и ве́ра распростре́ся земны́м конце́м Боже́ственная./ Тем Христу́ пои́м, Бо́гу на́шему, я́ко просла́вися.</p>
<p>
<red>Ин кано́н свята́го, его́же краегране́сие:</red>
</p>
<p>Молйтвами твои́ми даждь ми</p>
<p>Христа́ благоуве́тлива, блаже́нне. <red>Ио́сиф. Глас 2. </red>
</p>
<p>
<red>Песнь 1</red>
</p>
<p>
<red>Ирмо́с</red>: Гряди́те, лю́дие,/ пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,// я́ко просла́вися.</p>
<p>Име́я Христа́, о́тче богому́дре Евме́ние,/ послу́шающа твои́х моли́тв боже́ственных,/ Его́же ти́ха, блаже́нне, соде́лай любо́вию хва́лящим тя.</p>
<p>Высокотво́рное от ю́ности, преподо́бие, возлюби́в смире́ние,/ го́рдаго смири́л еси́ зми́я/ и да́ром врачева́ний я́ве обогати́лся еси́.</p>
<p>Вмести́тельный Ду́ха орга́н был еси́,/ пло́ти мудрова́ния мно́гими посты́ души́ покори́в,/ лу́чшему го́ршее ты порабо́тив.</p>
<p>
<red>Богоро́дичен</red>: Я́же о Тебе́, ны́не проро́чествия испо́лнишася, Богороди́тельнице Влады́чице:/ Его́же бо провозвести́ша высокоглаго́ливо, во чре́во вмести́ла еси́,/ во двух соверше́нных естества́х.</p>
<p>
<red>Песнь 3</red>
</p>
<p>
<red>Ирмо́с</red>: Жезл во о́браз та́йны прие́млется,/ прозябе́нием бо предразсужда́ет свяще́нника,/ неплодя́щей же пре́жде Це́ркви,/ ны́не процвете́ Дре́во Креста́,// в держа́ву и утвержде́ние.</p>
<p>Яко испусти́, ударя́емь, во́ду краесеко́мый/ непокори́вым лю́дем и жестосе́рдым,/ богозва́нныя проявля́ше Це́ркве та́инство,/ ея́же Крест держа́ва и утвержде́ние.</p>
<p>Ре́бром пречи́стым, копие́м прободе́нным,/ вода́ с Кро́вию истече́,/ обновля́ющая Заве́т и омыва́тельная греха́:/ ве́рных бо Крест похвала́ и царе́й держа́ва и утвержде́ние.</p>
<p>
<red>Ин</red>
</p>
<p>
<red>Ирмо́с</red>: Утверди́ нас в Тебе́, Го́споди,/ Дре́вом умерщвле́н грех,/ и страх Твой всади́// в сердца́ нас, пою́щих Тя.</p>
<p>Прете́кл еси́ тща́тельно, я́ко пчела́,/ цветники́ слове́сныя, иера́рше,/ сла́дкий мед собира́я/ и в серде́чныя со́ты влага́я.</p>
<p>Житие́ чи́сто,/ сло́во же со́лию Боже́ственною, Евме́ние, устро́ив,/ показу́еши твою́, сла́вне, сокрове́нную и благода́ть, и све́тлость.</p>
<p>Возвы́сился еси́, доброде́тельми украша́емь,/ и на высоча́йшия престо́лы возше́л еси́, ми́ром Боже́ственнаго Ду́ха пома́зався,/ и Христо́во благово́ние познава́ешися.</p>
<p>
<red>Богоро́дичен</red>: Мари́е, злата́я кади́льнице,/ страсте́й мои́х отжени́ злово́ние/ и утверди́ коле́блема прило́ги льсти́ваго ратобо́рца.</p>
<p>
<red>Конда́к, глас 2.</red>
</p>
<p>
<red>Подобен</red>: Вы́шних ища́:</p>
<p>Све́том Боже́ственным просвети́вся, всеблаже́нне,/ просвеща́вши <red>ны</red>/ любо́вию пою́щия твое́ честно́е и сла́вное/ и свято́е, о́тче, преставле́ние,/ иера́рше Евме́ние,// моли́ непреста́нно о всех нас.</p>
<p>
<red>Седа́лен, глас 5.</red>
</p>
<p>
<red>Подо́бен</red>: Собезнача́льное:</p>
<p>Правосла́вными сия́я, о́тче, уче́ньми,/ мра́чныя е́реси вся ума́лил еси́/ и, чуде́с самоде́латель показа́вся, Евме́ние,/ преслову́щий по всему́ про́мыслом Боже́ственным был еси́:/ тем тя ве́рою почита́ем,/ я́ко иера́рха и А́нгелов равноче́стна.</p>
<p>
<red>Сла́ва, и ны́не, подо́бен то́йже</red>:</p>
<p>Крест претерпе́вый во́льным сове́том,/ и от тли челове́ки свободи́л еси́, Спа́се:/ воспева́ем, ве́рнии, и покланя́емся Тебе́,/ я́ко просвети́л еси́ ны си́лою Креста́,/ и вси Тя благослови́м, Человеколю́бче и Ще́дрый,/ Я́ко Жизнода́вца и Го́спода.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Господи,/ смотре́ния Твоего́ та́инство,/ разуме́х дела́ Твоя́// и просла́вих Твое́ Божество́.</p>
<p>Горькоро́дныя преложи́ дре́вом Моисе́й/ исто́чники в пустыни дре́вле,/ Кресто́м ко благоче́стию язы́ков/ проявля́я преложе́ние.</p>
<p>Глубине́ вне́дривый секу́щую/ издаде́ Иорда́н дре́ву,/ Кресто́м и креще́нием/ сече́ние ле́сти зна́менуя.</p>
<p>Свяще́нно ополча́ются/ четвероча́стнии лю́дие, предходя́ще/ о́бразом свиде́тельства ски́нии,/ крестообра́зными чи́нми прославля́емии.</p>
<p>Чу́дно простира́емь,/ солнечныя лучи́ испуща́ше Крест,/ и пове́даша небеса́/ сла́ву Бо́га на́шего.</p>
<p>
<red>Ин</red>
</p>
<p>
<red>Ирмо́с</red>: Услы́шах, Го́споди,/ слух Твоего́ смотре́ния/ и просла́вих Тя,// Еди́не Человеколю́бче.</p>
<p>Дом был еси́ Ду́ха,/ в Боже́ственных хра́мех упражня́яся, иера́рше,/ и честны́ми уче́ньми украша́яся.</p>
<p>Иера́рх богоприя́тен, о́тче му́дре,/ и председа́тель горти́нский быв,/ чудёс лучу́ изблиста́л еси́.</p>
<p>Зия́ние вели́кое зми́я/ твои́х моли́тв поже́гл еси́ луча́ми,/ на тя устреми́вшагося, свяще́ннейший.</p>
<p>
<red>Богоро́дичен</red>: Свяще́ннии провозвести́ша дре́вле гла́си/ Рождества́ Твоего́ глубину́,/ и́хже ны́не сбытие́ ви́дехом, Чи́стая.</p>
<p>
<red>Песнь 5</red>
</p>
<p>
<red>Ирмо́с</red>: О треблаже́нное Дре́во,/ на не́мже распя́ся Христо́с, Царь и Госпо́дь,/ и́мже паде́ дре́вом прельсти́вый,/ тобо́ю прельсти́вся,/ Бо́гу пригвозди́вшуся Пло́тию,// подаю́щему мир душа́м на́шим.</p>
<p>Тебе́, приснопе́тое Дре́во, на не́мже простре́ся Христо́с,/ Еде́м храня́щее обраща́ющееся ору́жие, Кре́сте, устыде́ся:/ стра́шный же Херуви́м уступи́ на тебе́ пригвожде́нному Христу́,/ подаю́щему мир душа́м на́шим.</p>
<p>Подзе́мных си́лы проти́вныя Креста́ страша́тся/ начерта́ема зна́мения на возду́се,/ по нему́же хо́дят Небе́сных и земноро́дных ро́ди,/ коле́на преклоня́юще Христу́,/ подаю́щему мир душа́м на́шим.</p>
<p>Заря́ми нетле́нными я́влься Боже́ственный Крест/ омраче́нным язы́ком, заблужде́нным в пре́лести,/ Боже́ственный свет облиста́в,/ усвоя́ет на нем пригвожде́нному Христу́,/ подаю́щему мир душа́м на́шим.</p>
<p>
<red>Ин</red>
</p>
<p>
<red>Ирмо́с</red>: Све́та Пода́телю и веко́в Тво́рче, Го́споди,/ во све́те Твои́х повеле́ний наста́ви нас:// ра́зве бо Тебе́ ино́го Бо́га не зна́ем.</p>
<p>Ра́зум име́л еси́, я́ко умири́в от страсте́й, преподо́бне, ум и ду́шу:/ тем разруша́еши сва́ры ве́рно ца́рствующих/ и до́бре покаря́ющихся тебе́.</p>
<p>Слу́хи подложи́в тебе́ царе́й, ве́рный/ разруши́ до́лгую вражду́, па́губу родя́щую,/ и бра́тское единоу́мие лю́бит, богому́дре Евме́ние.</p>
<p>Я́коже свети́льник, прише́д, Рим просвеща́вши, соверша́я чудеса́/ и во глубине́ страсте́й ныря́ющия/ ко приста́нищу ти́ху врачевства́, блаже́нне, я́ве призыва́я.</p>
<p>
<red>Богоро́дичен</red>: Ю́на я́ко Младе́нца нам, Преве́чнаго же Сы́на родила́ еси́,/ воли́тельными двема́ де́йствы су́ща сугу́баго,/ я́ко Челове́ка ку́пно же и Бо́га, Всенепоро́чная.</p>
<p>
<red>Песнь 6</red>
</p>
<p>
<red>Ирмо́с</red>: Во́днаго зве́ря во утро́бе/ дла́ни Ио́на крестови́дно распросте́р,/ спаси́тельную Страсть прообража́ше я́ве./ Тем, тридне́вен изше́д,/ преми́рное Воскресе́ние прописа́ше/ Пло́тию пригвожде́ннаго Христа́ Бо́га// и тридне́вным Воскресе́нием мир просве́щшаго.</p>
<p>Ста́ростию преклони́вся и неду́гом отягче́н, испра́вися Иа́ков, ру́це премени́в,/ де́йствие явля́я жизноно́снаго Креста́:/ и́бо ве́тхость зако́ннаго сено́внаго писа́ния новописа́ на сем Пло́тию пригвозди́выйся Бог/ и душегуби́тельный неду́г ле́сти отгна́.</p>
<p>На ю́ныя возложи́в дла́ни боже́ственный Изра́иль, крестови́дно главы́ явля́ше,/ я́ко старе́йшая сла́ва, законослужи́тели лю́дие./ Те́мже, подмне́вся та́ко испрельсти́тися, не измени́ жизноно́снаго о́браза:/ превзы́дут бо лю́дие Христо́вы Бо́жии новоутвержде́ннии,/ вопия́ху, Кресто́м огражда́еми.</p>
<p>
<red>Ин</red>
</p>
<p>
<red>Ирмо́с</red>: В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:// от тли, Бо́же, мя возведи́.</p>
<p>Де́тельное сокро́вище неиждива́емое име́я в се́рдцы твое́м, Христа́, Евме́ние,/ я́коже бре́ние вмени́л еси́ зла́то,/ е́же царь подаде́ тебе́.</p>
<p>На высо́цем седа́лищи сел еси́, о́тче,/ ми́ра глаго́л привеща́в Це́ркви свы́ше,/ я́же ны́не призыва́нием твои́м хва́лится.</p>
<p>Не омочи́вся грехми́, преплы́л еси́ жития бу́рю многоболе́зненную/ и в приста́нища дости́гл еси́,/ иде́же собо́р преподо́бных весели́тся.</p>
<p>
<red>Богоро́дичен</red>: На Тя сшед, Небе́сный Дождь/ олядене́вшую<a type="note" xlink:href="#note13">13</a> зе́млю, Присноде́во, богозна́ния вода́ми напои́в,/ многопло́дну показа́.</p>
<p>
<red>Конда́к, глас 4. Самоподо́бен:</red>
</p>
<p>Вознесы́йся на Крест во́лею,/ тезоимени́тому Твоему́ но́вому жи́тельству/ щедро́ты Твои́ да́руй, Христе́ Бо́же,/ возвесели́ нас си́лою Твое́ю,/ побе́ды дай нам на сопоста́ты,/ посо́бие иму́щим Твое́ ору́жие ми́ра,// непобеди́мую побе́ду.</p>
<p>
<red>И́кос:</red>
</p>
<p>И́же до тре́тияго Небесе́ восхище́н бысть в рай/ и глаго́лы слы́шав неизрече́нныя и Боже́ственныя,/ и́хже не летъ язы́ки (челове́ческими) глаго́лати,/ что Гала́том пи́шет, я́ко рачи́телие Писа́ний прочто́сте и позна́ете:/ мне, глаго́лет, хвали́тися да не бу́дет, то́кмо во еди́ном Кресте́ Госпо́дни,/ на не́мже, страда́в, уби́ стра́сти./ Того́ у́бо и мы изве́стно держи́м, Крест Госпо́день, хвалу́ вси:/ есть бо нам спаси́телыюе сие́ Дре́во/ ору́жие ми́ра, непобеди́мая побе́да.</p>
<p>
<red>Песнь 7</red>
</p>
<p>
<red>Ирмо́с</red>: Безу́мное веле́ние/ мучи́теля злочести́ваго лю́ди поколеба́,/ дьшущее преще́ние и злохуле́ние богоме́рзкое;/ оба́че три о́троки не устраши́ я́рость зве́рская,/ ни огнь снеда́яй,/ но, противоды́шущу росоно́сному Ду́ху,/ со огне́м су́ще, поя́ху:// препе́тыи́ отце́в и нас Бо́же, благослове́н еси́.</p>
<p>От дре́ва вкуси́в, пе́рвый в челове́цех в тле́ние всели́ся:/ отверже́нием бо жи́зни безче́стнейшим осуди́вся,/ всему́ ро́ду телотле́нен не́кий я́ко вред неду́га преподаде́;/ но, обре́тше, земноро́днии, воззва́ние кре́стным Дре́вом, зове́м:/ препе́тый отце́в и нас Бо́же, благослове́н еси́.</p>
<p>Разруши́ повеле́ние Бо́жие преслуша́ние,/ и дре́во принесе́ смерть челове́ком,/ е́же неблаговре́менно прича́стно бы́вшее;/ во утвержде́ние же зело́ честно́го/ отту́ду жи́зни дре́во возбраня́емо бе,/ е́же разбо́йнику злоуме́ршу отве́рзе, благоразу́мно зову́щу:/ препе́тый отце́в и нас Бо́же, благослове́н еси́.</p>
<p>Жезла́ объе́млет край Ио́сифова,/ бу́дущая зря, Изра́иль,/ Ца́рствия держа́вное,/ я́ко возыму́ществит пресла́вный Крест, проявля́я:/ сей бо царе́й победоно́сная похвала́ и свет ве́рою зову́щим:/ препе́тый отце́в и нас Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с</red>: О́бразу злато́му на по́ле Деи́ре служи́му,/ трие́ Твои́ о́троцы небрего́ша безбо́жнаго веле́ния;/ посреде́ же огня́ вве́ржени,/ ороша́еми, поя́ху:// благослове́н еси́, Бо́же оте́ц на́ших.</p>
<p>Ме́ртвых помысло́в усе́рдием души́ похваля́яся,/ во глубоча́йшей ста́рости, преподо́бне,/ стра́нствования твори́л еси́ на благодея́ние ве́рою прие́млющих, Евме́ние,/ тя, се́ятеля свяще́нных и честны́х уче́ний.</p>
<p>Рим твои́х наслади́вся до́брых,/ дар люби́мый не хотя́ща, о́тче Евме́ние, Фиваи́де отсыла́ет;/ иде́же быв, востяга́еши сухоты́ посупле́ние/ надожде́нием честны́х моли́тв твои́х, преподо́бне.</p>
<p>Сосцы́ воспита́вся воздержа́ния, чистоты́ млеко́ ссал еси́/ и во́зраста ме́ру дости́гл еси́, вшед на высоту́, о́тче, доброде́телей,/ и со́лнца возсия́в светле́е богозна́меньми/ но́щию объя́тым страсте́й.</p>
<p>
<red>Богоро́дичен</red>: Невеще́ственнаго Све́та селе́ние Твое́ чре́во бысть,/ светлостьми́ боже́ственнаго зна́ния безбо́жие ума́лившаго,/ Пречи́стая Богоневе́сто Отрокови́це, Е́йже, пою́ще, взыва́ем:/ благослове́н Плод Твоего́ чре́ва.</p>
<p>
<red>Песнь 8</red>
</p>
<p>
<red>Ирмо́с</red>: Благослови́те, о́троцы,/ Тро́ицы равночи́сленнии,/ Соде́теля Отца́ Бо́га,/ по́йте снизше́дшее Сло́во,/ и огнь в ро́су претво́ршее,/ и превозноси́те всем жизнь подава́ющаго // Ду́ха Всесвята́го во ве́ки.</p>
<p>Воздвиза́ему Дре́ву,/ окропле́ну Кро́вию вопло́щшагося Сло́ва Бо́га,/ по́йте, Небе́сныя Си́лы;/ земны́х воззва́ние пра́зднующе, лю́дие,/ поклони́теся Христо́ву Кресту́,/ и́мже ми́ру воста́ние во ве́ки.</p>
<p>Земноро́днии, дла́ньми, строи́телие благода́ти,/ Крест, на не́мже стояше Христо́с Бог, возноси́те священноле́пно/ и копие́, Бо́жия Сло́ва Те́ло пробо́дшее,/ да ви́дят язы́цы вси спасе́ние Бо́жие,/ сла́вяще Его́ во ве́ки.</p>
<p>Боже́ственным судо́м предызбра́ннии, весели́теся,/ христиа́нстии ве́рнии ца́рие,/ хвали́теся победоно́сным ору́жием,/ прие́мше от Бо́га Крест честны́й:/ в сем бо коле́на бра́ней, де́рзости и́щуще,/ разсыпа́ются во ве́ки.</p>
<p>
<red>Ин</red>
</p>
<p>
<red>Ирмо́с</red>: В пещь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га/ по́йте, дела́, я́ко Го́спода,// и превозноси́те во вся ве́ки.</p>
<p>Победи́в врага́ и тече́ние до́брое соверши́в,/ в глубоча́йшей ста́рости ко отцо́м твои́м преше́л еси́,/ я́ко пшени́ца зре́лая,/ на стра́нней земли́ прие́м жития́ коне́ц.</p>
<p>Ника́коже по́мняще твои́х, о́тче, до́брых,/ де́ти Фиваи́дстии, оте́честву и па́стве,/ свяще́нную твою́ ра́ку, ле́потно держа́щий, предпосыла́ют,/ ея́же возвраще́нием чуде́с то́чат благода́ть.</p>
<p>Ра́ка Кири́ллово честно́е и многострада́льное пре́жде содержа́ше те́ло/ и твое́ ны́не скрыва́ет преи́скренно, му́дре,/ совокупи́в житие́м единому́дренныя,/ и́хже го́рнее оте́чество име́ет во ве́ки.</p>
<p>
<red>Богоро́дичен</red>: Свяще́ннейший проро́ков честны́й лик/ Тя пропису́ет киво́т и несеко́мую го́ру,/ жезл и дверь, е́юже, я́ко весть, про́йде Вы́шний,/ па́ки заключе́ну оста́вив Тя, Де́во.</p>
<p>
<red>Песнь 9</red>
</p>
<p>
<red>Ирмо́с</red>: Сне́дию дре́ва ро́ду прибы́вшая смерть/ Кресто́м упраздни́ся днесь,/ и́бо прама́терняя всеро́дная кля́тва разруши́ся/ Прозябе́нием Чи́стыя Богома́тере,// Юже вся Си́лы Небе́сныя велича́ют.</p>
<p>Го́рести уби́йственныя, я́же от дре́ва, не оста́вив, Го́споди,/ Кресто́м бо сию́ соверше́нно истреби́л еси́./ Сего́ ра́ди и дре́вом услади́ иногда́ го́ресть вод Ме́рры:/ прообразу́ющее Креста́ де́йство,/ е́же вся Си́лы Небе́сныя велича́ют.</p>
<p>Непреста́нно гружа́емыя мра́ком пра́отца, Го́споди,/ Кресто́м возвы́сил еси́ днесь,/ я́ко бо ле́стию весьма́ неудержа́нно естество́ пре́жде сведено́ бысть,/ всеро́дне ны па́ки испра́ви свет Креста́ Твоего́,/ его́же, ве́рнии, велича́ем.</p>
<p>Да о́браз пока́жеши ми́ру покланя́емый, Го́споди, Креста́,/ во всех я́ко пресла́вный, на небесе́х изобрази́л еси́,/ све́том безме́рным озаре́н,/ царю́ всеору́жие непобеди́мое./ Тем Тя вся Си́лы Небе́сныя велича́ют.</p>
<p>
<red>Ин</red>
</p>
<p>
<red>Ирмо́с</red>: От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святыя Де́вы неизрече́нно воплоти́вшагося нас ра́ди, // ве́рнии, единому́дренно пе́сньми велича́ем.</p>
<p>Яко Христо́в иера́рх,/ от си́лы, о́тче, в си́лу преше́л еси́ чу́дно,/ иде́же ли́цы свяще́ннейшии слу́жат во стра́се Тро́ице Честне́й,/ со все́ми Небе́сными, всеблаже́нне Евме́ние, Си́лами.</p>
<p>Уста́ви ны́нешнюю бу́рю оте́чества, Божество́ твои́ми умилостивля́я моли́твами:/ ва́рварское, блаже́нне, нахожде́ние низложи́, нас му́чащее,/ искуше́ние, сре́ющее<a type="note" xlink:href="#note14">14</a> злых во глубину́ поги́бели,/ приснопа́мятне Евме́ние.</p>
<p>Твоя́ всесвяще́нная па́мять созыва́ет па́стыри преподо́бныя и лю́ди благочести́выя,/ освяще́ние всем нося́щи:/ ю́же соверша́ющия, бога́тно озари́ ны сия́ньми, су́щими в тебе́ благода́тьми,/ всехва́льне Евме́ние.</p>
<p>
<red>Богоро́дичен</red>: Но́сиши Нося́щаго вся Боже́ственною си́лою/ и пита́вши, Всечи́стая, от сосе́ц все дыха́ние Пита́ющаго,/ па́че ума́ Твое́ чу́до удивля́ет А́нгелы и челове́ки,/ при́сно Тя пою́щия и любо́вию блажа́щия.</p>
<p>
<red>Свети́лен:</red>
</p>
<p>Светоза́рными сия́нии Крест Госпо́день/ на воздви́жение его́ всех жела́нием Боже́ственным, предлежа́, созыва́ет:/ прииди́те, сего́ вси ра́достию, и любо́вию, и стра́хом целу́им ве́рно/ и просла́вим Еди́наго Творца́ и Влады́ку.</p>
<p>
<red>Сла́ва, и ны́не, то́йже.</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен</red>: До́ме Евфра́фов:</p>
<p>Пе́сньми та́инственными/ воспои́м согла́сно/ Крест Госпо́день,/ на не́мже Спас распя́тся,// всех Воскресе́ние.</p>
<p>
<red>Стих</red>: Возноси́те Го́спода Бо́га на́шего// и покланя́йтеся подно́жию но́гу Его́, я́ко свя́то есть.</p>
<p>Прииди́те, мона́шествующих/ мно́жества, соше́дшеся,/ воспои́м боже́ственне/ живоно́сное Дре́во,// на не́мже Христо́с распростре́ся.</p>
<p>
<red>Стих</red>: Бог же, Царь наш пре́жде ве́ка,// соде́ла спасе́ние посреде́ земли́.</p>
<p>Просла́вим, ве́рнии,/ Крест Госпо́день,/ на не́мже излия́ся/ Кровь Влады́чня,// во всех избавле́ние.</p>
<p>
<red>Сла́ва, и ны́не, глас 4:</red>
</p>
<p>Светосия́нен звезда́ми о́браз/ предпоказа́, Кре́сте, побе́ду одоле́ния/ благочести́вому царю́ вели́кому,/ его́же ма́ти Еле́на изобре́тши,/ ми́ру явле́нна сотвори́,/ и, тя днесь воздви́жуще, ве́рных ли́цы, зове́м:/ просвети́ ны све́тлостию твое́ю,/ Кре́сте живоно́сный,/ освяти́ ны кре́постию твое́ю,/ всечестны́й Кре́сте,/ и утверди́ ны воздви́жением твои́м,// воздвиза́емый ко ополче́нию враго́в.</p>
<p>
<red>На литурги́и</red>
</p>
<p>
<red>Блаже́нны пра́здника, пе́сни 5-я и 6-я, на 6.</red>
</p>
</section>
