<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподобныя и благове́рныя ма́тере на́шея, княжны́ Евфроси́нии Су́ждальския, дще́ре му́ченика и испове́дника Христо́ва вели́каго кня́зя Михаи́ла Черни́говскаго </p>
</title><p>
<red>На вели́цей вече́рни</red>
</p>
<p>На Го́споди, воззва́х<red>: стихи́ры пра́здника 3 и святы́я 5, глас 2:</red>
</p>
<p>Прииди́те, ве́рнии,/ пе́сньми почти́м пречу́дную Евфроси́нию,/ при́сную о нас к Бо́гу моли́твенницу,/ усе́рдно взыва́юще:/ ра́дуйся, страны́ Росси́йския ве́рное охране́ние,/ гра́да на́шего ве́рный покро́ве/ и всем Христиа́ном ско́рое вспоможе́ние и заступле́ние.</p>
<p>Пресла́вная Евфроси́ние,/ Престо́лу предстоя́щи Вседержи́теля,/ при́зри на нас, с любо́вию па́мять твою́ соверша́ющих,/ и ми́лостивно приими́ хвале́бная на́ша тебе́ песнопе́ния,/ ми́лостивным о́ком всегда́ взира́ти на нас сотвори́/ Влады́ку на́шего и Го́спода.</p>
<p>Весь град и вся страна́,/ ны́не сте́кшеся в храм твой,/ те́плая к тебе́ обраща́ют сердца́,/ ча́юще твои́ми моли́твами получи́ти грехо́в оставле́ние,/ в доброде́телех преспе́яние,/ вре́менное благоде́нствие и ве́чное спасе́ние./ Ты же, я́ко ми́лостивая ма́ти,/ собо́р сей пра́зднственный ра́достно прие́млющи,/ ра́дости испо́лни сердца́ на́ша,/ я́ко ра́дости тезоимени́тая.</p>
<p>
<red>И́ны стихи́ры, глас то́йже.</red>
</p>
<p>
<red>Подо́бен</red>: Терпя́ще муче́ния:</p>
<p>Терпя́щи ны́нешняя му́жественне, веселя́щися бу́дущим,/ ко всем глаго́лаше, преподо́бная Евфроси́ние:/ еда́ у́бо ту́не подвиза́емся, но ве́чнаго живота́ ча́юще получи́ти,/ лю́ты ско́рби, но сла́док рай,/ боле́зненни труди́, но присносу́щно восприя́тие ве́чнаго живота́;/ не облени́мся у́бо, о по́стницы, ма́ло претерпи́м,/ да венцы́ нетле́нными увязе́мся от Христа́ Бо́га/ и Спа́са душа́м на́шим.</p>
<p>Зря́щи я́ко наслажде́ние ско́рби,/ ше́ствующи те́сным путе́м,/ к учени́цам си́це глаго́лаше, преблаже́нная Евфроси́ние:/ не устраши́мся по́двига по́стнаго,/ да стра́шнаго гее́нскаго огня́ избе́гнем,/ согбе́ны бу́дут ру́це, да возде́ютжеся к Не́бу,/ но́зе же утверже́не на моли́тве предстоя́ти,/ не пощади́м естества́ тле́ннаго, изво́лим по́двиг,/ да венцы́ побе́дными увязе́мся от Христа́/ и Спа́са душа́м на́шим.</p>
<p>Отве́ргши тле́нныя ри́зы,/ хожда́ше в зи́му без те́плы оде́жды, я́коже в ле́то,/ глаго́лаше, терпели́вая Евфроси́ние:/ за рай, и́же погуби́хом,/ ри́зы мя́гкия ны́не отлага́ем,/ грехо́м иногда́ преступле́ния оде́яхомся,/ совлеце́мся ны́не ра́ди нетле́нных риз,/ небреже́м, о по́стницы, о зиме́ преходя́щей, плоть изнури́м,/ да венцы́ побе́дными увязе́мся от Христа́ Бо́га// и Спа́са душа́м на́шим.</p>
<p>Всечестна́я ра́ка моще́й твои́х,/ преподо́бная ма́ти Евфроси́ние,/ яви́ся я́ко второ́е со́лнце, е́же во гра́де Су́здале,/ сия́ющи чудесы́ оби́льно,/ но всех нас помина́й, почита́ющих па́мять твою́,/ и моли́ся Христу́ Бо́гу/ пода́ти одоле́ние правосла́вным лю́дем на́шим на пога́ныя// и спаси́ ду́ши на́ша.</p>
<p>
<red>Сла́ва, глас 8:</red>
</p>
<p>Преподо́бная и всехва́льная ма́ти,/ я́ко со́лнце возсия́ла еси́ в стране́ на́шей,/ оби́льно источа́ющи исцеле́ния/ и всех привлека́ющи к че́ствованию и́мене твоего́./ Те́мже и ны́не, собра́вшеся в храм сей,/ ублажа́ем тя, преподо́бная, и мо́лимся:// моли́ спасти́ся душа́м на́шим.</p>
<p>
<red>И ны́не, пра́здника, глас то́йже</red>: Его́же дре́вле Моисе́й: <red>(зри страни́цу 417).</red>
</p>
<p>
<red>Та́же вход. Проки́мен дне. Чте́ния три преподо́бническая (зри страни́цы 272-273).</red>
</p>
<p>
<red>На лити́и стихи́ры пра́здника стихо́вныя. Сла́ва: святы́я. И ны́не: пра́здника.</red>
</p>
<p>
<red>На стихо́вне стихи́ры, глас 5:</red>
</p>
<p>От плотско́го обру́чника свобо́ду прии́мши,/ Христу́ Го́споду уневе́стилася еси́, преподо́бная,/ вме́сто бога́тства избра́вши нищету́,/ вме́сто сласте́й вся́кое воздержа́ние,/ вме́сто поко́я труд, моли́тву и бде́ние./ Те́мже и в черто́г Того́ с му́дрыми де́вами/ прия́та бы́ти сподо́билася еси́,/ иде́же веселя́щися не преста́й моли́тися// и о чту́щих па́мять твою́ ве́рно.</p>
<p>
<red>Стих</red>: Восхва́лятся преподо́бнии во сла́ве// и возра́дуются на ло́жах свои́х.</p>
<p>Прииди́те, вси люби́телие де́вства/ и чистоты́ рачи́телие,/ согла́сно воспои́м Евфроси́нию пресла́вную:/ изде́тска бо возлюби́вши чистоту́,/ чи́стое де́вства сокро́вище до конца́ сохрани́ла есть,/ теле́сную красоту́ по́стническими труды́ увяди́вши,/ ду́шу же украси́вши благообра́зием доброде́телей./ Те́мже а́нгельски на земли́ пожи́вши,/ со А́нгелы ны́не лику́ет в пресла́вных оби́телех Небе́сных.</p>
<p>
<red>Стих</red>: Ди́вен Бог во святы́х Свои́х,/ Бог Изра́илев.</p>
<p>Ди́вными по́двиги,/ внима́нием себе́ и трезве́нием,/ непреста́нною моли́твою и хожде́нием пред Бо́гом/ се́рдце свое́ очи́стивши,/ храм Свята́го Ду́ха была́ еси́, богоблаже́нная,/ те́мже Того́ ди́вных даро́в сподо́билася еси́,/ моли́твою же твое́ю от ага́рянскаго неи́стовства/ чу́дно оби́тель твою́ изба́вила есй.</p>
<p>
<red>Сла́ва, глас 8:</red>
</p>
<p>Тяготу́ ве́чныя сла́вы прия́ла еси́/ за ле́гкия печа́ли по́стничества,/ же́ртву себе́ непоро́чну те́ми предста́вивши Го́сподеви./ Те́мже иму́щи дерзнове́ние ко Всеще́дрому Бо́гу,/ испроси́ ве́ры правосла́вныя утвержде́ние/ и душа́м на́шим ве́лию ми́лость.</p>
<p>
<red>И ны́не, пра́здника, глас то́йже</red>: Глас проро́ка Твоего́ Моисе́я: (<red>зри страни́цу 425).</red>
</p>
<p>
<red>И́ны стихи́ры, на стихо́вне, глас 8.</red>
</p>
<p>В боле́знех по́стнических терпя́щи,/ прия́ла еси́ благода́ть/ душе́вныя боле́зни очища́ти ми́лостивно, чи́стая,/ ду́хом прогони́ти ду́хи/ и всем предста́тельствовати,/ те́мже твои́ми моли́твами проси́ всем исцеле́ния,/ преподо́бная Евфроси́ние,/ и ве́лию ми́лость.</p>
<p>
<red>Стих</red>: Восхва́лятся преподо́бнии во сла́ве/ и возра́дуются на ло́жах свои́х.</p>
<p>Ты, всеблаже́нная Евфроси́ние,/ источа́вши слепы́м прозре́ние/ и всем боля́щим исцеле́ние,/ приходя́щим ве́рою,/ прося́щим посеще́ния твоего́,/ преподо́бная и досточу́дная,/ те́мже твои́ми моли́твами/ испроси́ нам ве́лию ми́лость.</p>
<p>
<red>Стих</red>: Ди́вен Бог во святы́х Свои́х,/ Бог Изра́илев.</p>
<p>Богоблаже́нная Евфроси́ние,/ ми́лование стяжа́ла еси́,/ ве́ру же Правосла́вную и любо́вь, я́же к Бо́гу, всечу́дная,/ о́браз же бысть всем доброде́телем духо́вным,/ те́мже Бо́жия благода́ть духо́вная в тебе́ препочи́ла есть, всеблаже́нная,// сохраня́й ве́рою тя блажа́щих.</p>
<p>
<red>Сла́ва, и ны́не, глас 6:</red>
</p>
<p>Одесну́ю Спа́са,/ я́коже пое́т Дави́д,/ предста́ цари́ца, твоя́ душа́,/ боле́зньми по́двиг испещре́на, я́ко ря́сны златы́ми/ и же́ртву себе́ предста́вила еси́ Го́сподеви своему́,/ Евфроси́ние преподо́бная,/ сле́зными же пото́ки вся боле́зни бесо́вския потопи́ла еси́,/ иму́щи о всем себе́ Помо́щницу Цари́цу и Богоро́дицу./ Тем и Христо́с да́ром чуде́с обогати́ тя,/ но, иму́щи дерзнове́ние, всечу́дная, ко Ще́дрому Бо́гу,/ испроси́ богохрани́мей стране́ на́шей на неве́рныя одоле́ние/ и утвержде́ние Правосла́вныя ве́ры,// и душа́м на́шим ве́лию ми́лость.</p>
<p>
<red>Тропа́рь, глас 8:</red>
</p>
<p>В тебе́, ма́ти, изве́стно спасе́ся е́же по о́бразу,/ прии́мши бо крест, после́довала еси́ Христу́/ и, де́ющи, учи́ла еси́ презира́ти у́бо плоть, прехо́дит бо,/ прилежа́ти же о души́, ве́щи безсме́ртней./ Те́мже и со А́нгелы сра́дуется, преподо́бная Евфроси́ние, дух твой.</p>
<p>
<red>Ин тропа́рь, глас 4:</red>
</p>
<p>Свята́я твоя́ па́мять/ Су́ждальскую страну́ весели́т,/ ве́рныя же вся созыва́ет во всечестны́й храм твой,/ иде́же ны́не соверша́ется всесла́вная па́мять твоя́,/ Евфроси́ние преподо́бная,/ моли́ Христа́ Бо́га,// спасти́ся душа́м на́шим.</p>
<p>
<red>Сла́ва, и ны́не, пра́здника.</red>
</p>
<p>
<red>На у́трени</red>
</p>
<p>
<red>На Бог Госпо́дь: тропа́рь два́жды. Сла́ва, и ны́не, пра́здника.</red>
</p>
<p>
<red>По 1-м стихосло́вии седа́лен, глас 1.</red>
</p>
<p>
<red>Подо́бен</red>: Гроб Твой:</p>
<p>Бде́нии всено́щными, моли́твами непреста́нными и до́лгими поще́нии/ плоть свою́ распе́нши со страстьми́ и похотьми́,/ и́стинно Христо́ва раба́ яви́лася еси́ и нам путь показа́ла еси́,/ и́мже ше́ствующе во след Христа́,/ Ца́рствия Небе́снаго сподобля́емся.</p>
<p>
<red>Ин седа́лен, глас то́йже:</red>
</p>
<p>Бде́нием всено́щным и моли́твами кре́пкими, преблаже́нная Евфроси́ние,/ и безме́рным посто́м плоть смири́ла еси́,/ те́мже прия́ла еси́ исцеле́ний благода́ть,/ уврачу́ющи стра́сти притека́ющим ти си́лою духо́вною.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Богоро́дице Де́во, ду́ши на́ша, одолева́емыя страстьми́,/ на брань и труды́ по́стничества укрепи,/ да те́ми де́вства на́шего обе́ты нело́жны сотвори́м.</p>
<p>
<red>Ин Богоро́дичен:</red>
</p>
<p>Го́ру Тя, Богоро́дице, Дании́л проро́к прорече́,/ Гедео́н же я́ко руно́, Иезеки́иль же Тя, Де́во, дверь прови́дев,/ ви́де Тя Иса́ия, Бо́жию Роди́тельницу,/ мы же Ти арха́нгельский глас вопие́м:/ ра́дуйся, Обра́дованная, Госпо́дь с Тобо́ю, име́яй ве́лию ми́лость.</p>
<p>
<red>По 2-м стихосло́вии седа́лен, глас 2.</red>
</p>
<p>
<red>Подо́бен</red>: Ско́ро предвари́:</p>
<p>Мир презре́вши и себе́ отве́ргшися,/ Христу́ му́жественно после́довала еси́, преподо́бная Евфроси́ние,/ ны́не же по труде́х в Небе́сных оби́телех упокоева́ешися сла́достно,/ иде́же и нам всели́тиея моли́твами твои́ми сотвори́.</p>
<p>
<red>Ин седа́лен, глас то́йже:</red>
</p>
<p>Испо́лнися вся страна́ Су́ждальская благоуха́ния в преставле́нии твое́м, преблаже́нная Евфроси́ние,/ но и са́мая чудеса́ свиде́тельствуют, егда́ пра́зднуется всесвята́я па́мять твоя́:/ хромы́м и разсла́бленным исправле́ние, слепы́м прозре́ние./ Те́мже и нам проси́ грехо́в оставле́ние.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Милосе́рдия су́щи исто́чник, ми́лости сподо́би нас, Богоро́дице,/ при́зри на лю́ди согреши́вшия, яви́, я́ко при́сно, си́лу Твою́:/ на Тя бо упова́юще, ра́дуйся, вопие́м Ти,/ я́ко иногда́ Гаврии́л, безпло́тных архистрати́г.</p>
<p>
<red>По полиеле́и седа́лен, глас 4:</red>
</p>
<p>Неве́сто Христо́ва, Евфроси́ние всеблаже́нная,/ по́стническими по́двиги свои́ми все плотско́е мудрова́ние умертви́вши,/ вся́кими доброде́тельми украси́ла еси́ житие́ твое́/ и к Бо́гу дерзнове́ние стяжа́ла еси́,/ Ему́же приле́жно моли́ся поми́ловатися душа́м на́шим.</p>
<p>
<red>Ин седа́лен, глас то́йже:</red>
</p>
<p>Неве́сто Христо́ва, Евфроси́ние блаже́нная,/ яви́ся по́стническими по́двиги свои́ми светови́дно сия́ющи,/ те́мже с ли́ки, преподо́бная, му́дрых дев сочета́ся,/ с ни́миже ра́дующися, живе́ши в неве́стницех Христо́вех.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Тя наде́жду, прибе́жище и Предста́тельницу обре́тше, ве́рнии,/ к Тебе́ притека́ем и приле́жно вопие́м:/ поми́луй, Богоро́дице, на Тя упова́ющия/ и прегреше́ний оставле́ние нам испроси́ моли́твами Твои́ми.</p>
<p>
<red>Ин Богоро́дичен</red>:</p>
<p>Стена́ непобеди́мая нам Христиа́ном еси́, Богоро́дице Де́во,/ к Тебе́ бо прибега́юще, невреди́ми пребыва́ем/ и, па́ки согреша́юще, и́мамы Тя Моли́твенницу,/ тем, благодаря́ще, вопие́м Ти:/ ра́дуйся, Обра́дованная, Госпо́дь с Тобо́ю.</p>
<p>
<red>Степе́нна, 1-й антифо́н 4-го гла́са. Проки́мен</red>, глас 4: Восхва́лятся преподо́бнии во сла́ве// и возра́дуются на ло́жах свои́х. <red>Стих</red>: Воспо́йте Го́сподеви песнь но́ву, я́ко ди́вна сотворй Госпо́дь. Вся́кое дыха́ние: <red>Ева́нгелие от Матфе́я, зача́ло 104. </red>
</p>
<p>
<red>По 50-м псалме́ стихи́ра, глас 8:</red>
</p>
<p>Сама́ ше́ствующи те́сным путе́м,/ к спо́стницам свои́м глаго́лала еси́:/ не устраши́мся по́двигов и́ночества./ Томи́тельно поще́ние, но сла́достен рай,/ притру́дно моли́твенное стоя́ние, но блаже́нно пребыва́ние на Не́бе,/ го́рько своея́ во́ли отрече́ние, но уте́шительно сожи́тельство святы́м./ Не облени́мся у́бо, се́стры, претерпи́м ма́ло,/ да венцы́ нетле́нными увязе́мся// от Христа́ Бо́га и Спа́са душ на́ших.</p>
<p>
<red>Кано́н пра́здника, глас 8, со ирмосо́м на 6 и святы́я на 8.</red>
</p>
<p>
<red>Кано́н святы́я, глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Во́ду проше́д:</p>
<p>
<red>Припе́в</red>: Преподо́бная благове́рная княжно́ Евфроси́ние, моли́ Бо́га о нас.</p>
<p>Све́том моли́тв твои́х озари́ нас,/ с любо́вию приступа́ющих святу́ю па́мять твою́ воспе́ти,/ преподо́бная ма́ти.</p>
<p>И спро́шена моли́твами и от чре́ва ма́терия избра́на бы́вши,/ всю себе́ в же́ртву Христу́ Бо́гу принесла́ еси́/ и сосу́д избра́н боже́ственных даро́в яви́лася еси́, блаже́нная.</p>
<p>Сохрани́ти хотя́щи де́вство Христу́ Жениху́ и послуша́ние соблюсти́ роди́телем,/ моли́твенно воззва́ла еси́ к Богоро́дице/ и Той хода́тайством жела́нное устрое́ние жи́зни улучи́ла еси́, пресла́вная.</p>
<p>
<red>Богоро́дичен</red>: Всего́ мя спаса́ет Сло́во Пребоже́ственное,/ из чре́ва Твоего́ воплоти́тися благоволи́вшее,/ Чи́стая Ма́ти Де́во.</p>
<p>
<red>Ин кано́н святы́я, творе́ние Григо́рия смире́ннаго. Его́же краегране́сие си́це</red>: Ра́дуйся, преподо́бная главо́, и́нокиням удобре́ние. <red>Глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Во́ду проше́д:</p>
<p>Теплото́ю Уте́шителя согрева́ему се́рдцу твоему́,/ прекра́сная Евфроси́ние,/ лед бесо́вский и страсте́й зи́му разори́ла еси́.</p>
<p>У́глием боже́ственнаго стра́ха опали́вши страсте́м вещь,/ была́ еси́ разсужде́ния свети́льник/ и безстра́стия опале́ние, блаже́нная.</p>
<p>Нося́щи на ра́ме крест свой,/ после́довала еси́ Зову́щему любо́вию/ и свети́льница и́нокиням была́ еси́.</p>
<p>
<red>Богоро́дичен</red>: Всего́ мя спаса́ет Сло́во Пребоже́ственное,/ благода́тию восхоте́в из чре́ва Твоего́ воплоти́тися,/ Чи́стая Ма́ти Де́во.</p>
<p>
<red>Песнь 3</red>
</p>
<p>
<red>Ирмо́с:</red> Небе́снаго кру́га:</p>
<p>Свобо́ду получи́вши от бра́ка Бо́жиим смотре́нием,/ кра́сному добро́тою Христу́ обручи́лася еси́ произволе́нием/ и, Тому́ усе́рдно порабо́тавши,/ ны́не в Небе́сных оби́телех Того́ утеша́ешися оби́льно.</p>
<p>Небе́сная возлюби́вши, вся кра́сная ми́ра сего́ оста́вила еси́, преподо́бная,/ и, во оби́тель все́льшися, неле́ностными труды́ по́стничества Бо́гу угоди́ла еси́,/ Его́же моли́ спасти́ся душа́м на́шим.</p>
<p>Всено́щными стоя́нии твои́ми/ безпло́тным Ангелом подо́билася еси́,/ тех споспе́шники иму́щи в твои́х непреста́нных к Бо́гу моли́твах.</p>
<p>
<red>Богоро́дичен</red>: При́зри на не́мощь рабо́в Твои́х, Всепе́тая Богоро́дице,/ и изба́ви нас от скры́тых сете́й врага́/ и губи́теля душ на́ших.</p>
<p>
<red>Ин</red>
</p>
<p>
<red>Ирмо́с</red>: Ты еси́ утвержде́ние:</p>
<p>Стоя́нию всено́щному твоему́ удиви́шася Ангели,/ и́бо тех имя́ше поспе́шники, я́же к Бо́гу, в моли́твах.</p>
<p>Дрема́ние оттрясла́ еси́ страсте́й от о́чию ума́ своего́,/ те́мже прозира́ше чи́сто Неви́димаго.</p>
<p>Млеко́м воздержа́ния я́ко воспита́ся, Евфроси́ние преподо́бная,/ на высоту́ доброде́телей возвы́сися в соверше́нное безстра́стие.</p>
<p>
<red>Богоро́дичен</red>: Име́я Тя Помо́щницу, враго́в стремле́ния не убою́ся,/ име́я Тя Предста́тельницу, тех побежда́ю полки́.</p>
<p>
<red>Конда́к и и́кос пра́здника.</red>
</p>
<p>
<red>Седа́лен, глас 3:</red>
</p>
<p>Пасо́ма от Го́спода, я́ко овча́ кро́ткое,/ сопроти́вных полки́ победи́ла еси́ благода́тию Свята́го Ду́ха/ и, сконча́вши му́жественно по́двиг,/ венцы́ побе́дныя прия́ла еси́ в Небе́сных селе́ниих, иде́же упокоева́ющися,/ Бо́га приле́жно моли́ спасти́ся душа́м на́шим.</p>
<p>
<red>Ин седа́лен, глас 3.</red>
</p>
<p>
<red>Подо́бен</red>: Бо́жии ве́ре:</p>
<p>Пасо́ма от Го́спода, Сего́ овча́ яви́лася еси́ кро́тко,/ сопроти́вныя полки́ побежда́ющи,/ и, сконча́вши по́двиг боже́ственный свой,/ в Небе́сную огра́ду всели́ся, Евфроси́ние преподо́бная,/ Бо́га приле́жно моля́щи дарова́ти нам ве́лию ми́лость.</p>
<p>
<red>Сла́ва, и ны́не, пра́здника или́ Богоро́дичен</red>:</p>
<p>Мно́гими обдержи́мии напа́стьми,/ к Тебе́ прибега́ем, Влады́чице Чи́стая:/ покры́й нас покро́вом Твои́м/ и моли́твами Твои́ми от страсте́й и бед спаси́.</p>
<p>
<red>Ин Богоро́дичен:</red>
</p>
<p>Боже́ственнаго естества́ не отлучи́ся, Плоть быв во утро́бе Твое́й,/ но Бог вочелове́чся пребы́сть,/ Иже по Рождестве́ Де́ву Ма́терь Тя, я́коже пре́жде Рождества́,/ сохра́нь всенепоро́чну, Еди́н Госпо́дь,/ Того́ приле́жно моли́ дарова́ти нам ве́лию ми́лость.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди:</p>
<p>Бо́дренным о́ком ума́ твоего́/ в зре́нии неви́димаго Бо́га вы́ну пребыва́ла еси́, блаже́нная:/ Его́же лицезре́нием ны́не наслажда́ющися,/ моли́ уны́ния дрема́нию оттрясти́ся от оче́й на́ших.</p>
<p>Боже́ственным сло́вом и благода́тию Свята́го Ду́ха воспита́вшися,/ на высоту́ доброде́телей востекла́ еси́, преподо́бная ма́ти,/ и́хже стезе́ю ше́ствовати и нас укрепи́ моли́твами твои́ми.</p>
<p>Огне́м Боже́ственнаго стра́ха попали́вши страсте́й те́рние/ и теплото́ю Уте́шителя согре́вшися,/ была́ еси́ безстра́стия зерца́ло,/ его́же прича́стники и нас покажи́ хода́тайством твои́м.</p>
<p>
<red>Богоро́дичен</red>: Омраче́нныя грехми́ ду́ши на́ша просвети́, Пречи́стая,/ и во све́те за́поведей Сы́на Твоего́ и Бо́га ходи́ти научи́ ны.</p>
<p>
<red>Ин</red>
</p>
<p>
<red>Ирмо́с</red>: Услы́шах, Го́споди:</p>
<p>Нескве́рное зерца́ло, уте́шительныя зари́ прии́мши, преподо́бная Евфроси́ние,/ прия́телище Боже́ственных восхожде́ний.</p>
<p>Напая́емо дре́во слеза́ми яви́лася еси́, ма́ти высокора́слена,/ воздержа́нием удобря́емо и плоды́ боже́ственными направля́емо.</p>
<p>Углуби́ла еси́ бразду́ твоего́ ума́ боле́зньми воздержа́ния,/ доброде́телей клас многопло́ден и чуде́с благода́ти расплоди́ла еси́.</p>
<p>
<red>Богоро́дичен</red>: Де́вства сосу́де и Неотлучи́маго Естества́ село́,/ ду́шу мою́ просвета́ омраче́нную, Богоневе́сто.</p>
<p>
<red>Песнь 5</red>
</p>
<p>
<red>Ирмо́с</red>: Просвети́ нас повеле́нии:</p>
<p>Нося́щи крест свой,/ после́довала еси́ позва́вшему тя Го́споду бо́дренно,/ свети́льник и́нокиням бы́вши в житии́ твое́м, пресла́вная ма́ти.</p>
<p>В терпе́нии, послуша́нии и во́ли своея отрече́нии те́сный путь соверша́вши,/ ны́не в простра́нных селе́ниих обита́вши,/ в ни́же доспе́ти и нас устро́й.</p>
<p>Вся кра́сная ми́ра сего́ попра́вши,/ бу́ди нам помо́щница,/ изнемога́ющим в боре́нии с пре́лестьми ве́ка сего́.</p>
<p>
<red>Богоро́дичен</red>: Присноде́ву пое́м Тя, Богоро́дице:/ Ты бо Бо́га Сло́ва пло́тию ми́рови ро́ждши,/ пребыла́ еси́ Де́ва.</p>
<p>
<red>Ин</red>
</p>
<p>
<red>Ирмо́с</red>: У́тренююще, вопие́м:</p>
<p>Вар поне́сши дне́вный, сла́вная,/ ра́дости сподо́билася еси́ Го́спода своего́, преподо́бная.</p>
<p>Воздержа́нием, цве́те сладкоуха́нен, прозябла́ еси́ шипо́к,/ дыха́ния Бо́жия Ра́зума благоуха́ющи конце́м.</p>
<p>И́же пе́рвее вельми́ хва́лящагося зми́я/ к земли́ смири́ла еси́, смире́нием огра́ждьшися.</p>
<p>
<red>Богоро́дичен</red>: Де́ву по Рождестве́ пое́м Тя, Богоро́дице,/ Ты бо Бо́га Сло́ва пло́тию ми́рови родила́ еси́.</p>
<p>
<red>Песнь 6</red>
</p>
<p>
<red>Ирмо́с</red>: Моли́тву пролию́:</p>
<p>Мно́гими по́двиги плотска́я умертви́вши стремле́ния,/ и нас, подража́ти тебе́ в по́стничестве возжела́вших,/ те́сным путе́м твои́м ше́ствовати умудри́.</p>
<p>Воздержа́ние, моли́тву и любо́вь стяжа́вши, преподо́бная,/ и́ноческаго жития́ о́браз яви́лася еси́,/ в не́мже преуспе́ти и нам посо́бствуй хода́тайством твои́м.</p>
<p>Послуша́ния труды́ преше́дши и все́ми доброде́тельми украси́вшися,/ жезл настоя́тельства прия́ла еси́ во оби́тели и́ночестей,/ ны́не же венце́м сла́вы увенча́на еси́:/ сего́ ра́ди ублажа́ем тя, преподо́бная.</p>
<p>
<red>Богоро́дичен</red>: Я́же Бо́га Сло́ва Изба́вителя ми́ру пло́тию ро́ждшая,/ изба́ви, мо́лимся, от сете́й вра́жиих ду́ши на́ша,/ Богороди́тельнице Чи́стая.</p>
<p>
<red>Ин</red>
</p>
<p>
<red>Ирмо́с:</red> Моли́тву пролию́:</p>
<p>Умертви́вши теле́сная стремле́ния мно́гими по́двиги,/ к жи́зни безсме́ртней отшла́ еси́, Евфроси́ние досточу́дная.</p>
<p>Воздержа́ние при́сно, моли́тву и любо́вь нелицеме́рну стяжа́в, преподо́бная,/ нескве́рнено Бо́жие яви́лася еси́ зерца́ло.</p>
<p>
<red>Богоро́дичен</red>: Я́же еди́на Сло́вом Пло́тию Сло́во ро́ждши,/ изба́ви, мо́лимся, от сете́й вра́жиих ду́ши на́ша.</p>
<p>
<red>Конда́к, глас 2:</red>
</p>
<p>Де́вства чи́стый сосу́д/ еле́ем моли́твы и любве́ испо́лнивши,/ неугаси́мый свети́льник в се́рдце свое́м возжгла́ еси́, преподо́бная,/ с ни́мже бо́дренно в сре́тение Небе́снаго Жениха́ изше́дши,/ в черто́г Того́ пресве́тлый прия́та была́ еси́,/ иде́же ны́не водворя́ющися с ли́ки А́нгелов и святы́х,/ моли́ся, мо́лимся, Христу́ Бо́гу,// ча́сти дев юро́дивых изба́витися нам.</p>
<p>
<red>Ин конда́к, глас 6:</red>
</p>
<p>Женише́ мой Сладча́йший,/ Христу́ взыва́ше прекра́сная Евфроси́ния,/ и́бо сла́дость любве́ Твоея́ ду́шу ми наде́ждею впери́/ и красота́ ми́лости Твоея́ се́рдце ми услади́,/ сопотруди́тися страда́нии по Тебе́,/ иму́щи на Тя наде́жду,/ да досто́йну мя сотвори́ши черто́га с му́дрыми де́вами/ и ликовствова́ти у <red>Тебе</red>́ причти́мся./ Те́мже, преподо́бная,/ почита́юще по́двиг трудо́в твои́х, мо́лим тя:// моли́ не зазри́тися<a type="note" xlink:href="#note15">15</a> и нам черто́гу две́ри.</p>
<p>
<red>Ин конда́к, глас 8:</red>
</p>
<p>Де́вства чистото́ю возжегла́ еси́ свещу́ своего́ ра́зума/ и просвети́ла еси́ душе́вную чистоту́,/ поще́нием же и бде́нием плоть порабо́тила еси́ ду́ху,/ те́мже, преподо́бная Евфроси́ние,/ почита́юще по́двиги трудо́в твои́х, мо́лимся:// моли́ Христа́ Бо́га спасти́ся душа́м на́шим.</p>
<p>
<red>И́кос: </red>
</p>
<p>Де́вство возлюби́вши, сохране́ния того́ испроси́ла еси́ у Присноде́вы/ и, к земно́му ше́ствующи жениху́, Небе́снаго сре́тила еси́,/ Ему́же уневе́стившися, вся жите́йская оста́вила еси́/ и, притру́дное соверша́вши по́стническое житие́,/ в небе́сный черто́г прия́та бы́ти сподо́билася еси́,/ иде́же ны́не с ли́ки А́нгелов и святы́х водворя́ющися, моли́ Христа́ Бо́га/ сотвори́ти и нас прича́стники блаженныя ча́сти твоея́.</p>
<p>
<red>Песнь 7</red>
</p>
<p>
<red>Ирмо́с</red>: От Иуде́и доше́дше:</p>
<p>Восте́кши на высоту́ доброде́телей/ и безстра́стным во пло́ти житие́м А́нгелом уподо́бльшися,/ рая́ сла́дости насле́дница бы́ти сподо́билася еси́, взыва́ющи:/ благослове́н еси́, Го́споди Бо́же, во ве́ки.</p>
<p>Сия́ющи све́том безстра́стия,/ от страсте́й моли́твами твои́ми избавля́еши/ притека́ющих к тебе́ моли́твенно, преподо́бная, взыва́ющих:/ благослове́н еси́, Го́споди Бо́же, во ве́ки.</p>
<p>Престо́лу предстоя́щи Вседержи́теля,/ избавле́ние от бед и скорбе́й моли́твами твои́ми/ испроси́ нам, чту́щим па́мять твою́, да взыва́ем:/ благослове́н еси́, Го́споди Бо́же, во ве́ки.</p>
<p>
<red>Богоро́дичен</red>: Пресвята́я Де́во Богоро́дице, хода́тайством Твои́м/ исцели́ на́ша теле́сныя не́мощи и душе́вныя неду́ги,/ да Тебе́ ра́достно воспое́м:/ ра́дуйся, Благода́тная.</p>
<p>
<red>Ин</red>
</p>
<p>
<red>Ирмо́с</red>: Отроцы евре́йстии:</p>
<p>Взя́тся на высоту́ доброде́тели безстра́стия,/ с пло́тию А́нгелом подо́бящися, рая́ пи́щи бысть насле́дница, взыва́ющи:/ благослове́н Бог оте́ц на́ших.</p>
<p>Сия́ющи заре́ю безстра́стия,/ очерни́ла еси́ бесо́м искуше́ния/ и сих озлобле́ния изба́ви мно́ги, вопию́щая:/ благослове́н Бог оте́ц на́ших.</p>
<p>
<red>Богородичен</red>: Сию́ же рече́ Де́ву Ду́хом вели́кий Иса́ия,/ Яже во чре́ве Бо́га зача́т и ражда́ет, Ему́же пое́м:/ благослове́н еси́, Го́споди Бо́же, во ве́ки.</p>
<p>
<red>Песнь 8</red>
</p>
<p>
<red>Ирмо́с</red>: Царя́ Небеснаго:</p>
<p>За́поведи Го́спода внима́ющи,/ трезве́нием и бо́дренностию вся наве́ты и ко́зни врага́ препобеди́ла еси́,/ от ни́хже и нам изба́витися моли́твами твои́ми сподо́би.</p>
<p>Щито́м ве́ры и шле́мом упова́ния вооружи́вшися,/ по́лчища вра́жеская отрази́ла еси́ моли́твами твои́ми от оби́тели,/ и ны́не нас храни́ти не преста́й хода́тайством твои́м.</p>
<p>Срамны́х страсте́й совлещи́ся ру́бищ,/ в кра́сныя же доброде́тели ри́зы облещи́ся/ сподо́би нас моли́твами твои́ми.</p>
<p>
<red>Богоро́дичен</red>: Влады́чице Чи́стая,/ нас, к Тебе́ усе́рдно прибега́ющих,/ от страсте́й и бед свободи́ моли́твами Твои́ми.</p>
<p>
<red>Ин</red>
</p>
<p>
<red>Ирмо́с</red>: Богоглаго́ливии о́троцы в пещи́:</p>
<p>Неугаси́му душе́вную свещу́ ма́слом твои́х по́двиг соблю́дши,/ вошла́ еси́ ра́достию в нетле́нный черто́г и живе́ши во ве́ки.</p>
<p>Не поколеба́ша душа́ твоея́ столп ве́тры нечи́стых духо́в,/ утверди́ бо ся на ка́мени ве́ры, всеблаже́нная:/ Го́спода по́йте и превозноси́те во ве́ки.</p>
<p>Злообра́зную страсте́й совлекла́ еси́ ри́зу,/ обле́кшися, блаже́нная, в кра́сную оде́жду боже́ственнаго безстра́стия,/ Христо́ви соца́рствуя:/ Го́спода по́йте и превозноси́те во ве́ки.</p>
<p>
<red>Богоро́дичен</red>: я́ко честны́й превознесе́нный Престо́л су́щую Бо́га Вы́шняго/ воспои́м, лю́дие, еди́ну по Рождестве́ Де́ву сохра́ньшуся.</p>
<p>
<red>Песнь 9</red>
</p>
<p>
<red>Ирмо́с</red>: Вои́стину Богоро́дицу:</p>
<p>Нечистота́ми грехо́вными оскверне́нных нас убели́,/ блаже́нная Евфроси́ние, моли́твами твои́ми,/ к покая́нию подви́гши ожесте́вшия ду́ши на́ша.</p>
<p>Нестяжа́нием упраздни́вшися,/ безбе́дно преплыла́ еси́ жите́йское мо́ре, преподо́бная,/ его́же треволне́ний изба́витися сподо́би и нам, чту́щим па́мять твою́.</p>
<p>То́ки слез твои́х огнь страсте́й угаси́ла еси́, блаже́нная,/ и́хже жже́ния изба́ви и нас моли́твами твои́ми.</p>
<p>
<red>Богоро́дичен</red>: Бу́ди нам прибе́жище, стена́ и покро́в, Пречи́стая Де́во,/ да Тя с безпло́тными ли́ки непреста́нно велича́ем.</p>
<p>
<red>Ин</red>
</p>
<p>
<red>Ирмо́с:</red> Велича́ем Тя, Ма́терь Бо́жию:</p>
<p>Сою́зом грехо́вным помраче́нное се́рдце мое́ убели́, прекра́сная Евфроси́ние,/ покая́нием, слез ту́чами и моли́твами твои́ми.</p>
<p>Ве́трилом окорми́вшися нестяжа́ния,/ легко́ преплыла́ еси́ жите́йское, преподо́бная, мо́ре,/ к приста́нищу ти́хому направля́ема.</p>
<p>Звезда́ воздержа́ния, высота́ми сия́ющи, яви́лася еси́,/ ду́ши на́ша просвеща́ющи, пресла́вная.</p>
<p>
<red>Богоро́дичен</red>: Де́ву по Рождестве́ пое́м Тя, Богоро́дице Мари́е,/ те́мже и Предста́тельницу Тя и́мамы и непреста́нно велича́ем.</p>
<p>
<red>Ин Богоро́дичен</red>: Упова́ние на́ше, Богоро́дице, кре́пкая Помо́щнице,/ скорбя́щих от сме́рти изыма́еши и от мук избавля́еши,/ кому́ждо по достоя́нию благода́ть дае́ши,/ Тя, Богоро́дице, вси велича́ем.</p>
<p>
<red>Свети́лен, глас 5:</red>
</p>
<p>Свети́льник нога́м на́шим бысть житие́ твое́, преподо́бная,/ ему́же после́дующе,/ невече́рняго Све́та безбе́дно дости́гнем.</p>
<p>
<red>Ин свети́лен:</red>
</p>
<p>Ту́чами слез твои́х о́гненное опале́ние стра́сти попали́ла еси́/ и река́ яви́лася еси́ дарова́ний, наполня́ема Ду́хом.</p>
<p>
<red>Сла́ва, и ны́не, пра́здника или́ Богоро́дичен:</red>
</p>
<p>Све́та Твоего́ заря́ми просвети́, Де́во,/ мрак неве́дения отгоня́ющи,/ благове́рно Богоро́дицу Тя испове́дающих.</p>
<p>
<red>Ин Богоро́дичен:</red>
</p>
<p>Име́я Тя Помо́щницу, враго́в стремле́ния не убою́ся,/ име́я Тя Предста́тельницу, тех побежда́ю полки́.</p>
<p>
<red>На хвали́тех стихи́ры, глас 1:</red>
</p>
<p>Прииди́те, ве́рнии, с ве́рою к преподо́бней,/ хвале́бныя ей пе́сни вознесе́м, веселя́щеся,/ да моли́твами ея́ от страсте́й и бед// избавле́ние прии́мем.</p>
<p>Поще́ния труд восприи́мши/ и непреста́нныя моли́твы свети́льник возже́гши в се́рдце свое́м,/ в све́тлыя оби́тели ра́йския всели́лася еси́, блаже́нная,/ в ни́хже и нам доспе́ти/ сподо́би хода́тайством твои́м.</p>
<p>Те́сным путе́м ше́ствовавши,/ широты́ ра́йския дости́гла еси́,/ Евфроси́ние досточу́дная,/ иде́же ны́не дре́ва живо́тнаго причаща́ющися,/ моли́ Человеколю́бца Бо́га/ десна́го сподо́битися стоя́ния и нам/ в день Стра́шнаго Суди́ща Христо́ва.</p>
<p>
<red>Сла́ва, глас 8:</red>
</p>
<p>Измла́да себе́ Христу́ Бо́гу преда́вши,/ преподо́бием и пра́вдою украси́лася еси́, преподо́бная,/ и, в ме́ру во́зраста исполне́ния его́ дости́гши,/ вене́ц сла́вы от руки́ Вседержи́теля прия́ла еси́,// Ему́же моли́ся спасти́ся душа́м на́шим.</p>
<p>
<red>И ны́не, пра́здника, глас то́йже</red>: <red>Днесь</red> Влады́ка тва́ри: <red>(зри страни́цы 425-426).</red>
</p>
<p>
<red>Славо́сло́вие вели́кое.</red>
</p>
<p>
<red>На литурги́и</red>
</p>
<p>Блаже́нны от кано́на пра́здника, песнь 5-я на 4, и святыя, песнь 6-я на 4. Проки́мен, глас 7: Восхва́лятся преподо́бнии во сла́ве// и возра́дуются на ло́жах свои́х. Стих: Воспо́йте Го́сподеви песнь но́ву: Апо́стол к Кори́нфяном. зача́ло 181. Ева́нгелие от Матфе́я, зача́ло 104. Прича́стен: В па́мять ве́чную бу́дет пра́ведник:</p>
<p>
<red>Моли́тва </red>
</p>
<p>О пресла́вная ма́ти, ско́рая на́ша помо́щнице и засту́пнице и неусы́пная о нас моли́твеннице! Предстоя́ще ико́не твое́й и на сию́ со умиле́нием, я́ко живе́й ти су́щей, взира́юще, мо́лимся тебе́ усе́рдно: приими́ проше́ния на́ша и принеси́ я ко Престо́лу Милосе́рдаго Отца́ Небе́снаго, я́ко дерзнове́ние мно́гое к Нему́ иму́щая. Испроси́ притека́ющим к тебе́ и всем правосла́вным Христиа́ном ве́чное спасе́ние и вре́менное благоде́нствие, на вся же блага́я дела́ и начина́ния на́ша ще́дрое благослове́ние и от вся́ких бед и скорбе́й ско́рое избавле́ние. Ей, чадолюби́вая ма́ти на́ша! Тебе́, предстоя́щей Престо́лу Бо́жию, ве́домы суть ну́жды на́ша духо́вныя и жите́йския: при́зри на ня ма́терним о́ком и твои́ми моли́твами вся зла́я от нас отврати́, па́че же злых и богопроти́вных обы́чаев умноже́ние. Утверди́ же во всех ве́ры согла́сное ве́дение, взаи́мную любо́вь и единомы́слие, да во всем житии́ на́шем, словесы́ же и писа́нии и де́лы, сла́вится всесвято́е и́мя Отца́ и Сы́на и Свята́го Ду́ха, Еди́наго Бо́га, в Тро́ице покланя́емаго, Ему́же честь и сла́ва во ве́ки веко́в. Ами́нь.</p>
</section>
