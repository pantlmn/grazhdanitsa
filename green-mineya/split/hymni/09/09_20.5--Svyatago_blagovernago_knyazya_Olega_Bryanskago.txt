<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго благове́рнаго кня́зя Оле́га Бря́нскаго, во и́ноцех Лео́нтия</p>
</title><p>Тропа́рь, глас 8:</p>
<p>От ю́ности возлюби́в Христа́ всем се́рдцем, преподо́бне,/ сла́ву земну́ю, я́ко преходя́щу, оста́вил еси́,/и, ца́рство земно́е в ничто́же вмени́в,/ ли́ку и́нок ра́достно приче́лся еси́,/ и труды́ мно́гими град Брянск, а́ки со́лнце пресве́тло, озари́л еси́:/ тем быв Тро́ицы украше́ние,// моли́, кня́же Оле́же, Христа́ Бо́га, спасти́ся душа́м на́шим.</p>
<p>
<red>Конда́к, глас 4:</red>
</p>
<p>Уподо́бился еси́ плодоно́сней ле́торасли/ от ко́рене честно́го,/ Оле́же благоро́дне,/ и́стину возлюби́в и нетле́нный Христо́в живо́т./ Те́мже моли́твою, бде́нием и поще́нием/ свети́льник вели́кий быв твои́м ученико́м,/ просвети́, блаже́нне, оте́чество твое́ и спаси́ ду́ши на́ша.</p>
<p>
<red>Моли́тва </red>
</p>
<p>О преподо́бне о́тче, благове́рне кня́же Оле́же, уго́дниче Христо́в усе́рдный, моли́твенниче ко Го́споду те́плый, защи́тниче в беда́х и уте́шителю в печа́лех неуста́нный! Воззри́, преблаже́нне, ми́лостиво на град твой и виждь ча́да твоя́, смире́нно ти припа́дающая и служи́ти тебе́ хотя́щая. Не отве́ргни тре́бующия твоея́ по́мощи, но я́ко благоде́тель и хода́тай моли́ при́сно Го́спода Бо́га и Спа́са на́шего Иису́са Христа́, да благослови́т страну́ Росси́йскую, в ми́ре и благове́рии <red>ю</red> сохраня́я, гра́ды умножа́я, достоя́ние Свое́ соблюда́я. Вознеси́, богоно́сне о́тче наш, сие́ ма́лое моле́ние недосто́йных раб твои́х Влады́це Христу́, да утверди́т во святе́й Правосла́вней Це́ркви живы́й дух пра́вый ве́ры и любве́, благоче́стие непоколеби́мо, любому́дрие христопосле́довательно, да да́рует па́стырем ре́вность попече́ния о спасе́нии люде́й, во е́же неве́рующия просвети́ти, заблу́ждшия наста́вити, отпа́дшия обрати́ти и привлещи́. Изря́днее же, да вся ча́да Це́ркве Правосла́вныя чи́сты сохрани́т от мирски́х искуше́ний, по́хотей плотски́х, суему́дрия, суеве́рий и наважде́ний вра́жеских. Ей, уго́дниче Бо́жий, не пре́зри нас, моля́щихся тебе́, но помози́ нам ско́рым предста́тельством твои́м, да вся́ких бед, напа́стей и скорбе́й в сей жи́зни вре́менней избежа́вше, кончи́ну непосты́дну обрете́м, и та́ко на земли́ богоуго́дно пожи́вше, жи́зни ра́йския на Небеси́ сподо́бимся, иде́же вку́пе с тобо́ю просла́вим человеколю́бие и щедро́ты в Тро́ице сла́вимаго Бо́га, Отца́ и Сы́на и Свята́го Ду́ха, во ве́ки веко́в. Ами́нь.</p>
</section>
