<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Отда́ние пра́здника всеми́рнаго Воздви́жения честна́го и животворя́щаго Креста́.</p>
</title><p>
<strong/>
<emphasis>Обре́тение моще́й святи́теля Дими́трия, митрополи́та Росто́вскаго</emphasis>
</p>
<p>
<red>Ве́чер</red>
</p>
<p>На Го́споди, воззва́х<red>: стихи́ры, глас 1.</red>
</p>
<p>
<red>Подо́бен</red>: Небе́сных чино́в:</p>
<p>В ма́ле был еси́ ве́рен, Дими́трие,/ над мно́гими тя поста́ви Госпо́дь,/ и вшел еси́ в ра́дость Го́спода твоего́,/ иде́же предстоя́ Ему́,/ мо́лишися о душа́х на́ших.</p>
<p>В единонадеся́тый час потруди́выйся,/ ра́вен дина́рий с пе́рвыми прие́млеши:/ жития́ бо святы́х написа́вый нам,/ и сам в кни́ги живота́ ве́чнаго/ с ни́ми написа́лся еси́.</p>
<p>О́трочество твое́ на уче́ние,/ ю́ношество на по́двиги мона́шеския,/ му́жественный же во́зраст на по́льзу всем освяти́л еси́,/ и́хже ра́ди тя ны́не/ во святы́х почита́ем.</p>
<p>Я́коже мир и вся кра́сная ми́ра,/ та́ко и нача́льство над бра́тиею оста́вивый,/ всели́лся еси́ в Ки́ев па́ки близ пеще́р,/ отону́дуже би́сер жити́й святы́х/ труды́ твои́ми ископа́л еси́ нам.</p>
<p>
<red>Сла́ва, глас то́йже:</red>
</p>
<p>Препросла́влен бу́ди,/ Триипоста́сный Бо́же наш,/ я́ко в по́здняя ле́та/ новаго чудотво́рца Дими́трия/ Росси́и дарова́л еси́.</p>
<p>
<red>И ны́не, пра́здника: вся сия́ зри 14 сентября́</red>.</p>
<p>
<red>А́ще же несть отда́ния, Богоро́дичен, глас то́йже</red>: Небе́сных чино́в ра́дование:</p>
<p>
<red>На стихо́вне стихи́ры, глас 2, самогла́сны:</red>
</p>
<p>Ра́дуйся, гра́де Росто́ве,/ я́ко от Ки́ева, с преждепочи́вшими в тебе́,/ и сего́ па́стыря Дими́трия,// ны́не во святы́х почита́емаго, прия́л еси́.</p>
<p>
<red>Стих</red>: Свящённицы Твои́ облеку́тся в пра́вду,// и преподо́бнии Твои́ возра́дуются.</p>
<p>Ра́дуйся, свяще́нное сосло́вие,/ в тебе́ бо возсия́ священнонача́льник Дими́трий,/ на него́же излия́ся нетле́ние,// а́ки ми́ро на браду́ Ааро́ню.</p>
<p>
<red>Стих</red>: Честна́ пред Го́сподем/ смерть преподо́бных Его́.</p>
<p>Ра́дуйся, Дими́трие,/ святи́телей похвале́, свяще́нников сло́во,/ пра́вило мона́хов,/ Це́ркве утвержде́ние.</p>
<p>
<red>Сла́ва, глас то́йже:</red>
</p>
<p>Возда́ждь сла́ву Бо́гу твоему́, Росси́е,/ я́ко Просла́вивый тебе́ пре́жде святы́ми/ не оставля́ет прославля́ти и ны́не.</p>
<p>
<red>И ны́не, пра́здника.</red>
</p>
<p>
<red>А́ще несть отда́ния, Богоро́дичен, глас то́йже</red>: Все упова́ние мое́:</p>
<p>По Ны́не отпуща́еши: тропа́рь святи́теля. Сла́ва, и ны́не, пра́здника. <red>Аще</red> несть отда́ния, Богоро́дичен, глас 8: и́же нас ра́ди рожде́йся от Де́вы:</p>
<p>
<red>На вели́цей вече́рни</red>
</p>
<p>Блаже́н муж<red>: 1-й антифо́н.</red>
</p>
<p>На Го́споди, воззва́х: <red>стихи́ры пра́здника на 6 и свято́го на 4.</red>
</p>
<p>
<red>А́ще несть отда́ния, стихи́ры свято́го на 8. Глас 8.</red>
</p>
<p>
<red>Подо́бен</red>: О, пресла́внаго чудесе́:</p>
<p><red>Днесь</red> свиде́тельство сы́на Гро́мова/ и на тебе́ сбы́стся, свя́те Дими́трие,/ вои́стину бо свиде́тельствовася ти от всех/ и от Са́мыя И́стины,/ я́ко твои́ми моли́твами немощни́и врачу́ются,/ слепи́и прозира́ют, хроми́и хо́дят,/ де́мони отгоня́ются и вся ско́рби реша́тся./ Сего́ ра́ди почита́ем тя вси,/ но́вый наш Росси́йский чудотво́рче.</p>
<p>Новоявле́нне святи́телю Дими́трие,/ в час сме́рти, па́че же живота́ твоего́/ чре́сла любо́вию препоя́сал еси́/ и, но́зе обу́в во упова́ние Христо́во,/ свети́льник ве́ры украси́л еси́ еле́ем дел благи́х./ Тем с му́дрыми вшел еси́ в Небе́сный черто́г,/ иде́же предстоя́ Влады́це Христу́, помоли́ся,/ да прише́дшу полу́нощному во́плю,/ изы́дем в сре́тение Ему́ и мы гото́ви.</p>
<p>О, глубина́ суде́б Бо́жиих!/ О, бе́здна неисчерпа́емых Его́ бла́гостей!/ Ка́ко за пра́ведность мзду пра́ведничу восприя́т,/ дерзнове́ние обре́т за ча́да твоя́,/ и́хже храня́т Госпо́дь тебе́ ра́ди,/ пра́ведниче Бо́жий Дими́трие./ С седма́го ме́сяца на́чал еси́ труди́тися в списа́ниих жити́й святы́х,/ в седмы́й и мзду прия́л еси́ явле́нием моще́й твои́х./ Моли́ спасти́ся всем чту́щим тя, новоявле́нне Дими́трие.</p>
<p>
<red>Глас 6:</red> В житии́ твое́м, святи́телю Дими́трие,/ чре́сла любо́вию препоя́сал еси́,/ и но́зе обу́в во упова́ние Христо́во,/ свети́льник ве́ры украси́л еси́ еле́ем дел благи́х,/ тем с му́дрыми вшел еси́ в Небе́сный черто́г,/ иде́же предстоя́ Влады́це Христу́, моли́ся,/ да прише́дшу полу́нощному во́плю,/ изы́дем в сре́тение Ему́ и мы гото́ви.</p>
<p>
<red>Сла́ва, глас 8:</red>
</p>
<p>Кра́сны но́зе благовеству́ющих мир,/ благовеству́ющих блага́я,/ кра́сны вои́стину но́зе и твои́, о Дими́трие,/ па́че же весь красе́н еси́,/ я́ко внегда́ приити́ тебе́ на престо́л свой,/ а́бие мир всем благовести́л еси́:/ мир Це́рквам и гра́дом,/ мир домо́м и вся́кому сожи́тельству./ Мир Бо́жий, я́коже Па́вел, веща́л еси́,/ да водворя́ется в сердца́х ва́ших,/ и мир име́йте и святы́ню со все́ми, бра́тие./ Та́ко у́бо и ны́не посети́вый нас явле́нием моще́й твои́х,/ благовеству́й и ми́рови ве́лию ми́лость.</p>
<p>
<red>И ны́не, пра́здника.</red>
</p>
<p>
<red><red>Аще</red> несть отда́ния, Богоро́дичен, глас то́йже</red>: Царь Небе́сный:</p>
<p>
<red>Вход. Проки́мен дне, и чте́ния три.</red>
</p>
<p>При́тчей чте́ние: Па́мять пра́веднаго с похвала́ми: При́тчей чте́ние: Уста́ пра́веднаго ка́плют прему́дрость: Прему́дрости Соломо́новы чте́ние: Пра́ведник, а́ще пости́гнет сконча́тися: (зри страни́цы 755- 756).</p>
<p>
<red>На лити́и стихи́ры пра́здника и свята́го стихо́вныя.</red>
</p>
<p>
<red><red>Аще</red> несть отда́ния, стихи́ры свята́го. Глас 7: </red>
</p>
<p>Ве́лий еси́, Го́споди,/ и ди́вен во святы́х Свои́х,/ я́ко по успе́нии и во гро́бе Саму́илевы ко́сти проро́чествуют/ и Елисе́евы ме́ртвыя ме́ртвых воскреша́ют,/ Илиина́ же ми́лоть сю́ду и сю́ду во́ды разделя́ет./ Чу́дна сия́ вои́стину и ди́вна,/ но чу́днее сень Петро́ва и главотя́жи Па́вла,/ и́же ду́хи нечи́стыя прогоня́ху и исцеля́ху вся́ку боле́знь и я́зву./ Сим всем почуди́вшеся чудесе́м,/ просла́вим чудоде́ющаго Бо́га и ны́не// во свято́м чудотво́рце Дими́трии.</p>
<p>
<red>Глас 6</red>: Прие́мляй моли́твы святы́х Твои́х на Небеси́/ и обеща́вый ра́ди пра́ведных не погуби́ти гре́шныя на земли́,/ повеле́л еси́ ты́я в моли́тву призыва́ти к Тебе́, Го́споди:/ иди́те бо, глаго́леши, к рабу́ Моему́ И́ову,/ и сотворя́т же́ртву и моли́тву за вы./ Но и сам Твой уго́дник Моисе́й,/ и в пещи́ трио́ о́троцы,/ егда́ умоля́ху Тя за лю́ди согре́шшия,/ пре́жде почи́вших пра́отцев святы́х представля́ху Ти./ Си́це и ны́не, моля́щеся Тебе́, Христе́ Бо́же наш,/ приво́дим в моли́тву уго́дника Твоего́ Дими́трия, свя́то пожи́вшаго,/ да его́ ра́ди пра́ведника пощади́ши нас, гре́шных,/ и спасе́ши ду́ши на́ша.</p>
<p>
<red>Глас 5</red>: Прииди́те, правосла́вных собо́ри,/ воспои́м святи́теля, уче́нием к богоразу́мию нас наста́вльшаго,/ исто́чника чуде́с преди́внаго,/ Це́ркве свети́льника пресве́тлаго,/ учи́теля Росто́ву прему́драго/ и всей Росси́и прекра́сное удобре́ние,/ той бо избавля́ет нас от вся́ких злых искуше́ний и бед/ и мо́лится о душа́х на́ших.</p>
<p>Христо́во ста́до слове́сных ове́ц/ на зла́це благоче́стия до́бре упа́сл еси́, иера́рше,/ те́мже и по преставле́нии/ церко́вных твои́х чад не оставля́й, но посеща́й/ и, Святе́й Тро́ице со архиере́и предстоя́,/ моли́ спасти́ вся,/ честны́х твои́х моще́й обре́тение любо́вию почита́ющия,/ Дими́трие прехва́льне.</p>
<p>Зна́мении и чудесы́ тебе́ Госпо́дь просла́ви,/ святи́телю Дими́трие,/ прогоня́еши бо ду́хи и врачу́еши стра́сти,/ ду́ши просвеща́еши ве́рных, приходя́щих к тебе́,/ А́нгелов равностоя́телю,/ архиере́ев сопресто́льне,/ апо́столов единонра́вне,/ благове́рия побо́рниче.</p>
<p>
<red>Сла́ва, глас 6:</red>
</p>
<p>Град освяти́ся, наро́ди благослови́шася,/ Це́рковь перворо́дных ду́хом ликовству́ет/ во обре́тении честны́х твои́х моще́й, иера́рше Дими́трие,/ с людьми́ зову́щи:/ ты моя́ кре́пость и утвержде́ние,/ ты моя́ добро́та, и тобо́ю хвалю́ся./ Моли́ся спасти́ вся,/ любо́вию всеми́рное святы́х твои́х моще́й обре́тение// при́сно сла́вящия.</p>
<p>
<red>И ны́не, пра́здника.</red>
</p>
<p>
<red><red>Аще</red> несть отда́ния, Богоро́дичен, глас то́йже</red>: Творе́ц и Изба́витель:</p>
<p>
<red>На стихо́вне стихи́ры пра́здника с припе́вы их.</red>
</p>
<p>
<red><red>Аще</red> несть отда́ния, стихи́ры свята́го, глас 3:</red>
</p>
<p>Слу́шая гла́са Госпо́дня, призыва́ющаго тя к Себе́,/ гото́в был еси́, Дими́трие, к исхо́ду твоему́ от сей жи́зни./ В ве́чер и в полу́нощи,/ в петлоглаше́ние же и у́тро не воздрема́л еси́,/ ожида́я к себе́ Го́спода,/ до́ндеже, сре́тив, вшел еси́ к Нему́ в ра́дость ве́чную,/ иде́же предстоя́ Ему́, мо́лишися:/ да пода́ст и нам жизнь свя́ту// и кончи́ну христиа́нскую.</p>
<p>
<red>Стих</red>: Свяще́нницы Твои́ облеку́тся в пра́вду// и преподо́бнии Твои́ возра́дуются.</p>
<p>Облеки́йся ны́не за по́двиги в преподо́бие,/ обле́клся еси́ и во святы́ню за незло́бие,/ я́ко жениху́ целому́дренну, возложи́ ти вене́ц чудотворе́ния/ и, я́ко неве́сту, украси́ тя Госпо́дь за чистоту́ нетле́нием./ Дарова́ же ти сокро́вища неветша́ющая на Небеси́,/ я́ко и́ноческую нищету́ соблю́л еси́ до сме́рти на земли́,/ ве́руя Бо́гу бы́ти прия́тнее сие́,/ а́ще кто тя помяне́т ничто́же оста́вивша по себе́./ Помина́й у́бо нас ты па́че, приснопа́мятный Дими́трие,/ мно́го прегреше́ний иму́щих,// но ничто́же от благи́х дел содержа́щих.</p>
<p>
<red>Стих</red>: Честна́ пред Господем/ смерть преподо́бных Его́.</p>
<p>Любопы́тную десни́цу да отрази́ши от поиска́ния име́ний твои́х,/ предвозвести́л еси́ в заве́те, нищелю́бче Дими́трие, глаго́ля:/ я́ко а́ще и мно́го кто потру́дится о тех, но ничто́же обря́щет./ От него́же и мы научи́мся, бра́тие,/ я́ко лу́чше не име́ти или́ расточа́ти на ни́щия,/ не́же собира́ти и оставля́ти по себе́.// Си́це бо мо́жем купи́ти у Христа́ Ца́рство Небе́сное.</p>
<p>
<red>Сла́ва, глас 4:</red>
</p>
<p>Возра́дуемся, Росси́йстии собо́ри,/ похвалу́ Росто́вскую ублажа́юще,/ чудотво́рца Дими́трия,/ сей бо мно́го потруди́ся в списа́нии душеполе́зных нам книг,/ и́миже развраще́нныя от пра́ваго благоче́стия пути́/ ко и́стине направля́ются,/ правосла́вных же сердца́ в правове́рии утвержда́ются./ Ему́же и возопии́м:/ о прему́дрый учи́телю, моли́ся Христу́,/ да твои́м уче́нием наставля́еми,// полу́чим живо́т ве́чный.</p>
<p>
<red>И ны́не, пра́здника.</red>
</p>
<p>
<red><red>Аще</red> несть отда́ния, Богоро́дичен, глас то́йже</red>: При́зри на моле́ния:</p>
<p>
<red>Тропа́рь, глас 8:</red>
</p>
<p>Правосла́вия ревни́телю и раско́ла искорени́телю,/ Росси́йский целе́бниче и но́вый к Бо́гу моли́твенниче,/ списа́ньми твои́ми бу́их уцелому́дрил еси́,/ цевни́це духо́вная, Дими́трие блаже́нне,//моли́ Христа́ Бо́га спасти́ся душа́м на́шим.</p>
<p>
<red>Тропа́рь свята́го два́жды и пра́здника еди́ножды.</red>
</p>
<p>
<red><red>Аще</red> несть отда́ния, тропа́рь свята́го два́жды</red> и Богоро́дице, Де́во: <red>еди́ножды</red>.</p>
<p>
<red>На у́трени</red>
</p>
<p>На Бог Госпо́дь<red>: тропа́рь пра́здника два́жды.</red>
<red>Сла́ва, свята́го. И ны́не, пра́здника.</red>
</p>
<p>
<red><red>Аще</red> несть отда́ния, тропа́рь свята́го два́жды. Сла́ва, и ны́не, Богоро́дичен, глас 8</red>: И́же нас ра́ди рожде́йся от Де́вы:</p>
<p>
<red>По 1-м стихосло́вии седа́лен, глас 3:</red>
</p>
<p>Ма́рфа и Мари́я, се́стры Ла́заревы,/ о́ва, седя́щи при ногу́ Иису́сову, слы́шаше сло́во Его́,/ о́ва же печа́шеся о Христо́вом угоще́нии,/ ты же, обои́м сим подража́я,/ и в разли́чных послуша́ниях Христо́во и́го сла́дце носи́л еси́,/ и, слы́ша и творя́ сам сло́во Бо́жие,/ тому́ же про́чиих учи́л еси́./ Тем я́коже на земли́ от царе́й и влады́к разли́чныя по́чести,/ та́ко и на Небеси́ неотъе́млемыя тех ча́сти у Христа́ сподо́бился еси́,/ Его́же моли́, да пода́ст душа́м на́шим богому́дрие Мари́ино,/ телесе́м же трудолю́бие Ма́рфино.</p>
<p>
<red>Сла́ва, и ны́не, пра́здника.</red>
</p>
<p>
<red><red>Аще</red> же несть отда́ния, Богоро́дичен, глас то́йже: </red>
</p>
<p>Егда́ ся́дет на Престо́ле сла́вы Своея́ Судия́ нелицеме́рный,/ тогда́, о Богоневе́стная Влады́чице Мари́е,/ всеси́льным предста́тельством Твои́м заступи́ мя,/ ни внима́ния бо, ни трудолю́бия стяжа́х сестр Ла́заревых,/ но все житие́ мое́ ижди́х, прилежа́ самолю́бию и молва́м жите́йским./ Те́мже пре́жде вре́мене прибега́ю под кров Твой и вопию́:/ заступи́ мя, о Всеблага́я моя́ Покрови́тельнице, в День он Су́дный.</p>
<p>
<red>По 2-м стихосло́вии седа́лен, глас 8:</red>
</p>
<p>Яко на седа́лищи седо́ша и у нас суеве́рствующий фарисе́и,/ показу́юще себе́ бы́ти пред неве́жы законоучи́тельми,/ но не разуме́юще ни я́же са́ми утвержда́ют, ни я́же пред други́ми глаго́лют,/ и́хже де́рзкое по прише́ствии твое́м в па́ству уви́дев неи́стовство,/ а́бие ревну́я по благоче́стии, возревнова́л еси́/ и, а́ки Илия́, вся тайноводи́тельства раско́льническая изве́д на среду́,/ посрами́л еси́, оста́вив нам в позна́ние лжи их обличи́тельное наставле́ние./ Его́же ра́ди тя ны́не я́ко и́стиннаго наста́вника на́шего и учи́теля/ почита́ем вси, богому́дре Дими́трие.</p>
<p>
<red>Сла́ва, и ны́не, пра́здника</red>.</p>
<p>
<red><red>Аще</red> несть отда́ния, Богоро́дичен, глас то́йже:</red>
</p>
<p>На всяк день и час чрез Моисе́я и проро́ков/ взыва́ет Сын Твой на покая́ние мя, о Госпоже́ Влады́чице,/ но аз не то́кмо сим, но ниже́ а́ще кто и от ме́ртвых воста́л бы, небрегу́ внима́ти./ Что у́бо бу́дет и на что наде́юся аз, окая́нный?/ То́кмо к Тебе́ со слеза́ми вопию́:/ напра́ви слух и ум мой к призыва́ющему мя Сы́ну Твоему́,/ да и́миже весть судьба́ми наста́вит мя на путь покая́ния.</p>
<p>
<red>По полиеле́и седа́лен, глас 7:</red>
</p>
<p>Яко фи́никс, процве́л еси́ нетле́нием от земли́,/ и, я́ко кедр, и́же в Лива́не, умно́жился еси́ чудесы́,/ превозне́слся еси́ явле́нием, я́ко град, верху́ стоя́й,/ и возсия́л еси́ па́мятию твое́ю, я́ко свети́льник из под спу́да на свет./ Яже вся на тебе́ ви́дяще сбытия́,/ прославля́ем Возвели́чившаго тя та́ко во святы́х Свои́х./ Ты же, я́ко име́я дерзнове́ние ко Христу́ Го́споду,/ помоли́ся, святоявле́нне Дими́трие,/ да спасе́т и просвети́т ду́ши на́ша.</p>
<p>
<red>Ин седа́лен, глас 7:</red>
</p>
<p>Просия́л еси́ доброде́тельным житие́м твои́м, святи́телю Дими́трие,/ украшая́ся красото́ю нра́ва, воздержа́нием и милосе́рдием,/ златослове́сными же твои́ми уче́нии украша́я Христо́ву Це́рковь,/ те́мже, приснопа́мятне, предстоя́ Престо́лу Вседержи́теля,/ моли́ Христа́ Бо́га дарова́ти грехо́в оставле́ние/ пра́зднующим любо́вию всечестную па́мять твою́.</p>
<p>
<red>Сла́ва, и ны́не, пра́здника.</red>
</p>
<p>
<red><red>Аще</red> несть отда́ния, Богоро́дичен, глас то́йже:</red>
</p>
<p>Проро́цы Тя предвозвести́ша, апо́столи Тя пропове́даша,/ му́ченицы просла́виша, святи́телие ублажи́ша./ Тем и мы с ни́ми, Богоро́дицу, Тя испове́дающе, благоче́стно велича́ем.</p>
<p>
<red>Степе́нна, 1-й антифо́н 4-го гла́са. Проки́мен, глас 4</red>: Уста́ моя́ возглаго́лют прему́дрость// и поуче́ние се́рдца моего́ ра́зум. <red>Стих</red>: Услы́шите сия́, вси язы́цы, внуши́те, вси живу́щий по вселе́нней. Вся́кое дыха́ние: <red>Ева́нгелие от Иоа́нна, зача́ло 35, от полу́. </red>
</p>
<p>
<red>По 50-м псалме́ стихи́ра, глас 6:</red>
</p>
<p>Излия́ся благода́ть во устна́х твои́х,/ святи́телю Дими́трие,/ уче́ньми бо твои́ми Це́рковь украси́л еси́,/ и́стину Правосла́вия уясни́л,/ па́губное же раско́льническое мудрова́ние посрами́л еси́./ Тем я́коже в житии́,/ та́ко по отше́ствии твое́м потщи́ся,/ да поне́ чудесы́ твои́ми уверя́еми,/ прии́дут в чу́вство и просла́вят ку́пно с на́ми/ Триипоста́снаго Бо́га// от нас исходя́щии, но не от нас су́щии.</p>
<p>
<red>Кано́н пра́здника со ирмосо́м на 8 и свята́го на 6. <red>Аще</red> несть отда́ния, кано́н Богоро́дицы со ирмосо́м на 6 и свята́го на 8.</red>
</p>
<p>
<red>Кано́н свята́го, глас 6.</red>
</p>
<p>
<red>Песнь 1</red>
</p>
<p>
<red>Ирмо́с</red>: я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,// Бо́гу побе́дную песнь пои́м, вопия́ше.</p>
<p>Го́рдому фарао́ну в ожесточе́нии уподо́бихся/ и того́ потопле́нию за нераска́яние подпадо́х,/ но ты, святы́й Дими́трие, путеводи́тель ми бу́ди к покая́нию,/ я́ко да и аз от Христа́ получу́ вход в Зе́млю Обетова́нную.</p>
<p>Ни себе́ пощади́х, ни бли́жняго поми́ловах,/ но при́сно чре́ву, я́ко на Еги́пет, рабо́тая,/ и сам истаева́ю гла́дом и жа́ждею,/ и други́м от крупи́ц па́дающих насыща́тися возбраня́ю./ Сего́ ра́ди к тебе́, па́стырю до́брый Дими́трие, оставля́емый, прибего́х,/ да напита́вши мя, а́ки ма́нною, словесы́ твои́ми/ и напои́ши мя слеза́ми умиле́ния.</p>
<p>Уты́х, утолсте́х, забы́х Тя, Бо́га, Спаса́ющаго мя, тя́жко бо уши́ма слы́шу и се́рдцем разуме́ю,/ а́ще и призыва́вши мя к Себе́ чрез зако́н и проро́ки./ Те́мже, о Тво́рче и Изба́вителю мой,/ житие́м и уче́нием уго́дника Твоего́ Дими́трия испра́ви и спаси́ мя.</p>
<p>
<red>Богоро́дичен</red>: Ка́я по́льза в кро́ви мое́й, внегда́ сходи́ти ми во нетле́ние,/ или́ что приложи́тся мне,/ а́ще и весь мир приобря́щу, ду́шу же погублю́,/ но Ты, Влады́чице, помози́ ми,/ да получу́ от Христа́ Спа́са Твоего́ проще́ние грехо́в и жизнь ве́чную.</p>
<p>
<red>Песнь 3</red>
</p>
<p>
<red>Ирмо́с</red>: Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени// испове́дания Твоего́.</p>
<p>Утверди́ся се́рдце мое́ в памятозло́бии,/ разшири́шася уста́ моя́ на сме́хи и осужде́ния,/ возвесели́хся о паде́нии бли́жняго моего́,/ уче́нию же твоему́ богоуго́дному, святи́телю, ни ма́ло внима́х./ Поне́ у́бо чудесы́ твои́ми премени́ мя отсе́ле/ и сотвори́ подража́теля житию́ твоему́.</p>
<p>Ины́я стра́ны хва́лятся прему́дростию свое́ю,/ друга́я си́лою и бога́тством,/ мы же похваля́емся многоцеле́бными святы́х Бо́жиих и твои́ми мощми́, чудотво́рче Дими́трие,/ от ни́хже получа́ем телесе́м здра́вие/ и душа́м на́шим спаси́тельное врачева́ние.</p>
<p>Дая́й мо́ли́тву моля́щимся/ и благословля́яй в ле́та на́ша па́мять пра́ведника Твоего́, Дими́трия,/ пода́ждь моли́твами того́ заступле́ние от враг ви́димых и неви́димых.</p>
<p>
<red>Богоро́дичен</red>: Взбра́нная Победи́тельнице и кре́пкая во искуше́ниих на́ших Засту́пнице,/ не пре́зри грех ра́ди на́ших ускори́ти на по́мощь/ и от бед изба́вити нас, еди́на Чи́стая, еди́на Благослове́нная.</p>
<p>
<red><red>Аще</red> отда́ние, конда́к и и́кос свята́го.</red>
</p>
<p>
<red>Седа́лен, глас 8:</red>
</p>
<p>Дре́вних преподо́бию подража́я,/ освяти́л еси́ житие́ твое́ на слу́жбу Бо́гови в осмоена́десять ле́то./ Отне́леже и был еси́ вели́к мона́х,/ свяще́нник, учи́тель, иера́рх,/ ны́не же чудотво́рец и моли́твенник о душа́х на́ших.</p>
<p>
<red>Сла́ва, и ны́не, пра́здника.</red>
</p>
<p>
<red><red>Аще</red> несть отда́ния, Богоро́дичен, глас то́йже:</red>
</p>
<p>Златокова́нный киво́т вмеща́ше в себе́ дре́вле/ богопи́санный зако́н и небе́сную ма́нну./ Ты же, Богороди́тельнице, заче́нши, пло́тию Сы́на Бо́жия родила́ еси́/ во обновле́ние и спасе́ние душ на́ших.</p>
<p>
<red>Песнь 4</red>
</p>
<p>
<red>Ирмо́с</red>: Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи// от смы́сла чи́ста, о Го́споде пра́зднующи.</p>
<p>Позна́ вол я́сли го́спода своего́ и осе́л стяжа́вшаго его́,/ аз же безслове́сными страстьми́ удали́хся от Творца́ моего́,/ но ты, па́стырю благи́й Дими́трие, я́ко овча́ заблу́ждшее, взыщи́ мене́/ и Христо́ву ста́ду сопричти́ мя.</p>
<p>Удо́бее от те́рния собира́ти виногра́дное гро́здие и от ре́пия смоко́вие,/ не́же от жесто́каго моего́ се́рдца приноси́ти еле́й милосе́рдия./ Сего́ ра́ди, де́лателю виногра́да Христо́ва Дими́трие,/ огради́ мя стра́хом Госпо́дним и напо́й мя водо́ю умиле́ния.</p>
<p>Сия́я со́лнце Свое́ на благи́я и дождя́ на пра́ведныя,/ да и влас главы́ моея́ не поги́бнет, храни́ши мя, гре́шнаго./ Вся стихи́и мене́ ра́ди зла́го ста́ша в чи́не свое́м,/ аз еди́н то́чию пребыва́ю в нечу́вствии./ Но даждь ми, Го́споди, уго́дника ра́ди Твоего́ Дими́трия/ разуме́ти дела́ Твоя́ и, слы́ша слух Твой, боя́тися Тебе́.</p>
<p>
<red>Богоро́дичен</red>: Внегда́ прибли́житися лето́м воплоще́нию,/ посреде́ двою́ живо́тну позна́н бысть./ Внегда́ приити́ вре́мени ко спасе́нию,/ посреде́ двою́ разбо́йнику яви́ся Сын Твой, Богоро́дице./ Непостижи́мо во обои́х сих Сло́во,/ да мы, воплоще́нному и пострада́вшему за ны покланя́ющеся Сло́ву,/ Тя, Ма́терь Бо́жию, в пе́снех возвели́чим.</p>
<p>
<red>Песнь 5</red>
</p>
<p>
<red>Ирмо́с</red>: Бо́жиим Све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ И́стиннаго Бо́га,// от мра́ка грехо́внаго взыва́юща.</p>
<p>Свети́льник нога́ма мои́ми зако́н Госпо́день,/ и свет стезя́м мои́м оправда́ния Его́,/ аз же, во тьме неве́дения ползя́ и толки́йся,/ не хощу́ с му́дрыми свети́льника стяжа́ти./ Но ты мне, светоявле́нне Дими́трие, невестоводи́тель предста́ни,/ я́ко да и аз ду́хом к Бо́гу от но́щи у́треневати потщу́ся.</p>
<p>Боле́зную те́лом, боле́зную и душе́ю:/ о́вому я́ко досади́х объяде́нием и пия́нством,/ о́ву же я́ко разсла́бих грехми́./ Сугу́ба боле́знь и тяжка́,/ но ты, но́вый чудотво́рче, умоли́ Христа́, Врача́ всех,/ да обоя́ исцели́ти благоизво́лит.</p>
<p>Го́споди Бо́же наш, даждь нам мир во днех на́ших,/ Го́споди Бо́же наш, стяжи́ в нас любо́вь,/ да вси еди́ными усты́ и еди́ным се́рдцем/ испове́дуем Еди́наго Тя в Тро́ице сла́вимаго Бо́га.</p>
<p>
<red>Богоро́дичен</red>: Стра́ха Госпо́дня во чре́ве не прия́х,/ ни се́рдцем о нераде́нии поболе́х,/ но, при́сно зачина́я и ражда́я грехи́ ко грехо́м,/ от умноже́ния тех со́вестию снеда́юся./ Сего́ ра́ди в многопло́дии сем беззако́нием к Тебе́, Влады́чице, вопию́:/ сотвори́ мя возроди́тися в живо́т ве́чный покая́нием.</p>
<p>
<red>Песнь 6</red>
</p>
<p>
<red>Ирмо́с</red>: Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мои́,// Многоми́лостиве.</p>
<p>От ки́та Ио́ну, от бла́та же е́зернаго тебе́, святи́телю Дими́трие, изведе́ Госпо́дь на свет,/ ов тридне́вен во утро́бе не вреди́ся, ты же четыредесятоле́тен неистле́нен в не́дрех земны́х пре́был еси́./ Ве́лие чу́до! Но бо́льше дарова́ние Бо́жие,/ и́бо тя чудесы́, я́ко проро́ка, просла́ви.</p>
<p>Дре́вний о́нии ниневи́тяне, неве́рнии язы́цы су́ще,/ еди́ною проро́ческою про́поведию пока́яшася./ Аз же, толи́ко наставле́ний боже́ственных име́я/ и по <red>вся</red> дни что́мая слу́шая, неиспра́вен пребыва́ю,/ но ты, святи́телю, моли́твами твои́ми к де́ланию сих наста́ви мя.</p>
<p>Бе́здна грехо́в после́дняя обы́де мя,/ и треволне́ние страсте́й погружа́ет мя./ Тем, до́ндеже не понре́ душа́ моя́ во а́де,/ к Тебе́, Го́споду Бо́гу, от ско́рби вопию́,/ да пра́ведника Твоего́ ра́ди Дими́трия услы́шиши и спасе́ши мя.</p>
<p>
<red>Богоро́дичен</red>: Ско́рая в беда́х Помо́щнице,/ гото́вое обурева́емым приста́нище,/ сохрани́ мя, Ма́ти Бо́жия, от потопле́ния жите́йскаго/ и не даждь ми разби́тися о ка́мень па́губы душе́вныя.</p>
<p>
<red><red>Аще</red> отда́ние, то́кмо конда́к и и́кос пра́здника.</red>
</p>
<p>
<red><red>Аще</red> несть отда́ния, конда́к и и́кос свята́го.</red>
</p>
<p>
<red>Конда́к свята́го, глас 8:</red>
</p>
<p>Звезду́ Росси́йскую, от Ки́ева возсия́вшую/ и чрез Но́вград Се́верский в Росто́в дости́гшую,/ всю же страну́ сию́ уче́ньми и чудесы́ озари́вшую,/ ублажи́м златослове́снаго учи́теля Дими́трия,/ той бо всем вся написа́, я́же к наставле́нию,/ да всех приобря́щет, я́коже Па́вел, Христу́// и спасе́т правове́рием ду́ши на́ша.</p>
<p>
<red>И́кос:</red>
</p>
<p>Пра́ведным о ка́ющихся на Небес и́,/ нам же, гре́шным, на земли́ о тебе́, пра́ведниче Дими́трие,/ подоба́ет возра́доватися,/ я́ко но́ваго тя к Бо́гу моли́твенника о нас стяжа́хом,/ его́же досто́йными похвала́ми ублажа́юще,/ си́це от ра́дости зове́м:/ ра́дуйся, Росто́вская похвало́ и всея́ Росси́и прославле́ние.</p>
<p>
<red>Песнь 7</red>
</p>
<p>
<red>Ирмо́с</red>: Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:// благослове́н еси́, Бо́же оте́ц на́ших.</p>
<p>Я́коже трие́ о́троцы в пещи́ вавило́нстей/ о́гненную си́лу угаси́ша моли́твою,/ та́ко ты, богоявле́ние Дими́трие,/ возни́кший огнь в саможего́мых ски́тах уче́ньми твои́ми потреби́л еси́./ Отню́дуже тя за спасе́ние душ погиба́ющих/ Госпо́дь просла́ви чудесы́ и нетле́нием,/ мы же святоле́пными пе́сньми ублажа́ем.</p>
<p>О коли́ких благ, окая́ннии, лиши́стеся, раско́льницы:/ ни священнонача́льника бо и́мате, ни вождя́ и́стиннаго ко спасе́нию,/ ниже́ Безкро́вныя Же́ртвы, ниже́ други́х та́инств сподобля́етеся./ Но поне́ ны́не позна́йте па́губное свое́ заблужде́ние,/ и а́ще дело́м и уче́нию ангелоподо́бнаго Дими́трия не ве́рите,/ то чудесе́м, от него́ быва́емым, я́коже халде́и о́нии, ве́руйте,/ да с на́ми ку́пно еди́ными усты́ помо́литеся Бо́гу оте́ц на́ших.</p>
<p>Вои́стину, Бо́же наш,/ Ты еси́ Еди́н Бог бого́в и Госпо́дь господе́й/ и ра́зве Тебе́ ина́го и Твое́й Святы́я Собо́рныя Це́ркве несть/ ни на Небеси́, ни на земли́, иде́же подоба́ет спасти́ся./ Сего́ ра́ди даждь нам еди́ными усты́ и еди́ным се́рдцем/ удивля́ющаго вся хоте́ния Своя́ во святы́х, Тебе́ сла́вити.</p>
<p>
<red>Богоро́дичен</red>: Прови́дец Дании́л усмотри́ Тя го́ру, Неискусому́жная Де́во,/ приснопа́мятный же во святы́х наш Дими́трий,/ я́коже Гедео́н, Руно́ Ороше́нное Тя нарече́./ Мы же, обоя́ испове́дающе, про́сим:/ да на отто́ргшемся от <red>Тебе</red>́ Ка́мени, Христе́, утвержда́ется Це́рковь/ и пра́во ве́рующих сердца́ росо́ю благода́ти Твоея́ напая́ются.</p>
<p>
<red>Песнь 8</red>
</p>
<p>
<red>Ирмо́с</red>: Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти,// Тя превозно́сим во вся ве́ки.</p>
<p>Вся сре́дства, святи́телю, на взыска́ние заблу́ждших улотреби́л еси́,/ разлива́ющийся пла́мень по скито́м водо́ю покая́ния погаша́я,/ море́льщиков к безсме́ртней трапе́зе призыва́я,/ просвеще́нных же и отпа́дших, да не второ́е крестя́щеся па́ки распина́ют Христа́,/ еди́наго держа́тися креще́ния утвержда́л еси́./ Всех повсю́ду правове́рию учи́л еси́/ и ны́не свои́ми списа́ньми тому́жде учи́ши./ Тем я́ко и́стиннаго учи́теля во святы́х почита́ем тя.</p>
<p>Древним о́ным вавило́нским столпотвори́телем врази́ на́шего благоче́стия уподо́бльшеся,/ дерзну́ша неразу́мия своего́ то́лки на песце́ суеве́рия назда́ти./ Имже егда́ опро́шася уче́ний твои́х во́ды, святи́телю,/ а́бие поколеба́шася во основа́нии и бысть им паде́ние во́лне,/ нам же, благочести́вым, подкрепле́ние и исправле́ние.</p>
<p>Безнача́льне о́тче, Сы́не Собезнача́льне, Уте́шителю Благи́й, Ду́ше Пра́вый,/ Сло́ва Бо́жия Роди́телю, Отца́ Безнача́льна Сло́ве,/ Ду́ше Живы́й и Зи́ждяй,/ Тро́ице Еди́нице, поми́луй мя.</p>
<p>
<red>Богоро́дичен</red>: Я́коже купина́, огне́м распаля́ема, сама́ не сгара́ше,/ но Богови́дца, устраши́в, приведе́ к почита́нию,/ та́ко Ты, Неискусобра́чная Неве́сто,/ прие́мши во утро́бу Огнь Божества́,/ нетле́нна в Рождестве́ пребыла́ еси́./ Ди́вное та́инство!/ Непоко́рников благоче́стию стыдо́м опаля́еши,/ почита́телей же правове́рных ороша́еши чудесы́ изоби́льно.</p>
<p>
<red>Песнь 9</red>
</p>
<p>
<red>Ирмо́с</red>: Бо́га челове́ком невозмо́жно ви́дети,/ на Него́же не сме́ют чи́ни а́нгельстии взира́ти./ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,// с Небе́сными во́и Тя ублажа́ем.</p>
<p>Благослове́н Госпо́дь наш, я́ко посети́ нас в ле́та сия́/ и воздви́же нам в Росси́йстей Це́ркви но́ваго чудотво́рца Дими́трия,/ я́коже бо во дни живота́ своего́ служа́ше преподо́бием и пра́вдою,/ та́ко и по кончи́не подае́т ра́зум заблу́ждшим/ ко взыска́нию путе́й спаси́тельных.</p>
<p>Сла́ва Тебе́, Пастыренача́льниче,/ я́ко и во дни на́ша поста́вил еси́ на стра́жи бо́драго па́стыря Дими́трия,/ и́мже прогоня́ются посмра́дшия ко́злища от ста́да Твоего́ непоро́чнаго.</p>
<p>Сла́ва Тебе́, Христе́ Бо́же,/ благочести́вым похвало́ и правове́рным весе́лие,/ я́ко пропове́дание свята́го Твоего́ Дими́трия/ достове́рными чудесы́ утвержда́еши.</p>
<p>
<red>Богоро́дичен</red>: Ра́дость от А́нгела прии́мшей,/ и мы, по прорече́нию Твоему́/ ублажа́юще со все́ми ро́ды, ева́нгельски вопие́м:/ ра́дуйся, Благода́тная, Госпо́дь с Тобо́ю.</p>
<p>
<red>Свети́лен пра́здника. Сла́ва, свята́го. И ны́не, пра́здника.</red>
</p>
<p>
<red>Свети́лен свята́го, глас 8:</red>
</p>
<p>Поставля́яй преде́лы язы́ков по числу́ А́нгел Свои́х/ и собира́яй от разсе́янных сыно́в Ада́млих Це́рковь Свою́,/ умножа́вши в ней святы́я Твоя́, Бо́же наш, я́ко зве́зды на небеси́,/ от нйхже просия́ и па́мять святи́теля Твоего́ Дими́трия./ Его́же ра́ди просвети́ ду́ши, помраче́нныя раздо́рным суеве́рием,/ да вку́пе зове́м Ти песнь трегу́бую: аллилу́йя.</p>
<p>
<red>А́ще несть отда́ния: Сла́ва, и ны́не, Богоро́дичен, глас то́йже:</red>
</p>
<p>Стопа́м отходящаго от нас в го́рняя святи́теля Дими́трия после́дующе,/ со упова́нием к Тебе́, Влады́чице, вопие́м:/ я́коже Тя на пречи́стей ико́не с Преве́чным Младе́нцем пи́шемую зрим на земли́,/ та́ко даждь нам ви́дети стоя́щую одесну́ю Сы́на Твоего́ Бо́га/ в непристу́пнем све́те на Небеси́.</p>
<p>
<red>На хвали́тех стихи́ры пра́здника 3 и свята́го 3.</red>
</p>
<p>
<red><red>Аще</red> несть отда́ния, стихи́ры свята́го. Глас 6.</red>
</p>
<p>
<red>Подо́бен</red>: Все отло́жше:</p>
<p>Весь от ю́ности твоея́ возложи́лся еси́/ на взыска́ние прему́дрости и стра́ха Бо́жия,/ я́же обре́т, не в земли́, а́ки лени́вый раб, сокры́л еси́,/ но, уча́ и творя́ по Да́вшему ти тала́нт,/ во сто трудо́в умно́жил еси́ его́,/ и был еси́ вели́кий купе́ц,/ износя́й на свет ве́тхая и но́вая,/ и, открыва́я глубины́ ра́зума богопи́санных книг,/ ку́плю добру́ де́яти научи́л еси́ нас./ Тем, благи́й и ве́рный ра́бе Бо́жий Дими́трие,/ за толи́ка явле́нна твоя́ к нам сокро́вища// вшел еси́ в ра́дость Го́спода Твоего́.</p>
<p>Весь ум плени́л еси́ в послуша́ние ве́ры,/ да благи́ми де́лы украси́ши ю,/ отню́дуже и де́латель виногра́да Христо́ва яви́лся еси́ иску́сный,/ вся́ку бо розгу́, не творя́щу плода́,/ стра́хом Госпо́дним посе́кл еси́/ и еди́но благоче́стие сохраня́л еси́ в нем,/ отвне́ его́ огражда́л еси́ догма́ты церко́вными,/ внутрьу́ду укрепи́л еси́ столпо́м правове́рия,/ всю́ду предточи́лия ископова́я уче́ний твои́х./ Тем и ны́не, святы́й трудолю́бче Дими́трие,/ присеща́й виногра́д твой, его́же насади́ десни́ца Вы́шняго,// да плодоприно́сит гро́здие спасе́ния.</p>
<p>Весь невозвра́тно наде́ждею возве́рглся еси́ на Бо́га:/ препла́вая пучи́ну ми́ра сего́, блаже́нне,/ молва́ми жите́йскими не погрузи́лся еси́,/ ниже́, искуше́ньми обурева́ем, прирази́лся собла́зном,/ но, при́сно благоти́шием наставля́ем,/ дости́гл еси́ безмо́лвнаго приста́нища./ И, наче́н кора́бль Це́ркве Христо́вы пра́вити,/ па́ки к безбе́дному пла́ванию испра́вил еси́,/ па́ки ереседы́шущия преложи́л еси́ в тщету́ ве́тры/ и ко́твою<a type="note" xlink:href="#note19">19</a> твои́х наставле́ний утверди́л еси́ его́,/ я́ко диви́тися нам и от Бо́га проси́ти,/ да и впредь проти́вныя ересе́й ве́тры// моли́твами твои́ми утиши́ши.</p>
<p>Весь еси́ любо́вию прилепи́лся к Бо́гу и бли́жнему,/ па́стырское бо о ста́де свое́м возыме́в попече́ние,/ душе́ю труди́лся еси́ в богомы́слии и в поуче́ниих,/ те́лом же в послуже́нии тре́бующим от тебе́ по́мощи:/ изнемога́ющия ве́рою укрепля́я,/ боля́щия душе́ю покая́нием врачу́я,/ сокруше́нныя со́вестию тве́рдым упова́нием обязу́я,/ заблу́ждшия от и́стины на путь пра́вый обраща́я/ и поги́бшия ересьми́ к благоче́стию взыску́я./ Тем, о па́стырю наш предо́брый, святи́телю Дими́трие,/ помоли́ся о ста́де твое́м Пастыренача́льнику Христу́ Бо́гу,// да упасе́т <red>е</red> Сам в единомы́слии, любви́ и правове́рии.</p>
<p>
<red>Сла́ва, глас 6:</red>
</p>
<p>Воспо́й, Росси́е, Го́сподеви песнь но́ву,/ похвали́, гра́де, Бо́га Твоего́, Росто́ве,/ я́ко благоволи́ Вы́шний дарова́ти нам но́ваго чудотво́рца Дими́трия,/ свиде́тельствованна от всех и от Са́мыя И́стины./ Его́же па́мять во святы́х почита́юще,/ восхва́лим и мы, ста́рцы с ю́нотами,/ и возвели́чим да́вшаго Бо́га на́шего/ толи́кому уго́днику Своему́ в нас просия́ти// нетле́нием святоле́пным и чудоде́йствием.</p>
<p>
<red>И ны́не, пра́здника</red>.</p>
<p>
<red><red>Аще</red> несть отда́ния, Богоро́дичен, глас то́йже:</red>
</p>
<p>Красота́ де́вства Твоего́ неопи́санна,/ добро́та Твоя́, о Богома́ти, несказа́нная,/ избра́нна бо еси́, я́коже со́лнце,/ полна́, я́ко луна́ и дуга́ в явле́ния своя́,/ а́ки стебло́ лива́ново в жа́тву на гора́х/ и я́ко кипари́с, возраста́яй от удо́лия до небе́с./ Мно́гия добро́ты Твоя́ и вели́чия, Присноде́во,/ но бо́льши всех, я́ко но́сиши Нося́щаго вся./ Его́же моли́ ку́пно со святы́м Дими́трием,// да спасе́т и просвети́т правове́рием ду́ши на́ша.</p>
<p>
<red>Славосло́вие вели́кое. Тропа́рь свята́го. Сла́ва, и ны́не, пра́здника или́ Богоро́дичен. И отпу́ст.</red>
</p>
<p>
<red>На литурги́и</red>
</p>
<p>Блаже́нны пра́здника, песнь 9-я, на 4, и свята́го, песнь 6-я, на 4. Проки́мен, аллилуиа́рий, прича́стен пра́здника и свята́го.</p>
<p><red>Аще</red> несть отда́ния, блаже́нны от кано́на свята́го, пе́сни 3-я и 6-я, на 8. Проки́мен, глас 1: Уста́ моя́ возглаго́лют прему́дрость/ и поуче́ние се́рдца моего́ ра́зум. Стих: Услы́шите сия́, вси язы́цы, внуши́те, вси живу́щий по вселе́нней. Апо́стол ко Евре́ем, зача́ло 318. Аллилу́йя, глас 2: Уста́ пра́веднаго поуча́тся прему́дрости: Ева́нгелие от Иоа́нна, зача́ло 36. Прича́стен: В па́мять ве́чную бу́дет пра́ведник: </p>
</section>
