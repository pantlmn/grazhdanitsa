<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего Се́ргия, игу́мена Ра́донежскаго и всея́ Росси́и чудотво́рца</p>
</title><p>
<red>На ма́лей вече́рни</red>
</p>
<p>На Го́споди, воззва́х<red>: стихи́ры на 4, глас 5.</red>
</p>
<p>
<red>Подо́бен</red>: Преподо́бне о́тче:</p>
<p>Преподо́бне о́тче,/ ду́шу твою́ с те́лом очи́стив,/ Свята́го Ду́ха прекра́сная оби́тель яви́лся еси́./ И́же сла́вна тя конца́м, преблаже́нне Се́ргие, соде́я,/ в чудеса́х же вели́каго свети́льника,/ просвети́вшаго во мра́це су́щия,/ и наста́вника мона́хов,/ соше́дшеся, велему́дренно ублажа́ем.</p>
<p>Яви́лся еси́, богоблаже́нне,/ му́драя плени́ца,/ связу́я мно́гая враго́в ополче́ния;/ те́мже и венце́м увя́злся еси́ от Бо́га неувяда́ющим,/ и весе́лие, и ра́дость,/ и сла́ву ве́чную восприя́л еси́, прему́дро Се́ргие./ Того́ моли́, Тому́ помоли́ся, преподо́бне,/ дарова́ти мир ми́ру/ и душа́м на́шим ве́лию ми́лость.</p>
<p>Преподо́бне о́тче,/ теле́сныя стра́сти за́льным воздержа́нием/ и чи́стыми моли́твами,/ по́том же воздержа́ния угаси́л еси́ у́глие страсте́й;/ того́ ра́ди чудесы́ сла́вна тя/ Росси́йским страна́м, сла́вне Се́ргие, показа́,/ украси́в Небе́сными дарми́, Христо́с./ Того́ моли́, Тому́ помоли́ся, преподо́бне,/ дарова́ти мир ми́ру/ и душа́м на́шим ве́лию ми́лость.</p>
<p>
<red>Сла́ва, глас 6: </red>
</p>
<p>Прииди́те, мона́шествующих мно́жество, днесь,/ Се́ргия, благоче́стия подража́теля,/ пе́сньми и пе́ньми восхва́лим/ и честну́ю его́ и многоцеле́бную ра́ку, обстоя́ще,/ любе́зно облобыза́ем, глаго́люще:/ ра́дуйся, пресла́вне Се́ргие,/ Оте́честву твоему́ пресве́тлый свети́льниче;/ ра́дуйся, я́ко чи́сте чисте́йшему Све́ту совокупи́вся;/ ра́дуйся, я́ко Тро́ице предстои́ши со А́нгелы,/ ю́же непреста́нно моли́// дарова́ти душа́м на́шим ве́лию ми́лость.</p>
<p>
<red>И ны́не, Богоро́дичен, глас то́йже: </red>Богоро́дице, Ты еси́ лоза́:</p>
<p>
<red>На стихо́вне стихи́ры, глас 6.</red>
</p>
<p>
<red>Подо́бен</red>: А́нгельския:</p>
<p>От ма́терних пеле́н, му́дре,/ Бо́гу возложе́н, Се́ргие преподо́бне,/ и пусты́ню я́ко град соде́лав,/ в ней мно́жества мона́хов собра́л еси́/ сла́вити многопе́тую Тро́ицу,/ Юже моли́ спасти́ся душа́м на́шим.</p>
<p>
<red>Стих</red>: Честна́ пред Го́сподем/ смерть преподо́бных Его́.</p>
<p>Богому́дре Се́ргие,/ а́ще бо и по́слежди ле́ты тя новопросвеще́нная Росси́йская страна́ возрасти́,/ но дре́вних че́сти сподо́бился еси́,/ и дарова́ния чуде́с досто́йно прие́м;/ мона́хов мно́жество песносло́вят/ и правове́рною ве́рою Христа́ хва́лят,/ твои́ми покаря́ющеся уче́ньми,/ моли́ спасти́ся душа́м на́шим.</p>
<p>
<red>Стих</red>: Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Я́ко в высо́ких черто́зех,/ доброде́тели предугото́вал еси́ дом себе́,/ Се́ргие, о́тче наш,/ и я́ко вои́стину боже́ственную Све́тлость/ зре́ти сподо́бился еси́,/ в ню́же всели́вся, зри́ши Святу́ю Тро́ицу,/ Ейже моли́ся/ дарова́ти ми́ру ве́лию ми́лость.</p>
<p>
<red>Сла́ва, глас 8</red>:</p>
<p>Преподо́бне о́тче,/ ми́ра красоту́ и сла́дость вре́менную/ отню́д возненави́дел еси́,/ мона́шеское житие́ па́че возлюби́в,/ и А́нгелом собесе́дник бы́ти сподо́бился еси́,/ и свети́льник многосве́тлый Росси́йския земли́,/ чудесми́, я́коже второ́е со́лнце, сия́я./ Но всех нас помина́й,/ соверша́ющих свяще́нную па́мять твою́:/ мы бо ча́да твоя́/ и о́вцы слове́сных твои́х уче́ний/ и тя на по́мощь призыва́ем,/ прося́ще тобо́ю прия́ти мир и ве́лию ми́лость.</p>
<p>
<red>И ны́не, Богоро́дичен, глас то́йже</red>: Влады́чице, приими́:</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>На вели́цей вече́рни</red>
</p>
<p>
<red>Блаже́н муж</red>: 1-й антифо́н.</p>
<p>
<red>На Го́споди, воззва́х</red>: стихи́ры на 8, глас 6.</p>
<p>
<red>Подо́бен: </red>Все отло́жше:</p>
<p>Ми́ра мяте́ж, преподо́бне, оста́вив/ и взем крест твой,/ после́довал еси́ Христу́/ невозвра́тным по́мыслом,/ и в пусты́ню всели́лся еси́, преподо́бне,/ душе́вныя стра́сти из ко́рене исторга́я/ и теле́сная чу́вства огорчева́я,/ и ча́стыми бде́нии и моли́твами/ благода́ть восприя́л еси́, преподо́бне,/ цели́ти разли́чныя неду́ги,/ Ангелов собесе́дниче и преподо́бных сожи́телю;/ моли́ся Го́споду, Се́ргие преподо́бне,// поми́ловатися душа́м на́шим.</p>
<p>Преподо́бне о́тче,/ кто испове́сть труды́ твоя́ и боле́зни?/ Или́ <red>кий</red>  язы́к изрече́т жесто́кое твое́ житие́,/ бде́ние же, и сухояде́ние,/ и е́же на земли́ лега́ние,/ чистоту́ душе́вную и теле́сную,/ устна́ми и умо́м соверше́нное безмо́лвие,/ смире́ние же нелицеме́рное,/ моли́твы непреста́нныя и разсужде́ние доброразсу́дное,/ ху́дость ри́зную и па́мять сме́ртную?/ Се́ргие, о́тче наш,// моли́ спасти́ся душа́м на́шим.</p>
<p>Преподо́бне о́тче Се́ргие,/ ты врач душ и теле́с яви́лся еси́,/ источа́я неду́жным исцеле́ния струи́,/ да́ром же проро́чествия укра́шен,/ прорица́я, я́ко настоя́щая, бу́дущая:/ моли́твою бо кня́зя вооружи́в ва́рвары победи́ти,/ хва́лящияся оте́чество его́ разори́ти,/ но саме́х богопораже́нною я́звою/ тру́пия досто́йно падо́ша// псало́мски при а́де, преподо́бне.</p>
<p>Богому́дре Се́ргие,/ сла́ву маловре́менную оста́вль,/ и в пусты́нях и гора́х/ ты живы́й яви́лся еси́,/ и Тро́ицы чи́стый дом,/ блаже́нне, был еси́,/ Ея́же си́лою пресвяты́я хра́мы воздви́г,/ и огра́ды мона́шествующим во спасе́ние созда́л еси́;/ живя́ше же в тебе́ Христо́с Бог наш,/ Его́же от ю́ности возжеле́л еси́./ Того́ моли́, Се́ргие преподо́бне,// спасти́ся душа́м на́шим.</p>
<p>
<red>И́ны стихи́ры преподо́бнаго, глас 2.</red>
</p>
<p>
<red>Подо́бен</red>: Терпя́ще муче́ния:</p>
<p>Терпя́ ны́нешняя му́жественно,/ веселя́ся бу́дущими,/ ко всем глаго́лал еси́, преподо́бне Се́ргие:/ егда́ у́бо ту́не подвиза́емся,/ но ве́чнаго живота́ ча́юще получи́ти?/ Лю́ты ско́рби, но сла́док рай,/ боле́зненны труды́, но присносу́щно восприя́тие./ Не облени́мся у́бо, о по́стницы! Ма́ло стерпи́м,/ да венцы́ нетле́нными увязе́мся// от Христа́, Бо́га и Спа́са душ на́ших.</p>
<p>Зря, я́ко наслажде́ние, ско́рби,/ ше́ствуя те́сным путе́м,/ ко ученико́м твои́м глаго́лал еси́, преблаже́нне Се́ргие:/ не устраши́мся по́двига по́стнаго,/ да стра́шнаго гее́нскаго муче́ния избе́гнем,/ согбе́нне бу́дут ру́це,/ да простира́ются же к Бо́гу,/ но́зе же утвержде́ны/ на моли́тве предстоя́ти,/ не пощади́м естества́ тле́ннаго, изво́лим по́двиг,/ да венцы́ побе́дными увязе́мся,/ от Христа́, Бо́га и Спа́са душ на́ших.</p>
<p>Отве́рг тле́нныя ри́зы,/ ходи́л еси́ в зиме́ без те́плыя оде́жды, я́коже в ле́те,/ глаго́ля, терпели́ве Се́ргие:/ за рай, его́же погуби́хом,/ ри́зы мя́гкия ны́не отлага́ем,/ грехо́м иногда́ преступле́ния оде́яхомся,/ совлеце́мся ны́не ра́ди нетле́нных риз,/ небреже́м, бра́тие, о зиме́ преходя́щей, плоть изнури́м,/ да венцы́ побе́дными увязе́мся/ от Христа́, Бо́га и Спа́са душ на́ших.</p>
<p>
<red>Сла́ва, глас 6:</red>
</p>
<p>Е́же по о́бразу соблю́д невреди́мо,/ ум влады́ку над страстьми́ па́губными по́стнически поста́вив,/ во е́же по подо́бию, я́ко мо́щно, возше́л еси́:/ му́жески бо естество́ пону́див,/ потща́лся еси́ ху́ждшее покори́ти лу́чшему/ и плоть порабо́тити ду́ху;/ те́мже мона́шествующих яви́лся еси́ верх,/ жи́тель пусты́нный, благотеку́щих обучи́тель,/ пра́вило доброде́тели изве́стнейшее;/ и ны́не на Небесе́х, зерца́лом разре́шшимся,/ о́тче наш Се́ргие,/ чи́сте зри́ши Святу́ю Тро́ицу,/ моля́ся несре́дственне// о и́же ве́рою и любо́вию чту́щих тя.</p>
<p>
<red>И ны́не, Богоро́дичен, глас то́йже:</red> Кто Тебе́ не ублажи́т:</p>
<p>
<red>Вход. Проки́мен дне. И чте́ния.</red>
</p>
<p>При́тчей чте́ние<red> (главы́ 3 и 8): </red>
</p>
<p>Па́мять пра́веднаго с похвала́ми, и благослове́ние Госпо́дне на главе́ его́./ Блаже́н челове́к, и́же обре́те Прему́дрость, и сме́ртен, и́же уве́де ра́зум./ Лу́чше бо Сию́ купова́ти, не́жели зла́та и сребра́ сокро́вища./ Честне́йшая же есть ка́мений многоце́нных, все же честно́е недосто́йно Ея́ есть./ Долгота́ бо дней и ле́та живота́ в десни́це Ея́, в шу́йце же Ея́ бога́тство и сла́ва./ От уст Ея́ исхо́дит пра́вда, зако́н же и ми́лость на язы́це но́сит./ Послу́шайте у́бо Мене́, о ча́да, честна́я бо реку́: и блаже́н челове́к, и́же пути́ Моя́ сохрани́т;/ исхо́ди бо Мои́, исхо́ди живота́, и уготовля́ется хоте́ние от Го́спода./ Сего́ ра́ди молю́ вас и предлага́ю Мой глас сыново́м челове́ческим:/ я́ко Аз прему́дрость устро́их, сове́т и ра́зум, и смысл Аз призва́х./ Мой сове́т и утвержде́ние, Мой ра́зум, Моя́ же кре́пость./ Аз мене́ лю́бящия люблю́, и́щущии же Мене́ обря́щут благода́ть./ Разуме́йте у́бо, незло́бивии, кова́рство, ненака́зании же, прилага́йте сердца́./ Послу́шайте Мене́ и па́ки, честна́я бо реку́: и отве́рзу от усте́н пра́вая,/ я́ко и́стине поучи́тся горта́нь Мой, ме́рзски же предо Мно́ю устны́ лжи́выя./ С пра́вдою вси глаго́лы уст Мои́х: ничто́же в них стро́потно, ниже́ развраще́нно./ Вся пра́ва суть разумева́ющим и про́ста обрета́ющим ра́зум./ Науча́ю бо вас и́стине, да бу́дет о Го́споде наде́жда ва́ша и испо́лнитеся Ду́ха.</p>
<p>При́тчей чте́ние <red>(главы́ 10 и 11): </red>
</p>
<p>Уста́ пра́веднаго ка́плют прему́дрость, язы́к же непра́веднаго поги́бнет./ Устне́ муже́й пра́ведных ка́плют благода́ти, уста́ же нечести́вых развраща́ются./ Ме́рила льсти́вая ме́рзость пред Го́сподем, вес же пра́ведный прия́тен Ему́./ Иде́же а́ще вни́дет досажде́ние, та́мо и безче́стие: уста́ же смире́нных поуча́ются прему́дрости./ Соверше́ние пра́вых наста́вит их, и поползнове́ние отрица́ющихся упасе́т их./ Не по́льзуют име́ния в день я́рости, пра́вда же изба́вит от сме́рти./ У́мер пра́ведный, оста́ви раска́яние, нару́чна же быва́ет и посмея́тельна нечести́вых па́губа./ Пра́вда непоро́чнаго исправля́ет пути́, в нече́стие же па́дает непра́вда./ Пра́вда муже́й пра́вых изба́вит их: безсове́тием же пленя́ются беззако́ннии./ Сконча́вшуся му́жу пра́ведну, не поги́бнет наде́жда, похвала́ же нечести́вых поги́бнет./ Пра́ведник от ло́ва убе́гнет, вме́сто же его́ предае́тся нечести́вый./ Во усте́х нечести́вых сеть гра́жданом, чу́вство же пра́ведных благоспе́шное./ Во благи́х пра́ведных испра́вится град, и в поги́бели нечести́вых ра́дование./ Во благослове́нии пра́вых возвы́сится град, усты́ же нечести́вых раскопа́ется./ Руга́ется гра́жданом лише́нный ра́зума, муж же му́дрый безмо́лвие во́дит.</p>
<p>Прему́дрости Соломо́новы чте́ние <red>(глава́ 3): </red>
</p>
<p>Пра́ведных ду́ши в руце́ Бо́жией, и не прико́снется их му́ка./ Непщева́ни бы́та во очесе́х безу́мных умре́ти, и вмени́ся озлобле́ние исхо́д их./ И е́же от нас ше́ствие сокруше́ние, они́ же суть в ми́ре./ Ибо пред лице́м челове́ческим а́ще и му́ку прии́мут, упова́ние их безсме́ртия испо́лнено./ И вма́ле нака́зани бы́вше, вели́кими благоде́тельствовани бу́дут,/ я́ко Бог искуси́ я и обре́те их досто́йны Себе́./ Я́ко зла́то в горни́ле искуси́ их и я́ко всепло́дие же́ртвенное прия́т я./ И во вре́мя посеще́ния их возсия́ют и, я́ко и́скры по сте́блию, потеку́т./ Су́дят язы́ком и облада́ют людьми́, и воцаря́тся Госпо́дь в них во ве́ки./ Наде́ющийся Нань разуме́ют и́стину, и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́, и посеще́ние во избра́нных Его́.</p>
<p>
<red>На лити́и стихи́ра хра́ма.</red>
</p>
<p>
<red>И свята́го стихи́ры, глас 6: </red>
</p>
<p>Прииди́те, празднолю́бцы/ и по́стников сосло́вие,/ ве́рою соше́дшеся,/ и́стиннаго по́стника почти́м днесь, Се́ргия,/ с весе́лием ше́ствовавшаго по стопа́м Влады́ки своего́/ у́зкий путь и безстра́стную жизнь,/ и ве́рою возопии́м:/ о всеблаже́нне, преподо́бных сожи́телю/ и по́стников похвало́!/ О нас моли́ся ко Го́споду,/ поми́ловатися душа́м на́шим.</p>
<p>Преподо́бне и богоно́се Се́ргие,/ любве́ ра́ди Христо́вы вся оста́вил еси́/ и, в пусты́ню вшед,/ ника́коже убоя́лся еси́ неви́димых враго́в кова́рствия,/ а́ще бо и мно́гажды приидо́ша на тя,/ скрежета́нием зу́бным я́рость показу́юще,/ ты же моли́твами твои́ми,/ я́ко дым, без ве́сти сих сотвори́л еси́./ О непоро́чныя твоея́ души́/ и кре́пкаго терпе́ния твоего́!/ Христа́ непреста́нно моли́ / спасти́ся душа́м на́шим.</p>
<p>Росси́йская у́бо всеосвяще́нная и вели́кая Це́рковь/ с правосла́вными собо́ры, мона́хи же и просты́ми,/ ева́нгельских исто́чников струя́ми напои́вшеся,/ духо́вно весели́мся/ в наро́читом пра́зднице добраго па́стыря и учи́теля,/ и целе́бныя его́ мо́щи, обстоя́ще, любе́зно облобыза́ем,/ и сих, я́ко цве́ты, пе́сньми и хвала́ми увязе́м, реку́ще: / ра́дуйся, Се́ргие блаже́нне,/ Небе́сный челове́че, земны́й А́нгеле/ и Ду́ха Свята́го оби́тель;/ ра́дуйся, я́ко мно́гих ко спасе́нному пути́ наста́вил еси́;/ ра́дуйся, правосла́вному во́инству на́шему похвала́ и утвержде́ние,/ преподо́бне Се́ргие богоприя́тне,/ Оте́честву твоему́ пресве́тлый свети́льниче/ и моли́твенниче о душа́х на́ших.</p>
<p>
<red>Сла́ва, глас 6:</red> Прииди́те, мона́шествующих: <red>(пи́сан на ма́лей вече́рни).</red>
</p>
<p>
<red>И ны́не, Богоро́дичен, глас то́йже</red>: Творе́ц и Изба́витель:</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Наста́, богоно́се, со́лнца светле́йши твой пра́здник,/ озаря́я приходя́щия к тебе́ ве́рою,/ и безсме́ртие благоуха́ет,/ душа́м же источа́ет нетле́ние от свята́го твоего́ телесе́,/ Се́ргие преподо́бне,// моли́твенниче о душа́х на́ших.</p>
<p>
<red>Стих</red>: Честна́ пред Го́сподем/ смерть преподо́бных Его́.</p>
<p>Чу́вственныя стра́сти теле́сныя победи́л еси́/ воздержа́ния брозда́ми, чудоде́йственне Се́ргие,/ и ре́вность к безпло́тным на земли́ показа́л еси́,/ все же плотско́е жела́ние ду́ху повину́л еси́./ Тем и ны́не, в Небе́сных дво́рех водворя́яся,/ моли́ о душа́х на́ших.</p>
<p>
<red>Стих</red>: Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Блаже́нне Се́ргие, основа́ние положи́в доброде́тели,/ дре́вняго челове́ка совле́кся с похотьми́/ и во Христа́ обле́клся еси́, и́стину./ Тем обличи́л еси́, преподо́бне, мно́гая враго́в ополче́ния,/ наста́вник мона́хов быв,/ моли́ спасти́ся душа́м на́шим.</p>
<p>
<red>Сла́ва, глас 8: </red>
</p>
<p>Мона́хов мно́жества/ наста́вника тя почита́ем, о́тче наш Се́ргие,/ твое́ю бо стезе́ю вои́стину пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ Ангелов собесе́дниче и преподо́бных соприча́стниче и пра́ведных,/ с ни́миже моли́ся Го́сподеви,/ поми́ловатися душа́м на́шим.</p>
<p>
<red>И ны́не, Богоро́дичен, глас то́йже</red>: Безневе́стная Де́во:</p>
<p>
<red>Тропа́рь, глас 4: </red>
</p>
<p>И́же доброде́телей подви́жник,/ я́ко и́стинный во́ин Христа́ Бо́га,/ на стра́сти вельми́ подвиза́лся еси́ в жи́зни вре́менней,/ в пе́ниих, бде́ниих же и поще́ниих о́браз быв твои́м ученико́м,/ те́мже и всели́ся в тя Пресвяты́й Дух,/ Его́же де́йствием све́тло укра́шен еси́;/ но, я́ко име́я дерзнове́ние ко Святе́й Тро́ице,/ помина́й ста́до, е́же собра́л еси́, му́дре,/ и не забу́ди, я́коже обеща́лся еси́,/ посеща́я чад твои́х,/ Се́ргие, преподо́бне о́тче наш.</p>
<p>
<red>Ин тропа́рь, глас 8:</red>
</p>
<p>От ю́ности восприя́л еси́ Христа́ в души́ твое́й, преподо́бне,/ и па́че всего́ вожделе́л еси́ мирска́го мяте́жа уклони́тися,/ му́жески в пусты́ню всели́лся еси́/ и ча́да послуша́ния в ней, плоды́ смире́ния, возрасти́л еси́./ Тем быв Тро́ице вселе́ние,/ чудесы́ твои́ми всех просвети́л еси́, приходя́щих к тебе́ ве́рою,/ и исцеле́ния всем подая́ оби́льно./ О́тче наш Се́ргие, моли́ Христа́ Бо́га, да спасе́т ду́ши на́ша.</p>
<p>
<red>Ин тропа́рь, глас 8:</red>
</p>
<p>В чистоте́ жития́ исто́чник слез твои́х,/ испове́дания трудо́вныя по́ты совокупи́л еси́/ и купе́ль духо́вную источи́л еси́, свяще́нный Се́ргие преподо́бне,/ омыва́еши творя́щим любо́вию па́мять твою́/ скве́рны душе́вныя и теле́сныя./ Сих ра́ди, ча́да твоя́ су́ще, вопие́м ти:/ моли́, о́тче, Святу́ю Тро́ицу о душа́х на́ших.</p>
<p>
<red>Сла́ва, и ны́не, Богоро́дичен.</red>
</p>
<p>
<red>На у́трени </red>
</p>
<p>
<red>Тропа́рь свята́го два́жды. Сла́ва, и ны́не, Богоро́дичен. </red>
</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Весь освяще́н и богоно́сен показа́лся еси́,/ ми́ра и бога́тства све́тлости/ и вся ели́ка ви́димых добро́т маловре́менных преоби́дев,/ смире́нием же и нището́ю Влады́це Христу́ после́довал еси́,/ собра́в мона́хов мно́жества, и сих Правосла́вия уче́ньми просвети́л еси́./ Тем и по кончи́не нестаре́емую благода́ть прия́л еси́/ и, во гро́бе лежа́, нетле́нен пребыва́еши, Се́ргие богоблаже́нне,/ моли́ Христа́ Бо́га согреше́ний оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Всенепоро́чная Неве́сто Творца́,/ я́ко Неискусому́жная Ма́ти Изба́вителя,/ Прия́телище я́ко су́щи Уте́шителя, Всепе́тая,/ беззако́ния мя су́ща скве́рно жили́ще/ и де́монов игра́лище в ра́зуме бы́вша,/ потщи́ся и сих злоде́йствия мя изба́вити,/ све́тло жили́ще доброде́тельми соде́лавши./ Светода́тельная и нетле́нная,/ разжени́ о́блак страсте́й и Вы́шняго прича́стия сподо́би/ и Све́та невече́рняго моли́твами Твои́ми.</p>
<p>
<red>По 2-м стихосло́вии седа́лен, глас 3.</red>
</p>
<p>
<red>Подо́бен</red>: Красоте́ де́вства:</p>
<p>Е́же к Бо́гу мудрова́ние горе́ име́я, о́тче,/ и я́же на земли́ оста́вил еси́,/ и, мно́гими боле́зньми све́тло твое́ житие́ изъясни́в,/ вся́кия же боже́ственныя доброде́тели оби́тель показа́вся,/ в моли́твах и мольба́х и поще́ниих Го́споду прибли́жился еси́./ Моли́ Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен</red>:</p>
<p>Я́ко невозде́ланна, Де́во, лоза́,/ прекра́сный Грозд, Христа́, возрасти́ла еси́,/ источа́юща нам вино́ спаси́тельное, всех веселя́щее ду́ши и телеса́./ Те́мже, я́ко вино́вну Тя до́брых ублажа́юще,/ при́сно со А́нгелом вопие́м Ти:/ ра́дуйся, Обра́дованная.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Егда́, блаже́нне, боже́ственному жела́нию ум твой впери́в,/ тогда́ оста́вил еси́ вся до́лу влеку́щая мудрова́ния,/ и, в пусты́ню всели́вся, я́ко крин процве́л еси́ доброде́тели прекра́сный,/ и, страсте́й искорени́в те́рние, в нем насади́л еси́ плоды́ трудо́в твои́х./ Те́мже и пожа́л еси́ рукоя́ти, неотъе́млемо бога́тство на Небесе́х./ Се́ргие преподо́бне, моли́ Христа́ Бо́га/ согреше́ний оставле́ние дарова́ти чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>О Тебе́ ра́дуется, Благода́тная, вся́кая тварь,/ а́нгельский собо́р и челове́ческий род,/ освяще́нный хра́ме и раю́ слове́сный,/ де́вственная похвало́, из Нея́же Бог воплоти́ся/ и Младе́нец бысть, пре́жде век сый Бог наш,/ ложесна́ бо Твой престо́л сотвори́/ и чре́во Твое́ простра́ннее Небе́с соде́ла./ О Тебе́ ра́дуется, Благода́тная, вся́кая тварь,/ сла́ва Тебе́.</p>
<p>
<red>Степе́нна, 1-й антифо́н 4-го гла́са. Проки́мен, глас 4</red>: Честна́ пред Го́сподем,/ смерть преподо́бных Его́. <red>Стих</red>: Что возда́м Го́сподеви о всех, я́же воздаде́ ми? Вся́кое дыха́ние<red>: Ева́нгелие от Матфе́я, зача́ло 43.</red>
</p>
<p>
<red>По 50-м псалме́ стихи́ра, глас 6:</red>
</p>
<p>И́же на земли́ А́нгела/ и на Небеси́ челове́ка Бо́жия,/ ми́ра благо́е украше́ние,/ пи́щу благи́х доброде́тельных,/ по́стников похвалу́,/ Се́ргия вели́каго почти́м:/ насажде́н бо в дому́ Госпо́дни/ и процвете́ пра́ведно,/ я́ко кедр в пусты́ни,/ умно́жив ста́до Христо́во слове́сных ове́ц,// в преподо́бстве и пра́вде.</p>
<p>
<red>Кано́н Богоро́дицы со ирмосо́м на 6 и свята́го на 8.</red>
</p>
<p>
<red>Кано́н Пресвяты́я Богоро́дицы, глас 6.</red>
</p>
<p>
<red>Песнь 1</red>
</p>
<p>
<red>Ирмо́с</red>: Я́ко по су́ху пешеше́ствовав Изра́иль/ по бе́здне стопа́ми,// гони́теля фарао́на/ ви́дя потопля́ема,// Бо́гу побе́дную песнь пои́м, вопия́ше.</p>
<p>Прича́щшися Е́ва са́да, преслуша́ннаго бра́шна, кля́тву введе́;/ но сию́ разреши́ла еси́, Чи́стая,/ благослове́ния Нача́ток, Христа́ ро́ждши.</p>
<p>Я́же би́сера от Боже́ственныя мо́лнии, Христа́ ро́ждши,/ страсте́й мои́х мглу и прегреше́ний смуще́ние,/ Чи́стая, разжени́ све́том Твоей све́тлости.</p>
<p>Язы́ков Жда́ние Иа́ков из Тебе́ воплоща́емаго/ предзря́ше та́йно у́мными очесы́:/ Бо́га, изба́вльшаго нас хода́тайством Твои́м.</p>
<p>Оскуде́вшим нача́льником от пле́мени Иу́дова, Пречи́стая,/ Сын Твой и Бог, проше́д Вождь,/ над концы́ земны́ми ны́не вои́стину воцари́ся.</p>
<p>
<red>Кано́н преподо́бнаго Се́ргия, его́же краегране́сие сицево́:</red> Се́ргия похвали́ти, Бо́же мой, да́руй ми. <red>Глас 8. </red>
</p>
<p>
<red>Песнь 1</red>
</p>
<p>
<red>Ирмо́с</red>: Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,// песнь Бо́гови воспева́юща.</p>
<p>Христа́, нас ра́ди во́лею смири́вшагося да́же до ра́бия о́браза, подража́в,/ возлюби́л еси́ смире́ние/ и, зе́льным бде́нием и моли́твами душегу́бныя стра́сти умертви́в,/ на го́ру безстра́стия возше́л еси́, Се́ргие пребога́те.</p>
<p>Я́ко свети́льник све́та,/ твою́ ду́шу сле́зными пото́ки украша́я,/ и друга́го Исаа́ка подо́бно сам себе́ возне́сл еси́, преподо́бне,/ и се́рдце твое́ Бо́гу поже́рл еси́.</p>
<p>И́же во чре́ве ма́терии трикра́ты проглаше́нием/ Тро́ицы служи́тель показа́лся еси́/ и, Трисо́лнечным све́том озаряемь,/ де́монская ополче́ния, я́ко паучи́ну, разори́л еси́, преблаже́нне Се́ргие.</p>
<p>
<red>Богоро́дичен</red>: Зако́нов кроме́ есте́ственных родила́ еси́ Законода́вца Бо́га и Челове́ка бы́вша,/ Того́, я́ко Бла́га, моли́, Всенепоро́чная,/ на́ша беззако́ния презре́ти, вопию́щих всегда́:/ пои́м Го́споду, сла́вно бо просла́вися.</p>
<p>
<red>Ин кано́н свята́го. Глас 1.</red>
</p>
<p>
<red>Песнь 1</red>
</p>
<p>
<red>Ирмо́с</red>: Твоя́ победи́тельная десни́ца/ боголе́пно в кре́пости просла́вися,/ та бо, Безсме́ртне,/ я́ко всемогу́щая, проти́вныя сотре́,// Изра́ильтяном путь глубины́ новосоде́лавшая.</p>
<p>Любо́вию Христо́вою утверди́лся еси́, преподо́бне,/ и яви́лся еси́, я́ко река́, оби́льно всю зе́млю напая́я сло́вом уче́ния,/ богоблаже́нне Се́ргие,/ те́мже па́мять твою́ любо́вию ублажа́ем.</p>
<p>Твое́ю руко́ю бысть благослове́ние боже́ственным манове́нием:/ невла́жная бо земля́ твое́ю моли́твою во́ду источи́,/ ю́же ны́не почерпа́юще, исцеле́ние прие́млем незави́стно,/ преподо́бне Се́ргие.</p>
<p>Весь от ю́ности Бо́гу освяти́лся еси́,/ к Нему́ доброде́тельми приближа́яся,/ тле́нная бо, я́же на земли́, оста́вив,/ Небе́сное обре́л еси́ бога́тство.</p>
<p>
<red>Богоро́дичен</red>: Ра́дуйся, благода́ти исто́чниче;/ ра́дуйся, ле́ствице и две́ре Небе́сная;/ ра́дуйся, све́щниче, и ста́мно злата́я, и горе́ несеко́мая,/ я́же Жизнода́вца Христа́ ми́ру родила́ еси́.</p>
<p>
<red>Катава́сия: </red>Отве́рзу уста́ моя́:</p>
<p>
<red>Песнь 3</red>
</p>
<p>
<red>Ирмо́с</red>: Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени// испове́дания Твоего́.</p>
<p>Тле́нную мою́ плоть и сме́ртную, Всечи́стая Богома́ти,/ из чре́ва Твоего́ несказа́нно прие́м Благи́й/ и обезтле́нив сию́, ве́чне Себе́ связа́л есть.</p>
<p>Бо́га воплоща́ема из Тебе́ зря́ще, Де́во,/ ужаса́хуся стра́хом ли́цы а́нгельстим/ и я́ко Ма́терь Бо́жию немо́лчными пе́сньми Тя почита́ют.</p>
<p>Ужасе́ся, го́ру у́мную ви́дев Тя, проро́к Дании́л,/ из Нея́же Ка́мень отсече́ся кроме́ рук/ и де́монская ка́пища, Богома́ти, кре́пко сокруши́.</p>
<p>Не мо́жет сло́во Тя челове́ческое,/ ниже́ язы́к, Де́во, похвали́ти досто́йно:/ из Тебе́ бо без Се́мене Жизнода́вец Христо́с воплоти́тися, Пречи́стая, благоволи́.</p>
<p>
<red>Ин </red>
</p>
<p>
<red>Ирмо́с</red>: Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят па́че Тебе́,// Еди́не Человеколю́бче.</p>
<p>Благи́х о́браз тебе́ дав твои́м ученико́м,/ и привле́кл еси́ мно́ги ду́ши во спасе́ние, отлучи́вшихся мирска́го пристра́стия,/ и́же утеше́ния улучи́ша ра́йскаго наслажде́ния.</p>
<p>Я́ко добропло́дная ма́слина в дому́ Бо́жии, блаже́нне, процве́л еси́,/ и еле́ем умаща́я ду́ши любо́вию тя пою́щих, преблаже́нне Се́ргие,/ и ве́рою Христу́ вопию́щих:/ несть свят па́че Тебе́, Человеколю́бче.</p>
<p>Стра́сти душетле́нныя успи́л еси́ бо́дренными бде́нии, блаже́нне,/ и сих ра́ди в черто́г Небе́сный всели́лся еси́,/ прие́м, богому́дре Се́ргие, благода́ть исцеле́ний.</p>
<p>
<red>Богоро́дичен</red>: Херуви́мов и Серафи́мов превы́шши яви́лася еси́, Богоро́дице:/ Ты бо еди́на прия́ла еси́ невмести́маго Бо́га во чре́ве Твое́м, Нескве́рная./ Те́мже Тя, вси ве́рнии, пе́сньми, Чи́стая, ублажа́ем.</p>
<p>
<red>Ин</red>
</p>
<p>
<red>Ирмо́с</red>: Еди́не ве́дыи́ челове́ческаго существа́ не́мощь/ и ми́лостивно в не вообра́жься,/ препоя́ши мя с высоты́ си́лою,/ е́же вопи́ти Тебе́, Святы́й:// одушевле́нный хра́ме неизрече́нныя сла́вы Твоея́, Человеколю́бче.</p>
<p>Тле́нную сла́ву презре́в, блаже́нне,/ нетле́нныя и Боже́ственныя сла́вы насле́дник бы́ти сподо́бился еси́,/ всю бо попра́в жития́ красоту́,/ со А́нгелы в Вы́шних Боже́ственныя сла́вы наслажда́ешися.</p>
<p>Ра́лом моли́твенным, преподо́бне, зе́млю се́рдца твоего́ обнови́в/ и сию́ насе́яв се́менем трудо́в твои́х,/ и яви́лся еси́ прекра́сная Сло́ва пшени́ца,/ и дости́гл еси́ незаходи́маго Све́та селе́ние.</p>
<p>Ду́ха Свята́го сия́ньми почте́н, и светоно́сным житие́м украси́лся еси́,/ тре́бующим подава́я неоску́дно/ и прие́мля с любо́вию мона́шествующих чи́ны, о́тче преподо́бне.</p>
<p>
<red>Богоро́дичен</red>: Из Тебе́ прозябе́, Чи́стая, Цвет неувяда́емый,/ облагово́нствуя все челове́чество Боже́ственным ми́ром естества́ Своего́,/ И́же и Отцу́ Собезнача́льный, из Тебе́ бысть под ле́том, Де́во Всенепоро́чная.</p>
<p>
<red>Ин конда́к, глас 8:</red>
</p>
<p>Я́ко безпло́тным равножи́тель,/ всех преподо́бных превозше́л еси́/ по́стническими труды́ и бде́нии моли́твенными, му́дре Се́ргие,/ тем восприя́л еси́ от Бо́га исцели́ти неду́ги и прогони́ти бе́сы,/ и того́ ра́ди вопие́м ти:// ра́дуйся, о́тче преподо́бне Се́ргие.</p>
<p>
<red>Седа́лен, глас 4.</red>
</p>
<p>
<red>Подо́бен</red>: Вознесы́йся на Крест:</p>
<p>Яко вои́стину тле́нных оста́вив нестоя́нное,/ Христу́ от души́ после́довал еси́/ и боле́зньми, и труды́, и зе́льным воздержа́нием,/ я́ко безпло́тен пожи́в, преблаже́нне Се́ргие,/ моли́ Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Херуви́мов и Серафи́мов превы́шши еси́, Богоро́дице,/ Небесе́ же и земли́ простра́ннейши,/ ви́димыя тва́ри и неви́димыя яви́лася еси́ преиму́щи/ несосу́дным сосужде́нием:/ Его́же бо простра́нствия Небеса́ не вмеща́ют,/ в Твое́й утро́бе вмести́ла еси́, Чи́стая,/ Его́же моли́ спасти́ся рабо́м Твои́м.</p>
<p>
<red>Песнь 4</red>
</p>
<p>
<red>Ирмо́с</red>: Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́юще,// от смы́сла чи́ста о Го́споде пра́зднующи.</p>
<p>Пое́м, Пречи́стая, Тя, Всенепоро́чную, и́же Тобо́ю спа́сшиися,/ и, благоче́стно пою́ще, взыва́ем:/ благослове́нна, Яже Бо́га, Присноде́во, ро́ждшая.</p>
<p>Свет незаходимый, Де́во, родила́ еси́,/ су́щим во тьме жития́ Пло́тию светя́щ, Всеблаже́нная,/ и пою́щим Тя ра́дость, Присноде́во, источи́ла еси́.</p>
<p>Благода́ть процвете́, Зако́н преста́ Тобо́ю, Всесвята́я:/ Ты бо, Чи́стая, родила́ еси́ Го́спода,/ подаю́щаго нам, Присноде́во, оставле́ние.</p>
<p>Ме́ртва мя показа́ са́да вкуше́ние,/ Жи́зни же Дре́во, из Тебе́ я́вльшееся, Пречйстая, воскреси́/ и ра́йския сла́дости насле́дника мя устро́й.</p>
<p>
<red>Ин</red>
</p>
<p>
<red>Ирмо́с</red>: Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посели́в./ Тем с проро́ком Авваку́мом зову́ Ти:// си́ле Твое́й сла́ва, Человеколю́бче.</p>
<p>Ду́ха Пресвято́го храм, о́тче, был еси́ и жи́зненных вод река́ исполня́ема,/ основа́ние непоколеби́мо Це́ркве, мона́шествующих утвержде́ние,/ Се́ргие досточу́дне.</p>
<p>Проро́чески сле́зными ка́плями на всяк день посте́лю омоча́я, Се́ргие сла́вне,/ до́ндеже до конца́ страсте́й пучи́ну изсуши́л еси́;/ те́мже па́мять твою́ почита́ем, присночестну́ю и свяще́нную.</p>
<p>Лице́ Христо́во лице́м, преподо́бне Се́ргие, зре́ти сподо́бился еси́,/ зерца́лом вои́стину разре́шшимся./ Сие́ бо и от ми́ра отлучи́ тя к возлю́бленному жела́нию.</p>
<p>
<red>Богоро́дичен</red>: Очище́ние на́ших да́руй неве́дений, я́ко безгре́шен,/ и умири́ мир Твой, Бо́же, моли́твами Ро́ждшия Тя.</p>
<p>
<red>Ин</red>
</p>
<p>
<red>Ирмо́с</red>: Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му// во спасе́ние на́ше и обновле́ние.</p>
<p>Просвеща́емь светолу́чными заря́ми, преблаже́нне,/ наслажде́ние Небе́сное прия́л еси́, ра́дуяся,/ я́ко вои́стину чисте́йший хлеб Творцу́ был еси́, му́дре Се́ргие, Ему́же взыва́я:/ си́ле Твое́й сла́ва, Человеколю́бче.</p>
<p>Стра́сти душетле́нныя преше́д и во глубину́ безмо́лвия вшед,/ пре́жде отреше́ния теле́снаго сою́за уме́ршее отроча возставил еси́/ и па́че наде́жди роди́телю его́ ра́дость сотвори́л еси́./ Тем, удиви́вся, Творцу́ вопия́л еси́:/ си́ле Твое́й сла́ва, Человеколю́бче.</p>
<p>Душе́вный ра́зум впери́в, сла́вне, и чу́вствия окорми́в, му́дре,/ святы́ню благоче́стия су́щим на земли́ возвести́л еси́ к Небе́сному ше́ствию.</p>
<p>
<red>Богоро́дичен</red>: Ра́дость Тебе́, Чи́стая, яви́, с Небесе́ прише́д, Архистрати́г, благовести́, рек:/ Бог изы́дет Пло́тию из Тебе́, Де́во Пречи́стая, во спасе́ние любо́вию пою́щих Тя:/ сла́ва си́ле Твое́й, челове́ком Помо́щнице.</p>
<p>
<red>Песнь 5 </red>
</p>
<p>
<red>Ирмо́с</red>: Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ И́стиннаго Бо́га,// от мра́ка грехо́внаго взыва́юща.</p>
<p>Чистото́ю возсия́вши све́тло,/ Боже́ственное пребыва́ние Влады́ки, Всепе́тая, была́ еси́:/ Ты бо еди́на Ма́ти Бо́жия яви́лася еси́,/ во объя́тиих, я́ко Младе́нца, Сего́ носи́вши.</p>
<p>Нося́щи добро́ту у́мную красне́йшия Твоея́ души́,/ Неве́ста Бо́жия была́ еси́,/ запеча́тствована де́вством, Чи́стая,/ и све́том чистоты́ мир просвеща́ющи.</p>
<p>Да рыда́ет собра́ние злочести́вых,/ не пропове́дающих Тя я́ве Чи́стую Богома́терь,/ Ты бо врата́ Боже́ственнаго Све́та яви́лася еси́ нам,/ мрак прегреше́ний разгоня́ющи.</p>
<p>
<red>Ин</red>
</p>
<p>
<red>Ирмо́с</red>: Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго?/ Но обрати́ мя и к све́ту за́поведей Твои́х// пути́ моя́ напра́ви, молю́ся.</p>
<p>В поще́ниих непрекло́нен пребы́л еси́, му́дре,/ и до отше́ствия своего́ храня́ сие́ опа́сно,/ и́мже сподо́бился еси́ я́ве нетле́ннаго блаже́нства.</p>
<p>Остр ум име́я к Бо́гу внима́ти, страсти душетле́нныя успи́л еси́, о́тче,/ и снопы́ благопло́дия пожа́л еси́,/ пита́я благоче́стно восхваля́ющия тя, преподо́бне о́тче Се́ргие.</p>
<p>Све́тло житие́ твое́, преподо́бне Се́ргие, и изве́стно всем конце́м яви́ся,/ и боже́ственныя добро́ты испо́лнено,/ моли́твами же, и поще́ньми, и любо́вию, я́же ко Христу́ Человеколю́бцу.</p>
<p>
<red>Богоро́дичен</red>: Тя сте́ну иму́ще и заступле́нием Твои́м соблюда́ема,/ Твое́ю боже́ственною сла́вою хва́лящеся, Тя ублажа́ем./ Ты бо, Пречи́стая, душа́м на́шим источа́еши весе́лие и ра́дование.</p>
<p>
<red>Ин</red>
</p>
<p>
<red>Ирмо́с</red>: Бог сый ми́ра, Оте́ц щедро́т,/ Вели́каго Сове́та Твоего́ А́нгела,/ мир подава́юща, посла́л еси́ нам;/ тем богоразу́мия к све́ту наста́вльшеся,/ от но́щи у́тренююще,// славосло́вим Тя, Человеколю́бче.</p>
<p>Обветша́вшаго челове́ка я́ве, о́тче, совле́клся еси́/ и, я́ко скве́рну ри́зу, отве́рг с грехо́вными страстьми́,/ в новаго обле́клся еси́, е́же по подо́бию о Христе́, всече́стне.</p>
<p>Стра́стныя у́зы расто́рг высо́ким твои́м равноа́нгельным житие́м/ и свы́ше прии́м чудоде́йствия дарова́ние,/ согреше́ний на́ших очище́ние, Се́ргие, испроси́.</p>
<p>
<red>Богоро́дичен</red>: Кля́тву Евы, всех прама́тере, Твои́м рождество́м, Де́во, упраздни́ла еси́,/ ми́ру благослове́ние возсия́вши Христа́./ Те́мже Тя, ра́дующеся, язы́ком и се́рдцем Богоро́дицу и́стинно испове́дающе, велича́ем.</p>
<p>
<red>Песнь 6</red>
</p>
<p>
<red>Ирмо́с</red>: Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,// Многоми́лостиве.</p>
<p>Вели́кий преднаписа́ во проро́цех Моисе́й Тя ковче́г,/ и трапе́зу, и све́щник, и ста́мну, обра́зно назна́менуя/ воплоще́ние, е́же из Тебе́, Высоча́йшаго, Ма́ти Де́во.</p>
<p>Умерщвля́ется смерть, упраждня́ется и тле́ние Ада́мова осужде́ния,/ Плоду́ Твоему́, о Влады́чице, прирази́вшееся:/ Жизнь бо родила́ еси́, от тли избавля́ющую пою́щия Тя.</p>
<p>Зако́н изнемо́же, и пре́йде сень,/ па́че бо ума́ и по́мысла яви́вшейся мне благода́ти, я́же из Тебе́, Де́во,/ Рождество́м Бо́га и Спа́са, Многопе́тая.</p>
<p>
<red>Ин</red>
</p>
<p>
<red>Ирмо́с</red>: Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,// Бо́же спасе́ния моего́.</p>
<p>Па́мять твою́ творя́щим свяще́нную, о́тче,/ не преста́й, моля́ Изба́вителя дарова́ти согреше́ний оставле́ние/ и Небе́сное Ца́рство восприя́ти, иде́же глас пра́зднующих веселя́т вся.</p>
<p>О Христе́ укрепля́емь,/ вся кова́рствия лука́ваго тве́рдым умо́м, Се́ргие,/ я́коже сеть, расто́ргнул еси́/ и пресве́тло свети́ло ми́ру, о́тче, показа́лся еси́.</p>
<p>Све́том Боже́ственным осия́емь/ и со А́нгелы ны́не на Небесе́х водвори́лся,/ помина́й ве́рою чту́щих па́мять твою́,/ преподо́бне Се́ргие приснопа́мятне.</p>
<p>
<red>Богоро́дичен</red>: Возвы́сила еси́ вои́стину па́дшее челове́ческое существо́,/ я́же о́бразом Боже́ственным и Отца́ ра́венством,/ ви́димым Сы́ном неизме́нным, Богома́ти,/ без Се́мене во чре́ве поноси́вши.</p>
<p>
<red>Ин</red>
</p>
<p>
<red>Ирмо́с</red>: Из утро́бы Ио́ну младе́нца изблева́ морски́й зверь,/ якова́ прия́т;/ в Де́ву же все́льшееся Сло́во/ и Плоть прие́мшее про́йде, сохра́ншее нетле́нну:/ Его́же бо не пострада́ нетле́ния,// Ро́ждшую сохрани́ неврежде́нну.</p>
<p>Нас свы́ше, ста́до твое́, озаря́еши ми́лостивно, о́тче,/ во́инству благочести́вому побе́ду подая́ моли́твами твои́ми, возвыша́я рог правосла́вных,/ от нас же приими́, а́ще и ма́лое, приноси́мое тебе́ моле́ние.</p>
<p>На неду́зех разли́чных исцеле́ния благода́ть тебе́ дарова́ся/ и на ду́сех нечи́стых от Христа́ власть, му́дре,/ я́ко боже́ственный до́блественник, вене́ц прия́л еси́ побе́ды от всех Ца́рствующаго.</p>
<p>
<red>Богоро́дичен</red>: Весь лик проро́ческий, от Бо́га науче́н, Твое́ провозгласи́ та́инство/ несказа́ннаго Боже́ственнаго зача́тия е́же из Тебе́ Сло́ва, Ма́ти Де́во:/ Ты бо И́стинный нача́льный Свет родила́ еси́.</p>
<p>
<red>Конда́к, глас 8.</red>
</p>
<p>
<red>Подо́бен</red>: Избра́нной Воево́де:</p>
<p>Христо́вою любо́вию уязви́вся, преподо́бне,/ и Тому́ невозвра́тным жела́нием после́довав,/ вся́кое наслажде́ние плотско́е возненави́дел еси́/ и, я́ко со́лнце, Оте́честву твоему́ возсия́л еси́;/ тем и Христо́с да́ром чуде́с обогатя́ тя./ Помина́й нас, чту́щих пресве́тлую па́мять твою́, да зове́м ти:// ра́дуйся, Се́ргие богому́дре.</p>
<p>
<red>И́кос: </red>
</p>
<p>Ева́нгельский глас, о́тче, услы́шав,/ вся оста́вил еси́ плотска́я мудрова́ния,/ бога́тство же и сла́ву, я́ко прах, вмени́в,/ и на стра́сти, я́ко безпло́тен, подвиза́вся,/ и безпло́тных ликостоя́нием че́сти сподо́бился еси́./ Ра́зума дарова́ние прия́л еси́,/ е́же и пода́ждь в пе́снех пою́щим ти си́це:/ ра́дуйся, Се́ргие преподо́бне и богоно́се, Небе́сный челове́че, земны́й А́нгеле;/ ра́дуйся, Ду́ха Свята́го оби́тель;/ ра́дуйся, моли́твами богода́нен дар прие́мый;/ ра́дуйся, я́ко пре́жде рожде́ния проглаше́нием просла́вив Святу́ю Тро́ицу, Яже тя просла́ви в жи́зни сей и по сме́рти;/ ра́дуйся, целому́дрия сто́лпе, и́мже вся́ка страсть попра́ся;/ ра́дуйся, я́ко от млады́х ногте́й после́дствовал еси́ Христу́;/ ра́дуйся, притека́ющим к тебе́ спасе́ния хода́тай;/ ра́дуйся, свети́льниче многосве́тлый, возведы́й ко Христу́ мона́хов мно́жества;/ ра́дуйся, похвала́ Оте́честву твоему́;/ ра́дуйся, проро́чеством укра́шенный, во е́же прорица́ти, я́ко настоя́щая, бу́дущая;/ ра́дуйся, я́ко моли́твами твои́ми сопроти́внии побежда́ются;/ ра́дуйся, правосла́вному во́инству на́шему похвала́ и утвержде́ние,/ его́же соблюди́ моли́твами твои́ми от враг ненаве́тно, да зове́м ти:/ ра́дуйся, Се́ргие богому́дре.</p>
<p>
<red>Песнь 7</red>
</p>
<p>
<red>Ирмо́с</red>: Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:// благослове́н еси́ Бо́же оте́ц на́ших.</p>
<p>Ю́нош трие́х пещь не опали́, рождество́ прообразу́ющих Твое́,/ Боже́ственный бо огнь, Тебе́ не опали́в, всели́ся в Тя/ и вся научи́ вопи́ти: благослове́н еси́, Бо́же оте́ц на́ших.</p>
<p>Блажа́т Тебе́ концы́, Всенепоро́чная Ма́ти, я́ко прорекла́ еси́,/ просвеща́еми светолу́чными сия́нии Твои́ми/ и благода́тию, пою́щии, вопию́т: благослове́н еси́, Бо́же оте́ц на́ших.</p>
<p>Па́губныя у́бо зу́бы в мя вонзе́ змий лука́внейший,/ но ты́я Твой, Богома́ти, Сын сокруши́,/ кре́пость же мне даде́ вопи́ти: благослове́н еси́, Бо́же оте́ц на́ших.</p>
<p>Очисти́лище естества́ Ты еси́, Еди́на Богоблаже́нная:/ на ра́мех бо херуви́мских седя́щаго Бо́га во объя́тиих носи́вши, вопие́ши:/ благослове́н еси́, Бо́же оте́ц на́ших.</p>
<p>
<red>Ин</red>
</p>
<p>
<red>Ирмо́с</red>: Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́, ра́дованною ного́ю,/ я́ко во цве́тнице, лику́юще, поя́ху:// благослове́н еси́, Бо́же оте́ц на́ших.</p>
<p>В пещи́ искуше́ний разжже́ния/ Боже́ственная благода́ть ороси́ тя, преподо́бне,/ и многосве́тла Тро́ическим жела́нием показа́, зову́ща:/ благослове́н Бог оте́ц на́ших.</p>
<p>Мир преоби́дев, сла́вне Се́ргие,/ на земли́, я́ко безпло́тен, пожи́л еси́/ и а́нгельским ликостоя́нием сподо́бился еси́./ Тем тя ве́рою почита́ем, досточу́дне.</p>
<p>В приста́нище ти́хое вшед, богому́дре,/ жите́йских пла́ваний отбе́гл еси́/ и волну́ющимся жите́йскими спаси́тельное окормле́ние был еси́, воспева́ющим:/ благослове́н Бог оте́ц на́ших.</p>
<p>
<red>Богоро́дичен</red>: Жезл прорасте́, Де́во, из ко́рене Иессе́ева,/ всеблаже́нный Плод, Цвет нося́щи спаси́тельный/ ве́рою Сы́ну Твоему́ вопию́щим:/ отце́в на́ших Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с</red>: Тебе́ у́мную, Богоро́дице, пещь/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́ во чре́ве Твое́м всеце́л,// хва́льный отце́в Бог и препросла́влен.</p>
<p>Друго́е Не́бо на земли́/ боже́ственным манове́нием, преблаже́нне, показа́лся еси́,/ воспита́л еси́ слове́сное ста́до,/ я́ко А́нгел живы́й с пло́тию, богому́дре.</p>
<p>Иму́ще тя к Бо́гу, ча́да твоя́, кре́пка моли́твенника, блаже́нне,/ и уте́шителя печа́льных, побо́рника же, и предста́теля, и хода́тая благоче́стия,/ от вся́ких бед спаса́емся, преподо́бне Се́ргие.</p>
<p>
<red>Богоро́дичен</red>: Ра́дуйся, чи́стая Ада́мова Дщи,/ из Тебе́ бо произы́де Па́стырь, обле́кся и́стинно во всего́ мя, челове́ка,/ превозноси́мый за милосе́рдие непости́жное отце́в Бог благослове́нный.</p>
<p>
<red>Песнь 8</red>
</p>
<p>
<red>Ирмо́с</red>: Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти.// Тя превозно́сим во вся ве́ки.</p>
<p>Позлаще́нною ри́зою, я́коже Цари́цу,/ Сын Твой, просвети́в заре́ю Ду́ха,/ Тебе́ одесну́ю Себе́ поста́ви, Всечи́стая,/ Его́же превозно́сим во вся ве́ки.</p>
<p>И́же хоте́нием еди́нем мир водрузи́вый/ из пречи́стыя утро́бы Твоея́ Плоть зае́млет,/ свы́ше ту́ю назда́ти хотя́,/ Его́же превозно́сим во вся ве́ки.</p>
<p>Сочета́нием Сло́ва ко мне, челове́ку,/ Боже́ственное жили́ще была́ еси́, Пречи́стая,/ просия́вши я́ве де́вства све́тлостию./ Тем Тя пое́м во вся ве́ки.</p>
<p>Златоза́рный Тя све́щник предвообрази́,/ прие́мшую несказа́нно Свет непристу́пный,/ зна́нием Свои́м озаря́ющ вся́ческая./ Тем Тя пое́м, Чи́стая, во вся ве́ки.</p>
<p>
<red>Ин </red>
</p>
<p>
<red>Ирмо́с</red>: Седмери́цею пещь/ халде́йский мучи́тель/ богочести́вым неи́стовно разжже́,/ си́лою же лу́чшею спасе́ны сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,// лю́дие, превозноси́те во вся ве́ки.</p>
<p>Светоно́сный твой пра́здник, преблаже́нне Се́ргие,/ испо́лни ра́дости и весе́лия духо́внаго, благоуха́ния же и просвеще́ния/ тя иму́щим засту́пника и пра́вило мона́шествующим.</p>
<p>Моли́твою непреста́нною к Бо́гу восте́кл еси́/ и отту́ду Трисо́лнечными сия́нии озари́лся еси́,/ на враги́ боре́ния поста́вив, приводя́ по́стников собо́ры но́вым житие́м, Христу́ вопию́щим:/ де́ти, благослови́те, свяще́нницы, воспо́йте, лю́дие, превозноси́те Его́ во ве́ки.</p>
<p>В поще́ниих кре́пкое, в моли́твах неле́ностное/ терпе́ние в искуше́ниих, Се́ргие, на земли́ показа́л еси́, зовы́й:/ де́ти, благослови́те, свяще́нницы, воспо́йте, лю́дие, превозноси́те Его́ во ве́ки.</p>
<p>
<red>Богоро́дичен</red>: Богороди́тельнице Чи́стая, ду́ши моей я́звы грехо́вныя и собла́зны очи́сти,/ ко исто́чником примеша́ющи, я́же из ребр Рождества́ Твоего́, и́же от них поте́кшим струя́м;/ к Тебе́ бо взыва́ю, и к Тебе́ прибега́ю, и Тя призыва́ю, Богоблагода́тную.</p>
<p>
<red>Ин </red>
</p>
<p>
<red>Ирмо́с</red>: Чу́да преесте́ственнаго/ росода́тельная изобрази́ пещь о́браз:/ не бо, я́же прия́т, пали́т ю́ныя,/ я́ко ниже́ огнь Божества́ Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода// и превозно́сит во вся ве́ки.</p>
<p>Приле́жно пою́ще мо́лим тя:/ моли́ся, преподо́бне, побе́ды дарова́ти на враги́ во́инству на́шему,/ и Це́ркви благоле́пие, и ми́ру мир.</p>
<p>Ду́ха Свята́го благода́ть в тя всели́ся,/ лука́вых духо́в прогони́теля соде́ла,/ мона́шествующих же наста́вника показа́, зову́щих:/ благослови́те, вся тварь, Го́спода и превозноси́те Его́ во ве́ки.</p>
<p>Трисо́лнечным све́том издале́ча сия́я,/ твои́м певце́м свет да́руй и спасе́ние и ми́ру мир,/ в твое́й па́мяти, преподо́бне о́тче, зову́щим:/ да благослови́т вся тварь Го́спода и превозно́сит Его́ во ве́ки.</p>
<p>
<red>Богоро́дичен</red>: И́же а́нгельскими пе́сньми Прославля́емый,/ бога́тное Сло́во нас ра́ди обнища́,/ Тя Ма́терь, добро́ту Иа́ковлю, Благослове́нная, избра́в./ Те́мже, воспева́юще, пое́м:/ да благослови́т тварь вся Го́спода и превозно́сит Его́ во ве́ки.</p>
<p>
<red>Песнь 9</red>
</p>
<p>
<red>Ирмо́с</red>: Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти;/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,// с Небе́сными во́и Тя ублажа́ем.</p>
<p>Звезда́, сия́ющи заря́ми Божества́ от Иа́кова,/ от мра́ка содержи́мым возсия́ Тобо́ю, Всечи́стая,/ Христо́с Бог, Сло́во воплоще́нно,/ И́мже просвеща́еми, с Небе́сными во́и Тя ублажа́ем.</p>
<p>Укрепи́вся си́лою Твое́ю и благода́тию,/ Тебе́ песнь усе́рдно от се́рдца возложи́х;/ но сию́ приими́, Де́во Чи́стая,/ благода́ть воздаю́щи Твою́ многосве́тлую/ от нетле́нных сокро́вищ, Богоблаже́нная.</p>
<p>Поста́в показа́лася еси́ Я́ве Божества́,/ в не́мже ри́зу телесе́ Сло́во истка́,/ богосоде́лав, Де́во, мой зрак;/ в него́же обле́кся, вся спасе́ от смы́сла чи́ста Тя велича́ющия.</p>
<p>
<red>Богоро́дичен</red>: Ме́ртвым воскресе́ние ны́не дарова́ся Твои́м несказа́нным и неизрече́нным Рождество́м,/ Богоро́дице Всечи́стая:/ Жизнь бо, из Тебе́ Пло́тию обложи́вся, всем возсия́/ и сме́ртную дря́хлость я́ве разруши́.</p>
<p>
<red>Ин</red>
</p>
<p><red>Ирмо́с:</red> Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,// А́нгелов и челове́к чинонача́лия велича́ют.</p>
<p>Светоявле́ния духо́внаго испо́лнен быв, преподо́бне Се́ргие,/ свети́льник, сия́я издале́ча, яви́лся еси́,/ слове́сныя зари́ нам облиста́я,/ и Пребоже́ственныя Тро́ицы жили́ще показа́лся еси́.</p>
<p>Вои́стину тя вели́ка учи́теля, му́дре Се́ргие, Росси́йским страна́м Христо́с дарова́,/ нело́жным правле́нием пра́вяща оте́чество свое́/ и уче́ния сладча́йша ме́да излива́юща,/ и́хже, я́ко от окри́на, и мы, ве́рнии, почерпа́ем незави́стно.</p>
<p>Душетле́нныя стра́сти победи́в,/ я́ко па́стырь и́стинный, упа́сл еси́ слове́сное Христо́во ста́до,/ е́же вы́ну благода́тию Ду́ха, я́ко цве́ты ра́йския, пита́я, преподо́бне.</p>
<p>
<red>Богоро́дичен</red>: Псалмы́ Тя воспева́ем, Обра́дованная,/ и немо́лчно Ти, е́же ра́дуйся, вопие́м:/ Ты бо источи́ла еси́ всем ра́дование.</p>
<p>
<red>Ин</red>
</p>
<p>
<red>Ирмо́с</red>: О́браз чи́стаго Рождества́ Твоего́/ огнепали́мая купи́на показа́ неопа́льная,/ и ны́не на нас напа́стей свире́пеющую угаси́ти, мо́лимся, пещь,/ да Тя, Богоро́дице,// непреста́нно велича́ем.</p>
<p>Любо́вию Христо́вою, му́дре, просвеща́емь и доброде́тельми облиста́емь,/ не оскверни́л еси́ души́ твоея́ добро́ту,/ ко отце́м преста́вился еси́ в до́брей ста́рости/ и Бо́гу со А́нгелы, Се́ргие, предстои́ши.</p>
<p>Очи́сти на́ша согреше́ния, Сло́ве, и просвети́ о́чи серде́чныя,/ е́же чи́сто зре́ти Твою́ све́тлость Боже́ственнаго светоли́тия,/ моли́твами твоего́ уго́дника Се́ргия,/ да Тя вси велича́ем.</p>
<p>
<red>Богоро́дичен</red>: О, стра́ннаго Твоего́ чудесе́!/ Ты бо, Де́во Богоро́дице,/ та́инство, пре́жде веко́в и родо́в сокрове́нное в Бо́зе, вся созда́вшем,/ ро́ждши Бо́га Сло́ва несказа́нно, яви́лася еси́.</p>
<p>
<red>Свети́лен:</red>
</p>
<p>Процве́л еси́, я́ко фи́никс, Дави́дски, о́тче,/ и оби́тель яви́лся еси́ Ду́ха Всесвята́го,/ И́же сла́вна тя вселе́нней показа́,/ о нас непреста́нно Христа́ моли́,/ почита́ющих ве́рою пречестную па́мять твою́,/ преподо́бне Се́ргие.</p>
<p>
<red>Сла́ва, и ны́не, Богоро́дичен:</red>
</p>
<p>Тя пе́сньми немо́лчными ублажа́ем, Де́во,/ я́ко от Тро́ицы Еди́наго родила́ еси́, Богоро́дице,/ и но́сиши на боже́ственных объя́тиих/ Пребога́тое Сло́во, Невра́щное и Неизме́нное.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен</red>: Зва́нный свы́ше:</p>
<p>Егда́ Боже́ственное зва́ние/ на́йде на тя, пребога́те,/ тогда́ все плотско́е мудрова́ние/ ду́ху повину́л еси́,/ поще́ния страда́ньми утверди́вся,/ и, я́ко зла́то, в горни́ле искуше́но, сия́я, яви́лся еси́./ Прия́телище был еси́ Ду́ха Пресвята́го,/ собра́в мона́шествующих мно́жества/ и уче́нии твои́ми, я́ко не́коею небовосхо́дною ле́ствицею,/ на высоту́ доброде́телей возводя́./ Помина́й нас, Се́ргие, чту́щих па́мять твою́,/ спасти́ и просвети́ти ду́ши на́ша.</p>
<p>Возсия́ днесь пресве́тлая/ и всепра́зднственная па́мять твоя́, пресла́вне Се́ргие,/ созыва́ющи многочи́сленное по́стников сосло́вие/ и преподо́бных ликостоя́ния,/ в не́йже Ангели сла́вят/ в Тро́ице покланя́емаго Бо́га на́шего,/ челове́цы же, притека́ющии/ к свяще́нней ра́це моще́й твои́х,/ исцеле́ния да́ры прие́млют;/ и тя венча́вшаго/ Христа́ прославля́ем,/ Спа́са душ на́ших.</p>
<p>Богоно́се и преблаже́нне/ о́тче Се́ргие,/ ты проро́чески/ посте́лю слеза́ми измыва́л еси́,/ не дал еси́ сна твои́м очесе́м,/ ни ве́ждом дрема́ния,/ серде́чное жела́ние е́же ко Христу́ явля́я,/ Его́же измла́да возлюби́в,/ вся́кия доброде́тели вид испра́вил еси́./ Те́мже тя ублажа́ем,/ Христа́ велича́юще,/ тя просла́вльшаго.</p>
<p>
<red>Сла́ва, глас 2:</red>
</p>
<p>Преподо́бне о́тче,/ измла́да воздержа́нию прилежа́в, пости́вся,/ орга́н был еси́ Свята́го Ду́ха./ Тем и чуде́с дарова́ния прие́м,/ челове́ки научи́л еси́ преоби́дети маловре́менная./ Ны́не же неизрече́нным све́том све́тле сия́вши,/ просвети́ на́ша мы́сли хода́тайством твои́м,/ му́дре Се́ргие.</p>
<p>
<red>И ны́не, Богоро́дичен, глас то́йже</red>:</p>
<p>Все упова́ние мое́ на Тя возлага́ю,/ Ма́ти Бо́жия,// сохрани́ мя под кро́вом Твои́м.</p>
<p>
<red>Славосло́вие вели́кое. Ектении́ и отпу́ст.</red>
</p>
<p>
<red>На литурги́и </red>
</p>
<p>
<red>Блаже́нны, пе́рваго кано́на свята́го, песнь 3-я, и второ́го, песнь 6-я. Проки́мен, глас 7:</red> Честна́ пред Го́сподем// смерть преподо́бных Его́: <red>Стих</red>: Что возда́м Го́сподеви о всех, я́же воздаде́ ми? <red>Апо́стол к Гала́том, зача́ло 213. Аллилу́йя, глас 6:</red> Блаже́н муж, боя́йся Го́спода, в за́поведех Его́ восхо́щет зело́. <red>Стих</red>: Си́льно на земли́ бу́дет се́мя его́. <red>Ева́нгелие от Луки́, зача́ло 24</red>. <red>Прича́стен</red>: В па́мять ве́чную бу́дет пра́ведник, от слу́ха зла не убои́тся.</p>
<p>
<strong/>
<emphasis>Моли́твы зри 5 ию́ля.</emphasis>
</p>
</section>
