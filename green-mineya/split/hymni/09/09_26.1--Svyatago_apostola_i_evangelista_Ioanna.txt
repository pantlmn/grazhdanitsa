<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго апо́стола и евангели́ста Иоа́нна Богосло́ва На ма́лей вече́рни</p>
</title><p>На Го́споди, воззва́х<red>: стихи́ры, глас 2.</red>
</p>
<p>
<red>Подо́бен</red>: Егда́ от Дре́ва:</p>
<p>Прииди́те, прему́дрости глубину́/ и правосла́вных догма́тов списа́теля,/ ве́рнии, пе́сньми боже́ственными днесь венча́им,/ Иоа́нна сла́внаго и возлю́бленнаго,/ сей бо возгреме́, е́же в нача́ле бе Сло́во./ Отону́дуже громогла́сен показа́ся,/ я́ко благове́стие ми́ру просия́в// многому́дренне, приснопа́мятный.</p>
<p>Вои́стину ты яви́лся еси́ и́стинен друг,/ напе́рсник вели́к Учи́телю Христу́./ На пе́рси бо возле́г,/ отону́дуже поче́рпл еси́ прему́дрости догма́ты,/ и́миже обогаща́еши о́крест всю зе́млю,/ я́ко богоглаго́льник Бо́жий./ Те́мже и содержа́щи сия́,/ кра́сная Христо́ва Це́рковь// ны́не, ра́дующися, весели́тся.</p>
<p>Ра́дуйся, Богосло́ве, и́стинно,/ ра́дуйся, Ма́тере Госпо́дни сы́не вселюбе́зне,/ ты бо, предстоя́ при Кресте́ Христо́ве,/ Боже́ственный слы́шал еси́ глас Влады́ки:/ се ны́не Ма́ти твоя́,/ к тебе́ возопи́вшаго./ Отону́дуже досто́йно тя вси,/ я́ко апо́стола Христо́ва вели́каго и возлю́бленнаго,/ ублажа́ем.</p>
<p>
<red>Сла́ва, глас 2. Самогла́сен:</red>
</p>
<p>Апо́столов верх, богосло́вия трубу́,/ духовнаго воево́ду, вселе́нную Бо́гу покори́вшаго,/ прииди́те, ве́рнии, ублажи́м Иоа́нна приснопа́мятнаго,/ от земли́ преселя́ющагося и земли́ не отступа́ющаго,/ но живу́ща и жду́ща стра́шное Влады́ки Второ́е Прише́ствие,/ е́же неосужде́нно сре́сти нам испроси́,/ люби́миче, таи́нниче, Христо́в напе́рсниче,/ любо́вию соверша́ющим па́мять твою́.</p>
<p>
<red>И ны́не, Богоро́дичен.</red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен</red>: Всехва́льнии му́ченицы:</p>
<p>Богосло́ве сла́вне,/ твои́ми боже́ственными уче́нии/ и чуде́с явле́ньми/ пре́лести отгна́л еси́ мглу всю/ и лю́ди просвети́л еси́/ к зна́нию и́стинныя ве́ры./ И ны́не моли́ дарова́ти душа́м на́шим мир/ и ве́лию ми́лость.</p>
<p>
<red>Стих</red>: Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Иоа́нне всему́дре,/ Христо́в люби́миче при́сный,/ к пло́ти любве́ мя избавля́я,/ Влады́це всех боже́ственными твои́ми мольба́ми водружи́/ де́тельми благоче́стия,/ и моли́ся пода́ти ми/ оставле́ние прегреше́ний/ и ве́лию ми́лость.</p>
<p>
<red>Стих</red>: Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.</p>
<p>Богови́дче всесвяще́нне,/ страсте́й и бед изба́ви/ и от неду́г и скорбе́й благохва́лящия тя,/ и почита́ющия любо́вию,/ и ве́рно притека́ющия,/ и к покро́ву твоему́ боже́ственному приходя́щия/ и умоли́ дарова́ти душа́м на́шим мир/ и ве́лию ми́лость.</p>
<p>
<red>Сла́ва, глас 2:</red>
</p>
<p>Богосло́ве де́вственниче,/ учениче́ возлю́бленне Спа́сов,/ моли́твами твои́ми нас спаса́й, мо́лимся, от вся́каго вре́да,/ я́ко твое́ есмы́ ста́до.</p>
<p>
<red>И ны́не, Богоро́дичен, глас то́йже:</red>
</p>
<p>Все упова́ние мое́ на Тя возлага́ю,/ Ма́ти Бо́жия,/ сохрани́ мя под кро́вом Твои́м.</p>
<p>
<red>Тропа́рь пи́сан на вели́цей вече́рни.</red>
</p>
<p>
<red>Сла́ва, и ны́не, Богоро́дичен воскре́сен.</red>
</p>
<p>
<red>На вели́цей вече́рни.</red>
</p>
<p>
<red>Стихосло́вим </red>Блаже́н муж<red>: 1-й антифо́н.</red>
</p>
<p>На Го́споди, воззва́х:<red> стихи́ры на 8, глас 1.</red>
</p>
<p>
<red>Подо́бен</red>: Небе́сных чино́в:</p>
<p>Зри́тель неизрече́нных открове́ний/ и сказа́тель вы́шних Бо́жиих тайн,/ сын Зеведе́ев,/ написа́в нам Христо́во Ева́нгелие,/ богосло́вити Отца́ и Сы́на и Ду́ха Свята́го/ научи́л есть.</p>
<p>Богодви́жимая цевни́ца Небе́сных пе́ний,/ тайнопи́сец сый,/ богосказа́нная уста́, пе́ние пе́сней пое́т красна́,/ устне́ бо движа́, я́ко стру́ны,/ я́коже бряца́ло, язы́к движа́,/ мо́лится спасти́ся нам.</p>
<p>Громогла́сным твои́м язы́ком/ извеща́я Бо́жия му́дрости сокрове́нное слово,/ Бо́гу возлю́бленне, зове́ши при́сно, движа́ устна́ми ча́сто,/ е́же в нача́ле бе Сло́во,// и науча́еши вся́каго челове́ка к зна́нию Бо́га.</p>
<p>
<red>Сла́ва, глас 2. Самогла́сен:</red>
</p>
<p>Сы́на гро́мова, основа́ние Боже́ственных слове́с,/ нача́льника богосло́вия/ и пропове́дника пе́рвейшаго и́стины догма́тов Бо́жия му́дрости,/ возлю́бленнаго Иоа́нна и де́вственника,/ челове́ческий род, по до́лгу благопохва́лим:/ сей бо непреста́нно в себе́ име́я Боже́ственное,/ е́же в нача́ле бе, рече́, Сло́во,/ а́бие же ко Отцу́ неразлу́чное/ и ра́вное по сих Отча Существа́,/ показу́я нам Собо́ю правосла́вие Святы́я Тро́ицы:/ Соде́теля же су́ща со Отцо́м и жизнь нося́ща,/ и Свет И́стинный Того́жде показа́ нам./ О чудесе́ ужа́снаго и ве́щи мудри́тельныя// Я́ко полн сый любве́,/ полн бысть и богосло́вия,/ сла́вою, и че́стию, и ве́рою/ основа́тель сый чи́стыя на́шея ве́ры,// ея́же ра́ди получи́м ве́чная блага́я в День Су́дный.</p>
<p>
<red>И ны́не, Богоро́дичен</red>: Пре́йде сень зако́нная:</p>
<p>
<red>Вход. Проки́мен дне. Чте́ния три.</red>
</p>
<p>Собо́рнаго Посла́ния Иоа́ннова чте́ние <red>(главы́ 3 и 4):</red>
</p>
<p>Возлю́бленнии, а́ще се́рдце на́ше не за́зрит нам, дерзнове́ние и́мамы к Бо́гу./ И его́же а́ще про́сим, прие́млем от Него́: я́ко за́поведи Его́ соблюда́ем и уго́дная пред Ним твори́м./ И сия́ есть за́поведь Его́, да ве́руем во и́мя Сы́на Его́, Иису́са Христа́, и лю́бим друг дру́га, я́коже дал есть за́поведь нам./ И соблюда́яй за́поведи Его́ в Нем пребыва́ет, и Той в нем,/ и о сем разуме́ем, я́ко пребыва́ет в нас, от Ду́ха, Его́же дал есть нам./ Возлю́бленнии, не вся́кому ду́ху ве́руйте, но искуша́йте ду́хи, а́ще от Бо́га суть, я́ко мно́зи лжепроро́цы изыдо́ша в мир./ О сем познава́йте Ду́ха Бо́жия и ду́ха ле́стча./ Всяк дух, и́же испове́дует Иису́са Христа́, во Пло́ти прише́дша, от Бо́га есть./ И всяк дух, и́же не испове́дует Иису́са Христа́, во Пло́ти прише́дша, от Бо́га несть,/ и сей есть анти́христов, его́же слы́шасте, я́ко гряде́т, и ны́не в ми́ре есть уже́./ Вы от Бо́га есте́, ча́дца, и победи́сте тех, я́ко бо́лий есть, Иже в вас, не́жели и́же в ми́ре./ Они́ от ми́ра суть, се́го ра́ди от ми́ра глаго́лют, и мир тех послу́шает./ Мы от Бо́га есмы́, и́же зна́ет Бо́га, послу́шает нас/ и и́же несть от Бо́га, не послу́шает нас.</p>
<p>Соборнаго Посла́ния Иоа́ннова чте́ние <red>(глава́ 4):</red> Возлю́бленнии, а́ще си́це возлюби́л есть нас Бог, и мы до́лжни есмы́ друг дру́га люби́ти./ Бо́га никто́же нигде́же ви́де./ А́ще друг дру́га лю́бим, Бог в нас пребыва́ет и любы́ Его́ соверше́нна есть в нас./ О сем разуме́ем, я́ко в Нем пребыва́ем и Той в нас, я́ко от Ду́ха Своего́ дал есть нам./ И мы ви́дехом и свидетельствуем, я́ко Оте́ц посла́ Сы́на Спаси́теля ми́ру./ Иже а́ще испове́сть, я́ко Иису́с есть Сын Бо́жий, Бог в нем пребыва́ет и той в Бо́зе./ И мы позна́хом и ве́ровахом любо́вь, ю́же и́мать Бог в нас./ Бог Любы́ есть, и пребыва́яй в любви́ в Бо́зе пребыва́ет,/ и Бог в нем пребыва́ет.</p>
<p>Соборнаго Посла́ния Иоа́ннова чте́ние (<red>главы́ 4 и 5</red>):</p>
<p>Возлю́бленнии, а́ще кто рече́т, я́ко люблю́ Бо́га, а бра́та своего́ ненави́дит, лож есть,/ и́бо не любя́й бра́та своего́, его́же ви́де, Бо́га, Его́же не ви́де, ка́ко мо́жет люби́ти?/ И сию́ за́поведь и́мамы от Него́, да любя́й Бо́га лю́бит и бра́та своего́./ Всяк ве́руяй, я́ко Иису́с есть Христо́с, от Бо́га рожде́н есть;/ и всяк любя́й Ро́ждшаго лю́бит и Рожде́ннаго из Него́./ О сем ве́мы, я́ко лю́бим ча́да Бо́жия, егда́ Бо́га лю́бим и за́поведи Его́ соблюда́ем./ Сия́ бо есть любы́ Бо́жия, да за́поведи Его́ соблюда́ем, и за́поведи Его́ тя́жки не суть./ Я́ко всяк рожде́нный от Бо́га побежда́ет мир, и сия́ есть побе́да, побе́ждшая мир, ве́ра на́ша./ Кто есть побежда́яй мир? То́кмо ве́руяй, я́ко Иису́с есть Сын Бо́жий.</p>
<p>
<red>На лити́и стихи́ра хра́ма.</red>
</p>
<p>
<red>Та́же апо́стола, глас 1. Ге́рманово:</red>
</p>
<p>Ре́ки богосло́вия из честны́х твои́х уст/ истеко́ша, апо́столе,/ из ни́хже Цёрковь Бо́жия напая́ема,/ покланя́ется правосла́вно Тро́ице Единосу́щней,/ ю́же и ны́не моли́, Иоа́нне Богосло́ве,// утверди́ти и спасти́ ду́ши на́ша.</p>
<p>
<red>Андре́я Пи́рра:</red>
</p>
<p>Сад чистоты́, ми́ро благово́ния/ па́ки возсия́ нам в прису́щем пра́зднице,/ возопи́ти к нему́:/ возлеги́й на пе́рси Влады́чня/ и одожди́в сло́во ми́ру, Иоа́нне апо́столе,/ Де́ву сохрани́вый, я́ко зе́ницу о́ка,// испроси́ нам от Христа́ ве́лию ми́лость.</p>
<p>Учениче́ Спа́сов, де́вственниче и богосло́ве,/ тебе́, я́ко де́вственнику,/ Де́ву и Богоро́дицу/ Христо́с Бог, распина́емь, предаде́,/ и Сию́ сохрани́л еси́, я́ко зе́ницу о́ка.// Тем моли́ спасти́ся душа́м на́шим.</p>
<p>Я́ко неизрече́нных та́йн самови́дец,/ воззва́л еси́, вопия́,/ Преве́чное Сло́во в нача́ле бы́ти к Бо́гу/ и Того́ бы́ти Бо́га,/ Иоа́нне апо́столе,/ напе́рсниче Христо́в и дру́же при́сный,/ Тро́ицы сла́досте,/ Ефе́са и Па́тма утвержде́ние непоколеби́мо,/ на́ша же по́мощь,/ моли́ся, Богосло́ве всеблаже́нне,/ от злочести́вых враго́в, чу́вственных и мы́сленных,/ изба́витися лю́дем,// па́мять твою́ при́сно соверша́ющим ве́рно.</p>
<p>
<red>Сла́ва, глас 4:</red>
</p>
<p>Возле́г на пе́рси Учи́теля Христа́/ на ве́чери Госпо́дни, возлю́бленне учениче́,/ отту́ду позна́л еси́ неизрече́нная/ и Небе́сный всем возгреме́л еси́ глас:/ в нача́ле бе Сло́во,/ и Сло́во бе к Бо́гу,/ и Бог бе Сло́во,/ Свет и́стинный, просвеща́яй вся́каго челове́ка, в мир гряду́щаго,// Христо́с Бог и Спас душ на́ших.</p>
<p>
<red>И ны́не, Богоро́дичен, глас то́йже:</red>
</p>
<p>Со Отце́м и Ду́хом славосло́вимый Сын/ в вы́шних от Херуви́мов,/ первозда́нного назда́ти хотя́й,/ всего́ Себе́ Само́го истощи́ неизрече́нно/ во утро́бе Твое́й, Богоро́дице Всепе́тая,/ и, из Тебе́ возсия́в, просвети́ весь мир Божество́м,/ избавля́я идолонеи́стовства,/ и, в Себе́ обожи́в,/ на Небеса́ возведе́ челове́чество,// Христо́с Бог и Спас душ на́ших.</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен</red>: Зва́нный свы́ше:</p>
<p>Сы́на Вы́шняго богосло́вив,/ Отцу́ соприсносу́щна/ и Единосу́щественна,/ Свет из Све́та непреме́нен/ и начерта́ние ипоста́си Роди́телевы,/ безле́тно возсия́вша и безстра́стно из Него́,/ Соде́теля же и Го́спода всех веко́в,/ возлю́бленне, Ты пропове́дал еси́ Сего́ ми́ру,/ я́ко изве́дша свет из тьмы,/ Христа́ Бо́га на́шего,/ Его́же моли́/ спасти́ и просвети́ти ду́ши на́ша.</p>
<p>
<red>Стих</red>: Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Уте́шителев свет восприе́м,/ и́мже и просвеща́емь, богосло́вил еси́/ от Отца́ происходя́щаго,/ чрез Сы́на же челове́честву явля́ема,/ Единоче́стна, Сопресто́льна и Единосу́щна/ су́ща Отцу́ Безнача́льному же и Бо́жию Сло́ву,/ возлю́бленне, всем пропове́дал еси́./ Те́мже в пе́снех/ тя почита́ем,/ я́ко ве́ры боже́ственное основа́ние,/ ю́же незы́бленну соблюда́й/ ко Го́споду моли́твами твои́ми.</p>
<p>
<red>Стих</red>: Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.</p>
<p>На высоту́ возше́д богосло́вия,/ научи́лся еси́ неизрече́нным Бо́жиим та́йнам/ о еди́ном Существе́ Божества́,/ Сла́ве же еди́ной,/ и Ца́рстве, и Госпо́дстве,/ тре́ми Ипоста́сьми разделя́емем при́сно,/ су́щественно неразде́льнем и соедине́нием/ в неслия́ном Боже́ственном Еди́нстве;/ си́це сла́вя, пропове́дал еси́, Богосло́ве,/ Тро́ицу Неразде́льну,/Юже моли́/ спасти́ и просвети́ти ду́ши на́ша.</p>
<p>
<red>Сла́ва, глас 6. Иоа́нна мона́ха:</red>
</p>
<p>Апо́столе Христо́в, евангели́сте Богосло́ве,/ неизрече́нных таи́нник быв,/ прему́дрости неизглаго́ланная нам возгреме́л еси́ уче́ния,/ Еже в нача́ле бе, уясни́в ве́рным/ и е́же не бе, отложи́в,/ ерети́чествующих отрева́я словеса́,/ напе́рсник яви́вся и друг возлю́блен;/ я́коже Иса́ия велегла́снейший/ и Моисе́й Богови́дец,/ дерзнове́ние име́я к Бо́гу,/ приле́жно моли́ся о душа́х на́ших.</p>
<p>
<red>И ны́не, Богоро́дичен, глас то́йже</red>: Творе́ц и Изба́витель:</p>
<p>
<red>На благослове́нии хле́бов тропа́рь свята́го два́жды.</red> И Богоро́дице Де́во:</p>
<p>
<red>Тропа́рь, глас 2:</red>
</p>
<p>Апо́столе, Христу́ Бо́гу возлю́бленне,/ ускори́ изба́вити лю́ди безотве́тны:/ прие́млет тя припа́дающа/ и́же па́дша на пе́рси Прие́мый,/ Его́же моли́, Богосло́ве,/ и належа́щую мглу язы́ков разгна́ти,// прося́ нам ми́ра и ве́лия ми́лости.</p>
<p>
<red>И чте́ние.</red>
</p>
<p>
<red>На у́трени</red>
</p>
<p>На Бог Госпо́дь: <red>тропа́рь святаго два́жды. Сла́ва, и ны́не, Богоро́дичен: </red>Вся па́че смы́сла:</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Ты сын назва́лся еси́ Боже́ственнаго гро́ма,/ во е́же оглуши́ти ушеса́ злочести́вых,/ и трубы́ сладча́е возгласи́в, о всему́дре, в пра́вая сердца́ Сло́ва воплоще́ние,/ и, я́ко и́скренний друг, на пе́рси возле́гл еси́,/ отону́дуже поче́рп ра́зума явле́ние,/ всем пропове́дал еси́ Отцу́ Собезнача́льнаго, Иоа́нне апо́столе,/ моли́ся Христу́ Бо́гу прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Прему́дрость и Сло́во в Твое́м чре́ве заче́нши неопа́льно, Ма́ти Бо́жия,/ ми́ру родила́ еси́ мир Содержа́щаго/ и в объя́тиих име́ла еси́ вся Содержа́щаго,/ Пищеда́теля всех и Творца́ тва́ри./ Те́мже молю́ Тя, Всесвята́я Де́во, и ве́рою сла́влю Тя,/ изба́витися мне прегреше́ний,/ и в День Суда́, егда́ предста́ти и́мам пред Лице́м Созда́теля моего́,/ Влады́чице, Де́во Чи́стая, Твою́ по́мощь тогда́ пода́ждь ми,/ вся бо мо́жеши, ели́ка хо́щеши, Всепе́тая.</p>
<p>
<red>По 2-м стихосло́вии седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Глубину́ ловле́ния оста́вив,/ Креста́ тро́стию вся я́ве к ве́ре улови́л еси́, я́ко ры́бы, язы́ки,/ и́бо, я́коже тебе́ рече́ Христо́с,/ показа́лся еси́ лове́ц челове́ков, к благоче́стию уловля́я./ Те́мже насе́ял еси́ и Сло́ва ра́зум во всем Па́тме,/ и Ефе́с приобре́л еси́ словесы́ твои́ми, Богосло́ве апо́столе,/ моли́ Христа́ Бо́га прегреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стая Де́во, Ма́ти Бо́жия,/ души́ моей стра́сти лю́тыя исцели́, молю́ся,/ и проще́ние да́руй мне мои́х прегреше́ний, я́же безу́мне соде́ях,/ ду́шу и те́ло оскверни́х, окая́нный./ Увы́ мне, что сотворю́ в час о́ный,/ внегда́ Ангели ду́шу мою́ разлуча́т от стра́стнаго моего́ телесе́?/ Тогда́ Помо́щница мне бу́ди и Предста́тельница тепле́йшая:/ Тя бо и́мам наде́жду, раб Твой.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Возле́г на пе́рси Иису́совы, дерзнове́ние получи́л еси́,/ я́ко учени́к вопроша́я: кто есть преда́тель Твой, Го́споди?/ И, я́ко возлю́блену зело́ су́шу, всехва́льне, хле́бом сего́ я́ве тебе́ показа́./ Те́мже, я́ко таи́нник неизрече́нных быв,/ Сло́ва Воплоще́ния науча́еши концы́, Богосло́ве апо́столе,/ моли́ Христа́ Бо́га согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Небе́сную дверь и киво́т, всесвяту́ю го́ру,/ све́тлый о́блак воспои́м, неопали́мую купину́, слове́сный рай,/ Евы воззва́ние, вселе́нныя всея́ вели́кое сокро́вище,/ я́ко спасе́ние в Ней соде́лася ми́ру и оставле́ние дре́вних согреше́ний./ Се́го ра́ди вопие́м Ей:/ моли́ся Сы́ну Твоему́ прегреше́ний оставле́ние дарова́ти/ благоче́стно покланя́ющимся всесвято́му Рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>
</p>
<p>Во всю зе́млю изы́де веща́ние их// и в концы́ вселе́нныя глаго́лы их. <red>Стих</red>: Небеса́ пове́дают сла́ву Бо́жию, творе́ние же руку́ Его́ возвеща́ет твердь. Вся́кое дыха́ние: <red>Ева́нгелие от Иоа́нна, зача́ло 67.</red>
</p>
<p>
<red>По 50-м псалме́, Сла́ва</red>: Моли́твами апо́стола: <red>И ны́не</red>: Моли́твами Богоро́дицы:</p>
<p>
<red>Стихи́ра, глас 2:</red>
</p>
<p>Богосло́ве де́вственниче,/ учениче́ возлю́бленне Спа́сов,/ моли́твами твои́ми нас спаса́й, мо́лимся, от вся́каго вре́да,// я́ко твое́ есмы́ ста́до.</p>
<p>
<red>Кано́н Богоро́дицы со ирмосо́м на 6 и апо́стола о́ба кано́на на 8.</red>
</p>
<p>
<red>Кано́н Богоро́дицы, глас 2.</red>
</p>
<p>
<red>Песнь 1</red>
</p>
<p>
<red>Ирмо́с</red>: Во глубине́ постла́ иногда́/ фараони́тское всево́инство преоруже́нная си́ла,/ вопло́щшееся же Сло́во всезло́бный грех потреби́ло есть,/ препросла́вленный Госпо́дь,// сла́вно бо просла́вися.</p>
<p>Я́ко кра́сную, я́ко предо́брую всю,/ я́ко непоро́чную в жена́х,/ Бог, Тя избра́в, во утро́бу Твою́ всели́ся непоро́чную,/ Его́же моли́, Всенепоро́чная, поро́ка грехо́в изба́вити вся пою́щия Тя.</p>
<p>Псало́мски, Чи́стая, одесну́ю, я́коже Цари́ца,/ от Твое́й утро́бы возсия́вшаго Царя́ предста́ла еси́,/ Его́же моли́, Всенепоро́чная,/ да десна́го предста́теля пока́жет мя в день воздая́ния, Богоневе́сто.</p>
<p>Пресо́хшее естество́ челове́ческое вся́кими безме́стии,/ Ро́ждшая Дождь Небе́сный, вся обнови́ла еси́;/ но молю́ся: и души́ моей бразду́ изсо́хшую/ покажи́ плодоно́сну, Богоневе́сто.</p>
<p>Умертви́вшеся са́дом ра́зума,/ Дре́вом же Жи́зни, Чи́стая, к жи́зни ве́чной призва́ни бы́хом,/ от <red>Тебе</red>́, Богоро́дице, процве́тшим па́че смы́сла Христо́м Бо́гом,/ Его́же со дерзнове́нием моли́ спасти́ся душа́м на́шим.</p>
<p>
<red>Кано́н апо́стола, его́же краегране́сие</red>:</p>
<p>Сы́на Гро́мова христокра́сно пою́. <red>Феофа́ново. Глас 2.</red>
</p>
<p>
<red>Песнь 1</red>
</p>
<p>
<red>Ирмо́с то́йже.</red>
</p>
<p>Ца́рство Небе́сное, блаже́нне, е́же пропове́дал еси́, восприи́м/ и Сло́ву собесе́дник быв Небе́сному,/ ве́рующия честно́му твоему́ пропове́данию и богосло́вию/ твои́ми моли́твами сохрани́.</p>
<p>Кре́пок смысл явля́я,/ о всех небре́гл еси́ су́щих на земли́ и уз естества́/ и, Сло́ву, всему́дре, слове́сне же и у́мне сопребыва́я,/ от безслове́сия безслове́сне живу́щия свободи́л еси́.</p>
<p>Небе́сных ра́зум прии́м богослове́снейше,/ Бо́га Сло́ва пропове́дал еси́:/ в нача́ле бе Сло́во, и Сло́во бе к Своему́ Роди́телю, и Бог бе Сло́во,/ благовеству́я, научи́л еси́.</p>
<p>
<red>Богоро́дичен</red>: Отрокови́ц боже́ственных лик, боже́ственнейше в жена́х Тя до́брую воспева́ют,/ Богоро́дице Влады́чице, добро́тами укра́шену Божества́,/ добротвори́тельное бо Сло́во па́че сло́ва родила́ еси́.</p>
<p>
<red>Други́й кано́н апо́стола, его́же краегране́сие</red>: Моле́ния боже́ственному таи́ннику несу́. <red>Творе́ние Ио́сифово. Глас 6.</red>
</p>
<p>
<red>Песнь 1</red>
</p>
<p>
<red>Ирмо́с</red>: Я́ко по су́ху пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,// Бо́гу побе́дную песнь пои́м, вопия́ше.</p>
<p>Во глубины́ ду́ха, мы́слию озари́вся, прини́к/ и рождество́ стра́шное нам я́сно сказа́л еси́, вопия́, Богосло́ве:/ в нача́ле бе Сло́во Бо́жие.</p>
<p>Приклоня́еми мно́жеством напа́стей,/ и страсте́й, и скорбе́й, и лю́тых нахожде́ньми,/ ве́рою прибега́ем к тебе́, Богосло́ве,/ помо́щник бу́ди рабо́м твои́м.</p>
<p>Душ на́ших стра́сти лю́тыя,/ я́ко врач изря́ден, уврачи́в, му́дре,/ ве́чнаго изба́ви ны осужде́ния и огня́ хода́тайством твои́м.</p>
<p>
<red>Богоро́дичен</red>: Бо́га заче́ншая, нас ра́ди бы́вшаго Челове́ка,/ Того́ умоли́, Чи́стая,/ в День Суда́ нас уще́дрити, мно́гая согреша́вших Ему́.</p>
<p>
<red>Катава́сия: </red>Отве́рзу уста́ моя́:<strong/>
</p>
<p>
<red>Песнь 3</red>
</p>
<p>
<red>Ирмо́с</red>: Процвела́ есть пусты́ня, я́ко крин, Го́споди,/ язы́ческая неплодя́щая це́рковь/ прише́ствием Твои́м,// в не́йже утверди́ся мое́ се́рдце.</p>
<p>Облече́ся в мя, челове́ка,/ от чре́ва Твоего́ проше́д, Творе́ц, Всенепоро́чная,/ нетле́ния оде́жду да́руя обна́жшемуся мно́гими безме́стии.</p>
<p>Пречестно́е родила́ еси́ Бо́га Сло́во, Влады́чице,/ Его́же приле́жно моли́ уще́дрити смире́нную мою́ ду́шу,/ сла́достей безче́стии се́тующую.</p>
<p>Я́звы исцели́ души́ моея́, Пречи́стая,/ и смире́нное се́рдце мое́, огорче́нное я́дом змии́ным,/ де́йственною Твое́ю лечбо́ю уврачу́й.</p>
<p>Я́ко Ма́ти, иму́щи дерзнове́ние, Влады́чице, к Сы́ну Твоему́,/ проси́ по́мощи озло́бленным лю́дем,/ беззако́нных же низложи́ шата́ние.</p>
<p>
<red>Ин</red>
</p>
<p>
<red>Ирмо́с то́йже.</red>
</p>
<p>Тро́ицы яви́л еси́ богосло́вным язы́ком твои́м/ ю́же па́че ума́ та́йну, Иоа́нне богоблаже́нне,/ в не́йже утверди́ся мое́ се́рдце.</p>
<p>Язы́к твой бысть Пи́сьменника трость, Всесвята́го Ду́ха,/ богопи́санно зна́менующий честно́е твое́ и боже́ственное Ева́нгелие.</p>
<p>Му́дрости ты бе́здну поче́рпл еси́, всему́дре,/ возле́г богому́дренным дерзнове́нием на Прему́дрости Исто́чнице,/ и Сего́ богопропове́дник был еси́.</p>
<p>
<red>Богоро́дичен</red>: Еди́ну Де́вствующую и Ма́терь чтим,/ я́ко спасе́ния Хода́таицу бы́вшу нам, Всенепоро́чная,/ и мир изба́вльшую моли́твами Твои́ми.</p>
<p>
<red>Ин</red>
</p>
<p>
<red>Ирмо́с</red>: Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени// испове́дания Твоего́.</p>
<p>Умо́м све́тлым и чи́стым бесе́довав к Сло́ву, Богосло́ве треблаже́нне,/ тайно научи́лся еси́ от Него́ су́щим вы́шше сло́ва я́ве/ и всю тварь просвети́л еси́.</p>
<p>Уз мя изба́ви лю́тых греха́, треблаже́нне,/ любо́вию связу́я мя Влады́ки и Бо́га,/ Его́же возлюби́л еси́ те́пле и Богосло́в Того́ наре́клся еси́.</p>
<p>Да́лся еси́ защи́тник нам, и хода́тай, и изба́витель,/ и ко Го́споду моле́бник, и чуде́с самоде́латель, и исто́чник исцеле́ний, Богосло́ве./ Те́мже тя почита́ем.</p>
<p>
<red>Богоро́дичен</red>: Егда́ Сло́во, Е́же из Тебе́ воплоти́вшееся неизрече́нно, Богоро́дице,/ на Дре́во вознесе́ся Креста́,/ де́вственнику ученику́, я́ко Де́ву Отрокови́цу, Тебе́ вручи́.</p>
<p>
<red>Седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Прему́дрости на пе́рси возле́г и ра́зуму су́щих научи́вся,/ боже́ственно возгреме́л еси́: в нача́ле бе Сло́во,/ до́бре написа́в пе́рвый безнача́льное рождество́,/ и пропове́дал еси́ всем Сло́ва воплоще́ние./ Те́мже и язы́ком, я́ко мре́жею, улови́в язы́ки,/ благода́тию Ду́ха изуча́еши концы́ и просвеща́еши чудесы́,/ Богосло́ве апо́столе, моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен</red>:</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х;/ и, я́ко к те́плому Твоему́ заступле́нию и покро́ву моему́, Чи́стая,/ ко приста́нищу притека́ю Твоей бла́гости./ Те́мже, Пречи́стая, из Тебе́ Воплоще́нному безсе́менно/ моли́ся приле́жно о всех рабе́х Твои́х,/ непреста́нно моля́щих Ти ся, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Песнь 4</red>
</p>
<p>
<red>Ирмо́с</red>: Прише́л еси́ от Де́вы не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя челове́ка./ Тем зову́ Ти:// сла́ва си́ле Твое́й, Го́споди.</p>
<p>Ка́плю ми умиле́ния одожди́, Влады́чице,/ отъе́млющи весь се́рдца моего́ вар и печа́ль мою́/ и па́костныя прило́ги отгоня́ющи.</p>
<p>Ору́жием мя сла́дости уя́звлена и лежа́ща в ра́нах,/ Пречи́стая, не пре́зри, но исцели́/ копие́м и Кро́вию распе́ншагося Сы́на Твоего́ и Бо́га на́шего.</p>
<p>Обогати́вшаяся влады́чеством вся́каго зда́ния,/ лю́те мя обнища́вша благода́ти Боже́ственныя удосто́й,/ я́ко да велича́ю Тя, я́ко благу́ю мою́ Предста́тельницу, Всенепоро́чная.</p>
<p>Возсия́ из утро́бы Твоей, Отрокови́це неискусобра́чная,/ О́тчая заря́, Христо́с,/ и просвети́ вселе́нную, распина́емь, и де́монскую тьму потреби́.</p>
<p>
<red>Ин</red>
</p>
<p>
<red>Ирмо́с то́йже.</red>
</p>
<p>Сло́во тя Богосло́ва досто́йно показа́,/ Того́ Божества́ тайнонаучи́в, преизя́щнейше,/ и е́же по челове́ку строе́нию научи́в неизрече́нному.</p>
<p>Ум боже́ствен и де́вственно те́ло стяжа́в,/ храм был еси́ живы́й же и одушевле́нный, сла́вне,/ и жили́ще Всепе́тыя Тро́ицы свяще́ннейшее.</p>
<p>Сыновство́м Пречи́стыя Де́вы почествова́лся еси́,/ де́вственниче блаже́нне, и брат показа́лся еси́ Избра́вшему тя/ и ученика́ Богосло́ва Соверши́вшему.</p>
<p>
<red>Богоро́дичен</red>: Исцеля́я Е́вы дре́внее преступле́ние,/ в Тя, Всенепоро́чную и Пречи́стую, всели́ся Пребоже́ственный,/ всего́ мя, челове́ка, вообрази́ти па́дша.</p>
<p>
<red>Ин</red>
</p>
<p>
<red>Ирмо́с</red>: Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи,// от смы́сла чи́ста о Го́споде пра́зднующи.</p>
<p>Ка́плями напои́л еси́ Сло́ва, сла́вне, подсо́лнечную всю,/ мутныя нече́стия во́ды изсуши́л еси́, благоче́стне:/ сего́ ра́ди тя почита́ем.</p>
<p>Кре́постию опоя́ши и держа́вою, молю́ся,/ разсла́бленную вся́кими нанесе́ньми ду́шу мою́, всему́дре,/ от нечи́стых враго́в прибега́ющую в кров твой.</p>
<p>Храм быв Боже́ственнаго Ду́ха,/ в хра́ме твое́м боже́ственнем ве́рою приседя́щия/ хра́мы покажи́ Бо́жия, Богосло́ве, хода́тайством твои́м.</p>
<p>
<red>Богоро́дичен</red>: Боже́ственный Храм Бо́жий воспои́м,/ Святу́ю Де́ву я́сне вси блажи́м,/ обоже́ни бы́вше Е́ю и от лю́тых избавля́еми.</p>
<p>
<red>Песнь 5</red>
</p>
<p>
<red>Ирмо́с</red>: Хода́тай Бо́гу и челове́ком был еси́, Христе́ Бо́же:/ Тобо́ю бо, Влады́ко, к Светонача́льнику, Отцу́ Твоему́,/ от но́щи неве́дения// приведе́ние и́мамы.</p>
<p>Путь жи́зни ро́ждшая, Пречи́стая,/ путево́ждствуй мя ны́не на путь пра́вый,/ в безпу́тие и про́пасть лю́тых паде́ний безслове́сно низринове́ннаго.</p>
<p>Устрани́вся без ума́ от ра́зума Бо́жия, блу́дно пожи́х,/ во стране́ да́льней страсте́й заблуди́в;/ но возврати́, Де́во Чи́стая, спаси́ Твои́ми мя утеше́ньми.</p>
<p>Вода́ми Твои́ми живото́чными напо́й раба́ Твоего́,/ пла́менем сожига́емаго грехо́в и пали́маго прило́ги де́монскими,/ Де́во Ма́ти Пречи́стая.</p>
<p>Се во чре́ве, Богоро́дице Пречи́стая,/ Христа́ Бо́га па́че сло́ва име́ла еси́, я́коже Иса́ия провозгласи́,/ и па́че естества́ Сего́, Богороди́тельнице, родила́ еси́.</p>
<p>
<red>Ин</red>
</p>
<p>
<red>Ирмо́с то́йже.</red>
</p>
<p>Небе́сный ум, Богосло́ве, яви́лся еси́ благода́тию,/ весь свет быв е́же к Началосве́ту приближе́нием/ и чи́стым твои́м зре́нием, е́же к Не́му, обожа́емь.</p>
<p>Умо́м чи́стым, и святы́ми устна́ми, богодохнове́нне,/ и пречи́стыми усты́ твое́ Ева́нгелие пропове́дал еси́/ и о́бщее спасе́ние всем ве́рным предложи́л еси́.</p>
<p>Со Христо́м живы́й от младе́нства,/ орга́н благода́ти от Него́ предложе́н был еси́,/ богосло́вии изобуча́емь и Тро́ичестей сла́ве па́че естества́ науча́емь.</p>
<p>
<red>Богоро́дичен</red>: Глаго́лы Твоя́ помина́юще, Тя ны́не блажи́м:/ Тобо́ю, Всенепоро́чная, блаже́нство неизрече́нное/ и жизнь нестаре́ющуюся и́стинно прия́хом.</p>
<p>
<red>Ин</red>
</p>
<p>
<red>Ирмо́с</red>: Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся, / Тя ве́дети, Сло́ве Бо́жий,/ И́стиннаго Бо́га,// от мра́ка грехо́внаго взыва́юща.</p>
<p>Я́ко у́тро, просия́л еси́ су́щим на земли́,/ Восто́к мы́сленный я́сно пропове́дуя, апо́столе, ми́ру,/ в Пло́ти прише́дший и многобо́жия тьму разори́вший.</p>
<p>Богосло́вии твои́ми свяще́нными вся́ку напои́л еси́ ду́шу,/ священнопропове́дниче апо́столе./ Те́мже ти зову́:/ изсохшее се́рдце мое́ грехми́, все напо́й.</p>
<p>Ура́нихся стрела́ми вра́жиими,/ всего́ мя уздра́ви, му́дре, предста́тельством твои́м, молю́ся,/ и на пути́ мя Бо́жия упра́ви, при́сно в беззако́ниях заблужда́ема.</p>
<p>
<red>Богоро́дичен</red>: Егда́ предста́ла еси́ со возлю́бленным ученико́м/ у Креста́ Сы́на Твоего́, Всенепоро́чная,/ стена́ла еси́, пла́чущи, и диви́лася еси́/ Того́, е́же к челове́ком, мно́гому сострада́нию.</p>
<p>
<red>Песнь 6</red>
</p>
<p>
<red>Ирмо́с</red>: В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:// от тли, Бо́же, мя возведи́.</p>
<p>Не яви́ мене́ де́моном в ра́дость на суди́щи бу́дущем, Влады́чице,/ но, благосе́рдно воззре́вши на мя,/ Судию́ и Сы́на Твоего́ умоли́.</p>
<p>По́мыслы прогне́вах Тя, Го́споди,/ и лука́выми и беззако́нными мои́ми дея́ньми,/ в моли́тву привожду́ Ти Ма́терь Твою́,/ уще́дрив, спаси́ мя.</p>
<p>Осужде́ния изба́ви мя, Влады́чице,/ самоосужде́нна су́ща прегреше́ньми,/ я́ко Судию́ ро́ждшая и Бо́га вся́ческих, Всепе́тая.</p>
<p>Иису́са Спа́са моли́,/ Его́же па́че естества́ пло́тию родила́ еси́, Де́во Ма́ти Пречи́стая,/ изба́витися от бед рабо́м Твои́м.</p>
<p>
<red>Ин</red>
</p>
<p>
<red>Ирмо́с то́йже</red>.</p>
<p>Иису́с, Бог мой и Госпо́дь,/ твою́ чистоту́ прии́м и всесоверше́нную свя́тость,/ бра́та тя, Богосло́ве, прия́т.</p>
<p>Венча́в свя́то житие́ твое́,/ си́це упова́в, Му́дрости возле́гл еси́ на пе́рси, сла́вне,/ и благода́ть отту́ду извле́кл еси́.</p>
<p>Вели́кая и боже́ственная сия́ния богосло́вия твоего́/ всю просвети́ша, сла́вне, вселе́нную/ и све́том Трисо́лнечным озари́ша.</p>
<p>
<red>Богоро́дичен</red>: Не́бо простры́й во́лею,/ Не́бо земно́е ино́е распростре́ Тя, Богома́ти Чи́стая,/ и, из Тебе́ возсия́в, яви́ся.</p>
<p>
<red>Ин</red>
</p>
<p>
<red>Ирмо́с</red>: Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,// Многоми́лостиве.</p>
<p>Бысть, я́ко трость скоропи́сца, и́стинно богосло́вный язы́к твой,/ добропи́шущий разуме́ние и́стинное и зако́н, зело́ нове́йший,/ на скрижа́лех, Богосло́ве, серде́ц на́ших.</p>
<p>Увяди́вый искоре́нно нече́стия о́трасли,/ я́ко возде́латель всеизря́днейший,/ в души́ же мое́й страх Бо́жий насади́, сла́вне,/ доброде́телей благопло́дие процвета́ющее.</p>
<p>Сы́на Де́вы тя из Тоя́ Проше́дый преявле́нно именова́;/ с Не́юже моли́ся/ положе́нием всем сыно́м Бо́жиим бы́ти, всеприснопа́мятне,/ творя́щим благоуго́дная Ему́.</p>
<p>
<red>Богоро́дичен</red>: В подо́бии Пло́ти позна́ся челове́ком Бог/ из Тебе́, Всенепоро́чная,/ Его́же моли́ всегда́/ пло́ти на́шея мудрова́ния, Всечи́стая, умертви́ти па́губная.</p>
<p>
<red>Конда́к, глас 2:</red>
</p>
<p>Вели́чия твоя́, де́вственниче, кто пове́сть?/ То́чиши бо чудеса́, и излива́еши исцеле́ния,/ и мо́лишися о душа́х на́ших,// я́ко Богосло́в и друг Христо́в.</p>
<p>
<red>И́кос</red>:</p>
<p>Высоты́ небе́сныя уве́дети и мо́ря глубины́ испыта́ти де́рзостно есть и непости́жно,/ я́коже бо зве́зды исчи́слити и примо́рский песо́к невозмо́жно отню́д,/ си́це ниже́ я́же Богосло́вова рещи́ дово́льно:/ толи́цеми того́ венцы́ Христо́с, его́же возлюби́, венча́,/ Ему́же и на пе́рси возле́г и на Та́йней ве́чери с Ним яде́,/ я́ко Богосло́в и друг Христо́в.</p>
<p>
<red>Песнь 7</red>
</p>
<p>
<red>Ирмо́с</red>: Богопроти́вное веле́ние беззако́ннующаго мучи́теля/ высо́к пла́мень вознесло́ есть,/ Христо́с же простре́ богочести́вым отроко́м ро́су духо́вную, // сый Благослове́н и Препросла́влен.</p>
<p>Кре́пость моя́, и пе́ние, и спасе́ние, и тве́рдое заступле́ние,/ и стена́ непобеди́ма су́щи, Влады́чице,/ борю́щия мя де́моны побори́,/ при́сно и́щущия умертви́ти мя.</p>
<p>Бо́га вопло́щши де́вственными Твои́ми кровьми́, обожи́ла еси́, Де́во, челове́чество./ Те́мже молю́ся Тебе́:/ страстьми́ оскверне́ннаго мя и растле́ннаго вра́жиими кова́рствы/ изба́ви моли́твами Твои́ми.</p>
<p>Пещь прообразова́ше Рождество́ Твое́, Всенепоро́чная:/ о́троки бо не опали́, я́ко ниже́ ложесна́ Твоя́ Огнь нестерпи́мый./ Те́мже мо́лим Тя:/ изба́ви рабы́ Твоя́ огня́ ве́чнаго.</p>
<p>Пречи́стое зача́тие, нетле́нное Рождество́/ Ты еди́на показа́ла еси́, Де́ва пребы́вши:/ Бо́га бо зачала́ еси́, над все́ми Су́щаго, Чи́стая, Челове́ка бы́вша,/ ве́рных на спасе́ние и избавле́ние.</p>
<p>
<red>Ин</red>
</p>
<p>
<red>Ирмо́с то́йже.</red>
</p>
<p>Боже́ственным сия́я светоли́тием,/ Ду́ха Свята́го я́сно богосло́вил еси́,/ исходя́ща из Безнача́льнаго Отца́ и почива́юща в Сы́не неотхо́дно,/ я́ко Единосу́щна.</p>
<p>В тебе́, блаже́нне, положи́ пра́вды Со́лнце селе́ние,/ не́бо приснодви́жимо тя соде́лавый/ и богосло́вным твои́м язы́ком пропове́дуемый Христо́с,/ возлю́бленне, препросла́вленный.</p>
<p>Глаго́л твои́х си́ла, боже́ственное веща́ние изы́де,/ всеблаже́нне досточу́дне,/ и преми́рное твое́ Ева́нгелие всю объя́ше зе́млю/ догма́тов вели́чеством.</p>
<p>
<red>Богоро́дичен</red>: Пречи́стое зача́тие, нетле́нно Рождество́/ Ты еди́на показа́ла еси́, Де́ва пребы́вши:/ Бо́га бо зачала́ еси́, над все́ми Су́щаго, Чи́стая, Челове́ка бы́вша,/ ве́рных на спасе́ние и избавле́ние.</p>
<p>
<red>Ин</red>
</p>
<p>
<red>Ирмо́с</red>: Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:// благослове́н еси́, Бо́же оте́ц на́ших.</p>
<p>Гром разшуме́вший во вся концы́ воспои́м, Богосло́ва,/ и́мже всяк и́стинно слух огромле́н взя́тся от земли́/ и велича́ется Христо́с, всех Творе́ц.</p>
<p>Обзо́рно до́му твоего́ благоле́пие вся́ку просвеща́ет мысль,/ в не́мже всегда́ собира́ющеся, боголе́пне пое́м вся́ческих Творца́/ и благохва́лим тя ве́рно, су́ща предста́теля на́шего.</p>
<p>Я́ко звезду́ тя светлосия́ющую ве́мы,/ светоно́сными сия́нии твои́ми просвеща́тися, учениче́, мо́лимся, Христо́в,/ избавля́ющиися от тьмы страсте́й и напа́стей всера́зных хода́тайством твои́м.</p>
<p>
<red>Богоро́дичен</red>: Благослови́м Тя, Всенепоро́чная, ро́ждшую благослове́ннаго Го́спода,/ благослове́ньми разо́ршаго Бо́жескими прокля́тое естество́ челове́ческое/ и обнови́вшаго <red>ны</red> обветша́вшия тле́ю.</p>
<p>
<red>Песнь 8</red>
</p>
<p>
<red>Ирмо́с</red>: Пещь иногда́ о́гненная в Вавило́не де́йства разделя́ше,/ Бо́жиим веле́нием халде́и опаля́ющая,/ ве́рныя же ороша́ющая, пою́щия:// благослови́те, вся дела́ Госпо́дня, Го́спода.</p>
<p>Ревну́й до́брым, злых удали́вшися/ попече́нием Боже́ственных дея́ний, душе́ моя́,/ моля́щуюся о тебе́ Богома́терь и всех непосты́дную иму́щи Предста́тельницу,/ я́ко ми́лостиву и человеколюби́ву.</p>
<p>Разреши́ла еси́ уз челове́чество дре́вняго осужде́ния, Богороди́тельнице./ Те́мже молю́ Тя:/ разреши́ всяк соу́з зло́бный се́рдца моего́,/ связа́вши мя, Пречи́стая, Боже́ственною любо́вию Зижди́теля.</p>
<p>Сла́вы О́тчую Зарю́ ро́ждши, Богоро́дице,/ безсла́вием прегреше́ний се́тующее се́рдце мое́ уясни́/ и сла́вы присносу́щныя покажи́ мя прича́стника,/ я́ко да ве́рою сла́влю Тя.</p>
<p>Яви́ся нам из Тебе́, Богороди́тельнице, пра́вды и́стинное Со́лнце,/ просвеща́я вся́ческая луча́ми Божества́,/ вопло́щся Вы́шний, Его́же песносло́вим.</p>
<p>
<red>Ин</red>
</p>
<p>
<red>Ирмо́с то́йже</red>.</p>
<p>Я́коже мо́лния све́тлая проходя́щи, вселе́нней, блаже́нне, яви́лся еси́,/ чистоты́ све́тлостию, де́вства же блиста́нием/ и благоче́стия догма́ты мир просвеща́я,/ возлю́бленне Христу́ Бо́гу.</p>
<p>Те́ло, и ду́шу, и ум очи́стив,/ благовести́л еси́ Небе́сное Христо́во Ева́нгелие,/ и, А́нгелом единожи́тель на Небеса́х быв, зове́ши ны́не:/ благослови́те, вся дела́ Госпо́дня, Го́спода.</p>
<p>Столп све́тел, возложе́ние же боже́ственно Небе́снаго хра́ма был еси́,/ и престо́л чу́вствия, и му́дрости прия́телище,/ богосло́вия орга́н, поя́:/ благослови́те, вся дела́ Госпо́дня, Го́спода.</p>
<p>Богоро́дичен: Да кля́тву пе́рвую истреби́ши/ и сме́ртное осужде́ние дре́вле прама́тере,/ из Де́вы Богома́тере, Сло́ве Бо́жий, роди́лся еси́,/ всем дарова́в безсме́ртие неги́блемо.</p>
<p>
<red>Ин</red>
</p>
<p><red>Ирмо́с:</red> Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти.// Тя превозно́сим во вся ве́ки.</p>
<p>Ри́торствующим язы́ком, блаже́нне, благооби́льствовал еси́/ и уме́ршия зло́бою вся живоулови́л еси́,/ свяще́нную твою́ прие́мшия про́поведь./ Те́мже тя честву́ем, я́ко таи́нника неизрече́нных.</p>
<p>Я́ко ины́й рай боже́ственный, дом твой показа́ся,/ чудесы́, я́коже цве́ты, всех ду́ши веселя́, апо́столе,/ и страсте́й прогоня́я злово́ние.</p>
<p>Бо́же, Бо́же мой, вонми́ ми/ и изба́ви мя от враго́в, на ки́йждо день находя́щих мне/ и смире́нное сокруша́ющих се́рдце мое́,/ име́я моля́щагося Тебе́ боже́ственнаго ученика́ Твоего́.</p>
<p>
<red>Богоро́дичен</red>: Иису́са Спа́са,/ Его́же воплоти́ла еси́ от чи́стых крове́й Твои́х, Богора́дованная,/ испроси́ уще́дрити <red>ны</red> рабы́ Твоя́,/ и от ве́чныя му́ки изъя́ти.</p>
<p>
<red>Песнь 9</red>
</p>
<p>
<red>Ирмо́с</red>: Безнача́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная, //тем Всепе́тую Богоро́дицу велича́ем.</p>
<p>Вкуси́в Ада́м от дре́ва сне́ди неподоба́ющия,/ смерть от дре́ва го́рько обра́;/ на Дре́ве пригвозди́вся, Сын Твой, Пречи́стая,/ сла́дость безсме́ртия источи́:/ сего́ ра́ди Тя почита́ем.</p>
<p>Цари́ца еси́, Царя́ Христа́ и Го́спода па́че сло́ва ро́ждши,/ разори́вшаго а́дова ца́рства,/ Его́же приле́жно моли́, Отрокови́це,/ Вы́шняго Ца́рствия удосто́ити вся честву́ющия Тя.</p>
<p>Ублагости́, Влады́чице, смире́нное се́рдце мое́,/ озло́бленное сла́достными потопле́ньми,/ я́ко Блага́го ро́ждшая и Блага́я су́щи вся,/ и к покая́нию мя благи́х двере́й введи́.</p>
<p>Мертв быв, на Кресте́ возноси́мь, сим умори́вый зми́я,/ те́мже зову́ Ти:/ умерщвле́нную ду́шу мою́ лука́выми де́лы/ поми́луй, Сло́ве, и оживи́ моли́твами Ро́ждшия Тя.</p>
<p>
<red>Ин</red>
</p>
<p>
<red>Ирмо́с то́йже.</red>
</p>
<p>Ны́не не в гада́ниих, но лице́м к лицу́/ сла́дости пото́к зре́ти удосто́ился еси́,/ и реку́ ми́ра, и исто́чник безсме́ртия,/ и́мже ны́не напая́емь, наслажда́ешися обоже́ния.</p>
<p>Назе́мное проси́л еси́ седа́лище прия́ти от Христа́,/ но Он тебе́ пе́рси Своя́ да́рует,/ на ня́же возле́г, Богосло́ве,/ тве́рдым и пребыва́ющим седе́нием до́брым обогати́лся еси́,/ апо́столов украше́ние.</p>
<p>Му́дрости погаси́л еси́ е́ллинския безбо́жное,/ в нача́ле бе Сло́во, му́дре, провеща́в,/ и к Бо́гу бе Сло́во, и и́стинно Бог бе Сло́во,/ Имже вся бы́ша, ви́димая же и неви́димая.</p>
<p>
<red>Богоро́дичен</red>: Яко у́тро обрела́ся еси́ у́треннее в нощи́ жития́,/ де́вства заря́ми облиста́ющи,/ восто́к Со́лнца мы́сленнаго пра́вды нам я́вльшая,/ Богома́ти Всечи́стая.</p>
<p>
<red>Ин</red>
</p>
<p>
<red>Ирмо́с</red>: Бо́га/ челове́ком невозмо́жно ви́детн,/ на Него́же не сме́ют чи́ни а́нгельстии взира́ти:/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,// с Небе́сными во́и Тя ублажа́ем.</p>
<p>Часо́в и време́н Госпо́дь, сый Изба́витель,/ в преполове́нии дне на Кресте́ ви́сяше/ и тебе́ предаде́, я́коже де́вственнику, блаже́нне, Присноде́ву,/ сла́ву неотъе́млему дая́, е́же велича́ти тя.</p>
<p>Сый с го́рними боже́ственными Си́лами/ и с ни́ми боже́ственное восклица́я песнопе́ние,/ я́же в дому́ твое́м свято́м пою́щия и песносло́вящия Преблаго́го/ спаса́й хода́тайствы твои́ми честны́ми, Христо́в апо́столе.</p>
<p>Ве́рою прося́щия тя спаса́й ны от вся́кия беды́, Богосло́ве блаже́нне,/ ше́ствия на́ша я́же ко Го́споду ду́хом направля́я/ и путево́ждствуя ны на путь ми́ра, за́поведей Вседержи́теля.</p>
<p>
<red>Богоро́дичен</red>: Глас прино́сим Ти благода́рствен, Бо́жии Ма́тери, све́тло и возопие́м:/ ра́дуйся, Престо́ле Бо́жий превысоча́йший, ра́дуйся, Све́та о́блаче,/ ра́дуйся, раю́, Еюже ра́йския сла́дости сподо́бихомся.</p>
<p>
<red>Свети́лен.</red>
</p>
<p>
<red>Подо́бен</red>: Ду́хом:</p>
<p>Я́ко душе́ю де́вственна тя и те́лом, блаже́нне, Сло́во избра́,/ Богосло́ве де́вственниче,/ и Того́ Божества́ чу́дна показа́ писца́ и слугу́,/ и́же и от земли́ преста́вился еси́, не у́мерл,/ но в Бо́зе жив и безсме́ртен пребыва́я.</p>
<p>
<red>Сла́ва:</red>
</p>
<p>
<red>Подо́бен</red>: Жены́, услы́шите:</p>
<p>Гро́мов сын быв, челове́ком богосло́вил еси́,/ е́же в нача́ле бе Сло́во, апо́столе Иоа́нне:/ возлеги́й бо на пе́рси ве́рно Влады́ки твоего́/ и отту́ду поче́рп богосло́вия струи́, тварь всю напая́еши.</p>
<p>
<red>И ны́не, Богоро́дичен</red>:</p>
<p>При Кресте́ Сы́на Твоего́ и Бо́га стоя́щи Всечи́стая со ученико́м де́вственником,/ се, глаго́лет, сын Твой, услы́ша Созда́вшаго;/ ученику́ же: се, глаго́лет, Ма́ти твоя́./ С ни́мже Тя вси пое́м, Богороди́тельнице Де́во.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подо́бен</red>: О, пресла́внаго чудесе́:</p>
<p>Блаже́нне Иоа́нне всему́дре,/ оби́льною теплото́ю Христо́вы любве́/ мно́жае всех был еси́ ученико́в/ люби́мь Всеви́дцу Сло́ву/ и судя́щему пра́выми ме́рами/ всей вселе́нней,/ чистоты́ и де́вства добро́тами озари́вся/ те́лом и по́мыслом,// богоблаже́нне.</p>
<p>Де́вства процвете́ние,/ честны́х доброде́телей прия́тное жили́ще,/ му́дрости орга́н,/ Ду́ха храм,/ светоно́сная уста́ благода́ти,/ Це́ркве светле́йшее о́ко,/ всечестна́го Иоа́нна/ пе́сньми духо́вными ны́не восхва́лим,// я́ко служи́теля Христо́ва.</p>
<p>Богосло́вия во́ды,/ на пе́рси возле́г Му́дрости,/ поче́рпл еси́/ и мир напои́л еси́,/ Иоа́нне всеизя́щнейше,/ Тро́ицы ве́дением/ мо́ре изсуши́л еси́ безбо́жия,/ столп быв и о́блак одушевле́н,// наставля́я ны к Небе́сному насле́дию.</p>
<p>Евангели́сте боже́ственне,/ благи́х исто́чник,/ Ца́рство недви́жное, жизнь ве́чную,/ и ра́дость неизглаго́ланную,/ и зре́ния Боже́ственнаго наслажде́ние,/ и богатода́тно Христо́ва дарова́ния,/ ум превосходя́й и челове́ческий по́мысл,/ сы́не гро́мов,// благовеству́яй ми́ру, уясни́л еси́.</p>
<p>
<red>Сла́ва, глас 8. Самогла́сен: </red>
</p>
<p>Благове́стниче Иоа́нне,/ равноа́нгельне, де́вственниче,/ Богосло́ве, богонауче́нне,/ правосла́вно ми́ру пречи́стое ребро́,/ Кровь и во́ду источи́вшее, пропове́дал еси́,// и́мже ве́чную жизнь обрета́ем душа́м на́шим.</p>
<p>
<red>И ны́не, Богоро́дичен, глас то́йже</red>: Влады́чице, приими́ моли́твы раб Твои́х:</p>
<p>
<red>Славосло́вие велйкое.</red>
</p>
<p>
<red>По Трисвято́м тропа́рь апо́стола. Сла́ва, и ны́не, Богоро́дичен</red>: Вся па́че смы́сла:</p>
<p>
<red>Ектении́ и отпу́ст.</red>
</p>
<p>И пое́м стихи́ру самогла́сну свята́го, ю́же хо́щет екклесиа́рх. И исхо́дит иере́й с кади́лом, предыду́шу ему́ свети́льнику, кади́т на анало́гии ико́ну свята́го апо́стола.</p>
<p>И, отда́в кади́ло, стои́т одесну́ю страну́ анало́гия. И прихо́дит игу́мен ко анало́гию, и твори́т два покло́на, и целу́ет ико́ну свята́го апо́стола. И по целова́нии еди́н покло́н, и взем струче́ц, на то устро́енный, помазу́ет себе́ от канди́ла святы́м еле́ем крестообра́зно на челе́ свое́м.</p>
<p>И бра́тия подо́бне целу́ют ико́ну свята́го. Игу́мен же помазу́ет святы́м еле́ем иере́я и про́чую бра́тию. По пома́зании же свята́го еле́я пое́м час 1-й. На 1-м часе́ тропа́рь и конда́к апо́стола. И быва́ет коне́чный отпу́ст.</p>
<p>Си́це пома́зание быва́ет всегда́ и во вся пра́здники вели́ких святы́х, в ни́хже быва́ют бде́ния.</p>
<p>
<red>На литурги́и</red>
</p>
<p>Блаже́нны от кано́на святаго 2-го гла́са, песнь 3-я, на 4, и 6-го гла́са, песнь 6-я, на 4.</p>
<p>Но вхо́де тропа́рь хра́ма Христо́ва, и Богоро́дицы, и апо́стола. А храмо́в святы́х тропари́ и кондаки́ не глаго́лются. Но се́м конда́к хра́ма Христо́ва. Та́же Сла́ва, конда́к апо́стола. И ны́не, хра́ма Богоро́дицы. <red>Аще</red> ли несть хра́ма Богоро́дицы: И ны́не, хра́ма Христо́ва. <red>Аще</red> ли несть хра́ма Христо́ва и Богоро́дицы, глаго́лем тропа́рь си́це: тропа́рь апо́стола. Сла́ва, конда́к его́. И ны́не, Предста́тельство христиа́н:</p>
<p>Проки́мен, глас 8: Но всю зе́млю: Стих: Небеса́ пове́дают сла́ву Бо́жию: Апо́стол, Собо́рнаго Посла́ния Иоа́ннова, зача́ло 73, от полу́: Возлю́бленнии, Бо́га никто́же ви́де: Аллилу́йя, глас 1: И спове́дят Небеса́ чудеса́ Твоя́, Го́споди. Стих: Бог прославля́емь в сове́те святы́х. Ева́нгелие от Иоа́нна, зача́ло 61: Стоя́ху при Кресте́ Иису́сове: Прича́стен: Во всю зе́млю:</p>
<p>
<red>Моли́тва </red>
</p>
<p>О вели́кий и всехва́льный апо́столе и евангели́сте Иоа́нне Богосло́ве, напе́рсниче Христо́в, те́плый наш засту́пниче и ско́рый в ско́рбех помо́щниче! Умоли́ Го́спода Бо́га дарова́ти нам оставле́ние всех прегреше́ний на́ших, ели́ко согреши́хом от ю́ности на́шея во всем житии́ на́шем де́лом, сло́вом, помышле́нием и все́ми на́шими чу́вствы. Во исхо́де же душ на́ших помози́ нам, гре́шным, изба́витися от возду́шных мыта́рств и ве́чнаго муче́ния, да твои́м ми́лостивным предста́тельством прославля́ем Отца́ и Сы́на и Свята́го Ду́ха ны́не и при́сно, и во ве́ки веко́в. Ами́нь.</p>
<p>
</section>
