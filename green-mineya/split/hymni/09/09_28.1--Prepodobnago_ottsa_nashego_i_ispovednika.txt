<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца́ на́шего и испове́дника Харито́на</p>
</title><p>
<red>Вече́р</red>
</p>
<p>
<red>Блаже́н муж: 1-й антифо́н.</red>
</p>
<p>На Го́споди, воззва́х<red>: стихи́ры на 6, глас 4.</red>
</p>
<p>
<red>Подо́бен</red>: Дал еси́ зна́мение:</p>
<p>Стра́сти теле́сныя/ воздержа́нием увяди́л еси́/ и приле́жным моле́нием,/ зми́я льсти́ваго слез ту́чами потопи́л еси́, блаже́нне,/ и благоугоди́л еси́ Бо́гу попремно́гу,/ Харито́не преподо́бне;/ тем украси́ тя Небе́сными дарми́/ Иису́с Человеколю́бец// и Спас душ на́ших.</p>
<p>По́том поще́ния/ угаси́л еси́ у́глие страсте́й, досточу́дне,/ огню́ приобща́яся ра́нами и боле́зньми,/ испове́дав пред беззако́нными мучи́тели/ вопло́щшагося Сло́ва истоща́ние,/ и свиде́тель был еси́,/ упещре́н ра́нами/ многообра́зных мук,// богоно́се Харито́не пребога́те.</p>
<p>В пусты́нях и гора́х/ ты, бе́гая, удали́лся еси́,/ ду́шу соблю́д нескве́рну, свяще́ннейше,/ и Тро́ицы дом, Харито́не, показа́лся еси́,/ Ея́же си́лою/ свяще́нныя созда́л еси́ до́мы, блаже́нне,/ и огра́ды на спаси́тельное мона́шествующих устрое́ние,/ честву́ющих па́мять твою́ святу́ю,// приснопа́мятне.</p>
<p>
<red>Сла́ва, глас 4. Иоа́нна мона́ха</red>:</p>
<p>Богоно́се Харито́не,/ ты и по сме́рти на Небеса́х живе́ши во Христе́,/ Его́же ра́ди ми́ру тя распя́л еси́,/ вне бо пло́ти и ми́ра быв,/ па́че ви́димых пожи́л еси́ и́стинно:/ не бо жил еси́ тебе́ самому́,/ живя́ше же па́че в тебе́ Христо́с Бог наш.// Того́ моли́ спасти́ся душа́м на́шим.</p>
<p>
<red>И ны́не, Богоро́дичен:</red> и́же Тебе́ ра́ди:</p>
<p>
<red>Вход. Проки́мен дне. Чте́ния три преподо́бническая (зри стпрани́цы 272-273).</red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>Харито́не прехва́льне,/ твое́ житие́ возложи́л еси́/ доброде́телей попече́нием:/ песносло́вием бо правове́рною ве́рою/ Христа́ похваля́ют,/ твои́м покаря́ющеся уче́нием,/ и́мже, предстоя́,/ утверди́тися умоли́ в ми́ре// Боже́ственнаго Ду́ха.</p>
<p>
<red>Стих</red>: Честна́ пред Го́сподем// смерть преподо́бных Его́.</p>
<p>Харито́не богодохнове́нне,/ твое́ житие́ у́бо ра́вно А́нгелом/ земны́м объяви́ся,/ Небе́сным же я́ко благово́нная же́ртва/ и до́брое кади́ло/ твое́ испове́дание принесе́ся./ И ны́не моли́ся,/ дарова́ти душа́м на́шим// мир и ве́лию ми́лость.</p>
<p>
<red>Стих</red>: Блаже́н муж боя́йся Го́спода,/ в за́поведех Его́ восхо́щет зело́.</p>
<p>Харито́не пребога́те,/ страсте́й победи́тель был еси́/ и разбо́йники победи́л еси́,/ венцено́сцем сликовству́я, блаже́нне;/ о всех помина́й,/ соверша́ющих твою́ па́мять,/ ны́не Христу́ моли́ся/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Харито́не,/ твое́ю бо стезе́ю вои́стину пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́споду,/ поми́ловатися душа́м на́шим.</p>
<p>
<red>И ны́не, Богоро́дичен: Безневе́стная Де́во:</red>
</p>
<p>
<red>Тропа́рь, глас 8:</red>
</p>
<p>Слез твои́х тече́ньми пусты́ни безпло́дное возде́лал еси́,/ и и́же из глубины́ воздыха́ньми во сто трудо́в уплодоноси́л еси́,/ и был еси́ свети́льник вселе́нныя,/ сия́я чудесы́, Харито́не, о́тче наш;// моли́ Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен</red>: И́же нас ра́ди рождёйся:</p>
<p>
<red>На у́трени</red>
</p>
<p>
<red>Тропа́рь два́жды. Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен</red>: Вознесы́йся:</p>
<p>Земны́х и тле́нных наслажде́ние презре́в, Христу́ после́довал еси́/ и пусты́нныя жи́тели возлюби́л еси́ па́че ми́ра красоты́ и сла́дости привре́менныя,/ отону́дуже сподо́бился еси́ и свиде́тельства, и по́стничества лико́м сочета́тися,/ с ни́миже моли́ спасти́ся рабо́м твои́м.</p>
<p>
<red>Сла́ва, и ны́не, Богоро́дичен:</red>
</p>
<p>На Престо́ле херуви́мстем седя́й/ и в не́дрех Отчих водворя́яйся,/ я́ко на Престо́ле святе́м седи́т Своём, Влады́чице, в не́дрех Твои́х:/ вопло́щся бо, Бог и́стинно воцари́ся над все́ми язы́ки, и разу́мно ны́не пое́м Ему́,/ Его́же умоли́ спасти́ся рабо́м Твои́м.</p>
<p>
<red>По 2-м стихосло́вии седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Иоа́нна нра́вом Крести́теля/ и Илии́ Фесви́тянина доброде́телем посто́м подража́я,/ безплотно пожи́л еси́, со А́нгелы сла́вя Тро́ицу Безнача́льную/ и разбо́йников нахожде́ния побежда́я му́жеством./ Тем и страда́нием кре́пко подвиза́лся еси́,/ Христо́ву Боже́ственному воплоще́нию кла́няяся с Божество́м, Харито́не блаже́нне./ Моли́ Христа́ Бо́га грехо́в оставле́ние дарова́ти/ честву́ющим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х Тя, безсе́менно Бо́га пло́тию ро́ждшую,/ вси блажи́м, ро́ди челове́честии:/ Огнь бо всели́ся в Тя Божества́,/ и, я́ко Младе́нца, дои́ши Зижди́теля и Го́спода./ Те́мже, а́нгельский и челове́ческий род,/ досто́йно сла́вим всесвято́е Рождество́ Твое́ и согла́сно вопие́м Ти:/ моли́ Христа́ Бо́га прегреше́ний оставле́ние дарова́ти пою́щим досто́йно сла́ву Твою́.</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен</red>: Вознесы́йся:</p>
<p>Земны́х и тле́нных наслажде́ние презре́в, Христу́ после́довал еси́/ и пусты́нныя жи́тели возлюби́л еси́ па́че ми́ра красоты́ и сла́дости привре́менныя,/ отону́дуже сподо́бился еси́ и свиде́тельства, и по́стничества лико́м сочета́тися,/ с ни́миже моли́ спасти́ся рабо́м твои́м.</p>
<p>
<red>Сла́ва, и ны́не, Богоро́дичен</red>:</p>
<p>По Бо́зе в Твой, Богоро́дице, прибега́ю, смире́нный, покро́в боже́ственный,/ припа́дая, молю́ся: поми́луй, Пречи́стая,/ я́ко превзыдо́ша главу́ мою́ греси́, и бою́ся, Влады́чице, мук и трепе́щу,/ моле́ние сотвори́, Чи́стая, к Сы́ну Твоему́, от сих изба́вити мя.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем,/ смерть преподо́бных Его́. <red>Стих</red>: то возда́м Го́сподеви о всех, я́же воздаде́ ми? Вся́кое дыхание: <red>Ева́нгелие от Матфе́я, зача́ло 10.</red>
</p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монов погуби́л еси́ полки́,/ А́нгелов пости́гл еси́ чи́ны,/ и́хже житию́ непоро́чно поревнова́л еси́./ Дерзнове́ние име́я ко Христу́ Бо́гу,// мир испроси́ душа́м на́шим.</p>
<p>
<red>Кано́н Богоро́дицы со ирмосо́м на 6 и преподо́бнаго на 8.</red>
</p>
<p>
<red>Кано́н Богоро́дицы, его́же краегране́сие:</red>
</p>
<p>Пою́ похвалу́ живоно́сней Отрокови́це. <red>Глас 2.</red>
</p>
<p>
<red>Песнь 1</red>
</p>
<p>
<red>Ирмо́с</red>: Нетре́ну, необы́чну,/ немо́кренно морску́ю ше́ствовав стезю́,/ избра́нный вопия́ше Изра́иль:// Го́сподеви пои́м, я́ко просла́вися.</p>
<p>Невеще́ственная дре́вле ле́ствица и стра́нно олядене́вший<a type="note" xlink:href="#note34">34</a> путь мо́ря/ Твое́ явля́ше Рождество́, Чи́стая, е́же пое́м вси,/ я́ко просла́вися.</p>
<p>Си́ла Вы́шняго, Ипоста́сь соверше́нная, Бо́жия Му́дрость,/ вопло́щшаяся, Пречи́стая, из Тебе́, челове́ком приобщи́ся,/ я́ко просла́вися.</p>
<p>Про́йде сквозе́ дверь непрохо́дную заключе́нныя утро́бы Твоея́/ Пра́вды Со́лнце, Чи́стая, и ми́ру возсия́,/ я́ко просла́вися.</p>
<p>
<red>Кано́н свята́го, творе́ние Иоа́нна мона́ха. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с</red>: Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма// Амали́кову си́лу в пусты́ни победи́л есть.</p>
<p>Мо́ря стра́стнаго пучи́ну преплы́в,/ живоно́сным ору́жием Креста́/ фарао́на лука́ваго мы́сленнаго, блаже́нне,/ боже́ственною си́лою потопи́л еси́.</p>
<p>Го́споду возложе́н, блаже́нне, от ма́терних пеле́н,/ пред мучи́тельским суди́щем/ Христа́ богому́дренно пропове́дал еси́,/ Моисе́йски бо низложи́л еси́ противобо́рных шата́ния.</p>
<p>Пре́лести оста́вив Еги́пет, Харито́не преподо́бне,/ и пустынногра́жданин быв,/ чи́сто бесе́довал еси́ Чи́стому/ и прия́л еси́ Небе́сное насле́дие.</p>
<p>
<red>Богоро́дичен</red>: Безсе́менно о́тчею во́лею/ от Боже́ственнаго Ду́ха Бо́жия Ты зачала́ еси́ Сы́на/ и пло́тию родила́ еси́,/ из Отца́ безма́терня и нас ра́ди из Тебе́ безо́тча.</p>
<p>
<red>Катава́сия</red>: Отве́рзу уста́ моя́:</p>
<p>
<red>Песнь 3</red>
</p>
<p>
<red>Ирмо́с</red>: Лук сокруши́ся си́льных/ держа́вою Твое́ю, Христе́,// и си́лою немощству́ющии препоя́сашася.</p>
<p>И́же вре́мене вне вся́каго, я́ко време́н Творе́ц,/ из Тебе́, Де́во, во́льно Младе́нец созда́ся.</p>
<p>Чре́во, простра́ннейшее Небе́с, воспои́м,/ и́мже Ада́м на Небеса́х, ра́дуяся, жи́тельствует.</p>
<p>
<red>Ин</red>
</p>
<p>
<red>Ирмо́с</red>: Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,// и прибе́жище, и утвержде́ние.</p>
<p>Весели́тся о тебе́ ученико́в слове́сная па́ства твоя́ духо́вно, преподо́бне,/ твое́й обща́щися све́тлости.</p>
<p>Мудрова́ние плотско́е, я́ко вино́вное вражды́ на Бо́га,/ жи́зни Духу, преподобне Харито́не, повину́л еси́.</p>
<p>Низложи́л еси́ дави́дски/ иноплеме́нника Голиа́фа, преподо́бне, мы́сленнаго си́лу/ всеору́жием Ду́ха.</p>
<p>
<red>Богоро́дичен</red>: Ты еди́на су́щим на земли́/ па́че естества́ благи́х Хода́таица, Ма́ти Бо́жия, была́ еси́./ Тем Тебе́: ра́дуйся! зове́м.</p>
<p>
<red>Седа́лен, глас 8.</red>
</p>
<p>
<red>Подо́бен</red>: Прему́дрости:</p>
<p>Страда́ния боле́зньми искуси́вся,/ поще́ния страда́ньми утверди́вся,/ зла́та светле́йший благоче́стием облиста́л еси́/ и чи́стое прия́телище был еси́ Ду́ха:/ лука́вых духо́в тьму разгна́л еси́./ Тем собра́в мона́шествующих мно́жества,/ па́стырь их был еси́ и свети́льник светле́йший, Харито́не блаже́нне./ Моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х,/ и я́ко к те́плому защище́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ Воплоще́нному безсе́менно/ моли́ся приле́жно о всех рабе́х Твои́х,/ непреста́нно моля́щихся Тебе́, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Песнь 4</red>
</p>
<p>
<red>Ирмо́с</red>: Услы́шах, Го́споди,/ сла́вное Твое́ смотре́ние/ и просла́вих, Человеколю́бче,// непостижи́мую Твою́ си́лу.</p>
<p>Се превознесе́ся Боже́ственная гора́ до́му Госпо́дня/ превы́ше Сил, Богома́терь я́вственнейши.</p>
<p>Зако́нных естества́ кроме́,/ еди́на, Де́во, ро́ждши Влады́чествующаго тва́рию,/ сподо́билася еси́ боже́ственнаго зва́ния.</p>
<p>
<red>Ин</red>
</p>
<p>
<red>Ирмо́с</red>: Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,// кре́пость моя́ и хвале́ние.</p>
<p>Веселя́ся преподо́бный о Го́споде, я́ко победи́тель,/ вопия́ше на враги́ безпло́тныя:/ Бог мой кре́пость моя́ и Госпо́дь.</p>
<p>Венча́ша тя благода́ти, Харито́не,/ страда́льческим венце́м Христо́ва Ца́рства:/ пре́лести бо пия́нство искорени́л еси́, блаже́нне.</p>
<p>Муча́щия пре́жде сконча́ния твоего́, Харито́не,/ воздержа́ния боле́зньми сла́сти умертви́в,/ живоно́сною ме́ртвостию, преподо́бне, оде́ялся еси́.</p>
<p>
<red>Богоро́дичен</red>: Неизрече́нно Твое́ рождество́ показа́ся,/ Богороди́тельнице, еди́на Чи́стая и Благослове́нная:/ тем Ти припа́дающе: ра́дуйся! взыва́ем.</p>
<p>
<red>Песнь 5</red>
</p>
<p>
<red>Ирмо́с</red>: Угль Иса́ии проявле́йся,/ Со́лнце из де́вственныя утро́бы возсия́,/ во тьме заблу́ждшим// богоразу́мия просвеще́ние да́руя.</p>
<p>О́блацы, весе́лия сла́дость кропи́те су́щим на земли́:/ я́ко Отроча́ даде́ся Сый пре́жде век,/ из Де́вы вопло́щся, Бог наш.</p>
<p>Житию́ и пло́ти мое́й свет возсия́/ и дря́хлость греха́ разруши́/ напосле́док от Де́вы без Се́мене вопло́щся Вы́шний.</p>
<p>
<red>Ин </red>
</p>
<p>
<red>Ирмо́с</red>: Ты, Го́споди, мой Свет,/ в мир прише́л еси́,/ Свет Святы́й, обраща́яй из мра́чна неве́дения// ве́рою воспева́ющия Тя.</p>
<p>Ты, преподо́бне,/ Све́та нескве́рнено зерца́ло, Вы́шняго просвеще́ния,/ све́тло яви́лся еси́, Харито́не всеблаже́нне.</p>
<p>Ты, преподо́бне,/ сугу́быми сия́вши благода́тьми,/ страда́ния бо ра́нами благоче́стно озари́лся еси́ и боле́зньми по́стничества.</p>
<p>Ты, преподо́бне,/ душа́м врач яви́лся еси́,/ Боже́ственныя от млады́х ногте́й взыска́в му́дрости, всеблаже́нне.</p>
<p>
<red>Богоро́дичен</red>: Тя ору́жие непобеди́мое на враги́ предлага́ем,/ Тя держа́ву и наде́жду на́шего спасе́ния, Богоневе́сто, стяжа́хом.</p>
<p>
<red>Песнь 6</red>
</p>
<p>
<red>Ирмо́с</red>: Глас глаго́л моле́бных/ от боле́зненныя, Влады́ко, души́ услы́шав,/ от лю́тых мя изба́ви:// Еди́н бо еси́ на́шего спасе́ния вино́вен.</p>
<p>Естество́ челове́ческое, рабо́тающее греху́, Влады́чице Чи́стая,/ Тобо́ю свобо́ду улучи́:/ Твой бо Сын, я́ко А́гнец, за всех закала́ется.</p>
<p>Вопие́м Ти вси, и́стинней Ма́тери Бо́жией:/ прогне́вавшия рабы́ изба́ви,/ еди́на бо дерзнове́ние к Сы́ну и́маши.</p>
<p>
<red>Ин</red>
</p>
<p>
<red>Ирмо́с</red>: Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х// исте́кшею Кро́вию.</p>
<p>Не песо́к, но Христа́ основа́ние положи́в,/ назда́л еси́, о́тче, доброде́тель, зла́та честне́йшую,/ и Тро́ицы Пресвяты́я дом был еси́.</p>
<p>Орга́н зло́бы змий зна́ется,/ но, твои́ми, богоно́се, угожде́нии, Харито́не, побежде́н,/ непра́ведныя от пра́веднаго Про́мысла отмща́ет.</p>
<p>Ничто́же тебе́ от Христо́вы любве́ отлучи́:/ ни ураня́емо те́ло, ни сме́ртный суд претя́щий,/ во едине́нии Боже́ственнем наслажда́яся, блаже́нне.</p>
<p>
<red>Богоро́дичен</red>: О чу́до, всех чуде́с нове́е!/ я́ко Де́ва во чре́ве вся́ческая Содержа́щаго сло́вом,/ неискусому́жно заче́нши, не тесновмести́.</p>
<p>
<red>Конда́к, глас 2.</red>
</p>
<p>
<red>Подо́бен</red>: В моли́твах:</p>
<p>Наслади́вся, богому́дре, воздержа́ния/ и пло́ти твоея́ вожделе́ния обузда́в,/ яви́лся еси́ ве́рою возраща́ем/ и, я́ко жи́зни дре́во посреде́ рая́, процве́л еси́,// Харито́не всеблаже́нне свяще́ннейший.</p>
<p>
<red>И́кос: </red>
</p>
<p>Отве́рзи моя́ уста́, преблаже́нне,/ благоприя́тными твои́ми моли́твами,/ предстоя́ Бо́гу, всесла́вне преподобному́чениче,/ да воспою́ боже́ственное твое́ житие́/ и возглаго́лю досто́йно доброде́тели твоя́,/ я́же на земли́ те́плою любо́вию соверши́л еси́./ Испове́дник бо был еси́ крепча́йший,/ воздержа́ние же ве́рою испра́вил еси́, бде́ние и чистоту́ возлюби́в,/ Харито́не всеблаже́нне свяще́ннейший.</p>
<p>
<red>Песнь 7</red>
</p>
<p>
<red>Ирмо́с</red>: Вети́и яви́шася о́троцы любому́дрейшии дре́вле,/ от богоприя́тныя бо души́, богосло́вяще устна́ми, поя́ху:/ Пребоже́ственный отце́в и наш Бо́же,// благослове́н еси́.</p>
<p>Зря́ше в нощи́ у́бо Иа́ков, я́ко в гада́нии, Бо́га,/ воплоще́н же из Тебе́ све́тлостию яви́ся пою́щим:/ Пребоже́ственный отце́в Бог и препросла́влен.</p>
<p>Зна́мения, е́же в Тебе́, неизрече́ннаго провозвеща́я сплете́ния, со Иа́ковом бо́рется,/ чрез е́же во́льно соедини́ся челове́ком, Чи́стая,/ Пребоже́ственный отце́в Бог и препросла́влен.</p>
<p>Ме́рзок не пропове́дуяй Тя, Сы́на Де́вы, Еди́наго Всепе́тыя Тро́ицы,/ и несумне́нною мы́слию, и язы́ком вопия́:/ Пребоже́ственный отце́в Бог и препросла́влен.</p>
<p>
<red>Ин</red>
</p>
<p>
<red>Ирмо́с</red>: В пещи́ авраа́мстии о́троцы перси́дстеи́/ любо́вию благоче́стия па́че,/ не́жели пла́менем, опаля́еми, взыва́ху:// благослове́н еси́ в хра́ме сла́вы Твоея́, Го́споди.</p>
<p>И́же в пещи́ авраа́мским подо́бяся ре́вностию благоче́стия,/ веле́ние мучи́тельско, богоно́сне, попра́л еси́:/ благослове́н еси́, зовы́й, Бо́же мой, Го́споди.</p>
<p>Я́ко в пещи́ искуше́ния разжже́ния боже́ственна,/ хладода́тельная с Небеса́ благода́ть посети́ тебе́, преподо́бне:/ благослове́н еси́, зовы́й, Бо́же мой, Го́споди.</p>
<p>Я́ко уя́звлен Тро́ическим Бо́жиим раче́нием,/ той равночи́сленныя огра́ды духо́вне пою́щия возложи́л еси́:/ благослове́н еси́ в хра́ме сла́вы Твоей, Го́споди.</p>
<p>
<red>Богоро́дичен</red>: Вы́шняго освяще́нное Боже́ственное селе́ние, ра́дуйся,/ Тобо́ю бо даде́ся ра́дость, Богоро́дице, зову́щим:/ благослове́нна Ты в жена́х еси́, Всенепоро́чная Влады́чице.</p>
<p>
<red>Песнь 8</red>
</p>
<p>
<red>Ирмо́с</red>: О подо́бии зла́те небре́гше, треблаже́ннии ю́ноши,/ неизме́нный и живы́й Бо́жий о́браз ви́девше,/ среди́ огня́ воспева́ху:/ осуществова́нная да пое́т Го́спода вся тварь// и превозно́сит во вся ве́ки.</p>
<p>Ви́ден бысть на земли́ чрез Тебе́ и с челове́ки поживе́/ и́же бла́гостию несравне́нный и си́лою,/ Ему́же, песнопою́ще, вси ве́рнии, зове́м:/ осуществова́нная да пое́т Го́спода вся тварь/ и превозно́сит во вся ве́ки.</p>
<p>Вои́стину Тя, Чи́стую, возвеща́юще сла́вим, Богоро́дице:/ Ты бо родила́ еси́ Еди́наго от Тро́ицы воплоще́нна,/ Ему́же со Отце́м и Ду́хом вси песнопое́м:/ да пое́т Го́спода вся тварь/ и превозно́сит во вся ве́ки.</p>
<p>
<red>Ин</red>
</p>
<p>
<red>Ирмо́с</red>: Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́гроцы, взыва́юще:// благослови́те, вся дела́ Госпо́дня, Го́спода.</p>
<p>Пе́рси, разжига́емы огне́м непра́ведне, преподо́бне,/ лесть погаси́л еси́, сам же неопали́мь пребы́л еси́, де́йством Свята́го Ду́ха/ и ко благоче́стию лю́ди пе́ти возста́вил еси́:/ благослови́те, вся дела́ Госпо́дня, Го́спода.</p>
<p>Во Христа́ обле́клся еси́ вои́стину, дре́вняго челове́ка совле́кся/ и обличи́в, преподо́бне, тьмы миродержи́теля/ ра́нами муче́ния, с весе́лием вопия́:/ благослови́те, вся дела́ Госпо́дня, Го́спода.</p>
<p>Па́влов нело́жне, Харито́не, быв учени́к,/ того́ стопа́м после́довал еси́, преподо́бне,/ и наста́вник показа́лся еси́ мона́хом,/ всем быв пра́вило доброде́тели вопию́щим:/ благослови́те, вся дела́ Госпо́дня, Го́спода.</p>
<p>
<red>Богоро́дичен</red>: Ты еди́на во всех роде́х, Де́во Чи́стая, яви́лася еси́ Ма́ти Бо́жия,/ Ты Божества́ была́ еси́ пребыва́лище, Всенепоро́чная,/ не опа́льшися огне́м Непристу́пнаго Све́та./ Тем вси Тя благослови́м, Мари́е Богоневе́сто.</p>
<p>
<red>Песнь 9</red>
</p>
<p>
<red>Ирмо́с</red>: Весь еси́ жела́ние, весь сла́дость,/ Сло́ве Бо́жий, Де́вы Сы́не,/ Бо́же бого́в, Го́споди, святы́х Пресвяты́й;// тем Тя вси с Ро́ждшею велича́ем.</p>
<p>Жезл кре́пости даде́ся естеству́ тле́нному/ Сло́во Бо́жие во утро́бе Твое́й, Чи́стая,/ и сие́ возста́ви, ко а́ду попо́лзшееся./ Тем Тя, Всечи́стая, я́ко Богоро́дицу велича́ем.</p>
<p>Ю́же изво́лил еси́, Влады́ко,/ приими́ ми́лостивно Моли́твенницу Ма́терь Твою́ о нас,/ и Твоей бла́гости вся́ческая испо́лнятся,/ да Тя вси, я́ко Благоде́теля, велича́ем.</p>
<p>
<red>Ин</red>
</p>
<p>
<red>Ирмо́с</red>: Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́.// Тем, веселя́щеся, Тя, Богоро́дице, велича́ем.</p>
<p>Ни гроб, хода́тай забве́ния,/ покры́ти возмо́же твои́х, преподо́бне Харито́не, доброде́телей:/ твоя́ бо па́мять ве́чнующая со́лнечно возсия́,/ ю́же досто́йно велича́ем.</p>
<p>Прииди́те, ле́тнюю па́мять духо́вно соверша́юще, бра́тие,/ доброде́тельми подража́юще,/ богоно́сцу поревну́им и с ним возопии́м:/ Тя велича́ем, Трисвяты́й.</p>
<p>Страстьми́ коле́блющияся/ и бу́рею грехо́вною, испове́дниче, погружа́емыя,/ ко Христу́ я́ко дерзнове́ние име́я, всегда́ сохраня́й,/ благоче́стно тя велича́ющия.</p>
<p>
<red>Богоро́дичен</red>: Ра́дуйся и весели́ся, Неве́сто Царя́ вели́каго,/ созерца́ющая све́тло Твоего́ Жениха́ красоту́,/ па́че зла́та сия́ющую и па́че со́лнца облиста́вшую.</p>
<p>
<red>Свети́лен.</red>
</p>
<p>
<red>Подо́бен</red>: Жены́, услы́шите:</p>
<p>Страда́нием у́бо пе́рвее до́бре искуси́вся,/ второ́е же посто́м тече́ние боже́ственное соверши́в,/ на Небеса́ возше́л еси́ и Христу́ предстои́ши,/ Харито́не, о́тче преподо́бне,/ за ны моля́ся те́пле, пою́щия тя.</p>
<p>
<red>Сла́ва, и ны́не, Богоро́дичен</red>:</p>
<p>Ра́дость неизрече́нную ро́ждши, Го́спода,/ ра́дости нас Небе́сныя прича́стники сотвори́,/ всех Тебе́ почита́ющих вои́стину, Пречи́стая,/ и от души́ вопию́щих Ти:/ не забу́ди Твои́х рабо́в, Благослове́нная Мари́е.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен</red>: Дал еси́ зна́мение:</p>
<p>Благода́ть Ду́ха,/ Харито́не о́тче, тебе́ возсия́вши,/ све́тло просвети́ тя,/ отсю́ду ума́лил еси́ страсте́й нощь/ и безстра́стия день пости́гл еси́,/ чи́сте чисте́йшему Све́ту совоку́плься,/ в Не́мже жи́тельствуя,/ не забу́ди, богогла́се,// ве́рою пою́щих свяще́нную твою́ па́мять.</p>
<p>Благода́ть, жела́нную тебе́,/ Харито́не, нося́ Небе́сную,/ земны́х небре́гл еси́,/ сего́ ра́ди, я́ко безпло́тен, страда́тельное избра́л еси́ житие́,/ я́ко присносу́щныя, сла́дости пото́ка/ благоче́стно наслади́тися хотя́, богоприя́тне,/ и слеза́ми изсуши́л еси́/ му́тный исто́чник, преподо́бне, страсте́й,// и напои́л еси́ душепи́щныя кла́сы.</p>
<p>Благода́ть исцеле́ний, Харито́не,/ от благода́ти Боже́ственныя досто́йно прия́л еси́,/ отсю́ду духо́в тебе́ лука́вых низлага́ется пре́лесть,/ и, неду́г неудо́бных/ тли отбе́г, преше́л еси́, преподо́бне,/ источа́еши бо, я́ко во́ды,/ благода́тныя твоя́ струи́,/ от ни́хже напая́еми,// воспева́ем па́мять твою́.</p>
<p>
<red>Сла́ва, глас 5:</red>
</p>
<p>Преподо́бне о́тче,/ глас ева́нгельский Госпо́день услы́шав,/ мир оста́вил еси́,/ бога́тство и сла́ву в ничто́же вмени́в./ Те́мже всем вопия́л еси́:/ возлюби́те Бо́га, и обря́щете благода́ть ве́чную,/ ничто́же предпочти́те па́че любве́ Его́,/ да егда́ прии́дет во сла́ве Свое́й,/ обря́щете поко́й со все́ми святы́ми./ Его́же моли́твами, Христе́,// сохрани́ и спаси́ ду́ши па́ша.</p>
<p>
<red>И ны́не, Богоро́дичен:</red>
</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую Предста́тельницу// и прибе́жище душ на́ших.</p>
<p>
<red>Славосло́вие вели́кое. И отпу́ст</red>.</p>
<p>
<red>На литурги́и</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 7:</red> Восхва́лятся преподо́бнии во сла́ве// и возра́дуются на ло́жах свои́х. <red>Стих</red>: Воспо́йте Го́сподеви песнь но́ву: <red>Апо́стол к Кори́нфяном, зача́ло 176</red>. Аллилу́йя, глас 6: Блаже́н муж, боя́йся Го́спода: <red>Стих</red>: Си́льно на земли́ бу́дет се́мя его́. <red>Ева́нгелие от Луки́, зача́ло 24. Прича́стен</red>: В па́мять ве́чную:</p>
<p>
<red>Преподобный Харитон Исповедник</red> (†ок. 350) жил в городе Иконии Ликаонской епархии в Малой Азии. Он был благочестивым христианином и особо почитал память святой первомученицы Феклы, последователем которой себя считал. Во время гонения на христиан императора Аврелиана (270-275) был схвачен и святой Харитон. Он мужественно и твердо исповедал веру во Христа Спасителя, принял жестокие мучения, но по Промыслу Божию остался жив и после смерти Аврелиана был освобожден из заключения. С тех пор святой Харитон всю свою жизнь посвятил служению Господу.</p>
<p>Однажды он направился в Иерусалим для поклонения святым местам и попался в руки разбойников; не найдя у него ничего ценного, они связали его и бросили в пещере, намереваясь потом убить. Святой лежал связанный и молился, благодаря Бога и готовый принять смерть по воле Божией. В это время в пещеру заползла змея. Она стала пить вино из стоявшего сосуда и при этом отравила его своим смертельным ядом. Вернувшись в пещеру, разбойники стали пить отравленное вино и все до одного погибли. Преподобный же Харитон, воздав благодарение Богу, освободил себя от уз и остался жить в пещере. Найдя в ней много награбленного золота, он часть его раздал нищим, часть отдал в монастыри, а в разбойничьей пещере устроил церковь. Постепенно к преподобному стали собираться желающие жить вдали от мира, и из этого братства образовалась Фаранская обитель.</p>
<p>Попечение об обители и забота о братии нарушали безмолвие преподобного Харитона, и тогда он, стремясь к уединению, ушел глубже в пустыню. Однако и там его нашли те, кто искал его руководства, и таким образом были основаны две обители - Иерихонская и Сукийская, именуемая Ветхая лавра. В конце своей жизни преподобный Харитон взошел на гору близ Сукийской обители и там подвизался в пещере. В пещеру эту можно было подняться лишь по очень высокой лестнице. По молитве святого из горы забил источник.</p>
<p>Преподобный дожил до глубокой старости, но не переставал руководить своей братией, принимая и поучая иноков трех основанных им обителей. По преданию, преподобный Харитон составил чин пострижения иноков. Он мирно скончался и был погребен, согласно своему завещанию, в Фаранской обители, в церкви, построенной на месте разбойничьей пещеры.</p>
<p>В той же день</p>
<p>
<red>Собо́р святы́х Ки́ево-Пече́рских, и́же в пеще́ре преподобнаго Анто́ния, близ Вели́каго монастыря́</red>
</p>
<p>
<red>Ве́чер</red>
</p>
<p>Блаже́н муж<red>: 1-й антифо́н.</red>
</p>
<p>На Го́споди, воззва́х<red>: стихи́ры на 6, глас 6.</red>
</p>
<p>
<red>Подобен</red>: Все отло́жше:</p>
<p>Цевни́цею пе́сней духо́вных лику́юще,/ созыва́ем вся празднолю́бных собо́ры/ восхвали́ти трудолю́бных богоно́сных оте́ц сочета́ние./ И сему́ во основа́ние полага́ем/ вели́каго и чу́днаго Анто́ния/ и Феодо́сия богому́драго,/ и́хже ра́ди и всех оте́ц Пече́рских моли́твами/ про́сим человеколю́бия Твоего́, Христе́, всех Царю́,/ пода́ждь лю́дем Твои́м благода́ть и спаси́ от бед ду́ши// в па́мяти их ве́рно хва́лящих Тя.</p>
<p>Воспое́м вси пе́сньми благогове́йно/ Анто́ния Пече́рскаго,/ верхо́внаго отце́м и всему́ собо́ру нача́ло,/ и сего́ доброде́телем неле́ностнаго ревни́теля,/ све́тлую лучу́, богоно́снаго Варлаа́ма,/ вку́пе хвала́ми почти́м/ и во гла́се ра́дования воззове́м, глаго́люще:/ преподо́бнии отцы́ на́ши всеблаже́ннии,/ проси́те от Христа́ Бо́га ми́лость улучи́ти// любо́вию па́мять ва́шу соверша́ющим.</p>
<p>Ра́дуйся, благоплодови́тая Росси́йская земле́,/ воспита́вшая гра́жданы вы́шняго Иерусали́ма,/ воспо́й шу́мом весе́лаго пра́зднования/ и ты, ту́чная горо́ Пече́рская,/ собра́вшая во́ины Царю́ Небе́сному/ и показа́вшая кре́пкия му́жи жела́ний духо́вных,/ к ни́мже рцем ны́не, глаго́люще:/ богоно́снии отцы́, мы́сленная свети́ла,/ просвети́те све́том ва́шея благода́ти// ду́ши любо́вию собо́р ваш почита́ющих.</p>
<p>
<red>Сла́ва, глас 8: </red>
</p>
<p>Кто изглаго́лет си́лы Госпо́дни/ или́ <red>кий</red>  язы́к изрече́т земноро́дных/ чу́дное житие́ ва́ше,/ богоно́снии отцы́ на́ши Пече́рстии?/ Ка́ко страда́ния претерпе́сте,/ и каковы́ по́двиги понесо́сте,/ бде́нием, посто́м и слеза́ми плоть свою́ изможда́юще,/ моли́твами и смире́нием сокруша́юще горды́ню вра́жию,/ и, в ме́ртвеннем те́ле, а́ки А́нгели, просия́вше,/ в Небе́сныя кро́вы пресели́стеся./ Отню́дуже посети́те в дне́шний день хвала́ми воспева́ющих/ честно́е ва́ше по́стническое о Бо́зе собра́ние,/ и проси́те от Христа́ Бо́га// улучи́ти нам ве́лию ми́лость.</p>
<p>
<red>И ны́не, Богоро́дичен, глас то́йже</red>: Царь Небе́сный:</p>
<p>
<red>Та́же вход. Проки́мен дне. И чте́ния три преподо́бническая</red>.</p>
<p>Прему́дрости Соломо́новы чте́ние: Пра́ведных ду́ши в руце́ Бо́жией: Прему́дрости Соломо́новы чте́ние: Пра́ведницы во ве́ки живу́т: Прему́дрости Соломо́новы чте́ние: Пра́ведник а́ще пости́гнет сконча́тися: <strong/>
<emphasis>(зри страни́цы 272-273).</emphasis>
</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Пе́рвейший лик богоно́сных оте́ц,/ во пеще́ре посто́м просия́вших,/ а́ки до́брых ору́жников Христо́вых,/ прииди́те, лю́дие, пе́сньми предусря́щем:/ се бо от мы́сленнаго Сио́на/ со ско́ростию к нам прихо́дят,/ несу́ще от исполне́ния своего́,/ и подаю́т благода́ть неоску́дну// че́стно собо́р их почита́ющим.</p>
<p>
<red>Стих</red>: Воззва́ша пра́веднии,// и Госпо́дь услы́ша их.</p>
<p>Е́же на тве́рди чу́вственней и́ноческое собра́ние,/ я́ко зве́зды мы́сленныя,/ честно́е не́бо озари́вшее,/ днесь во святе́м хра́ме соше́дшеся, лю́дие,/ свещи́ нося́ще, предсрета́йте,/ и моле́бными гла́сы воззови́те, глаго́люще:/ богоно́снии и преблаже́ннии,/ моли́теся о пою́щих любо́вию// ва́ше сочета́ние.</p>
<p>
<red>Стих</red>: Весели́теся о Го́споде// и ра́дуйтеся, пра́веднии.</p>
<p>Веселя́щеся, ли́цы христолюби́вых люде́й,/ стецы́теся празднолю́бне днесь с на́ми/ и, похва́льныя венцы́ плету́ще,/ собо́р богоно́сных оте́ц целу́йте,/ всех по и́мени единоку́пно призыва́юще,/ и́же в пеще́ре посто́м просия́ша/ и озаря́ют луча́ми своея́ благода́ти/ ду́ши любо́вию велича́ющих// и ве́рно па́мять их соверша́ющих.</p>
<p>
<red>Сла́ва, глас 6</red>:</p>
<p>Царю́ Сла́вы присносу́щныя,/ Крест Свой, а́ки копие́, водрузи́вшу,/ стече́ся по́стническое собра́ние,/ и ста на горе́ Пече́рстей полк богознамени́тый преподо́бных оте́ц,/ нося́ще ору́жие на врага́ непобеди́мо,/ и́мже до конца́ де́монская ополче́ния низложи́ша./ И, прише́дше в Небе́сное селе́ние, восприя́ша побе́дныя венцы́ от Христа́, Бо́га и Спа́са на́шего,// и мо́лятся непреста́нно о душа́х на́ших.</p>
<p>
<red>И ны́не, Богоро́дичен, глас то́йже</red>: Богоро́дице, Ты еси́ лоза́ и́стинная:</p>
<p>
<red>Тропа́рь, глас 4:</red>
</p>
<p>Столп огнезра́чный и светоно́сное со́лнце,/ возсия́вшее на горе́ Пече́рстей,/ вели́каго Анто́ния со всем собо́ром богоно́сных оте́ц/ приво́дим Тебе́, Христе́, в моли́тву,/ и́хже ра́ди, мо́лим,/ пода́ждь оби́тели на́шей благода́ть// и душа́м на́шим ве́лию ми́лость.</p>
<p>
<red>Ин тропа́рь, глас 2:</red>
</p>
<p>Егда́ снидо́сте во гро́бы/ и саме́х себе́ заключи́сте,/ тогда́, стра́сти умертви́вше плотски́я,/ спогребо́стеся Христу́, богоно́снии,/ и диа́вольския в подзе́мных разруша́ете огра́ды.// Сего́ ра́ди А́нгели венцы́ с Небе́с вам подаю́т.</p>
<p>
<red>На у́трени</red>
</p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен</red>: Яви́лся еси́:</p>
<p>Мно́гими скорбьми́ путь жи́зни сея́ преидо́сте/ и, доспе́вше кра́я у́мнаго жела́ния,/ в черто́г Боже́ственныя сла́вы всели́стеся./ И ны́не, ра́дующеся со всех Царе́м и Бо́гом,/ моли́теся, я́ко да и мы ва́шего весе́лия прича́стницы бу́дем,/ ваш собо́р почита́ющии, отцы́ всеблаже́ннии.</p>
<p>
<red>Сла́ва, и ны́не, Богоро́дичен</red>:</p>
<p>Обра́дованная, хода́тайствуй Твои́ми моли́твами/ и испроси́ душа́м на́шим мно́жество щедро́т и очище́ние прегреше́ний/ всем пою́щим Тя, Чи́стую Ма́терь и Де́ву.</p>
<p>
<red>По 2-м стихосло́вии седа́лен, глас 3</red>:</p>
<p>Брак А́гнчий в черто́зе Небе́снем услы́шавше,/ и зва́нию Царя́ Вы́шняго ко всем бы́вшу,/ вся мирска́я пристра́стия оста́висте, отцы́ богоно́снии,/ и, сле́зными струя́ми ри́зы своя́ испра́вше<a type="note" xlink:href="#note35">35</a>,/ чи́сти внидо́сте в трапе́зу Христа́ Бо́га./ Но пре́жде да́же не затворя́тся две́ри того́ вхо́да,/ моли́теся, я́ко да и мы, покая́нием вше́дше, вам прича́стницы бу́дем.</p>
<p>
<red>Сла́ва, и ны́не, Богоро́дичен:</red>
</p>
<p>Черто́г, присносу́щною сла́вою укра́шен, ви́дяще вы́ну,/ жела́ние и́мамы совни́ти вонь, //но, оде́жды не иму́ще, стыди́мся,/ да не свя́зани от А́нгел и изве́ржени бу́дем./ Ты, су́щи оде́жда наги́х дерзнове́ния, Де́во Мари́е,/ украси́ ны и введи́ внутрь Ца́рствия Христо́ва.</p>
<p>
<red>Велича́ние:</red>
</p>
<p>Велича́ем вас,/ преподо́бнии отцы́ на́ши Пече́рстии,/ и чтим святу́ю па́мять ва́шу,/ вы бо мо́лите о нас// Христа́, Бо́га на́шего.</p>
<p>
<red>Стих 1</red>: Радуйтеся, пра́веднии, о Го́споде, пра́вым подоба́ет похвала́. <red>Стих 2</red>: Се́ющии слеза́ми ра́достию по́жнут. <red>Стих 3:</red> Восхва́лятся преподо́бнии во сла́ве и возра́дуются на ло́жах свои́х. <red>Стих 4</red>: Весели́теся о Го́споде и ра́дуйтеся, пра́веднии, и хвали́теся, вси пра́вии се́рдцем.</p>
<p>
<red>Сла́ва, и ны́не: Аллилу́йя: три́жды.</red>
</p>
<p>
<red>По полиеле́и седа́лен, глас 8.</red>
</p>
<p>
<red>Подобен</red>: Прему́дрости:</p>
<p>Зва́нию Го́спода своего́ после́дующе, крест, а́ки жезл, в ру́це восприе́мше,/ не убоя́стеся стра́ха, предстоя́щаго во тьме,/ но упова́нием преидо́сте к безбе́дному приста́нищу,/ и, по́двигов свои́х обре́тше воздая́ние, весели́теся в Све́те Непристу́пнем./ Те́мже вас почита́ем, отцы́ всеблаже́ннии,/ я́ко при́сно моля́щих Христа́ Бо́га согреше́ний оставле́ние дарова́ти/ пра́зднующим любо́вию святу́ю па́мять ва́шу.</p>
<p>
<red>Сла́ва, и ны́не, Богоро́дичен</red>:</p>
<p>Я́ко еди́ну в жена́х благослове́нную и де́вам похвалу́ и украше́ние,/ в бра́нех непребори́мую по́мощь, немощны́м утвержде́ние/ и ско́рое посеще́ние в печа́ли су́щим иму́ще Тя, Богоневе́стная Де́во,/ днесь в пречестне́м Твое́м хра́ме припа́даем и мольбы́ на́ша к Тебе́ прино́сим,/ я́ко да мо́лиши Христа́ Бо́га согреше́ний оставле́ние дарова́ти/ благоче́стно покланя́ющимся пресвято́му Рождеству́ Твоему́.</p>
<p>
<red>Степе́нна, 1-й антифо́н 4-го гла́са. Проки́мен, глас 4</red>: Ди́вен Бог во святы́х Свои́х, Бог Изра́илев. <red>Стих</red>: В це́рквах благослови́те Бо́га, Го́спода от исто́чник Изра́илевых. Вся́кое дыха́ние: <red>Ева́нгелие от Матфе́я, зача́ло 10. </red>
</p>
<p>
<red>По 50-м псалме́: Сла́ва</red>: Моли́твами преподо́бных оте́ц на́ших Пече́рских: <red>И ны́не</red>: Моли́твами Богоро́дицы:</p>
<p>
<red>Стихи́ра, глас 8</red>: Кто изглаго́лет си́лы Госпо́дни: <red>зри на</red> Го́споди, воззва́х: <red>сла́вник. </red>
</p>
<p>
<red>Кано́н Богоро́дицы со ирмосо́м на 6.</red>
</p>
<p>
<red>И преподо́бных на 8. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с</red>: Песнь возсле́м, лю́дие,/ чу́дному Бо́гу на́шему,/ свободи́вшему Изра́иля от рабо́ты,/ песнь побе́дную пою́ще и вопию́ще:// пои́м Тебе́, Еди́ному Влады́це.</p>
<p>В па́мяти преподо́бных Твои́х даждь, Христе́ мой, по́мощь свы́ше/ и научи́ мя, умудря́я Святы́м Твои́м Паракли́том,/ да принесу́ пе́сненное хвале́ние Тебе́, Еди́ному Влады́це.</p>
<p>Собо́р богоно́сных оте́ц о Бо́зе собра́ся,/ лю́дие, прииди́те в поклоне́ние, несу́ще с собо́ю одушевле́нныя же́ртвы,/ се бо призыва́ют <red>ны</red> да принесе́м сла́ву Царю́ всех, Еди́ному Влады́це.</p>
<p>И́хже изведе́ восто́к и Росси́йская страна́/ и израсти́ Пече́рская гора́, а́ки богонасажде́нная древеса́,/ сих плоды́ объе́млюще, лю́дие, стецы́теся почти́ти, и песнь принесе́м Влады́це.</p>
<p>Рай мы́сленный еси́, Пече́рская свята́я горо́,/ умно́жившая у́мная древеса́, блаже́нныя отцы́, и́хже исчести́ по еди́ному не могу́ще,/ о всех вку́пе хвалу́ и песнь прино́сим Еди́ному Влады́це.</p>
<p>Благоплодови́тое дре́во и ма́сличная ветвь,/ от Афо́на принесе́нная на сию́ го́ру, вели́кий Анто́ний,/ его́же плода́ми увеселя́юще ду́ши на́ша,/ прино́сим песнь Тебе́, Христу́, всех Влады́це.</p>
<p>Стефа́н, испо́лнь ве́ры и благоче́стия, соверши́тель Бо́гом основа́нныя Це́ркве,/ и Ни́кон, ико́нами украси́вый, я́ко вели́кая свети́ла просия́ша,/ и́хже чту́ще, прино́сим песнь Еди́ному <red>Тебе</red>́, Христу́, всех Влады́це.</p>
<p>
<red>Тро́ичен</red>: Сла́ву <red>Тебе</red>́ принося́ще, Тро́ице Пресвята́я,/ привожду́ моли́твенника Варлаа́ма чу́днаго, презре́вшаго сла́ву ро́да боля́рска,/ его́же ра́ди сла́ву мою́ в ми́ре сем в персть всели́,/ да та́мо обря́щу сла́ву о Тебе́, всех Влады́це.</p>
<p>
<red>Богоро́дичен</red>: В пе́рвое благоро́дие Приве́дшая род челове́ческий святы́м Рождество́м Твои́м,/ обезче́щена мя бесо́вскими ла́янии, приведи́ ко сла́ве у́мней, да вы́ну пою́ Ти:/ ра́дуйся, сла́во правосла́вных, Чи́стая Ма́ти Де́во.</p>
<p>
<red>Песнь 3</red>
</p>
<p>
<red>Ирмо́с:</red> Несть свят, я́ко Госпо́дь,/ и несть пра́веден, я́ко Бог наш,/ Его́же пое́т вся тварь:// несть пра́веден, па́че Тебе́, Го́споди.</p>
<p><red>Аще</red> и несть красно́ пе́ние во устна́х мои́х, оба́че приношу́ ти, Ефре́ме богоно́се,/ ты бо, оста́вив рабо́тати земно́му кня́зю, послужи́л еси́ Царю́ Небе́сному/ и прия́л еси́ мзду от руки́ Госпо́дни.</p>
<p>Иса́ию чту, велегла́снаго в да́ре чуде́снем, и сего́ пою́,/ я́ко обдержа́щаго Росто́ва архиере́йство,/ моля́, да Вы́шняго Па́стыря па́стве прилучи́т мя, заблу́ждшее овча́,/ и введе́т во огра́ду Его́ свои́ми моли́твами.</p>
<p>Пресви́тером красоту́ и целе́бником, Дамиа́на блаже́ннаго похваля́ю,/ любо́вию бо ко всем горя́, еле́ем и моли́твою целя́ше,/ того́ врачевство́м и мене́ исцели́, Влады́ко Человеколю́бче.</p>
<p>Тя, Иереми́е, хвала́ми почита́ти досто́йно, почте́нный бо свы́ше прозорли́вства да́ром,/ был еси́ та́йн по открове́нию Бо́жию челове́ческих прови́дец,/ в забве́нии мя су́ща грехо́в неисче́тных воспомяни́, блаже́нне,/ и бу́деши наста́вник покая́нию моему́.</p>
<p>Матфе́е, ви́девый бесо́вския вхо́ды я́ве/ и исправля́яй даю́щия вину́ прило́гом стра́стным,/ я́ко ве́дый мы́сленныма очи́ма мое́ неисправле́ние, наста́ви,/ да велича́ю тя вы́ну, преподо́бне.</p>
<p>Па́стырю до́брый и свети́льниче Су́ждалю, Си́моне, ку́пно с Ники́тою затво́рником,/ я́ко люби́теле вели́кия Ла́вры и ревни́теле и́ноческому исправле́нию,/ па́дша мя испра́вите ва́шим, отцы́, наказа́нием.</p>
<p>
<red>Тро́ичен</red>: Сла́ву Твою́, Тро́ице Свята́я, в жи́зни сей преподо́бнии в души́ свое́й сохрани́ша,/ тем сподо́бишася от <red>Тебе</red>́ присносу́щныя сла́вы, ея́же и мы да не лиши́мся,/ собо́р их днесь Тебе́ в моли́тву представля́ем.</p>
<p>
<red>Богоро́дичен</red>: Сло́вом неизглаго́ланное весе́лие су́щи преподо́бных,/ ра́дости мя о́ных прича́стника сотвори́ и сла́вы святы́х не лиши́,/ я́ко вся Тебе́ о Бо́зе возмо́жна и твори́ши, ели́ка хо́щеши, Мари́е Богоневе́сто.</p>
<p>
<red>Ин конда́к, глас 8:</red>
</p>
<p>Отцы́ всечестни́и, ли́че богокра́сный,/ чуде́с мно́гих исто́чницы, ми́ро источа́ющии,/ сокро́вища краснобога́тная Госпо́дня, в земли́ сокрове́нная,/ не преста́йте, мо́лим вы, о нас моли́тися ко Го́споду, да зове́м вам:// ра́дуйтеся, всему́ ми́ру свети́льницы.</p>
<p>
<red>Седа́лен, глас 8:</red>
</p>
<p>Зве́зды мы́сленныя, озаря́ющия Росси́йскую зе́млю,/ богоно́сных оте́ц собо́р почита́ти дерза́ю,/ но, страстьми́ омраче́нную имы́й ду́шу, умо́м недоуме́ю;/ разжени́те тьму непостоя́нныя мы́сли,/ да че́стно воспою́ песнь вам, отцы́ преблаже́ннии.</p>
<p>
<red>Сла́ва, и ны́не, Богоро́дичен</red>:</p>
<p>Звезды́ незаходи́мыя Ма́ти и заре́ таи́нственнаго Дне,/ ра́дуйся, Тобо́ю бо узре́хом Свет и Со́лнце и́стинныя Пра́вды,/ Ея́же луча́ми озаре́ни, вы́ну Тя пое́м, Отрокови́це Богоблаже́нная.</p>
<p>
<red>Песнь 4</red>
</p>
<p>
<red>Ирмо́с</red>: Из горы́ приосене́нныя, Сло́ве, проро́к,/ единыя Богоро́дицы,/ хотя́ща воплоти́тися богови́дно усмотри́,// и со стра́хом славословите си́лу Твою́.</p>
<p>Из горы́ по предуве́дению Бо́жию свети́ла яви́шася на земли́ богоно́снии отцы́/ и просвети́ша Росси́йскую зе́млю све́тлостию жития́ своего́,/ е́же мы чту́ще, удивля́емся и славосло́вим, Христе́, си́лу Твою́.</p>
<p>Удивля́емся, я́ко, во пло́ти су́ще, вы́шше естества́ по́двиг прие́мше, А́нгелом уподо́бишася,/ ду́ши бо своя́ впери́вше в любо́вь Бо́жию, ничто́же в ми́ре па́че тоя́ предпочто́ша,/ от нея́же в немощне́й пло́ти прия́ша, Христе́, си́лу Твою́.</p>
<p>Стефа́н кре́пкий в посте́ бе, и Анаста́сий дерзнове́ние име́ к Бо́гу,/ в проше́нии бо свое́м вся получа́ху,/ и́хже трудолю́бие чтый, славосло́влю, Христе́ мой, си́лу Твою́.</p>
<p>Исаа́кий, прельще́нный тьмо́ю в све́те и све́том исправле́ния тьму прельсти́вый,/ я́ко и ны́не сы́нове тьмы и́мене его́ боя́тся;/ от такова́го искуше́ния изба́витися нам, мо́лится преподо́бный Твой, Христе́,/ да славосло́вим при́сно си́лу Твою́.</p>
<p>Илии́ Му́ромскаго, непребори́маго во́ина, почита́ти по́двиги дерза́ю,/ в руце́ иму́щаго от ору́жия я́зву,/ в се́рдце же любы́ к Тебе́, Христе́, глубоча́йшую ему́ соде́ла ра́ну,/ и се́ю па́че венча́ется, славосло́вя си́лу Твою́.</p>
<p>Ни́конову во искуше́нии сла́вим кре́пость, я́ко претерпе́ мно́го от неве́рных,/ но мно́жае терпе́нием стяжа́ смире́ние и спасе́ние,/ его́же моли́твами и мы да спасе́мся,/ всемогу́щую, Христе́, славосло́вим си́лу Твою́.</p>
<p>
<red>Тро́ичен</red>: Во Еди́ном Существе́ Триипоста́сное прославля́ем Божество́,/ Отца́ и Сы́на и Ду́ха Пресвята́го,/ Еди́наго же Тя пое́м Бо́га,/ и, покланя́ющеся в па́мяти преподо́бных оте́ц на́ших, славосло́вим си́лу Твою́.</p>
<p>
<red>Богоро́дичен</red>: В Тебе́ упова́ние имы́й, не устраша́юся бесо́вских нападе́ний/ и, о Тебе́ дерзнове́ние стяжа́в, сопротивля́юся страхова́нием сатани́нским,/ ве́дый, я́ко Ты еси́, Влады́чице, гром, устраша́яй враги́.</p>
<p>
<red>Песнь 5</red>
</p>
<p>
<red>Ирмо́с</red>: Страсте́й мя мглы, я́ко от глубо́кия но́щи, избавля́яй,/ у́треневати сподо́би дух мой, молю́ся,// во све́те дне повеле́ний Твои́х, Христе́.</p>
<p>Страсте́й мглу всю и по́хоть вре́дну отло́жше,/ терпе́нием востеко́ша на предлежа́щий по́двиг преподо́бнии Твои́, Го́споди./ Те́мже озари́шася от <red>Тебе</red>́ благода́тию,/ ходя́ще во све́те повеле́ний Твои́х, Спа́се.</p>
<p>Ти́та свяще́нника, попра́вшаго смире́нием гне́внаго бе́са,/ и Лавре́нтия затво́рника, дерзнове́ние иму́щаго на лука́выя ду́хи, сла́вим па́мять:/ си́и бо сохрани́ша за́поведи Твоя́ и сла́вятся во све́те Твое́м, Спа́се.</p>
<p>Сисо́я, просия́вшаго в посте́, восхвали́ти а́ще и дерза́ю,/ но по достоя́нию того́ ублажи́ти не могу́,/ к Тебе́ у́бо Еди́ному прибега́ю,/ Ты от Твои́х даро́в пода́ждь ми си́лу восхвали́ти уго́дника Твоего́, Спа́се.</p>
<p>Фео́фил, в чудесе́х изя́щный, пое́тся,/ той бо еще́ в жи́зни сей мно́гия чудоде́йствием удивля́ше,/ ны́не же бо́льшее прие́м дарова́ние, ины́м посо́бствовати,/ я́ко сохрани́ повеле́ния Твоя́, Спа́се.</p>
<p>Васи́лия и Фео́дора со му́ченики почита́ем,/ я́ко, бе́сом оклевета́ни, от кня́зя муче́ние непови́нне прия́ша,/ ов стрело́ю кончи́ну, ов же огне́м и ды́мом;/ но единоку́пно в Ца́рствии Твое́м прославля́ются, Спа́се.</p>
<p>Про́хор хвали́мь есть в чудоде́йствии свое́м и труде́х,/ я́ко пти́ца бо пита́шеся зе́лием несе́янным,/ про́чим же от лободы́<a type="note" xlink:href="#note36">36</a> хлеб све́тел и от пе́пела соль, претвори́в, подава́ше,/ его́же чудоде́йствию удивля́ющеся, славосло́вим Тя, Спа́се.</p>
<p>Ду́хом води́мь, сын Вы́шняго нарече́ся Иоа́нн, просве́щся посто́м,/ сло́вом бо пита́шеся Бо́жиим па́че, не́жели пи́щею,/ тем легко́, а́ки крила́т, протече́ жизнь сию́,/ от <red>Тебе</red>́ прие́м си́лу Твою́, Спа́се.</p>
<p>
<red>Богоро́дичен</red>: Вся сла́ва Твоя́, Дщи Царе́ва, внутрь,/ оде́яна и преукраше́на предстои́ши Тро́ическому Престо́лу,/ отню́дуже сия́ющи па́че со́лнца луча́ми бла́гости Твоея́,/ при́зри на <red>ны</red> да вы́ну пое́м, Ма́ти Де́во, си́лу Твою́.</p>
<p>
<red>Песнь 6</red>
</p>
<p>
<red>Ирмо́с</red>: Содержи́ма мя приими́, Человеколю́бче, грехи́ мно́гими/ и припа́дающа щедро́там Твои́м,// я́ко проро́ка, Го́споди, и спаси́ мя.</p>
<p>Одержи́мь есмь любо́вию восхвали́ти ваш собо́р, отцы́ богоно́снии,/ вы бо хвали́ми есте́ от Бо́га и челове́к,/ я́ко в жи́зни сей сла́ву ми́ра сего́ презре́сте,/ да испо́лните повеле́ния Христо́ва.</p>
<p>Кий язы́к изрече́т сла́ву ва́шу, о преподо́бнии,/ ю́же мно́гими труды́ стяжа́сте, благода́тию же наверши́сте?/</p>
<p>И сия́ зна́мения явля́ют чуде́сная ва́ша благотворе́ния и исцеле́ния,/ и́миже и нас, немощны́х, не пре́зрите,/ да возмо́жем испо́лните повеле́ния Христо́ва.</p>
<p>Ага́пите многочуде́сне, исцеле́ния дая́й неоску́дно,/ и Елла́дие преподо́бне, с други́м Авраа́мием,/ я́ко мно́гое иму́ще дерзнове́ние ко всех Влады́це, не пре́зрите рабы́ ва́ша,/ но моли́теся, изба́витися нам от вра́жиих наве́тов и всегда́ твори́те во́лю Бо́жию.</p>
<p>Иоа́нне многолю́бне, и по сме́рти бра́ту подвиже́нием те́ла любо́вь показа́вый,/ и Фео́филе, славолю́бия оскверне́ние слеза́ми омы́вый,/ я́ко зде и та́мо неразлу́чни су́ще, ку́пно помоли́теся к Бо́гу,/ е́же бы и нам возыме́ти к Нему́ любо́вь и́стинную и к бли́жнему на́шему нелицеме́рную.</p>
<p>Дамиа́не, исцеля́яй стра́сти теле́сныя моли́твою и еле́ем, с Са́ввою чудотво́рцем,/ не пре́зрите нас, изнемо́гших душе́вными страстьми́,/ но от целе́бнаго да́ра моли́тв ва́ших уврачу́йте серде́чныя на́ша стру́пы, да прия́тны Бо́гу принесе́м моли́твы.</p>
<p>Некта́рие послушли́ве с Се́ргием, тебе́ единонра́вным,/ я́ко преда́вшии ду́ши своя́ под и́го послуша́ния Христо́ва,/ преклони́те моли́твою свое́ю на́ше непоко́рство под яре́м послушли́ваго Иису́са,/ во е́же усе́рдно исполните нам повеле́ния Его́.</p>
<p>Сла́ва Смоле́нскому гра́ду, Мерку́рий па́стырь,/ па́стырей Нача́льника своего́ о́вцы пасы́й до́бре,/ ду́хом же горя́ вы́ну неразлу́чну бы́те от ли́ка преподо́бных Пече́рских,/ те́мже по сме́рти чудотво́рне приплы́ в кла́де<a type="note" xlink:href="#note37">37</a> и в пеще́ре святе́й почива́ет те́лом,/ душе́ю же ра́дуется с преподо́бными во сла́ве ве́чней.</p>
<p>
<red>Богоро́дичен</red>: К преподо́бных селе́нию от дел восхо́да не имы́й,/ к Тебе́ прибега́ю, Влады́чице Богоро́дице,/ Ты бо еси́ дверь Небе́сная и проро́ком ви́денная ле́ствица,/ по благода́ти у́бо Твое́й даждь восхожде́ние в се́рдце мое́м и отве́рзи ми две́ри ми́лости Твое́й.</p>
<p>
<red>Конда́к, глас 2:</red>
</p>
<p>Лик по́стнический, собра́вшийся у́мне,/ мы́сленныма зря́ще очи́ма,/ прииди́те, лю́дие, хвала́ми почти́м,/ и, покланя́ющеся моще́м их,/ любо́вныя принесе́м да́ры,/ ти́и бо суть к Бо́гу хода́таи/ и моли́твенницы о душа́х на́ших.</p>
<p>
<red>И́кос:</red>
</p>
<p>Восхвали́ти по еди́ному кто возмо́жет святы́я Твоя́, Бла́же?/ Изочту́ их, и па́че песка́ умно́жатся./ Но Сам, Влады́ко Христе́, исчита́яй мно́жество звезд и всем имена́ нарица́яй,/ приими́ всех их мольбы́ о нас и яви́ щедро́ты Твоя́ на лю́дех Твои́х,/ ве́мы бо, я́ко мно́го и́мут дерзнове́ние к вели́честву Твоему́/ и хода́тайствуют к Тебе́, я́ко при́сно моли́твенницы о душа́х на́ших.</p>
<p>
<red>Песнь 7 </red>
</p>
<p>
<red>Ирмо́с</red>: О́троки ороси́вый в пещи́/ и Де́ву сохрани́вый/ ро́ждшую Тя по Рождестве́,// благослове́н еси́, Бо́же оте́ц на́ших.</p>
<p>О́троческую песнь принести́ сопосо́бствуй ми, ли́че богокра́сный оте́ц Пече́рских,/ да наставле́нием ва́шим со христолюби́выми людьми́ безстра́стно воспою́:/ благослове́н Бог оте́ц на́ших.</p>
<p>Пи́мене многоболе́зненне, и́же не то́чию с благодаре́нием проте́кл еси́ в боле́зни жизнь сию́,/ но и ины́м подава́л еси́ моли́твою в боле́знех отра́ду,/ ты, ны́не в неболе́зненнем сый поко́и, от боле́зни мя премени́, да пою́:/ благослове́н Бог оте́ц на́ших.</p>
<p>Зла́то чи́сто и сребро́, седмери́цею дарова́ний искуше́но, Евста́фие пра́ведне,/ пра́ведно де́латель был еси́ и отсю́ду в де́лание доброде́телей у́мных преше́л еси́,/ и́миже ду́шу твою́ укра́сив, предста́вил еси́ чи́сту, а́ки зла́то, и пое́ши:/ благослове́н Бог оте́ц на́ших.</p>
<p>Времена́ и ле́та многочуде́сныя Це́ркве,/ жития́ и доброде́тели оте́ц первонача́льных писа́нием нам изъяви́вый/ и дело́м их ревни́тель усе́рдный бы́вый, Не́сторе сла́вне,/ с ни́миже тя ны́не ублажа́юще, пое́м:/ благослове́н Бог оте́ц на́ших.</p>
<p>Евстра́тие, му́чеником добро́то, вторы́й Илия́ колесни́чник яви́лся еси́,/ но он а́ки на Не́бо взя́тся, ты же в са́мый о́гненною колесни́цею вшел еси́ Небе́сныя две́ри,/ гла́су призыва́ющу тя от велеле́пия сла́вы, иде́же гла́сом ра́дования пое́ши:/ благослове́н Бог оте́ц на́ших.</p>
<p>В чудесе́х благодарови́тых сла́вимии, блаже́ннии отцы́, Елла́дие и Луко́ икона́м,/ я́ко до́брии де́лателие за́поведей Влады́чних бы́вше,/ ны́не прия́сте возме́здие от пото́ка сла́дости и ра́достно пое́те:/ благослове́н Бог оте́ц на́ших.</p>
<p>
<red>Тро́ичен</red>: Дух Пресвяты́й спослу́шествует ду́хови на́шему, отцы́ богоно́снии,/ я́ко есте́ ча́да Бо́жия и снасле́дницы Христо́ви,/ и, Ему́же рабо́тасте, с Ним и прославля́етеся, пою́ще:/ благослове́н Бог оте́ц на́ших.</p>
<p>
<red>Богоро́дичен</red>: Дух Святы́й на́йде на Тя, и си́ла Вы́шняго, осени́вши,/ показа́ Тя Ма́терь Чи́стую и по Рождестве́,/ Еюже изба́вльшеся от чужда́го рабо́ты, блажа́т Тя вси ро́ди,/ я́ко ублажи́ Тя благослове́нный Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с</red>: На горе́ святе́й просла́вльшася/ и в купине́ огне́м Присноде́вы Моисе́ови та́йну я́вльшаго/ Го́спода по́йте// и превозноси́те во вся ве́ки.</p>
<p>Проя́вльшаго на горе́ святе́й Пече́рстей вас, свети́ла вели́кая, отцы́ богоно́снии,/ отню́дуже благода́тныя лучи́ простро́сте/ и всю Росси́йскую зе́млю чудесы́ просвети́сте,/ те́мже пое́м Го́спода и превозно́сим во ве́ки.</p>
<p>Не многобу́рное мо́ре, но пеще́ра свята́я явля́ет ва́ша мо́щи,/ а́ки би́серие драго́е, уго́дницы Бо́жии,/ и обогаща́ете чуде́с излия́нии всех к вам с ве́рою приходя́щих/ и превознося́щих Го́спода хвала́ми во ве́ки.</p>
<p>Матфе́й, гряду́щих прови́дец,/ и Иоа́нн, во мно́гом страда́нии светле́йший па́че ины́х, с Моисе́ом, чистоты́ зерца́лом,/ а́ки ка́мение честно́е, в пеще́ре сокрове́нное,/ явля́ются чудесы́ всем с ве́рою к ним приходя́щим и превознося́щим хвала́ми Го́спода во ве́ки.</p>
<p>Ефре́м евну́х, у́мная голуби́ца,/ ветвь ма́сличную студи́йскаго уста́ва принесы́й во оби́тель святу́ю,/ и Аре́фа, украше́н ста́рческими нра́вы, с прозорли́вым Иереми́ем,/ сла́вими да бу́дут, и́же научи́ша всех сла́вити Го́спода во ве́ки.</p>
<p>Ма́рко гробокопа́тель трудолю́бцем показа́ся зерца́ло,/ ка́ющимся наста́вник, ме́ртвым воскреси́тель,/ его́же сло́ва, а́ки гла́са Льво́ва, со стра́хом послу́шаху,/ и ны́не стра́шен есть бесо́м, я́ко живе́т с Го́сподем во ве́ки.</p>
<p>Григо́рий не от Кесари́и, но от Пече́рския Ла́вры чудотво́рец показа́ся,/ моли́твою три дни и три но́щи та́тей неподви́жимых со овощми́ удержа́вый,/ потопле́нием же в воде́ жизнь сконча́в, ны́не ра́дуется с Се́ргием преподо́бным на воде́ упокое́ния,/ пою́ще Го́спода во ве́ки.</p>
<p>
<red>Тро́ичен</red>: Сла́ва бу́ди Ера́зму, украси́вшему ико́нами це́рковь Пече́рскую,/ и Они́симу, по́льзы имени́ту,/ и́мже причисля́ется Матфе́й ди́вный, проро́ческое дарова́ние име́вый:/ в ни́хже трие́х Тро́ическое и́мя сла́вится во вся ве́ки.</p>
<p>
<red>Богоро́дичен</red>: Сла́вити Тя всегда́ кто не хо́щет, Чи́стая Де́во,/ чужд есть спасе́ния своего́:/ сла́ва бо Твоя́ всем простре́ся во спасе́ние,/ сла́вящим Тя, Мари́е Богоневе́сто.</p>
<p>
<red>Песнь 9</red>
</p>
<p>
<red>Ирмо́с</red>: Проявле́нное на горе́ законополо́жнику во огни́ и купине́/ Рождество́ Присноде́вы/ в на́ше, ве́рных, спасе́ние// пе́сньми немо́лчными велича́ем.</p>
<p>В горе́ святе́й, в те́мней пеще́ре ку́щи своя́ водрузи́сте, отцы́ преблаже́ннии,/ Бо́жий рай сотвори́сте и огусти́сте доброде́тельми и чудесы́, а́ки благоплодови́тыми древесы́,/ от ни́хже приходя́щии ве́рно прие́млют исцеле́ния плоды́/ и вас хвала́ми велича́ют.</p>
<p>Спиридо́н, незло́бия крин, и Никоди́м победоимени́тый, о́ба просфо́рницы святи́и,/ хле́бы чи́сты в дар творя́ще Бо́гу, и себе́ во благово́нную же́ртву сотвори́ша,/ причисля́ется к сим и Анато́лий,/ и́хже вси велича́ем.</p>
<p>Ангелому́дрый Али́пий с Григо́рием византи́йским, иску́снейшии иконопи́сцы,/ неиску́сная дела́ на́ша ва́пами<a type="note" xlink:href="#note38">38</a> благи́х дея́ний испра́вите,/ да светлообра́зно предста́вше Христу́,/ сла́вою вас велича́ем.</p>
<p>Пи́мен по́стник, благово́нный цвет, и Ефре́м свяще́нник,/ си́и суть до́брая ма́слина, и́хже дарова́нием благода́ти умасти́вшеся,/ благодаря́т ве́рнии и славословле́нии вы́ну/ всех Творца́ велича́ют.</p>
<p>Ону́фрий, молча́ния люби́тель, и Иса́ия, го́рлица пустыннолю́бная, с Сильве́стром блаже́нным,/ триплете́нная вервь на бе́сы, от ни́хже нанесе́нныя стра́стныя прило́ги до конца́ удави́вше,/ и́мут дарова́ния и ины́м посо́бствовати,/ тем вси их велича́ют.</p>
<p>Равноапо́стольный Влади́мир с богому́дрыми Рома́ном и Дави́дом,/ с ни́миже и Нико́ла Свято́ша, четвери́ца князе́й Росси́йских пое́тся,/ и на тех, я́ко на колесни́це у́мней, Бог почи́л есть,/ тем вси их велича́ют.</p>
<p>
<red>Тро́ичен</red>: Сла́ва му́ченицам, светоно́сная Варва́ра,/ и Евфроси́ния от По́лоцка, сия́ние де́вам,/ и Иулиани́я, издаю́щая немощны́м цельбу́ еле́й благода́ти,/ сих ра́ди трие́х дев спаси́ всех, Тро́ице Свята́я,/ и́же Тя с поклоне́нием велича́ют.</p>
<p>
<red>Богоро́дичен</red>: Ра́дуйся, сла́во святы́х, Пречи́стая Де́во;/ ра́дуйся, кораблю́ во многобу́рней жи́зни сей хотя́щим спасти́ся;/ ра́дуйся, ка́меню, напои́вый жа́ждущия благ ве́чных./ Сие́ ра́дуйся вси Тебе́ прино́сим/ и пе́сньми велича́ем.</p>
<p>
<red>Свети́лен:</red>
</p>
<p>Росси́йския земли́ иера́рхов пе́сньми пое́м:/ от ни́хже пе́рвейшаго Михаи́ла, Иларио́на, Петра́, Алекси́я и Ио́ну,/ Фо́тия и Киприа́на, Ефре́ма, Никола́я и Ники́ту,/ Мака́рия священному́ченика, Лео́нтия и Симео́на,/ и все па́стырское сосло́вие приво́дим в моли́тву,/ и́хже ра́ди, Христе́, спаси́ ду́ши на́ша.</p>
<p>
<red>Богоро́дичен:</red>
</p>
<p>А́гнца Непоро́чнаго и Вы́шняго Па́стыря и́стинная Ма́ти,/ овча́ есмь святы́я Твоей огра́ды,/ но пусты́ми дея́нии во смра́дная беззако́ния уклони́хся;/ наста́ви мя, молю́ся, и спаси́ от волко́в мы́сленных ду́шу мою́.</p>
<p>
<red>На хвали́тех стихи́ры, глас 2.</red>
</p>
<p>
<red>Подо́бен</red>: Егда́ от Дре́ва:</p>
<p>Единоу́мною душо́ю и единомы́сленным се́рдцем/ согласи́стеся, отцы́ преблаже́ннии,/ вся мирска́я пристра́стия отри́нувше/ и крест свой по словеси́ Госпо́дню взе́мше,/ во́льною нището́ю после́довати/ обнища́вшему нас ра́ди Христу́ Бо́гу,/ от Него́же ны́не обогати́стеся/ нетле́нными сокро́вищи на Небеси́,/ от ни́хже низпосли́те и нам,/ да и мы обогати́мся/ и прии́мем ва́шим хода́тайством/ от всех Влады́ки ве́лию ми́лость.</p>
<p>Ра́дуйся, ли́че богосо́бранных оте́ц,/ я́ко, единоду́шно жизнь а́нгельски в ми́ре сем пожи́вше,/ в те́мней пеще́ре положи́сте селе́ние свое́/ и, мно́гими труды́ Бо́гови присво́ившеся,/ прия́сте от Него́ усыновле́ние./ Но, я́ко Ми́лостивому предстоя́ще,/ ми́лостивно при́зрите на ны/ и хода́тайством уми́лостивите Человеколю́бца Христа́,/ е́же обрести́ нам грехо́в проще́ние/ и улучи́ти ми́лость в День Су́дный,// к вам припа́дающе, мо́лимся.</p>
<p>Возсия́ днесь светле́е со́лнца/ всепра́зднственная па́мять богоно́сных оте́ц/ и озаря́ет празднолю́бное сосло́вие/ луча́ми благода́ти многоразли́чных чуде́с./ Те́мже и мы, о всеблаже́ннии,/ с ве́рою к вам притека́ем/ и припа́даем к моще́м ва́шим,/ прося́ще в ну́ждах на́ших ско́раго ва́шего посеще́ния;/ вы же не пре́зрите моле́ния на́шего,/ но, я́ко иму́ще дерзнове́ние ко Влады́це,// испроси́те нам ве́лию ми́лость.</p>
<p>
<red>Сла́ва, глас 8:</red>
</p>
<p>Вели́ких че́стей пе́сненныя да́ры,/ преблаже́ннии отцы́ на́ши Пече́рстии,/ любо́вию прино́сим вам, глаго́люще:/ ра́дуйтеся, земли́ Росси́йстей украше́ние;/ ра́дуйтеся, и́ночествующим похвало́;/ ра́дуйтеся, до́брии ору́жницы Царя́ Небе́снаго;/ ра́дуйтеся, светоно́сныя зве́зды мы́сленныя тве́рди;/ ра́дуйтеся, вы́шняго Сио́на гра́ждане;/ ра́дуйтеся, мироуха́ннии цве́ти ра́йстии;/ ра́дуйтеся, засту́пницы на́ши в ско́рбех и спасе́нию хода́таи;/ и, я́ко иму́щии дерзнове́ние ко Влады́це,// приле́жно моли́теся о душа́х на́ших.</p>
<p>
<red>И ны́не, Богоро́дичен, глас то́йже</red>: Влады́чице, приими́ моли́твы раб Твои́х:</p>
<p>
<red>Славосло́вие вели́кое и отпу́ст.</red>
</p>
<p>
<red>На литурги́и</red>
</p>
<p>
<red>Блаже́нны от кано́на, пе́сни 3-я и 6-я. Проки́мен, глас 7</red>: Честна́ пред Го́сподем// смерть преподо́бных Его́. <red>Стих</red>: Что возда́м Го́сподеви о всех: <red>Апо́стол к Кори́нфяном, зача́ло 176</red>. Аллилу́йя, глас 6: Блаже́н муж, боя́йся Го́спода, в за́поведех Его́ восхо́щет зело́. <red>Стих</red>: Си́льно на земли́ бу́дет се́мя Его́. <red>Ева́нгелие от Матфе́я, зача́ло 43.</red> Прича́стен: Ра́дуйтеся, пра́веднии, о Го́споде:</p>
<p>
<red>Преподобный Антоний Печерский</red> († 7 мая 1073; память 2 сентября и 10 июля) является основателем Киево-Печерского монастыря и начальником русского монашества. Он родился в городе Любече в Киевском княжестве, а пострижение принял на Афоне. По особому благословению Божией Матери он вернулся на родину и поселился в пещере около села Берестова под Киевом. После второго путешествия на Афон он поселился здесь окончательно, Подвижническая жизнь преподобного привлекала жаждущих подвига людей, которые селились вокруг его пещеры. Первоначальный монастырь преподобного Антония состоял из 12 учеников, в числе которых были и прославленные впоследствии преподобные Феодосий, Моисей Угрин, Варлаам и Ефрем. Не желая начальствовать над иноками, преподобный Антоний уединился в пещеру для более углубленной молитвы. Игуменом были избраны сначала священноинок Варлаам, а затем преподобный Феодосий. Но к пещере преподобного Антония вновь собрались иноки, желая его духовного руководства. Так образовались Ближние пещеры. За пострижение своих новых учеников - Варлаама и Ефрема - преподобный Антоний был в опале у князя и потому вынужден был уединиться в другую пещеру, на Болдинской горе близ Чернигова, но вскоре возвратился на место первых подвигов, где и подвизался до самой своей кончины.</p>
<p>В год смерти преподобного была заложена каменная Печерская церковь в честь Успения Божией Матери 12 греками-строителями, которые были присланы из Константинополя Самой Царицей Небесной, благословившей их Своей иконой.</p>
<p>
<red>Собор Киево-Печерских святых, в Ближних пещерах (преподобного Антония) почивающих</red>, празднуется ныне 28 сентября. Ранее эта общая память совершалась в первую субботу по отдании праздника Воздвижения, то есть после 21 сентября. Установление празднования общей памяти преподобных, почивающих в Антониевой пещере, в субботу по отдании праздника Воздвижения честно́го Креста относится к 1670 году. При возобновлении пещер, поврежденных землетрясением, было открыто несколько мощей древних подвижников и устроен храм в честь Воздвижения честно́го Креста.</p>
<p>В 1760 году над пещерами была построена каменная церковь в честь Воздвижения честно́го Креста. В 1886 году при Киевском митрополите Платоне празднование памяти Собора святых Ближних пещер было перенесено на 28 сентября в соответствии с совершаемым 28 августа празднованием памяти Собора святых Дальних пещер.</p>
</section>
