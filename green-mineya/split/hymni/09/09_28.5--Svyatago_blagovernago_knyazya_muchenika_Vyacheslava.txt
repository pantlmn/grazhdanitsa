<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго благове́рнаго кня́зя му́ченика Вячесла́ва Че́шскаго</p>
</title><p>
<red>Ве́чер</red>
</p>
<p>
<red>Стихи́ры, глас 8.</red>
</p>
<p>
<red>Подо́бен</red>: О, пресла́внаго чудесе́:</p>
<p>Трисве́тлыми заря́ми/ пресве́тло укра́шен па́че со́лнца,/ су́щим в беда́х возсия́л еси,/ Вячесла́ве преди́вный,/ разреша́я свя́занных без пра́вды,/ и боле́зни вся́кия отго́ниши/ зову́щим ве́рно тя на по́мощь,/ любо́вию пою́щим// всечестно́е ти успе́ние.</p>
<p>Гряди́те, вси ве́рнии,/ па́мять пречу́дную духо́вно пра́зднуем/ Христо́ва служи́теля Вячесла́ва днесь,/ оста́вль бо земно́е служи́тельство тле́нное,/ Небе́сное Ца́рство прия́т/ и в ру́це Влады́чни/ пресвяту́ю свою́ ду́шу днесь предаде́,/ прославля́я Го́спода,// уди́вльшаго па́мять его́.</p>
<p>
<red>И́ны стихи́ры, глас то́йже.</red>
</p>
<p>
<red>Подо́бен</red>: И́же в Еде́ме рай:</p>
<p>Любо́вию ведо́мь вы́шняго зва́ния,/ в це́рковь Христо́ву идя́ше, преблаже́нне,/ у нея́же прия́т вене́ц ца́рский,/ и нетле́нен, и непреиду́щ,/ и́мже озари́лся еси́, я́ко со́лнце,/ за́паду и се́верным страна́м све́тлую зарю́ испусти́в чуде́с,/ пою́щим па́мять ти прехва́льную,// свя́те Вячесла́ве непобеди́мый.</p>
<p>Проли́тием пречи́стыя кро́ве ти,/ Вячесла́ве прехва́льне,/ Це́рковь Христо́ву украси́л еси́, я́ко ца́рскою багряни́цею,/ е́юже укра́шшися,/ вся страны́ собира́ет на лик,/ пресвяще́нную ти па́мять све́тло пра́здновати/ и ве́рно Благоде́телю и Творцу́ всех вопи́ти:// сла́ва Ти, Христе́, уди́вльшему па́мять свята́го Своего́.</p>
<p>
<red>И́на стихи́ра, глас 4.</red>
</p>
<p>
<red>Подо́бен</red>: Я́ко до́бля:</p>
<p>Я́ко вели́ка помо́щника су́щим в беда́х,/ сне́мшеся, вси восхва́лим,/ я́ко прия́т дар благода́ти от Спа́са Христа́:/ бе́дныя избавля́ти,/ и печа́льных утеша́ти,/ и боле́зни вся́ки исцеля́ти/ зову́щим ве́рою на по́мощь/ и любо́вию творя́щим// пречу́дное его́ пра́зднество.</p>
<p>
<red>Тропа́рь, глас 4:</red>
</p>
<p><red>Днесь</red> А́нгели с челове́ки/ ра́дуются вку́пе о́бщим весе́лием,/ Не́бо и земля́ све́тло лику́ют, свя́те Вячесла́ве,/ и мы, гре́шнии, приле́жно ти вопие́м:/ помоли́ся к Влады́це о нас,/ изба́вити ны от напа́сти ви́димых и неви́димых враг,// чту́щия пресве́тлую па́мять твою́.</p>
<p>
<red>Ин тропа́рь, глас то́йже:</red>
</p>
<p>Страны́ Че́шския кня́же преди́вный,/ правосла́вное насле́дие блаже́нныя Людми́лы умно́живый,/ о́бразе кро́тости и смире́ния, му́дрости и безстра́шия,/ ве́рность за́поведем Христо́вым в житии́ твое́м сохранивы́й,/ и́стинную ве́ру в окруже́нии язы́чества утвержда́я,/ те́мже и вене́ц сла́вы от Царя́ царе́й прия́л еси́,/ и ны́не правосла́вных ми́ра всего́ назида́еши,/ моли́, свя́те Вячесла́ве, Всеблага́го Бо́га// умири́ти мир и спасти́ ду́ши на́ша.</p>
<p>
<red>На у́трени</red>
</p>
<p>
<red><red>Аще</red> хо́щеши чести́ седа́лен, зри тропа́рь, глас 4, или́ седа́лен му́ченика о́бщий.</red>
</p>
<p>
<red>Кано́н свята́го, глас 6.</red>
</p>
<p>
<red>Песнь 1</red>
</p>
<p>
<red>Ирмо́с</red>: Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема:// Бо́гу побе́дную песнь пои́м, вопия́ше.</p>
<p>Лику́им днесь, ве́рнии, ра́достно,/ све́тлыми душа́ми пою́ще Спа́са/ на па́мять пречу́дную Христо́ва служи́теля Вячесла́ва.</p>
<p>Влады́чним Страсте́м сла́вне уподо́бился еси́,/ я́ко а́гня непоро́чно, без пра́вды убива́емь,/ тем с ли́ки му́ченик, богоблаже́нне, ны́не весели́шися.</p>
<p>Смерть хода́таицу жи́зни прии́м,/ вся́ческим Влады́це ны́не в сла́ве предстои́ши,/ ея́же и нам улучи́ти умоли́, свя́те, творя́щим твою́ па́мять пречу́дную.</p>
<p>Кто испове́сть твоя́ чудеса́, сла́вне,/ я́же твори́ши в ми́ре без числа́?/ Вы́ну бо всем ве́рным оби́льно дае́ши исцеле́ние.</p>
<p>
<red>Богоро́дичен</red>: Впа́дша мя в разбо́йники душегу́бными де́лы и сме́ртию потопле́на/ воздви́гни, молю́ Ти ся, Госпоже́:/ Сы́ну Своему́ и Бо́гу за мене́ помоли́ся.</p>
<p>
<red>Песнь 3</red>
</p>
<p>
<red>Ирмо́с</red>: Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́выи́ нас на ка́мени// испове́дания Твоего́.</p>
<p>Любо́вию Христо́вою при́сно разжиза́емь к це́ркви святе́й,/ та́мо, преблаже́нне, я́ко а́гнец незло́бив,/ непра́ведное претерпе́л еси́ убие́ние.</p>
<p>Кро́вию ти пресве́тлою Це́рковь твоя́ укра́шшися,/ све́тлы лучи́ испуща́ет чуде́с,// пою́щи па́мять ти, достосла́вне.</p>
<p>Заря́ми Тро́ичными измла́да просве́щся,/ Христу́ насле́дник, свя́те, бысть,/ Его́же моли́ посла́ти мир душа́м на́шим.</p>
<p>
<red>Богоро́дичен</red>: Чу́до Бо́жия Рождества́ Ти, Чи́стая,/ вся́каго естества́ прехо́дит чин:/ Бо́га бо Пресу́щна зача́т во чре́ве и, ро́ждши, пребыва́еши Присноде́ва.</p>
<p>
<red>Ин конда́к, глас 3:</red>
</p>
<p>Кня́же во́ине страны́ Боге́мии преди́вныя,/ смире́нным кня́жеским служе́нием спасе́ние стяжа́вый,/ у Ца́рскаго Престо́ла, свя́те Вячесла́ве,/ вене́ц сла́вы му́ченика за Христа́ прия́л еси́/ и ны́не усе́рдно мо́лишися о ве́рных,/ Ду́хом Бо́жиим к ве́чному блаже́нству угото́ванных,/ страну́ Че́шскую храни́т в Правосла́вии с любо́вию призыва́я,// во е́же спасти́ся душа́м на́шим.</p>
<p>
<red>Песнь 4</red>
</p>
<p>
<red>Ирмо́с</red>: Христо́с моя́ си́ла,/ Бог и Госпо́дь,/ честна́я Це́рковь/ боголе́пно пое́т, взыва́ющи// от смы́сла чи́ста, о Го́споде пра́зднующи.</p>
<p>Благоде́тельно измла́да в ве́ре чи́сте воспита́н,/ чи́стыми свои́ми труды́ любо́вию Влады́це после́довал еси́,/ наде́ждею Нань льсти́ваго врага́ посрами́в.</p>
<p>Све́тлостию сия́я, свя́те Вячесла́ве,/ грехи́ омраче́ны су́щия просвети́ твои́ми моли́твами,/ с ли́ки му́ченик имы́й дерзнове́ние за нас моли́тися.</p>
<p>Мечи́ ссека́емь, свя́те, непобеди́ме,/ врага́ лука́ваго мече́м терпе́ния ссекл еси́;/ тем и вене́ц прия́т из руки́ Вседержи́теля.</p>
<p>
<red>Богоро́дичен</red>: Неизглаго́ланы и непостижи́мы, богоподо́бны вои́стину суть/ Твоего́, Богоро́дице, Рождества́/ земны́м и Небе́сным, Присноде́во, та́йны.</p>
<p>
<red>Песнь 5</red>
</p>
<p>
<red>Ирмо́с</red>: Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</p>
<p>Твои́ми страстьми́, прехва́льне,/ неболе́зненную жизнь восприя́в, свя́те Вячесла́ве,/ стра́ждущим всем яви́ся заступле́ние, на по́мощь ве́рно тя зову́щим.</p>
<p>Па́че со́лнца, блаже́нне, просвети́л еси́ се́вера, и ю́га, и за́пада концы́/ пресве́тлыми заря́ми чуде́с твои́х./ Тем нас озари́, свя́те, па́мять твою́ пра́зднующих.</p>
<p>Су́щим в беда́х помо́щник ты бысть,/ ни́щим кормле́ние, печа́льным уте́ха,/ тем и по сме́рти, свя́те, вся избавля́еши ве́рно тя зову́щия на по́мощь.</p>
<p>
<red>Богоро́дичен</red>: Богоро́дицу Тя от души́ испове́дующия, Влады́чице ми́ру Блага́я, спаса́й,/ Тя бо заступле́ние, Непоро́чная, и́мамы,/ су́щую вои́стину Богоро́дицу.</p>
<p>
<red>Песнь 6</red>
</p>
<p>
<red>Ирмо́с</red>: Жите́йское мо́ре/ воздвиза́емое зря напа́стей бу́рею,/ к ти́хому приста́нищу Твоему́ прите́к, вопию́ Ти:/ возведи́ от тли живо́т мой,// Многоми́лостиве.</p>
<p>Житие́ чи́сто поще́нием стяжа́в, Вячесла́ве преди́вне,/ и А́нгелом сограждани́н яви́вся,/ с ни́миже моли́ о спасе́нии душ на́ших.</p>
<p>Княже́ние земно́е оста́вил еси́ вре́менное/ и ца́рское украше́ние прия́т из десни́цы Влады́чни,/ тле́нными ве́чная, я́ко мудр, стяжа́в.</p>
<p>Приими́ похвале́ние из окая́нных усте́н, свя́те,/ не могу́ща похвале́ния ти досто́йна исплести́/ и моли́ Ми́лостиваго Бо́га дарова́ти нам ве́лию ми́лость.</p>
<p>
<red>Богоро́дичен</red>: Пречи́стая Влады́чице, ро́ждшая земны́м Ко́рмчию и Го́спода,/ по́хотем ми злолю́тым устро́й смуще́ние/ и тишину́ пода́ждь се́рдцу моему́.</p>
<p>
<red>Конда́к, глас 1.</red>
</p>
<p>
<red>Подо́бен</red>: Лик а́нгельский:</p>
<p>С ли́ки а́нгельскими предстоя́, блаже́нне кня́же Вячесла́ве,/ наслажда́ешися Боже́ственныя и неизрече́нныя добро́ты,/ и, отту́ду благоде́тельныя да́ры поче́рп чуде́с,/ всем притека́ющим ве́рою под твою́ святы́ню// источа́еши цельба́м дарова́ние.</p>
<p>
<red>Песнь 7</red>
</p>
<p>
<red>Ирмо́с</red>: Росода́тельну у́бо пещь/ соде́ла А́нгел/ преподо́бным отроко́м,/ халде́и же опаля́ющее/ веле́ние Бо́жие мучи́теля увеща́ вопи́ти:// благослове́н еси́, Бо́же оте́ц на́ших.</p>
<p>Ста́рый злоде́й зави́де свято́му твоему́ житию́/ и науща́ет на убие́ние безу́мнаго ти собра́та./ Ты же чи́стою со́вестию немо́лчно Творцу́ своему́ вопия́ше:/ благослове́н Бог оте́ц на́ших.</p>
<p>Ве́село лику́ет Пра́га днесь, пресла́вный ти град, почита́я па́мять твою́,/ и, чудесы́ твои́ми озаря́я све́тло, вся страны́ созыва́ет вопи́ти:/ благослове́н Бог оте́ц на́ших.</p>
<p>Ле́стию прелука́ваго дре́вле очервле́на бысть земля́ твоя́ братоуби́йственною руко́ю;/ ны́не же, кро́вию ти окропи́вшися, благоуха́ния же́ртву Христо́ви приноша́ет, вопию́щи:/ благослове́н Бог оте́ц на́ших.</p>
<p>
<red>Богоро́дичен</red>: Тобо́ю нам, Деви́це, свет возсия́, те́мным,/ Ты бо родила еси́ Зижди́теля всем и Бо́га,/ у Него́же проси́, Пречи́стая, при́сно посыла́ти нам, ве́рным, ве́лию ми́лость.</p>
<p>
<red>Песнь 8 </red>
</p>
<p>
<red>Ирмо́с</red>: Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́:/ вся бо твори́ши, Христе́, то́кмо е́же хоте́ти.// Тя превозно́сим во вся ве́ки.</p>
<p>Весе́лия добро́тами нас озаря́еши, пресла́вне,/ па́че со́лнца в земли́ Боге́мстей благода́тными заря́ми свы́ше освяще́н,/ превозноша́я Христа́ во ве́ки.</p>
<p>Те́ло твое́ свято́е, блаже́нне, прии́м,/ Пра́га днесь, прехва́льный ти град, преди́вная чудеса́ ми́рови провозвеща́ет,/ превозноша́я Христа́ во ве́ки.</p>
<p>Кро́тостию укра́шен, преди́вне, и ра́зумом благове́рия просве́щен,/ Тро́ицы Пресвято́й яви́лся еси́ вои́стину пропове́дник,/ превозноша́я Христа́ во ве́ки.</p>
<p>
<red>Богоро́дичен</red>: От Све́та Светода́вца Словесе́ зача́т и неизрече́нно родила́ еси́ Пресу́щаго,/ Дух бо Бо́жий, Деви́це, в Тя всели́ся:/ тем Тя пое́м, Чи́стая, во ве́ки вся.</p>
<p>
<red>Песнь 9</red>
</p>
<p>
<red>Ирмо́с</red>: Бо́га/ челове́ком невозмо́жно ви́дети,/ на Него́же не сме́ют чи́ни а́нгельстии взира́ти;/ Тобо́ю же, Всечи́стая, яви́ся челове́ком/ Сло́во Воплоще́нно,/ Его́же велича́юще,/ с Небе́сными во́и// Тя ублажа́ем.</p>
<p>Ве́лия благода́ти сподо́бився, сла́вне,/ просвети́л еси́ всю вселе́нную,/ исцеле́ния всем оби́льно подава́я.</p>
<p>Приими́, свя́те, ра́дость а́нгельскую/ и, предстоя́ Зижди́телю своему́,/ о нас помоли́ся, тебе́ велича́ющих.</p>
<p>Прии́м ны́не блаже́нный поко́й,/ не преста́й моля́ся, пресла́вне,/ свята́го блаже́нства причасти́тися вы́ну тя велича́ющим.</p>
<p>
<red>Богоро́дичен</red>: Богоро́дице, ро́ждшая Сло́во па́че словесе́,/ Зижди́теля Своего́, Де́во,/ Того́ умоли́ спасти́ся душа́м на́шим.</p>
<p>
<red>Свети́лен.</red>
</p>
<p>
<red>Подо́бен</red>: От земли́ преста́вися:</p>
<p>От земли́ преступи́л еси́ ко Влады́це, преблаже́нне Вячесла́ве,/ прииди́ ны́не духо́вно и присети́ ми́лостию/ пою́щих днесь честно́е ти пра́зднество.</p>
<p>
<red>Моли́тва </red>
</p>
<p>О святы́й и благове́рный кня́же му́чениче Вячесла́ве, избра́нный воево́до земли́ Че́шския и всех христиа́н слове́нских те́плый пред Бо́гом предста́телю! <red>Днесь</red> в па́мять твою́ единоду́шно соше́дшеся в честно́м гра́де твое́м и пред ико́ною твое́ю умиле́нно моля́щеся, си́це из глубины́ се́рдца на́шего к тебе́ взыва́ем: ты в житии́ твое́м ревни́тель и защи́тник правосла́вныя ве́ры был еси́, и нас в ней те́плыми твои́ми к Бо́гу моли́твами непоколеби́мых бы́ти утверди́. Ты вели́кое возложе́нное на тя служе́ние усе́рдно проходи́л еси́, и нас твое́ю по́мощию пребыва́ти коего́ждо, в не́мже призва́н есть, наста́ви. Ты супоста́тов полки́ от оте́чества своего́ си́лою ра́тною и му́дростию управи́тельною отгна́л еси́, и на нас ополча́ющихся всех враго́в ви́димых и неви́димых низложи́. Ты в преде́лех страны́ своей пра́вду, мир и милосе́рдие насажда́ти потща́лся еси́, и нам от ми́лостиваго Бо́га в сих доброде́телех преуспе́яние испроси́. Ты безви́нную кровь твою́, а́ки А́вель, от руки́ бра́та своего́ пред враты́ церко́вными пролии́л еси́, и нас, я́ко чад еди́ныя ма́тере Це́ркве, братолю́бию и кро́тости научи́. О вели́кий и сла́вный кня́же Вячесла́ве, ра́ди вя́щшия сла́вы Небе́сныя вене́ц земна́го княже́ния оста́вивый и венце́м му́ченическим пра́ведно увенча́нный! Ны́не с му́дрою наста́вницею, прама́терию твое́ю Людми́лою, и все́ми святы́ми у Престо́ла Бо́жия предстоя́, не забу́ди нас, си́рых и убо́гих, я́коже в животе́ твое́м никого́же от таковы́х оста́вил еси́, и предста́тельством твои́м житие́ ти́хое и безгре́шное и к ве́чному Ца́рствию ше́ствие устро́й нам, да просла́вим Бо́га, ди́внаго во святы́х Свои́х, Отца́ и Сы́на и Свята́го Ду́ха, ны́не и при́сно, и во ве́ки веко́в. Ами́нь.</p>
<p>
<red>И́на моли́тва </red>
</p>
<p>О святы́й кня́же Вячесла́ве! Усе́рдно про́сим тя моли́тися за <red>ны</red> да прости́т Госпо́дь Бог на́ша согреше́ния, во́льная и нево́льная, и очи́стит нас от вся́кия скве́рны пло́ти и ду́ха, да изба́вит нас от ко́зней диа́вола и сохрани́т от клеветы́ людски́я, да утверди́т нас в и́стинней ве́ре и благоче́стии, да соблюде́т от суему́дрых и душетле́нных уче́ний, да сохрани́т сердца́ на́ша от собла́знов ми́ра сего́ и да научи́т огреба́тися от плотски́х страсте́й и по́хотей, та́ко го́рняя му́дрствовати, а не земна́я, прославля́юще Единосу́щную Тро́ицу во ве́ки и в век ве́ка. Ами́нь.</p>
</section>
