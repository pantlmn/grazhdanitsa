<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го священному́ченика Киприа́на и святы́я му́ченицы Иусти́ны</p>
</title><p>
<red>На Го́споди, воззва́х: стихи́ры глас 4</red>
</p>
<p>
<red>Подо́бен</red>: Я́ко до́бля</p>
<p>Свяще́нническим пома́занием и му́ченическою кро́вию/ Богу прибли́жился еси,/ соверше́ннейше Киприа́не всесла́вне,/ цве́те естества́, добро́то слове́с,/ му́дрости верхо́вниче,/ пра́вости догма́тов ме́рило,/ кано́нов всесли́чная правота́/ и Церквей благоле́пие.</p>
<p>Стра́ждущим благосла́вие, му́чеником вене́ц подпису́я,/ уве́рил еси Богому́дрыя дерза́ти до́блественнейше/ на различныя му́ки и у́зы,/ и темницы, и теле́с обнаже́ния,/ и вяза́ния, и сту́дени люте́йшия,/ и на раны, и смерть по́слежде,/ Киприа́не всече́стне.</p>
<p>На чарова́ния де́монская/ пе́сньми Духа и Креста́ зна́мением проти́вльшися,/ де́вство соблюла́ еси/ и му́ченица непобеди́мая привела́ся еси Христу,/ свяще́ннейшее заколе́ние./ Тем получи́ла еси венцы́ побе́дныя, Иусти́но,/ де́вам и му́чеником украше́ная све́тлость.</p>
<p>
<red>Слава, глас 2</red>:</p>
<p>Уче́ния пре́лесть и знание и́долов отвергл еси и́стинно/ и Креста оде́ялся еси ору́жием на спасе́ние,/ Киприа́не всеблаженне,/ пове́рг книги волше́бныя,/ человека отложи́л еси ве́тхаго,/ и всели́ся в тя Богозна́ние Троицы Единосу́щныя:/ Сию́ моли́, иера́рше, со Ангелы, еже спастися нам.</p>
<p>
<red>И ныне, Богородичеи или Крестобогородичен</red>
</p>
<p>
<red>Подобен</red>: Егда от Древа</p>
<p>Дре́ву Кре́стному Тя, Иису́се, пригвожде́на зрящи,/ Неискусобра́чная, пла́чущи, глаго́лаше:/ Ча́до Сладча́йшее,/ почто́ оставил еси Мене, Ро́ждшую Тя, Еди́ну,/ Све́те непристу́пный Пребезнача́льнаго Отца,/ потщи́ся и просла́вися,/ яко да славу получа́т Божественную/ Божественныя Стра́сти Твоя сла́вящии.</p>
<p>
<red>На стиховне Октоиха. Слава, глас 2</red>:</p>
<p>Свети́льника Богосия́ннаго,/ Па́влова собеседника и дело́м соприча́стника,/ Киприа́на восхва́лим:/ со Ангелы бо весели́тся,/ прии́м венец нетле́ния от Единаго Бога,/ и мо́лится спастися душа́м нашим.</p>
<p>
<red>И ныне, Богородичеи или Крестобогородичен</red>
</p>
<p>
<red>Подобен</red>: Егда от Древа</p>
<p>Егда Нескве́рная А́гница/ ви́де Своего А́гнца,/ на заколе́ние, яко человека, во́лею влеко́ма,/ пла́чущи, глаго́лаше:/ безча́дствовати Мя ныне тщи́шися, Христе, Рождшую Тя,/ что сие сотворил еси, Изба́вителю вся́ческих,/ оба́че воспеваю и славлю Твою, юже па́че ума же и сло́ва,/ кра́йнюю благость, Человеколюбче.</p>
<p>
<red>Тропарь, глас 4</red>:</p>
<p>И нра́вом прича́стник,/ и престо́лом наме́стник апостолом быв,/ дея́ние обре́л еси, Богодухнове́нне,/ и виде́ния восхо́д:/ сего ради, сло́во истины исправля́я,/ и веры ради пострада́л еси даже до кро́ве,/ священномучениче Киприа́не,/ моли́ Христа Бога/ спасти́ся душа́м нашим.</p>
<p>
<red>На утрени</red>
</p>
<p>
<red>Оба канона Октоиха без мученичнов и святых канон, <red>егоже</red> краегранесие</red>: Пою, блаже, светозарную твою благодать. <red>Глас 4</red></p>
<p>
<red>Песнь 1</red>
</p>
<p>
<red>Ирмос</red>: Мо́ря чермну́ю пучи́ну/ невла́жными стопа́ми/ древний пешеше́ствовав Изра́иль,/ крестообра́зныма Моисе́овыма рука́ма/ Амали́кову силу в пустыни победи́л есть.</p>
<p>С Преми́рными чи́нми ныне водворя́яся, о свяще́нная и Божественная главо́,/ с Небесе́ при́зри на благоче́стно пою́щия тя/ и твоими молитвами сохраня́й.</p>
<p>Во мра́це неве́дения, преподо́бне, лю́те одержи́м/ и душегу́бными страстьми́ пло́ти невоздержа́нием ты разжига́ем,/ преложе́ние пресла́вно обрел еси внеза́пу, всеблаженне.</p>
<p>Губи́телей убо на седа́лищи прежде, отче, седе́л еси/ и на седа́лищи пресви́теров паки Христа прославил еси,/ измени́вся явле́нно Влады́чнею Боже́ственною благодатию.</p>
<p>
<red>Богородичен</red>:</p>
<p>Дева по рождестве пребыла́ еси:/ Сама́го бо ро́ждши Творца всех и Господа,/ необычно и странно нам я́вльшася те́лом,/ Богородительнице Мати Присноде́во.</p>
<p>
<red>Песнь 3</red>
</p>
<p>
<red>Ирмос</red>: Веселя́тся о Тебе Церковь Твоя, Христе́, зову́щи:/ Ты моя кре́пость, Господи,/ и прибе́жище, и утвержде́ние.</p>
<p>Яко Павел, ко Христу душе́вную любовь преложи́в, Киприане всему́дре,/ того ученик был еси.</p>
<p>Обруча́ет ти Христос,/ вместо риз стра́стных одея́ние славы да́руя и возрождения одежду.</p>
<p>Поу́стник<a type="note" xlink:href="#note1">1</a> по́стнический прежде бы́вый терпели́в,/ по́слежде, Киприа́не всехва́льне,/ свидетель Истины был еси.</p>
<p>
<red>Богородичен</red>:</p>
<p>Госпо́дьственно и истинно Тя, Богородицу, вернии почита́ем,/ Ты бо Бога родила́ еси, плоть бывша, Всенепорочная.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Нака́зан в пре́лести приле́жно,/ яко Павел, зван быст с Небесе́,/ Крестом наставля́емь к свету знания,/ честны́я бо девы любо́вию разжигаемь,/ тоя́ ради сочета́лся еси Зижди́телю человеков./ Тем обличи́в не́мощь вражию,/ с нею сподо́бился еси ли́ку мучеников,/ Киприа́не, архиере́ев удобре́ние,/ моли́ Христа Бога грехов оставле́ние пода́ти/ честву́ющим любовию святую память твою.</p>
<p>
<red>Слава, и ныне, Богородичен</red>:</p>
<p>В напа́сти многоплете́нныя впад/ от враг видимых и невидимых,/ бурею одержи́м безчисленных согрешений моих,/ и, яко к теплому заступлению и покро́ву моему, Чистая,/ ко приста́нищу притека́ю Твоея́ бла́гости./ Темже, Пречистая, из Тебе Воплоще́нному без Се́мене/ моли́ся приле́жно о всех рабе́х Твоих,/ непреста́нно молящихтися, Богородице Пречистая,/ моля́щи Его при́сно согреше́ний оставле́ние дарова́ти/ воспева́ющим досто́йно славу Твою.</p>
<p>
<red>Крестобогородичен</red>:</p>
<p>Агнца и Пастыря, и Изба́вителя Агница зря́щи на Кресте, восклица́ше, пла́чущи,/ и, горько рыда́ющи, вопия́ше:/ мир убо ра́дуется, прие́мля Тобою избавле́ние,/ утро́ба же Моя гори́т, зря́щи Твое распя́тие,/ еже терпи́ши за милосе́рдие ми́лости./ Долготерпели́ве Господи, ми́лости бе́здно и источниче неисчерпаемый,/ умилосе́рдися и да́руй согрешений оставление/ верою поющим Божественныя Страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Вознесе́на Тя ви́девши Церковь на Кресте́,/ Солнце праведное,/ ста́ в чине своем,/ достойно взыва́ющи:/ слава силе Твоей, Господи.</p>
<p>Возбну́в<a type="note" xlink:href="#note2">2</a>, Богогла́се, от неи́стовства перваго,/ демонскую лесть и душетле́нную пре́лесть всю обличил еси и, радуяся, взывал еси:/ слава силе Твоей, Господи.</p>
<p>До́блественно Иустина укрепля́ема/ и Чистую Деву и Обрадованную зело́ моля́щи,/ се́тей избеже́ и ко́зней же вражиих.</p>
<p>Укрепляема верою твоего Жениха/ и Крестною силою оде́яна,/ де́моны нея́тна, вопиющи, пребыла́ еси:/ слава силе Твоей, Господи.</p>
<p>
<red>Богородичен</red>:</p>
<p>Иже естеством свободен Сый,/ о́бразом раба обнища́ богатством благости, Мати Присноде́во,/ из Тебе по Ипостаси все приемь человечество.</p>
<p>
<red>Песнь 5</red>
</p>
<p>
<red>Ирмос</red>: Ты, Господи, мой свет/ в мир пришел еси,/ Свет Святый, обращаяй из мра́чна неве́дения/ верою воспевающия Тя.</p>
<p>Побо́рницу имущи я́ве Чистую Богоматерь, обога́щшися, Иустино,/ честно́е де́вство сохранила еси невре́дно.</p>
<p>Одушевле́нный Христов и красне́йший образ, почти́м Иустину,/ сокровенную добро́ту и некра́домое возложе́ние.</p>
<p>Невеста Христова при́сная и нескве́рная,/ страданием и поще́нием восприе́мши, пра́ведно сугу́б венец носит.</p>
<p>
<red>Богородичен</red>:</p>
<p>Ум Ангельский и человеческий не может сказати/ неизреченнаго и преславнаго чудесе Рождества Твоего,/ Всечистая.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хваления, Господи,/ Церковь вопие́т Ти,/ от бесо́вския кро́ве очищшися,/ ради милости от ребр Твоих/ исте́кшею Кровию.</p>
<p>Зло́бы дна преиспо́дняго дошел еси,/ к кра́йнейшей же паки добродетели, отче,/ возшел еси на высоту,/ преславно измени́вся Божественным Крещением.</p>
<p>Был еси служитель де́монов пе́рвее,/ но Христов Богоявле́нный ученик показался еси,/ присною любовию желание возлюбив последнее.</p>
<p>Многия ты Влады́це привел еси му́ченики,/ ку́плей величайшую являя,/ кровию малейшею Царство Небесное, Богому́дре, купи́ти.</p>
<p>
<red>Богородичен</red>:</p>
<p>Расто́ргни моя плени́цы согрешений, Богоневе́сто, греховнаго закона,/ Жизни законом свободу да́рующи,/ Владыку закона рождшая.</p>
<p>
<red>Кондак, глас 1</red>
</p>
<p>
<red>Подобен: </red>Лик Ангельский</p>
<p>От худо́жества волше́бнаго обратился, Богомудре,/ к познанию Божественному,/ показался еси миру врач мудре́йший,/ исцеления да́руя честву́ющим тя, Киприане со Иустиною:/ с неюже молися Человеколюбцу Влады́це/ спасти ду́ши наша.</p>
<p>
<red>Икос</red>:</p>
<p>Целе́ний твоих, свя́те, дарования мне низпослав,/ и неду́гующее мое сердце гно́ем греховным/ молитвами твоими исцели,/ яко да слово пения от скверных усте́н моих ныне принесу ти/ и воспою болезни твоя, яже показал еси, священномучениче,/ покая́нием добрым и блаженным и Богу приближающимся./ Того бо удержа́н рукою,/ направился еси, яко по лествице, к Небесным,/ непрестанно моляся спасти ду́ши наша.</p>
<p>
<red>Песнь 7</red>
</p>
<p>
<red>Ирмос</red>: Спасы́й во огни́ Авраа́мския Твоя о́троки/ и, халде́и убив,/ яже правда праведно уловля́ше,/ препетый Господи,/ Боже отец наших, благословен еси.</p>
<p>На священнонача́льство вшед,/ священнейший образ священнонача́льником себе и правило явил еси, взыва́я:/ препе́тый Господи, Боже отец наших, благослове́н еси.</p>
<p>Живонача́льныя тебе десни́цы истинно изменение, отче, нашедшее,/ му́дра тя сотвори Боговеща́теля, поюща:/ препе́тый Господи, Боже отец наших, благословен еси.</p>
<p>Ору́жие непобедимое нам на противнаго, блаженне, ты явился еси,/ того облича́я ле́сти, пою́щим:/ препе́тый Господи, Боже отец наших, благослове́н еси.</p>
<p>
<red>Богородичен</red>
</p>
<p>Небе́снии ли́цы и Пренебе́снии собо́ри/ песносло́вят из Тебе, Богородице, Рожде́ннаго, зовуще:/ препе́тый Господи, Боже отец наших, благослове́н еси.</p>
<p>
<red>Песнь 8</red>
</p>
<p>
<red>Ирмос</red>: Веселися, Иерусалиме, торжествуйте, лю́бящии Сио́на:/ ца́рствуяй бо во веки, Господь Сил прии́де./ Да благогове́ет вся земля от Лица Его/ и да вопие́т:/ благослови́те вся дела Господня Господа.</p>
<p>Премудро е́ллинския мудрости небре́гл еси, сла́вне,/ апостолов же Божественное веща́ние, Духом бряца́емо, отче,/ и о́гненными язы́ки ясно изглаша́емо, вопии́л еси:/ благослови́те вся дела Господня Господа.</p>
<p>Восте́кл еси на высокая и преми́рная све́тло селе́ния,/ Христу кровию, яко же́ртвою непорочною, приносим, отче, заколе́ние живо, приятно и благоугодно, воспевая:/ благослови́те вся дела Господня Господа.</p>
<p>Побежда́еми от в тебе все́льшияся благодати,/ де́монстии полцы́ отгоняются и отбега́ют стра́сти неду́гующих, Богомудре,/ ве́рнии же Божественнаго света насыща́емся, вопию́ще:/ благослови́те вся дела Господня Господа.</p>
<p>
<red>Богородичен</red>:</p>
<p>Лику́ют со А́нгельскими, Пречистая, силами о Рождестве Твоем, Богомати,/ и Богородицу верою Тя имену́ющии:/ Ты бо Владыку и Изба́вителя нам родила́ еси, Емуже пое́м:/благослови́те вся дела Господня Господа.</p>
<p>
<red>Песнь 9</red>
</p>
<p>
<red>Ирмос</red>: Ева убо неду́гом преслуша́ния/ клятву всели́ла есть,/ Ты же, Дево Богородице,/ Прозябе́нием чревоноше́ния ми́рови благослове́ние процвела́ еси,/ тем Тя вси велича́ем.</p>
<p>Свыше нас, благоче́стно поющих тя, назира́еши Божественною благода́тию,/ твоими молитвами, Богоглаго́льниче, и оружием благоволе́ния венчава́я,/ мир и спасение даруй нам, яко священнонача́льник Божественнейший.</p>
<p>Тече́ние исцеле́ний обильно персть твоя лю́бящим тя воздае́т;/ тебе же, Киприа́не, жены́ Богоносны яко Божественно сокровище прие́млют и усе́рдно являют сокрове́ннаго,/ да вси тебе наслади́мся.</p>
<p>Напра́вити наше ко Христу, пребога́те, ше́ствие дея́нием,/ и Богоугодным житие́м, и чисте́йшим очище́нием/ су́що Божию ти́хость умоли, яко иерарх сострада́тельнейший. </p>
<p>
<red>Богородичен</red>:</p>
<p>Укрепи́ нашу душе́вную не́мощь, Богомати, силою Твоею,/ разреши тяготу́, Пресвятая, налага́емую рабо́м Твоим,/ миру правды Солнце несказа́нно возсия́вшая.</p>
<p>
<red>Светилен</red>
</p>
<p>
<red>Подобен: </red>Жены́, услышите</p>
<p>В волхва́х   несосужде́нна<a type="note" xlink:href="#note3">3</a> и еди́наго пребо́льша,/ преме́ншаго нрав и попали́вшаго книги, наставля́ющия ко пре́лести,/ и свидетельства венец странноле́пно прие́мшаго,/ Киприа́на похва́лим, страдальцев зерца́ло.</p>
<p>
<red>Богородичен</red>:</p>
<p>Древле божества́ наде́ждею прельсти́вый мя злоко́зненный,/ пло́тным предложе́нием прему́дренно паки прельща́ется от Девы Возсиявшаго;/ и си́це осуждение пло́тное пло́тию разреши́ся,/ смерти умертви́вшейся.</p>
<p>
<red>На стиховне Октоиха. Слава, глас 8</red>:</p>
<p>Иже зло́бы прежде опасный побо́рник,/ Церкве по́слежди истинный учитель,/ иже служи́тель пре́лести и́долов,/ священнонача́льник веры явися,/ и блу́дный целому́дрен, честны́я ради девы:/ обои́х молитвами спаси ны, Господи.</p>
<p>
<red>И ныне, Богородичен или Крестобогородичен</red>:</p>
<p>Что́ зри́мое виде́ние,/ еже Мои́ма очи́ма ви́дится, о Владыко?/ Содержа́й всю тварь/ на Древе воздви́жен быв/ и умира́еши, всем дая́й Жизнь:/ Богородица, пла́чущи, глаго́лаше,/ егда узре́ на Кресте возноси́ма, из Нея́ неизрече́нно возсия́вшаго/ Бога и Человека.</p>
<p>
<red>На Литургии:     Блаженны Октоиха, на 4. И святых песнь 3-я, на 4. Прокимен, глас 7</red>: Честна пред Господем<red>: Стих</red>: Что́ воздам: <red>Апостол к Тимофею, зачало 280</red>. Аллилуия, <red>глас 2. Стих:</red> Священницы Твои облекутся: <red>Евангелие от Иоанна, зачало 36. Причастен</red>: В память вечную</p>
<p>В той же день</p>
<p>
<red>Свята́го Андре́я, Христа́ ради Юро́диваго, чудотво́рца</red>
</p>
<p>
<red>Стихиры, глас 8</red>
</p>
<p>
<red>Подобен:</red> О пресла́внаго чудесе́:</p>
<p>О пресла́внаго чудесе́,/ яко во изступле́нии ума́/ соверши́ся духовная мудрость в тебе, отче Андре́е./ Вся бо уме́ты вмени́л еси,/ да Христа приобря́щеши, и Царство Небесное возлюби́л еси, еже и получи́л еси:/ ныне со Ангелы стоя́, свя́те,/ моли́ся о чтущих прилежно память твою.</p>
<p>О пресла́внаго чудесе́,/ пло́тску сердцем Безпло́тныя показа́л еси/ и сокрове́нная открыл еси угоднику Твоему, Андрею,/ бывшему юро́ду Тебе ради/ и земны́я стра́сти претерпе́вшему,/ крест взе́мшему и после́довавшу Тебе, Владыце и Богу./ <red>егоже</red> молитвами, Христе Боже,/ яко Милостив, спаси души наша.</p>
<p>О пресла́внаго чудесе́,/ в бре́ннем те́ле ходя́ на земли́,/ Тебе ради, Господи, яко безпло́тен пребывая,/ угодник Твой Андрей ве́лие нестяжа́ние стяжа́,/ обеща́нных Твоих возжела́в,/ <red>егоже</red> ни о́ко ви́де, ни ухо слы́ша,/ ни на сердце человека взы́де,/ угото́ванных любящим Тебе:/ того молитвами спаси души наша, яко Милостив.</p>
<p>
<red>Слава, глас 6: </red>
</p>
<p>До Небесе́ восхище́н был еси/ и, неизрече́нныя глаголы слышав,/ невидимая же увидел еси/ и, Честна́го Креста образ видев,/ с любовию того целовал еси/ и Божественныя сладости исполнился еси,/ и ра́йская блага́я открове́на тебе бы́ша:/ от молнии изтка́ною ри́зою облеклся еси,/ Христу последовав,/ свя́те Андрее досточу́дне.</p>
<p>
<red>Тропарь, глас 1</red>:</p>
<p>Глас апостола Твоего Павла услышав, глаго́лющ:/ мы юро́ди Христа ради,/ раб Твой, Андрей, юро́д бысть на земли́/ Тебе ради, Христе Боже./ Темже ныне память его почитающе,/ Тебе мо́лимся, Господи, спаси души наша.</p>
<p>
<red>Канон святому, глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста́ моя/ и напо́лнятся Духа,/ и слово отры́гну Царице Матери,/ и явлюся, светло торжествуя,/ и воспою́, радуяся, Тоя́ чудеса́.</p>
<p>Отве́рзи мои устне́, подви́гни мой язык/ и испра́ви мой смысл, вся умудря́яй, Боже,/ да похвалю́ угодника Твоего Андре́я,/ юро́да бывшаго на земли́ Тебе ради.</p>
<p>Андре́е блаженне, ты измла́да Христа возлюбил еси/ и к Нему единодушно возжела́л еси:/ како же тя по достоянию похва́лим,/ на диа́вола вооружи́вшася и сего ко́зни победивша силою Христовою.</p>
<p>Молитвами Богу моля́ся и диаволу досажда́я,/ и многаго его толца́ния в двери хи́жины твоея́ <red>Аще</red> вма́ле и устраши́вся,/ но неподви́жен умом пребыл еси, силою Христовою укрепляемый.</p>
<p>
<red>Богородичен</red>:</p>
<p>О Пресвятая Госпоже Дево Богородице,/ покры́й ны чу́дным Твоим омофо́ром/ и сохраня́й град Твой от бед и скорбей,/ якоже Тя преблаженный ви́де Андрей, во Влахе́рнстей церкви молящуюся.</p>
<p>
<red>Песнь 3</red>
</p>
<p>
<red>Ирмос</red>: Твоя песносло́вцы, Богородице,/ живы́й и незави́стный исто́чниче,/ лик себе совоку́пльшия, духовно утверди́,/ в Божественней Твоей славе/ венце́в славы сподо́би.</p>
<p>Со ефио́пом бра́вся, победи́л еси того́,/ от Христа́ дерзновение прии́м, мно́гу печаль де́моном сотворил еси,/ святым же Ангелом веселие и радость,/ с нимиже ныне водворя́ешися.</p>
<p>Во сне Христа прежде видел еси,/ на де́моны тя укрепля́юща/ и венец тебе подаю́ща, и со ефио́пом бра́тися поуча́юща:/ ныне же не сновиде́нием, но в неизрече́ннем свете Славы Его ви́дя, за ны молися.</p>
<p>Христа послу́шал еси,/ повелевшаго тебе юро́ду бы́ти и Царство Небесное обещавша:/ Тому после́довав, неизрече́нная блага́я Его восприя́л еси, Андре́е досточу́дне.</p>
<p>
<red>Богородичен</red>:</p>
<p>Прииди́ ныне во славе в церковь Твою, Богородице,/ с соборы святых,/ якоже Тя ви́де святый Андрей на возду́се све́тле, за Христианы молящуюся,/ и пода́ждь нам, Госпоже́, ве́лию милость.</p>
<p>
<red>Седален, глас 8</red>:</p>
<p>У́зы и желе́зы свя́зан, в церкви седя́, Андрее,/ многи страхи от демонов подъя́л еси/ и помощника себе обре́л еси апостола Христова, возлюбленнаго Иоанна,/ иже повеле́ тебе терпе́ти Христа ради./ С нимже ныне водворя́ешися, за ны моли́ся, чтущия память твою.</p>
<p>
<red>Слава, и ныне, Богородичен</red>:</p>
<p>В напа́сти многоплете́нныя впад, от враг видимых и невидимых,/ бурею одержим безчисленных согрешений моих,/ и яко к теплому заступлению и покро́ву моему, Чистая,/ ко приста́нищу притекаю Твоея́ бла́гости./ Темже, Пречистая, из Тебе Воплоще́нному безсе́менно/ моли́ся прилежно о всех рабе́х Твоих, непрестанно моля́щихтися, Богородице Пречистая,/ моля́щи Его присно согрешений оставление дарова́ти/ воспевающим достойно славу Твою.</p>
<p>
<red>Крестобогородичен</red>:</p>
<p>Агнца и Пастыря, и Изба́вителя Агница зря́щи на Кресте́, восклицаше, плачущи,/ и, горько рыдающи, вопия́ше:/ мир убо радуется, прие́мляй Тобою избавле́ние,/ утро́ба же Моя горит, зря́щи Твое распятие,/ еже терпи́ши за милосердие милости,/ Долготерпеливе Господи, милости бе́здно и исто́чниче неисчерпа́емый,/ умилосе́рдися и да́руй согрешений оставление верою поющим Божественныя Стра́сти Твоя.</p>
<p>
<red>Песнь 4</red>
</p>
<p>
<red>Ирмос</red>: Седя́й в славе на Престоле Божества,/ во о́блаце ле́гце/ прии́де Иисус Пребожественный/ нетле́нною дла́нию и спасе́ зовущия:/ слава, Христе, силе Твоей.</p>
<p>Седя́ща на Престоле Христа Царя видел еси,/ горькия сея́ жизни о́браз разсмотри́л еси,/ горча́йш пелы́ни<a type="note" xlink:href="#note4">4</a> сущий,/ потом же нетле́нныя сла́дости вкус прия́л еси.</p>
<p>Тогда во сне и в восто́рзе Христа видел еси,/ ныне же, со Безплотными Силами водворя́яся,/ Славу Божию ви́диши непостижи́мую и неизглаго́ланную:/ поминай нас, Андрее, чтущих память твою.</p>
<p>От виде́ния ра́зумов уве́рившагося Андрея похва́лим, ве́рнии,/ на земли́ бывша юро́да Христа ради,/ на Небесе́х же ныне прему́дра духовною благодатию,/ со Ангелы предстоя́ща всех Богу.</p>
<p>
<red>Богородичен</red>:</p>
<p>Кто изглаго́лати может Твоего Рождества та́инство;/ или кто испове́сть Твоея́ молитвы силу;/ <red>Аще</red> не бы Сама Ты показала еси Андрею юро́дивому/ в церкви Влахе́рнстей честны́й Твой Покров.</p>
<p>
<red>Песнь 5</red>
</p>
<p>
<red>Ирмос</red>: Ужасо́шася вся́ческая/ о Божественней славе Твоей:/ Ты бо, Неискусобра́чная Дево,/ имела еси во утро́бе над всеми Бога/ и родила́ еси Безле́тнаго Сына,/ всем воспева́ющим Тя/ мир подава́ющая.</p>
<p>Удивле́ние бысть всем ви́дящим Андре́ево житие́:/ на сме́тьищи лега́ние и посреде́ гра́да обнаже́ние,/ и колесни́чное попра́ние,/ но сия вся бысть ему пути́ правле́ние в Небесное Царствие.</p>
<p>Удиви́шася вси, ви́дящии терпение твое:/ мученицы бо во едино время страсть претерпе́ша,/ ты же <red>вся</red> дни живота твоего злыя му́ки терпел еси,/ в Небесное Царство желая всели́тися,/ еже получив ныне, ра́дуешися безконечною радостию.</p>
<p>Сокрове́нная бы́ша тебе открове́на/ и вся Безпло́тныя, аки плотски́я, видел еси: ничтоже бо земны́х возлюбил еси./ Темже и Небесная врата отверзо́шася тебе,/ в неизглаго́ланную радость Господа твоего, блаженне, вшел еси.</p>
<p>
<red>Богородичен: </red>
</p>
<p>Поют Тя Чи́ны А́нгельстии и славят Тя земны́х ро́ди:/ Ты бо, Небесная Царице, Андрею явилася еси,/ покрывающи люди в церкви нетленным Твоим Покро́вом,/ за вся поющия Тя непрестанно молящися.</p>
<p>
<red>Песнь 6</red>
</p>
<p>
<red>Ирмос</red>: Божественное сие и всечестно́е/совершающе празднество,/ Богому́дрии, Богоматере,/ прииди́те, руками воспле́щим,/ от Нея́ ро́ждшагося Бога славим.</p>
<p>Апостола Павла испо́лнися глас на тебе, отче:/ слово Кре́стное погибающим убо юро́дство вмени́ся,/ тебе же, спаса́ющемуся, сила Божия бысть, Андре́е всехва́льне.</p>
<p>Христов глас исполнися на тебе, рече́нный:/ блаже́ни нищии духом, яко тех есть Царство Небесное./ Ты бо обнища́л еси духом/ и Царство Небесное восприя́л еси. </p>
<p>Епифа́ния иногда, ю́ношу су́ща, на путь пра́вый наста́вил еси/ емуже и проре́кл еси архиерею бы́ти и люди учи́ти:/ вся бо будущая, яко пред очесы́ су́щая, видел еси.</p>
<p>
<red>Богородичен</red>:</p>
<p>Припа́даем Тебе, Богородице, мы, грешнии,/ да и на нас ныне простре́ши невидимый Покров Твой,/ к Сыну Твоему и Богу нашему да принесе́ши молитвы Твоя за ны,/ якоже Тя дре́вле Андрей ви́де.</p>
<p>
<red>Кондак, глас 4</red>
</p>
<p>
<red>Подобен</red>: Вознесыйся</p>
<p>Во юро́дство претвори́вся волею,/ мира сего красоты́ отню́д возненави́дел еси,/ плотска́я мудрова́ния увяди́л еси посто́м и жа́ждею, и зно́ем,/ и сту́дению мра́за,/ от дождя́ и сне́га, и от прочия воздушныя тя́готы никогда́же уклони́вся,/ очи́стил еси себе, яко злато в горни́ле,/ Андре́е блаженне.</p>
<p>
<red>Икос: </red>
</p>
<p>Прииди́те,   христолю́бцы,      прииди́те, нищелю́бцы,/         восхва́лим блаженнаго страдальца,/ премудраго Андрея, бывша юро́да Христа ради,/ волею мир и яже в нем уме́ты вмени́вша, по апостолу,/ и во след Христа усердно поте́кша,/ плоть же свою постом и жа́ждею, и зно́ем,/ и дождем и сне́гом, возду́шною тя́гостию смири́вша,/ ду́шу же от страсте́й свобо́дну соблю́дша/ и све́тлу добродетельми соде́лавша,/ и Небесное житие́ со всеми святыми вечно насле́довавша,/ и молящася Христу Богу о чтущих Его верою и любовию./ К немуже возопии́м:/ радуйся, угодниче Христов, Андре́е блаженне.</p>
<p>
<red>Песнь 7</red>
</p>
<p>
<red>Ирмос</red>: Не послужи́ша тва́ри Богомудрии/ па́че Создавшаго,/ но о́гненное преще́ние му́жески попра́вше,/ ра́довахуся, пою́ще:/ препе́тый отце́в Господь и Бог, благослове́н еси.</p>
<p>Ничто́же изво́лив люби́ти на земли́ паче Зижди́теля,/ но посреде́ храмо́в скита́яся, блаженне Андре́е, радовался еси, поя́:/ препе́тый отце́в Господь и Бог, благослове́н еси.</p>
<p>Не пощаде́ плоти своея́, но предаде́ ю́ на подвиги и труды́, и ну́ждное пребывание./ Тем ко́зни де́монския му́жески попра́ блаженный Андрей, поя́:/ препе́тый отце́в Господь и Бог, благослове́н еси.</p>
<p>Ничтоже земны́я славы восхотел еси,/ Христа же па́че возлюбил еси, блаженне Андре́е,/ и к Нему восте́кл еси, радуяся,/ боле́зней твоих прие́мля воздаяние и поя́ присно:/ благослове́н Бог отце́в наших.</p>
<p>
<red>Богородичен</red>:</p>
<p>Блаженне Андрее, моли́ся и ныне Царице Богородице,/ Юже видел еси за мир молящуюся,/ да нас покры́ет непобедимою Своею милостию:/ Тоя́ бо Покро́вом вси вернии сохраняемся.</p>
<p>
<red>Песнь 8 </red>
</p>
<p>
<red>Ирмос</red>: О́троки благочести́выя в пещи́/ Рождество́ Богоро́дичо спасло́ есть./ Тогда убо образу́емое,/ ныне же де́йствуемое,/ вселенную всю воздвиза́ет пети Тебе:/ Господа пойте дела/ и превозносите Его во вся веки.</p>
<p>Бога́таго уме́рша иногда видел еси,/ с ви́димою честию провожда́ема,/ невидимо же зле своди́ма во глубину́ а́дову, блаженне Андрее,/ и о нем пла́чася и моляся Господу.</p>
<p>Безпло́тнаго Ангела, печа́лующаго о погибели души́ богатаго,/ в жити́и сем не пока́явшася,/ от печали премени́л еси, Андре́е блаженне, с нимже пое́ши:/ Господа пойте дела и превозноси́те Его во вся веки. </p>
<p>Сребролюбца монаха видел еси,/ от зла́го зми́я стужа́ема, Андре́е блаженне,/ и того, от сребро лю́бнаго неду́га изба́вив,/ вразуми́л еси пети и превозноси́ти Господа во вся веки.</p>
<p>
<red>Богородичен</red>:</p>
<p>От Андре́ева виде́ния Покров Твой уве́девше, Царице Богородице,/ мо́лимся Тебе приле́жно:/ покрый ны милостию Твое́ю поющия Сына Твоего/ и превознося́щия Его во вся веки.</p>
<p>
<red>Песнь 9</red>
</p>
<p>
<red>Ирмос</red>: Всяк земнородный/ да взыгра́ется, Духом просвеща́ем,/ да торжествует же Безпло́тных умо́в естество́,/почита́ющее священное торжество Богоматере,/ и да вопие́т:/ радуйся, Всеблаженная/ Богородице, Чистая Приснодево.</p>
<p>По Христову словеси́ за бию́щия тя моли́лся еси, свя́те:/ темже Небесная врата́ отве́рзста/ и ду́ши праведных во о́бразе ла́стовиц лета́ющия видел еси,/ с нимиже ныне водворя́ешися, Андре́е блаженне.</p>
<p>Христа Бога истинно возлюби́в, тебе сама́го отве́рглся еси/ и тому после́довал еси, якоже Он рече́:/ любо́й ду́шу свою спасти́, погуби́т ю./</p>
<p>Темже ду́шу твою в Жизнь вечную соблю́л еси, достохва́льне святе Андре́е.</p>
<p>Великая и пресла́вная ныне сбы́шася тебе в Небеснем Царствии,/ <red>Аще</red> и юро́д был еси миру,/ но Христу мудр явился еси, достохва́льне:/ призира́й с Небеснаго круга на ны, почита́ющия память твою.</p>
<p>
<red>Богородичен: </red>
</p>
<p>Всяк земноро́дный покрывается Покро́вом Твоим,/ преславная Заступнице Богородице,/ якоже блаженный Андрей Тя ви́де,/ за мир молящуюся Несозда́нному Существу́,/ в созда́нное естество от <red>Тебе</red> обле́кшемуся.</p>
<p>В той же день</p>
<p>
<red>Преподо́бнаго отца нашего и благовернаго князя Константи́на Ри́млянина, во и́ноцех Кассиа́на У́глечскаго, чудотворца, иже на У́чме</red>
</p>
<p>
<red>На малой вечерни</red>
</p>
<p>
<red>Стихиры на 4, глас 4. Самогласен</red>:</p>
<p>Верою и любовию, празднолюбцы, соше́дшеся,/ в памяти блаже́ннаго отца нашего Кассиа́на,/ псалмы и песнь ми восхва́лим <red>Днесь</red>/ Небеснаго человека и земна́го Ангела,/ по́стником похвалу/ и новонача́льным всем преизящна наставника и руководителя му́дростнаго,/ и ныне о нас моли́ся ко Господу, Кассиане отче наш,/ поми́ловатися душам нашим.</p>
<p>Честный и светоносный, преподобне, твой праздник/ испо́лнен радости и веселия духодарова́ннаго,/ и ныне сошедшеся, и́нок множество и христоимени́тии людие,/ любо́вию восхваля́юще, воспое́м Божественная де́лания твоя,/ ты бо, преблаженне, яко крин во юдо́ли, в пустыни сей благоде́ланьми процвел/ и благоуха́еши душе́вная наша чувства, Кассиане, отче наш,/ моли спастися душам нашим.</p>
<p>От юности уязви́ся желанием Божественным, отче преподобне Кассиане,/ взем бо крест свой, последовал еси Владыце своему, Христу,/ тогда и вся плотска́я мудрова́ния умертвил еси/ и наследовал еси воистинну кротких зе́млю,/ и ныне священная чада твоя, сошедшеся,/ память твою духовно празднующе,/ прославляем Господа,/ Иже тебе преславно прославльшаго.</p>
<p>
<red>Слава, глас 8</red>:</p>
<p>Преподобне и преблаженне отче наш Кассиане,/ ты бо воистинну сподо́бися Божественныя жизни,/ посто́м бо и бдением умерщвля́я вы́ну тело свое,/ темже и образ бысть иноком./ <red>Аще</red> бо и теле́сный язык умолче́,/ но чудеса твоя свидетельствуют,/ и Богоспасаемый град У́глеч, тя проповедуя, вельми хва́лится:/ имею бо близ себе, рече́, неистощимое сокровище,/ сами бо, зря́ще чудеса бываемая,/ прославляют просла́вльшаго тя Господа,/ Емуже, пресвя́те, моли́ся даровати вселе́нней мир/ и душам нашим велию милость.</p>
<p>
<red>И ныне, Богородичен, глас тойже</red>:</p>
<p>Архангела Гавриила глас восприе́мше, рцем:/ радуйся, Мати Божия,/ Яже Жизнодавца Христа ми́рови ро́ждши.</p>
<p>
<red>На стиховне стихиры, глас 2</red>
</p>
<p>
<red>Подобен:</red> До́ме Евфра́фов</p>
<p>Дом добродетелей ты показа́ся/ и прия́телище дарова́нием, отче Кассиане,/ яко от земных к Небе́сным оби́телем преславно, святе,/ преше́л еси и та́мо праведных чести сподо́бися,/ с ними же моли́ся спастися душам нашим.</p>
<p>
<red>Стих</red>: Честна пред Господем/ смерть преподобных Его.</p>
<p>Теле́сная чувства воздержанием, отче, умертви́л еси,/ страсте́й же вся́ческим бысть истерза́тель/ и плоти томи́тель, и языку молча́нии затворник,/ тем и учени́к ты множества Христо́ви привел еси.</p>
<p>
<red>Стих</red>: Блажен муж, боя́йся Господа,/ в заповедех Его восхо́щет зело́.</p>
<p>Стадо твое, иже тебе почитающих,/ Кассиа́не, преподобне отче наш,/ и твое успе́ние празднующих,/ на Божественное тех возвышая раче́ние/ и в Божественную жизнь всели́ твоими молитвами.</p>
<p>
<red>Слава, глас тойже, самогласен</red>:</p>
<p>Храм прече́стен Божией Матери,/ якоже Сама восхоте́,/ в пренесе́нии обители воздвигл еси,/ иде́же множества у́ченик собра́/ в нем воспевати Владычицу Богородицу./ Ейже моли́ся, мо́лимся, преподобне Кассиане,/ не оставити нас си́рых, якоже обеща́ся/ священное твое стадо избавля́ти от сете́й вра́жиих,/ да тебе вси, яко чадолюби́ва отца,/ пе́сньми непрестанно почитаем,/ прося́ще от Христа Бога прия́ти тобою велию милость.</p>
<p>
<red>И ныне, Богородичен, глас тойже</red>:</p>
<p>Обрадованная, радуйся,/ Яже Радость ми́ру рождши,/ Христа Жизнодавца,/ и прама́тернюю, Дево, печаль отъе́мшая.</p>
<p>
<red>Тропарь, глас 4</red>:</p>
<p>Ветхаго Ри́ма име́я воспитание,/ державу отечества своего, град Мангупский, оставль,/ и нивочто́же вмени́л еси княже́ние/ и славу маловре́менную су́етнаго века Христа ради,/ и па́че земна́го богатства избра́ богатство себе Небесное и славу вечную,/ возвы́сив ум свой к Богу,/ и житие́ свое́ со Ангелы вожделе́л еси восприя́ти,/ промышлением          Божественнаго разума направля́ем,/ и Богоспасаемаго У́глеча града дости́гл еси,/ и близ в преде́лех о́бласти его над Во́лгою реко́ю в пусты́ню всели́вся,/ и обитель пресла́вну в честь Божия Матере воздви́гл еси,/ и в ней те́ло свое́ предложи́в яко дар освяще́н./ Тем мо́лим тя, о́тче Кассиа́не,/ моли́ Христа Бога,/ да спасе́т ду́ши наша.</p>
<p>
<red>Слава, и ныне, глас тойже</red>:</p>
<p>Еже от века утаенное<strong/>
</p>
<p>
<red>На велицей вечерни </red>
</p>
<p>Блажен муж: На Господи, воззвах: <red>стихиры на 8, глас 8, самогласен</red>
</p>
<p>Преподобне и преблаже́нне отче наш Кассиа́не,/ поуча́яся в за́поведех Господних день и нощь,/ тем и в законе Его достойно ходи́л еси,/ обрете́ мзду трудов своих,/ ле́ствицу преми́рную Небеснаго восхода,/ по ней же возше́д, достиже́ Горняго Иерусалима,/ от болезней и по́двиг достойную по́честь прие́мля,/ ныне с Вышними ра́дуешися,/ Божественнаго наслажда́яся вы́ну зрения/ от Царя бо царствующим Христа,/ венцем нетле́ния увязе́ся/ и Царствия Его снаследник и́стинен показа́ся,/ но яко имея дерзновение ко Христу,/ мир ми́рови испроси́ и душа́м нашим ве́лию милость.  </p>
<p>Преподобне отче, Богоносе Кассиа́не,/ силою Креста свята́го утве́рждься,/ страстна́я взыгра́ния отрази́л еси/ и, радуйся, достигл еси,/ идеже глас пра́зднующих слы́шашеся кра́снаго о́наго веселия,/ тем и светлыми тя венцы́ Христос обогати́,/ чудотворче всечестне́, исцелений изливаеши неоску́дный источник/ верою приходящим к тебе, Кассиа́не, отче наш,/ и дае́ши слепы́м зрение, хромым хождение,/ разслабленным и бесну́ющимся челове́ком всем здравие./ Сего ради, со страхом и с верою предстояще, молимся,/ молися, преблаженне отче наш,/ спастися душам нашим.</p>
<p>Честно́е и пречестно́е прия́телище яви́ся Духу Пресвятому,/ Кассиа́не преподобне,/ Безплотный бо во плоти подо́бяся,/ и тех житию́ подражал еси,/ и сего ради от Вседержителя венча́ся десни́цы,/ и чудес дар живоноснаго исцеления от Него прияти сподо́бися,/ и <red><red>Аще</red></red> и от земли преста́вися,/ но Бо́гови жив и в Горних со Ангелы Ему предстои́ши,/ моляся о душах наших.</p>
<p>
<red>Ины стихиры, глас 6: </red>
</p>
<p>Мирски́я молвы́, преподобне, возненави́дев,/ Христа Единаго возлюбил еси́/ и Того крест, на ра́мо взем, понесл еси,/ Божественно вооружи́вся,/ зми́я вселукаваго сле́зными ту́чами потопи́л еси,/ плотски́я стра́сти воздержанием му́дре умертви́л еси,/ терпением же и постом, и частыми молитвами/ плоть свою ду́хови покори́л еси,/ безстрастием души́ и ума́ чистото́ю/ по́двиг трудов своих от Него стяжа́л еси,/ темже празднующе память твою, молим тя,/ молися Го́сподеви помиловатися душам нашим.</p>
<p>Преподобне отче Кассиа́не,/ любве́ ради Христо́вы/ вся, яже на земли́, оставил еси,/ по́стническими труды́ свое житие уясни́л еси,/ воздержанием и слеза́ми душевное око очи́стил еси́,/ и ум свой безстрастием просветил еси́,/ и Божественным смирением украси́л еси,/ собрал еси и́ночествующих множества/ и учении своими, яко не́коею лествицею восхо́дною на Небо,/ на высоту́ добродетелей возвел./ Темже ныне чада твоя любезно вопием ти:/ молися Го́сподеви, преблаженне,/ поми́ловатися душам нашим.</p>
<p>Богомудре отче Кассиа́не,/ от Ри́ма, яко солнце, нам возсия́л еси,/ и Божиим смотре́нием Богоспасаемаго ты града У́глеча дости́гл еси́,/ и храм прече́стен Божией Матери близ его воздвигл/ и учени́к множество собрал еси в нем/ воспева́ти Владычицу Богородицу,/ и обитель прекрасну созда́л еси,/ в <red>нейже</red> трудолю́бно подвиза́ся постом и бдением,/ и злострада́нием, и<red>еже</red> на земли́ лега́нием,/ чистоту имея душевную и телесную и память смертную,/ преподобне отче наш,/ моли спасти́ся душам нашим.</p>
<p>
<red>Слава, глас 8:   </red>
</p>
<p>Прииди́те, и́нок множества,/ <red>Днесь</red> псало́мская пения и цветы духовныя принесем,/ яко воистинну и́ноком удобре́нию и преподобным спожителю,/ хваляще, си́це рце́м:/ радуйся, светильниче многосветлый, возводя́ ко Христу и́нок множества:/ радуйся, граду У́глечу похвала и утверждение,/ и всем верным благоути́шное приста́нище,/ и очище́ние боля́щим во гресе́х,/ на Божественное тех возвыша́я раче́ние,/ и притекающих ти с верою/ от бесну́ющихся человек отгони́ши духи лукавыя;/ и гордых и немилостивых непра́ведно лицемерством зложиву́щих на земли́,/ во смире́ние и в покая́ние приводи́ши,/ вея́ния тем душетле́нныя страсти исцеляеши,/ множества же бесо́вская отражающи,/ и ста́до и́нок своими чудесы́ удивляеши./ Темже пречестну́ю твою и святую, и Ангелом гове́йную, память празднующе,/ преподобне отче наш Кассиане,/ Божественнаго человеколюбия про́сим получи́ти/ твоими к Богу молитвами,/ и миру смире́ние испроси́/ и душам нашим велию милость. </p>
<p>
<red>И ныне, Богородичен: </red>Царь Небесный<strong/>:</p>
<p>
<red>Таже вход. Прокимен дне. Чтения три, преподобническая (зри страницы 791- 792)</red>
</p>
<p>
<red>На литии стихиры, глас 6:  </red>
</p>
<p>Возсия́ <red>Днесь</red> пресветлая и всепра́зднественная память твоя,/ преподобне Кассиане,/ созыва́ющи многочи́сленное постник сосло́вие/ и преподобных ликостоя́ния,/ Ангелы со челове́ки,/ яко вои́стинну к похвале́нию Иже в Троице покланяемаго Бога нашего,/ сего ради с верою притекающе к тебе,/ исцеления оби́льна прие́млем,/ темже молим тя:/ душе́внаго нам здравия при́сно подавай,/ тебе верно ублажа́ющим.</p>
<p><red>Днесь</red> похвальную песнь в памяти твоей, отче,/ тебе приносим,/ приими́ и предвари́ к Богу молитвами твоими,/ и изба́ви нас от шуйяго стояния,/ и десна́го предстоя́ния сподо́би,/ и да тебе вси яко те́пла засту́пника достойно ублажаем:/ радуйся, яко ты <red>Днесь</red> взы́де к Небе́сным ликостоянием веселитися безконечно/ и нам оттуду источаеши/ присноживоно́сный цельбоно́снаго да́ра источник;/ радуйся, яко Безсмертному Царю Христу Богу/ во свете Его Божества выну предстои́ши/ и за град свой, и за всю Русскую землю мо́лишися непрестанно;/ радуйся, треблаже́нне отче наш Кассиа́не.</p>
<p><red>Днесь</red> Богоспасаемый град Углеч,/ яко новаго Авраа́ма пресе́льника,/ тя, преславне отче, прие́м, радуется,/ блаженна же всесвятая память твоя,/ юже пра́зднующим источа́еши благодать независтно всем,/ му́дрствующим Церковная догма́ты правосла́вно,/ блажен ни же и ученицы́ твои,/ иже себе такова́го учителя духоно́сна стяжа́вше,/ греческаго восточнаго благочестия,/ Кафоли́ческия веры сына и чудоно́сна отца ча́да нареко́шася,/ Кассиа́не дароточи́ве,/ молитвенниче о душах наших.</p>
<p>Столп непоколеби́м Христове Церкви, отче, был еси,/ темже Боже́ственною ревностию разже́гся,/ дерзнове́нно неправедное начина́ние/ пра́ведно разори́ти тща́шеся/ и, разде́льшияся любовию князи,/ па́ки ту́ю прии́ти има́ моли́ши,/ и брата на брата своего воста́юща, гневом Божиим прети́ши,/ и злаго насилия, яко гордаго фараони́та непра́вду, облича́еши,/ и преста́ти от таковаго повелева́еши/ непокаря́ющаяжеся твоему праведному наказа́нию,/ суду́ Божию о́наго предае́ши./ Озлобле́ннаго же князя и у́зы, и темни́цею/ того добле сконча́ти таковый подвиг увещава́еши/ и блаженный вечный о́намо поко́й ему прияти обещава́еши./ И ныне, наставниче наш Кассиа́не,/ моли спастися всем, иже любовию почитающим священную память твою.</p>
<p>
<red>Слава, глас тойже: </red>
</p>
<p>Светлая и всепразднественная <red>Днесь</red> возсия́ нам,/ якоже второе солнце,/ всех празднолюбных соборы просвещает/ и тьму отго́нит древняго помраче́ния/ честна́я память Кассиа́на чу́днаго,/ и Богоспасаемый У́глеч град,/ созывая к честне́й и чудотворней его иконе,/тем со страхом и радостию облобызающе, молимся,/ якоже кроткому Давиду, благоверным на сопроти́вныя одоление дарова́ти/ и мира мирови испросити/ и душам нашим велию милость.</p>
<p>
<red>И ныне, Богородичен: </red>Богородице, Ты еси лоза истинная<strong/>:</p>
<p>
<red>На стиховне стихиры, глас 1. Самогласен:  </red>
</p>
<p>Преподобне отче Кассиа́не,/ сошедшеся любовию в память твою,/ прии́мем дре́вле лиющияся от <red>Тебе</red> целебныя благодати/ и, светло торжествующе, во гла́сех нес ценных поюще Дави́дски, глаголем:/ блажен муж, бояйся Господа,/ непорочен бо в путех Господних ходил еси,/ тем же с преподобными водворя́яся,/ с ними же Господеви молися/ поми́ловатися душам нашим.</p>
<p>
<red>Стих</red>: Честна́ пред Господем/ смерть преподобных Его.</p>
<p><red>Днесь</red> в память сошедшеся, братие, принесем веру и духовно почтим/ честна́го отца нашего Кассиа́на,/ вси хотя́щии исцелитися/ да никакоже усумни́мся предстоя́ще,/ христоимени́тии людие и мона́си со страхом,/ но почерпи́те вино́ Небеснаго некта́ра, ду́ши веселящее,/ всем бо нам ныне явно открыся благодать Божия,/ молитвами великаго чудотворца Кассиа́на,/ изливает бо всем, к нему с верою приходящим,/ неоскудное душам нашим и телесем живоносное здравие/ и всем в нуждах поможение и заступление,/ су́щим в беда́х и в болезнех скорый и теплый везде предстатель,/ и зубныя болезни преизя́щный целитель,/ и всяким неисцельным недугом оздравитель,/ иже всегда дарует нам мир и велию милость.</p>
<p>
<red>Стих</red>: Блажен муж, боя́йся Господа,/ в заповедех Его восхо́щет зело́.</p>
<p>Источник приснотекущий, враче́вство безмездное,/ гроб знаменоноснаго отца нашего Кассиа́на,/ всяк бо, приходя́й к нему, приемлет исцеление./ О, великая благодать от силы живоноснаго мертвеца,/ преблаженнаго отца нашего Кассиа́на, но и по пресвято́м его преставле́нии/ от благоуха́нных мощей его,/ исте́кши дародательный сий/ и никогда же изсыхающий животный источник,/ от него же, вси пию́ще, жизнь бла́гу и́мут,/ его же молитвами, Иисусе Христе, Царю всех,/ спаси души наша, яко Милосерд.</p>
<p>
<red>Слава, глас 6:   </red>
</p>
<p>Приидите празднолюбцы,/ и приидите и не заме́длите,/ и приимите, братие,/ драга́го да́ра, лию́щияся нам благодати/ от предивнаго отца нашего Кассиа́на,/ и вси, сошедшеся,/ усердно и светло торжествуем вкупе/ со псалмы́ и пе́сньми,/ и пеньми духовными/ в честней памяти пресветлаго и светозарнаго,/ великаго в чудесех светильника,/ сияюща нам в пусты́ни Учме, и преименитаго града У́глеча проповедника,/ преподобнаго отца прославим,/ и любовию ныне вси почтим всепразднественный памяти его рождения день,/ и насладимся нынешняго благода́тнаго торжества́ бисера бесценнаго,/ се бо звание прии́де сей его праздник,/ возвещающий нам день жизни вечныя./ Сего ради со страхом предстояще ему и молящеся,/ облобызаем честну́ю его чудотворную икону с любовию и целомудрием, бодренно,/ и всечестное, и равноангельное его житие восприимше, восхвалим, глаголюще:/ о преславне Кассиа́не,/ радуйся, отечеству своему светильниче пресветлый, радуйся, всей Ру́сстей земли радость немерцающа/ и похвала Углечу граду неотъемлема,/ радуйся, яко чи́сте Чисте́йшему Трисия́нному Света Божеству Нераздельному/ со Ангелы предстатель яви́ся Троицы благоговейный,/ радуйся, светильниче многосветлый всем нам,/ учеником твоим и верным чадом,/ и́ноком и христоимени́тым лю́дем предстательство неложное и спасение нам, грешным,/ невидимым твоим ходатайством ко Владыце и молением о душах наших.</p>
<p>
<red>И ныне, Богородичен воскресен, глас тойже</red>
</p>
<p>
<red>Тропарь, глас 4</red>:</p>
<p><red>Днесь</red> пресве́тло красу́ется сла́внейший У́глеч град,/ церковь же Божия Матере вельми́ радуется,/ име́я многоцеле́бныя в себе мо́щи великаго чудотворца,/ преподобнаго Кассиа́на, возсия́вшаго от Ри́ма,/ якоже солнце, всему́ ми́ру издале́ча просвеща́я верных сердца́,/ и́мже украси́ Бог церковь Ма́тере Своея,/ темже ныне мо́лим тя:/ бу́ди покровитель и засту́пник непобеди́мый/ от всяких бед гра́ду нашему/ и всем верным храни́лище,/ притека́ющим в дом Божия Матере и кла́няющимся тебе,/ преподобне уго́дниче Христов Кассиа́не,/ моли́ Христа Бога спасти́ся душа́м нашим.</p>
<p>
<red>Слава, и ныне, Богородичен</red>
</p>
<p>
<red>На благословении хлебов оба тропаря преподобному по единожды</red>
</p>
<p>
<red>Таже:</red> Богородице, Дево, радуйся</p>
<p>
<red>На утрени</red>
</p>
<p>На Бог Господь: <red>тропари сия оба по единожды</red>
</p>
<p>
<red>Слава, и ныне, Богородичен</red>.</p>
<p>Еже от века утаенное:</p>
<p>
<red>По 1-м стихословии, седален, глас 1</red>:</p>
<p>И́ноческое житие измла́да, преподобне, возлюби́в/ и Христу от души́ после́довав,/ Богомудре и Богоблаженне отче наш Кассиа́не,/ благодатию Святаго Духа ум свой озари́в,/ от него же пресветлыми заря́ми сердце свое просвети́в,/ светови́ден вои́стину весь добродетельным своим житие́м просия́в,/ в молитвах и поще́ниих в бдениих и́ноком о́браз был еси великий,/ искуси́теля же воздержанием победи́л еси́./ И ныне на Небесе́х лику́еши со Ангелы и со всеми святы́ми,/ тем же вопием ти:/ слава Давшему ти крепость,/ слава Венчавшему тя,/ слава Дающему тобою всем исцеление.</p>
<p>
<red>Слава, и ныне, Богородичен</red>:</p>
<p>Упование христианом, Пресвятая Дево,/ Его же родила́ еси, Бога, па́че ума́ же и слова,/ непрестанно моли с Вышними силами/ дати оставле́ние грехо́в наших всех и исправле́ние житию́,/ и́же верою и любовию присно Тя славящим.</p>
<p>
<red>По 2-м стихословии седален, глас 8: </red>
</p>
<p>От земны́х на Небесная помы́слив и де́лом соверши́ ко Господу любовь, подобяся молнии,/ от востока до запада преходя́,/ яко други́й Авраа́м от отечества своего во Египет преселився,/ тако и ты, Богоблаженне Кассиа́не,/ по Божественному смотрению от града Мангупска к граду Москве прии́де,/ и Богоспасаемаго Углеча града достиже́,/ и храм пречуден Божия Матере созда́,/ и обитель прекрасну воздви́же в славу Христу Богу, и и́нок множества собра́,/ но егда́ бя́ше в жизни, печа́шеся ими яко при́сный отец,/ тако и ныне, отче Кассиане,/ собранное ти Боголюбезное стадо инок от наве́т вражиих и всяких бед свободи́/ и моли Христа Бога нашего согрешением оставление дарова́ти/ пра́зднующим любовию святую память твою.</p>
<p>
<red>Слава, и ныне, Богородичен</red>
</p>
<p>Небесную дверь и ковче́г,/ всесвятую го́ру и светлый о́блак воспоем, неопали́мую купину́, словесный рай,/ Евино воззвание,/ вселенней всей великое приятелище,/ яко спасение всем соде́яся ми́рови и оставление древним прегреше́нием;/ тем же вопием Ей:/ моли Христа Бога согрешением оставление дарова́ти/ благочестно покланя́ющимся пресвятому Рождеству Твоему.</p>
<p>
<red>По полиелеи седален, глас 4</red>:</p>
<p><red>Днесь</red> в память сошедшеся, братие,/ духовно почте́м честна́го отца нашего Кассиа́на,/ иже посто́м тело свое изнури́в,/ воздержанием же страсти умертвив и бдением ум очистив,/ моли́твою же душу просвети́в, нищетою на Небесех сокровище себе некрадо́мо стяжа́в,/ послушанием Бога благопослу́шлива име́,/ чистотою жилище Пресвятаго Духа быв,/ Его же ради и Богоспасаемый У́глеч град/ торжествует о Бо́зе достойно в память твою, отче Кассиане,/ молитвами бо твоими спасаеми от искушений и бед/ и всякаго прещения, находящаго на ны,/ и паки, преподобне, не престай моляся Христу Богу/ спастися душам нашим.</p>
<p>
<red>Слава, и ныне, Богородичен</red>:</p>
<p>Многими прегрешении/ аз, блудный, ум помрачи́в,/ вопию Твоему крепкому заступлению, Богородице,/ просвети души́ моея зе́ницы,/ возсия́ ми покаяния светлую зарю,/ и облецы́ мя во оружие Света,/ Дево Богороди́тельнице Чистая.</p>
<p>
<red>Таже степенна, антифон 1-й 4-го гласа. Прокимен</red>: Честна́ пред Господем смерть преподобных Его. <red>Стих</red>: Блажен муж, боя́йся Господа: Всякое дыхание</p>
<p>
<red>Евангелие от Матфея, зачало 43</red>
</p>
<p>
<red>По 50-м псалме стихира, глас 8</red>:</p>
<p>Прииди́те, инок мно́жества,/ прииди́те, пустынное воспитание,/ прииди́те, града У́глеча небора́сленныя ветви,/ испущающия и возращающия цветы благоуха́нныя инок светоно́сивых./ Прииди́те, христоноснии, новии израильты, и с нами вкупе лик составим,/ <red>Днесь</red> бо всем нам духовная поставляется трапе́за,/ и па́че благовонных аромат облагоухает нас/ память преподобнаго отца нашего Кассиа́на./ Приидите, стеце́мся и любезно целуем чудотворнаго образа его подобие,/ и благоговейне к нему воззовем:/ отче духоносне Кассиа́не,/ твоими молитвами испроси нам у Христа/ мира и велия милости.</p>
<p>
<red>Таже канон Богородицы с ирмосом на 6, и преподобному отцу нашему Кассиа́ну два канона на 8</red>
</p>
<p>
<red>Канон преподобному, <red>егоже</red> краегранесие сицево</red>: Даждь ми, Христе мой, восхвалити Твоего угодника. <red>Глас 2</red>.</p>
<p>
<red>Песнь 1</red>
</p>
<p>
<red>Ирмос</red>: Грядите, людие, поем песнь Христу Богу,/ разде́льшему море и наста́вльшему люди,/ яже изведе́ из работы египетския,/ яко прославися.</p>
<p>Агнче незло́бивый, отве́рзи ми устне недостойнии и язык мой уясни́, и сердце мое просвети́,/ и ум мой озари́ светом твоего Богоразумия,/ да возмогу́ воспевати память преподобнаго Кассиа́на,/ его же на земли́ удивил еси.</p>
<p>Многим милосердием и щедротами, Содетелю твари и веков Творче,/ молебное пение приими и прощение нашим согрешением да́руй,/ Твоего угодника, преподобнаго отца нашего Кассиа́на, молением и тишину сердцу моему.</p>
<p>Светлое и Богоугодное житие твое яко свет воистинну на земли показа́ся,/ Божественную видети Светлость, Кассиа́не, сподобися,/ темже и видимая вся оставил еси и Непостижимаго зре́ти сподо́бися.</p>
<p>
<red>Богородичен</red>:</p>
<p>Мои́х прегреше́ний, Владычице, плени́цу расто́ргни,/ Своего Сына и Господа моля́щи,/ и томя́щий мя грех, Присноде́во, низложи́,/ яко да воспева́ю Тя всегда́, Всенепоро́чная.</p>
<p>
<red>Ин канон, глас 4</red>
</p>
<p>
<red>Ирмос</red>: Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пустыни победи́л есть.</p>
<p>Боже́ственнаго и Пресвята́го Ду́ха блиста́яся благода́тию, иже светоно́сное, Кассиа́не,/ и честно́е соверша́ющих твое́ успе́ние,/ све́тлою моли́твою твоею страсте́й мглу очи́сти.</p>
<p>От ю́ности, преподобне, и́ноческаго о́браза возжеле́в/ и сподо́бися его в сре́днем жития́ твоегокрасоли́тии в Русстей держа́ве получи́ти,/ иде́же и яре́м Госпо́день восприе́м, и в бразда́х своего́ се́рдца пшени́цу се́ял еси духо́вную, и пожа́л еси клас, утвержда́ют ду́шу, Богоблаже́нне.</p>
<p>Светоносная память твоя гра́ду У́глечу <red>Днесь</red> возсия́, яко солнечныя лучи́,/ Кассиа́не, преблаже́нне о́тче наш,/ исправле́нии твои́ми страсте́й на́ших отъе́млюще о́блак,/ еяже сотворя́юще, ве́рою тя и любо́вию ублажа́ем.</p>
<p>
<red>Богородичен</red>:</p>
<p>Зачала́, Пречи́стая, неизрече́нно Сло́во,/ содержа́щаго земныя концы́,/ и Сего́ родила́ еси,/ <red>егоже</red> моли́ приле́жно поми́ловати нас.</p>
<p>
<red>Песнь 3</red>
</p>
<p>
<red>Ирмос</red>: На ка́мени мя веры утвердив,/ расшири́л еси уста́ моя на враги моя,/ возвесели́бося дух мой, внегда́ пе́ти:/ несть свят якоже Бог наш,/ и несть пра́веден, паче Тебе, Господи.</p>
<p>Жезлом добродетелей страстное море пресек/ и гордаго врага, якоже другаго фараона, молитвами твоими погрузив,/ и избранное твое стадо, новаго Израиля, невредно соблюди, Кассиа́не преподобне.</p>
<p>Возлюбив, блаженне, всенощное бдение и молитву непрестанну, и любовь нелицемерну,/ сими очищая ум свой, душу же просвещая, и тело свое смиряя,/ и ко дневным трудом благопокорно устрояя.</p>
<p>Храм тя, вси вернии, Духа Пресвятаго вемы,/ и храм Боголе́пен Божией Матери воздвигл еси,/ и обитель прекрасну устроив, и в ней инок стадо Боголю́бне совокупил,/ в нем же ныне всяк недуг молитвами твоими отгоняется.</p>
<p>
<red>Богородичен</red>:</p>
<p>Во ины́х жена́х мати до́ндеже дева непозна́ся,/ ни мати по рождестве де́вствовати сподо́бися,/ на Тебе же, Дево Мати, обое́ сбы́стся,/ тем веселием духа воспеваю:/ несть непорочней, паче Тебе, Владычице.</p>
<p>
<red>Ин</red>
</p>
<p>
<red>Ирмос</red>: Весели́тся о Тебе Церковь Твоя, Христе, зовущи:/ Ты моя крепость, Господи,/ и прибежище, и утверждение.</p>
<p>Добродетельно изначала показал еси житие, отче пребогате,/ банею пакибытия́ дар духовный от младенчества в души своей прием, благолепне Кассиа́не,/ солнца светлейши от ужаснаго Божественнаго видения просвещь вся чувства и, яко чуден, разум благий стяжал еси,/ иночество иму́щим житие неблазненно показал еси.</p>
<p>Кто твоя подвиги изрещи́ возможет,/ ты бо пути жестокия из отечества своего в чуждых странах,/ в пусты́ни, глаголемей У́чме, шествуя, взем сурово, овощие, ягодич ядяше,/ вкушение же отлагаше сладостныя пищи болезньми воздержания.</p>
<p>Яко ма́слина плодовита, в дому Господни прозябл еси,/ в пределех града Углеча просветився маслом трудов твоих, Кассиа́не духоносне,/ умащая наша ли́ца благодатию Духа Пресвятаго, поющих тя,/ преподобне и Богоблаженне, вся ны посети, моляся Человеколюбцу.</p>
<p>
<red>Богородичен</red>:</p>
<p>Из Тебе, Чистая, Цвет неувядаемый,/ благоухая все человечество, Божественным миром естества Своего,/ Иже Отцу Собезначалъный,/ из Тебе быв под летом, Дево Всенепорочная.</p>
<p>
<red>Кондак, глас 4: </red>
</p>
<p>Якоже пресве́тлое солнце,/ возсия́ нам от Ри́ма и к ца́рскому гра́ду дости́гл еси,/ преблаже́нне о́тче Кассиа́не,/ и Ангельски в Ру́сстей земли́ пожи́л еси,/ и дре́вних по́стник на высоту́ воздержания востече́,/ и в пусты́ни Учме, близ Богоспасаемаго гра́да Углеча,/ оби́тель пресла́вну и́ноком во спасе́ние сооружи́,/ и храм благоле́пен Пречистей Богоматери Духом Божиим уясни́,/ и в ней тобою Бог прославля́ется,/ и ныне моли́тися Го́сподеви не преста́й о ста́де свое́м,/ и́же многими по́ты и труды́ стяжа́л еси́/ изба́вити его от всех обстоя́ний лука́ваго,/ и от вся́ких скорбе́й и бед невреди́му сохрани́тися,/ и нам, рабо́м твои́м, грехо́в проще́ние моли́твами твоими получи́ти,/ и гра́ду твоему́ У́глечу от напа́стей вся́ческих/ и находя́щих паде́ний, гне́вом Божиим пра́ведным, свободи́тися умоли́,/ преподобне и Богомудре о́тче Кассиа́не.</p>
<p>
<red>Седален, глас 8</red>:</p>
<p>Постничеством вооружився, блаженне Кассиа́не,/ страсти победив и плоть свою покорив ду́хови,/ бесом прогонитель показася и недуги целя,/ темже любовию священную память твоего живоноснаго успения почитающе,/ просим восприяти исправление житию и миру смирение/ вопиющим к тебе, преподобне Кассиа́не, отче наш,/ моли Христа Бога грехов оставление даровати/ прославляющим всесвятую память твою.</p>
<p>
<red>Ин седален, глас тойже</red>
</p>
<p>
<red>Подобен</red>: Премудрости:</p>
<p>Ангельски на земли́ пожив, Богомудре отче Кассиа́не,/ ликом постническим примеси́ся/ и, взем крест на ра́мо свое, после́дова Владыце своему, звавшему тя, Христу Богу,/ и в пустыню вселився, в труде́х же и посте́х тело свое изнурил еси,/ иде́же тя пастыря Своим овцам добре устрояет Всебогатый Господь,/ сосу́де Божия Духа чистый, Кассиа́не преблаженне./ Темже моли Христа Бога грехов оставление даровати/ празднующим любовию пречестную и святую память твою.</p>
<p>
<red>Слава, и ныне, Вогородичен</red>:</p>
<p>Яко Всенепорочная Невеста Творцу,/ яко Неискусомужняя Мати Избавителя,/ яко приятелище сущи Утешителя, Всепетая,/ беззаконию мя су́ща скверно жили́ще и бесом игралище в разуме бывша, потщися и сих злодействия мя избавити,/ светло жилище добродетельми соде́лавши,/ Светодательна и Нетленна, отжени́ о́блак страсте́й/ и Вышняго причастия сподоби/ и Свету невечернему молитвами Твоими.</p>
<p>
<red>Песнь 4</red>
</p>
<p>
<red>Ирмос</red>: Пришел еси от Девы не хода́тай, ни Ангел,/ но Сам, Господи, вопло́щся,/ и спасл еси всего мя человека,/ тем зову ти: слава силе Твоей, Господи.</p>
<p>Умертви́в себе ми́рови, жизнь равноа́нгельну на земли пожил еси, преславне,/ и яко дар освящен Владыце, Кассиа́не, свою душу чисту представил еси/ и Божественнаго Царствия достойно, отче, получил еси.</p>
<p>Место прошения, отче, со тщанием исполняя,/ храм Боголепен Божией Матери воздвиже,/ в нем же ныне праздничною радостию инок собрание веселится,/ славяще усердно твое в Небесныя круги невечерняго Света возшествие,/ память твою священную духовно почитаем.</p>
<p>Богоспасаемый Углеч град ныне веселием, отче,/ красуется, имея мощи твоя близ себе, преподобне Кассиа́не,/ ученицы́ же твои житию твоему ревну́юще и твоей памяти радующеся, молебно вопиют ти:/ не забу́ди стадо свое, еже собрал еси, мудре, и в жизни сей упасе́ благоче́стно,/ и ныне потщися, отче наш Кассиа́не, да привлече́ши его во ограду Небесную.</p>
<p>
<red>Богородичен</red>:</p>
<p>Управи ум мой, Владычице,/ труждающийся в пучине скорбе́й/ и потопляемый нашествием тлетворных страстей,/ спаси к Тебе прибегающаго,/ иныя бо помощи, Чистая, разве Тебе, не знаем.</p>
<p>
<red>Ин</red>
</p>
<p>Ирмос: Вознесена Тя видевши Церковь на Кресте,/ Солнце праведное,/ ста в чине своем,/ достойно взывающи:/ слава силе Твоей, Господи.</p>
<p>Обретая, отче Кассиа́не, сам себе, всеблаженне, всю нощь стояше, яко безплотен,/ недреманно око имел еси и чисто, якоже зерца́ло, духовною зарею,/ и Божественнаго явления чистым помыслом приемля.</p>
<p>Пребыти внутрь мира никакоже восхотел еси, премудре отче Кассиа́не, имея наставляющаго тя Божия Духа силу,/ в пусты́ни У́чме вселися, безмолвно пожил еси и со зверьми мысленными вы́ну брань имел еси,/ но Божиею силою тех ополчения, яко дым и прах, по воздуху во исчезновение разгоняя.</p>
<p>Яко Божественный зрится рай, премудре, храм Божия Матере,/ цветы испуща́я чудес мироуха́ния,/ имиже сердца́ наслаждаются верою, Кассиа́не, присно хвалящих тя.</p>
<p>
<red>Богородичен</red>:</p>
<p>Святая Богородице, освяти нас,/ Яже Пресвятаго Бога рождши,/ плотию уподобитися восхотевша человеком,/ и Небеснаго жития вся покажи, Пречистая,/ причастники молитвами Твоими.</p>
<p>
<red>Песнь 5</red>
</p>
<p>
<red>Ирмос</red>: Све́та Пода́телю и веко́в Тво́рче, Господи,/ во свете Твоих повеле́ний наста́ви нас,/ ра́зве бо Тебе, иного бога не зна́ем.</p>
<p>Ветри́лом, отче, воздержания окрыля́ем, страстныя тьмы отбежав/ и к безстрастию путем наставляем, востече к зрению Трисолнечнаго, Нераздельнаго Божества,/ от Него озарився, нетления богатство живоносной благодати твоей нам оставил еси.</p>
<p>Возсия́ в тебе Господь, <red>егоже</red> от души возжелел еси, преподобне Кассиа́не,/ жилище свое возлюби в Русстей имети земли́,/ в пустыни Учме, близ преименитаго града Углеча, любве ради Христовы подвизаяся в терпении вся́цем/ и Того славы духом наслаждаяся, и ныне в Небеснем Царствии безконечно веселишися.</p>
<p>Единей Христовой любве, преблаженне Кассиа́не, приложився/ и Того смотрением Божественным в наших пределах великия реки Во́лги/ и пустыни Учме провозсияв, яко пресветлое солнце, украшаяся заповедьми Спаса Христа,/ сего ради и прия от Него благодать изгоняти духи́ нечистыя от беснующихся человек чудо зри́тельно.</p>
<p>
<red>Богородичен</red>:</p>
<p>Упра́ви ум мой, Владычице, потопляемый нашествием скорбей и тлетворных страсте́й,/ спаси к Тебе прибегающаго, иныя помощи, Чистая, разве Тебе, не знаем.</p>
<p>
<red>Ин</red>
</p>
<p>
<red>Ирмос</red>: Ты, Господи, мой свет/ в мир прише́л еси,/ Свет Святый, обраща́яй из мра́чна неве́дения/ верою воспева́ющия Тя.</p>
<p>Законом Божественным последуя, премудре Кассиане,/ и повелением повинуяся Сотворшаго, законоположник явися иноком и правило известнейшее,/ наказатель безумным и злонравным человеком/ и наставник заблуждшим и светильник, иже во тьме неведения, преславне.</p>
<p>Огнь искушений и страсте́й пещь слезами твоих, отче, течений и духовною росою богатно угасил еси,/ соблюде́ся неопалимь, опаля́емь бо любовию всех Царя,/ ве́щная увядил еси желания, Боголю́бче Кассиа́не, отче наш.</p>
<p>Яко очи́стившу помышления, преподобне,/ благодать тебе дастся яко пророку будущая, яко настоящая глаголати, зрети же дальняя яко ближняя,/ и<red>еже</red> князя на князя града твоего У́глеча востаю́ща неправедное насилие дерзновенно обличил еси/ и, смерть онаго провидев, странну быти ему прорекл, Кассиа́не, Божие обиталище.</p>
<p>
<red>Богородичен</red>:</p>
<p>Житейская не могут уста по достоянию Тя пети, Всепетая,/ высшу сущу Херувим и всякия твари./ Тем же с Божественным Кассиа́ном Владыку о всех нас умоли́,/ Всечистая Владычице.</p>
<p>
<red>Песнь 6</red>
</p>
<p>
<red>Ирмос</red>: В бе́здне грехо́вней валя́яся/ неизсле́дную милосе́рдия Твоего призыва́ю бе́здну,/ от тли, Боже, мя возведи.</p>
<p>От земных к Небесным обителем преславно вшел, Богомудре Кассиане,/ и в Божественную жизнь вселился еси, и тамо зрети неизрече́нных сподо́бися, <red>ихже</red> о́ко не ви́де, ухо не слы́ша и на сердце человеку грешну не взыде,/ яже угото́ва Бог любящим Его.</p>
<p>Великаго святителя Иоаса́фа и чуднаго отца Паи́сия, блаженне Кассиа́не,/ благословения сподобився и духовнаго наказания поучение от них восприи́м,/ и бу́рею греха́ не погрузи́ся,/ тем и в тихое пристанище достигл Небеснаго Царствия,/ и тамо ясно наслаждаешися Божественнаго видения.</p>
<p>Твои, всеблаженне Кассиа́не, живоносныя и всечестныя мощи, лежащия во гробе, и в земных недрех нетленныя познахом и яко источник сладких и живых вод присно нам чудотворении издает благодать, цельбы́ точа́щи: слепыя просвещая, хромых ходити устроя́я,/ разслабленных о Христе оздравляя и нечистии ду́си от бе́сных прогоняя.</p>
<p>
<red>Богородичен</red>:</p>
<p>Души́ моей стра́сти, Пречистая, исцели,/ Яже безстрастия бывши источник,/ Мати Божия, просвети Рождеством Твоим,/ преподобных молитвы приемля.</p>
<p>
<red>Ин</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопиет Ти,/ от бесо́вския кро́ве очищшися,/ ради ми́лости от ребр Твоих/ истекшею Кровию.</p>
<p>Неболезненную жизнь в болезнех восприял еси/ и болезнем лютым уставляеши озлобления/ иже верою просящим прияти избавление неисцельным недугом, Кассиа́не всечестне,/ тем разреши наша болезни душевныя и телесныя.</p>
<p>Ра́це твоей священней приступающе,/ благоухания Божественнаго разума исполняемся, преблаженне Кассиане,/ смрада избавляющеся страстей, иже любовию тя чтущия, отче преподобне.</p>
<p>Яко терпя́щу ти вельми́ по́ты трудов твоих/ в благовселенней ти Богоспасаемаго У́глеча града, пусты́ни У́чме, преподобне Кассиа́не,/ удо́бь воздержанием, чу́дный отче, явлься Владыка тебе Христос в день твоего преставления,/ вручи́ силу Божественну и сим ти недуги повеле́ цели́ти.</p>
<p>
<red>Богородичен</red>:</p>
<p>Ной яко праведный явлься и от потопа ду́ши праведных спасе,/ тако ты, блаженне Кассиа́не, от наводне́ния реки Волги собранное ти стадо ученик/ Божественными же поученьми дивно ты́я от нашествия душетленных страсте́й спасл еси/ и, яко ски́нию, обитель кинови́и на превышшее место, всечестне, изволением Всечистыя пренесе́,/ юже и превозрастил еси болезньми и по́ты своими,/ весь возложился еси Пречистей Матери Божии.</p>
<p>
<red>Кондак, глас 5</red>:</p>
<p>Яко многосве́тлая звезда́,/ возсия́л еси́ в Ру́сстей земли́, о́тче Кассиа́не,/ и я́ко бога́тство драгоце́ннаго би́сера/ прии́де к нам от ве́тхаго Ри́ма/ и доше́д Богоспаса́емаго гра́да У́глеча,/ и близ его́ Боже́ственным смотре́нием/ оби́тель всече́стну возгради́л,/ и це́рковь Матере Божия чуднови́дну созда́,/ и созва́ и́нок мно́жества,/ с ни́ми же моли́ся Христу́ Бо́гу/ изба́вити град сей от ва́рварскаго плене́ния,/ и междоусобныя бра́ни, и огненнаго запале́ния невреди́ма соблюди́,/ преподобне и Богому́дре о́тче Кассиа́не.</p>
<p>
<red>Икос</red>:</p>
<p>Кто не удиви́тся или не почуди́тся человеколюбию Божию/ и кто не прославит или не испове́сть неизочтенную и несказанную смотрения Твоего, Христе Боже,/ еже к нам излия́ <red>Днесь</red>, благоутробия Свою милость,/ яко яви́л еси последнему ро́ду нашему угодника Твоего, преподобнаго отца Кассиа́на,/ земли́ Ру́сстей и гра́ду нашему У́глечу великое свети́ло и сокро́вище благода́тное,/ темже вопие́м ему си́це: о пренебесный отче Кассиане,/ радуйся, яко пресветлая звезда, от запада возсиявшая и к востоку благочестия истиннаго пришедши,- от ветхаго Ри́ма к царскому граду, преблаженне, достигл,/ отонудуже и Богоспасаемый У́глеч град Божественными детельми наполнил еси;/ княжение и отечествие свое, град Мангу́пский, оставль,/ и Христа Единаго всем сердцем возлюбил еси, и невозвратным желанием Ему последовал еси,/ и яко невеществен разум стяжал еси смирением и любовию, и милостынею, еже ко всем тихостию,/ радуйся, яко житие свое в чуждых странах, в пусты́ни У́чме препроводил еси зе́льным воздержанием трудов своих;/ радуйся, яко ту близ града У́глеча обитель святолепну и храм Божия Матере прече́стен на служение иноком возгради́л еси/ и в нем яко человек был еси естеством, но ангельски и пожил еси, и Вышняго Иерусалима согражданин явился еси;/ радуйся, яко бывый, якоже столп, страстьми непотрясо́м, обогащшийся верою крепкаго упования;/ радуйся, отечеству твоему похвала и преименитому У́глечу граду просвещение, и всей Русстей земли удобрение;/ радуйся, яко благочестива отца преславная отрасль и благоговейныя матере ветвь многоплодна;/ ра́дуйся, целому́дрия и́ноком увеща́ние сладкогла́сное;/радуйся, пастырю Христовы ограды, словесных овец вводя́щий в Божий разум;/ радуйся, красное добродетелей хранилище и в печали унывающим благое утеше́ние;/ радуйся, яко Ангелом собеседник быти сподобися и вся бесовския полки́ посрамил еси;/ радуйся, ты бо во всех стра́нах и во своем отечествии прославлен бысть о Христе много в Ру́ссии,/ и в пусты́не У́чме твори́ши чудеса, и по реце Волге плавающим тихое пристанище от обуреваний дивно уставляеши;/ радуйся, яко по отшествии мира сущим в различных бедах и искушениях/ готов сый предстатель обретаяся и везде призывающих тя быстро предваряяй;/ радуйся, яко воистинну обрете Божию благодать и со Ангелы присно зрети сподобися лицем к лицу Святую Троицу,/ радуйся, яко второе солнце, сияя чудесы, и всем, приходящим к тебе присно животну исцелений;/ радуйся, преподобне и Богомудре отче наш Кассиа́не.</p>
<p>
<red>Песнь 7</red>
</p>
<p>
<red>Ирмос</red>: О́бразу злато́му на по́ле Деи́ре служи́му,/ трио́ твои о́троцы небрего́ша безбожнаго веле́ния,/ посреде́же огня́ вве́ржени, ороша́еми, поя́ху:/ благословен еси, Боже отец наших.</p>
<p>От града и отечества своего пресе́льник был еси,/ к Богу ру́це простирая, спасение обре́те,/ водам же, послужившим тебе, Божиим смотрением Богоспасаемаго У́глеча града достигл еси, идеже бя́ше угодно Владыце,/ Ему же радостно ныне поеши:/ благословен Бог отец наших.</p>
<p>Преименитаго града Ростова архиерея Иоасафа благословение Ангельскаго образа восприял еси/и в нем боголюбезнаго князя Андрея и христолюбивых людей града Углеча множества,/ чуднаго же отца Паисия и вся кинови́йския и́ноки радости исполнил еси и духовнаго веселия/ твоим по реце Волге дивно шествием, спутника, отче, Христа обрел еси,/ к Нему же ныне радостно зове́ши:/ благословен Бог отец наших.</p>
<p>Ликуют собрания и́ночествующих множества,/ и веселятся народов Богоспасаема У́глеча града пространствия в честнем преставлении Кассиа́на преблаженнаго,/ молебный совершающе праздник, радостно от души вопиют:/ благословен Бог отец наших.</p>
<p>
<red>Богородичен: </red>
</p>
<p>Пещь преобразова́ше Твое Рождество, Всенепорочная,/ отроки бо не опали́,/ якоже ложесна́ Твоя, огнь непостоянный./ Тем же молим Тя:/ огня вечнаго избави рабы́ Своя.</p>
<p>
<red>Ин</red>
</p>
<p>
<red>Ирмос</red>: В пещи́ Авраа́мстии о́троцы перси́дстей/ любо́вию благоче́стия па́че,/ не́жели пла́менем опаля́еми, взыва́ху:/ благословен еси в храме Славы Твоея, Господи.</p>
<p>Освя́щся от младенства доброгласною трубою молитвы Твоея/ и неплодныя утробы многоплодны сотворил еси,/ явися отец си́рым, вдови́цам заступник милостив,/ и сми́рен, и благоуте́шителен ко всем, Кассиа́не всечестне, был еси;/ сего ради с Небес благодать приял еси исцелений:/ слепым подае́ши прозрение и хромым благотечение, и зубныя болезни облегчение.</p>
<p>Водрузи́вый прежде крест и келлию, идеже ныне, Боголепне/ Боголюбезная кинови́я в пусты́ни У́чме тобою, освящение, сияет, Кассиа́не Богомудре,/ в ней молитвы своя возсылая Вышнему,/ яко Христа Царя Славы со Ангелы мысленныма очима, Богоносе, вы́ну зря́ще/ и в пусты́ни сей великодревесней водворяяся с Господем,/ Божественною тя благодатию осеняюща.</p>
<p>Яко звезду, тя, Кассиа́не, всемирну,/ иноком светило незаходимое, помощника в бедах и грешником великое покаяний прибежище вемы,/ хода́тая и молитвенника предлагаю Владыце Христу тя, всечестне.</p>
<p>
<red>Богородичен</red>:</p>
<p>Ви́дети желая Твой угодник Кассиа́н/ Твоего Сына и Бога неизреченную Славу, Богородительнице,/ Сего честны́й крест на ра́мо взем,/ после́дова живоносным стопа́м Его.</p>
<p>
<red>Песнь 8</red>
</p>
<p>
<red>Ирмос</red>: В пещь о́гненную ко отроко́м евре́йским снизше́дшаго,/ и пла́мень в ро́су прело́жшаго Бога/ пойте дела яко Господа/ и превозноси́те во вся веки.</p>
<p>Авраа́мский стяжа́в нрав, премудре, от страны́ Римския пресе́льник быв к царскому граду,/ отонудуже и Богоспасаемаго У́глеча града достигл еси/ и та́мо Богу послужил еси, обещава́вшу ти воздание богатно;/ тем, веселяся, усердно Христо́ви вопие́ши:/ благословите вся дела Господа и превозноси́те Его во веки.</p>
<p>На земли́ пожив яко Ангел с плотию, яко безплотен безплотныя враги под ногама покори́,/ чистоту же, яко Небесный свет, стяжал еси,/ постом и бдением и молитвами в Горняя востече́,/ иде́же со Ангелы на Небесех ликуя светло, Христови вопие́ши:/ благословите вся дела Господа и превозноси́те Его во веки.</p>
<p>Римския стра́ны и град Мангу́пск, отечество твое, проповедует, преподобне,/ и сла́внейший Углеч град тобою хвалится,/ прии́м от Бога сокровище некрадо́мо, помощника бо велика, блаженнаго Кассиана восприят,/ и с ликом мни́шеским ныне веселяшися, тем память твою празднующе, радостно вопием:/ благословите вся дела Господа и превозноси́те Его во веки.</p>
<p>
<red>Богородичен</red>:</p>
<p>Великому таинству Рождества Твоего/ кто не удивится, Богородице,/ или <red>кий</red>  язык земны́й или ум безплотных изрещи возможет,/ паче бо естества и смысла, Богородице,/ Зижди́теля родила еси.</p>
<p>
<red>Ин</red>
</p>
<p>
<red>Ирмос</red>: Ру́це распросте́р Даниил,/ львов зия́ния в ро́ве затче́,/ о́гненную же си́лу угасиша, доброде́телию препоя́савшеся/ благоче́стия рачи́тели,/ о́троцы, взыва́юще:/ благословите вся дела Господня Господа.</p>
<p>Ум от страсте́й очистив, беседовал Го́сподеви Вседержителю,/ от Него же неизглаго́ланно, преподобне, научаем,/ пророчески предглаголал востаю́щему неправедно князю на праведнаго князя, всеблаженне;/ тем тя, яко вели́ка просветителя душа́м нашим,/ согласно, Кассиане премудре, ве́рнии похваляем, поюще:/ благословите вся дела Господня Господа.</p>
<p>Подавая тебе яже проти́ву любве́ Зижди́тель,/ от юности соблюдая тя десницею Боголепно,/ яко от младенства вся́ко похотение попра́вит,/ тем, якоже молния, всем возсия́ великими блистании,/ жития твоего воздержании сия́юще, Кассиа́не премудре,/ иже благочестно Зижди́телю зовущим:/ благословите вся дела Господня Господа.</p>
<p>Яко струя́ Божественна исцелений происходит от живоносныя ти благодати,/ вся исцеляет и омывает скверны страсте́й, и гное́ние язв лю́тых очищает,/ и верных животворно напая́ет всех сердца,/ Кассиа́не благодатеточи́ве, иже любовию поющих:/ благословите вся дела Господня Господа.</p>
<p>
<red>Богородичен: </red>
</p>
<p>Якоже Иса́ия древле в Карми́ле всели́ся,/ тако и ты в пустыни великолесней Учме вселитися вожделел еси/ особь с Богом упражнятися и, Богоначальными озарився светолитии, угодник явися Богородицы, вопия Ей:/ радуйся, Обрадованная, Господь с Тобою и Тебе ради с нами.</p>
<p>
<red>Песнь 9</red>
</p>
<p>
<red>Ирмос</red>: От Бога Бога Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святыя Девы неизрече́нно воплоти́вшагося нас ра́ди,/ вернии единому́дренно пе́сньми велича́ем.</p>
<p>Четвероле́тне пра́зднующемуся Кассиа́ну Ри́млянину тезоимени́т был еси, блаженне Кассиа́не,/ и того житию подражая, в Русстей земли́ равноангельно в созда́нней ти обители Пресвятыя Богородицы пожи́л еси,/ тем же и ра́вну почесть от Бога сподобился еси прия́ти,/ с нимже ныне на Небесех весели́шися и нас поминай, празднующих священную память твою, да тя непрестанно величаем.</p>
<p>Память священная ти <red>Днесь</red>, яко солнце, возсия́, Кассиа́не преблаженне,/ иже благочести́вых сердца́ озаряющи, болезней твоих и чудес сиянием яко воистинну просвещаеши, отче,/ в нюже вся ны помяни́, верою почитающия тя.</p>
<p>Твоя священная и живоносная благодать многоразли́чныя болезни исцеляет/ и попаля́ет полки́ бесо́вския всегда, Богоносе Кассиа́не,/ Божиим Промыслом то́чиши всем исцеления, верно тя присно блажа́щим.</p>
<p>
<red>Богородичен</red>:</p>
<p>Глас Гаврии́лов приносим Ти, радующеся:/ радуйся, глаголюще, место священия;/ радуйся, преподобным славо и всем верным спасение,/ Еяже ради обожи́хомся, Богородице Приснодево.</p>
<p>
<red>Ин</red>
</p>
<p>
<red>Ирмос</red>: Камень нерукосо́чный/ от несеко́мыя горы́, Тебе, Дево,/ краеуго́льный отсече́ся, Христос,/ совокупи́вый разстоя́щаяся естества́:/ тем, веселя́щеся, Тя, Богородице, величаем.</p>
<p>Стопам последуя, преподобне и Богоносне, Владыки Христа,/ иже благочестно пожи́в на земли́, кро́ток, незло́бив яви́ся,/ милостив и смирен, и благоуте́шителен, Кассиа́не пресвяте, и любве́ исполнь Божественныя,/ сего ради тя верно восхваляем.</p>
<p>Исплете́ся тебе венец, яко победителю, Кассиа́не всеблаженне,/ живоносною и вседержительною Десницею, отче,/ и ныне поющим всесвященную память твою,/ сподоби, блаженне, улучи́ти оставление согрешением и прияти милость, преславне.</p>
<p>Примеси́ся Безплотному воинству и преподобным ликом сочетася,/ и со избранными всеми лику́еши, претворься и́стинным обожа́нием и безсмертною, отче, жизнию,/ с ними же непрестанно о нас своего Владыку моли,/ да подаст и нам тобою Жизнь вечную.</p>
<p>
<red>Богородичен</red>:</p>
<p>Храм освяще́н, вместен Единому от Троицы сый,/ храм Твой, Владычице, угодник Тоя́, духо но́сец Кассиа́н, ча́стей воздвиже во славу Твою и честь,/ в немже непрестай моляся,/ дарующи нам помощь молитвами Твоими.</p>
<p>
<red>Светилен, глас 7. Самогласен</red>
</p>
<p>Светильника свыше просвещаемаго/ озаре́ние детельми приемлюще,/ ныне светоносною памятию твоею,/ Богоносне Кассиа́не, отче наш,/ ду́ши наша освящающаго, достодолжно почте́м;/ радуйся, яко ты <red>Днесь</red>, Христову Престолу предстоя́, преподобне, с Богоматерию Пречистою Девою,/ моляся непрестай, победы на варвары христолюбивому народу нашему дарова́ти/ и всем верующим душевное спасение/ молитвами твоими просим улучи́ти, Кассиа́не Богомудре.</p>
<p>
<red>Слава, глас тойже</red>
</p>
<p>
<red>Подобен</red>: Духом провидя</p>
<p>Благодать преизбы́сть Божия в души́ твоей, Богомудре Кассиа́не,/ и яко безплотен на земли́ пожив,/ тем почитающих тя любовию,/ страсте́й изба́ви темных облак, и к тихому пристанищу Божественному приведи,/ и отгони ополчения бесо́вская,/ и испра́ви к падению преклоньшихся душетленнаго потопления/ дивным ти и нечаемым предстательством и заступлением, Богоблаженне.</p>
<p>
<red>И ныне</red>:</p>
<p>Сотворь воистину с Тобою величие/ Сын Превечный Отчим Советом,/ Жизнь бо нетленную без стра́сти родила́ еси/ и пребысть, якоже прежде рождества, Дева,/ ма́терских избе́гши болезней,/ и по рождестве Девою пребывша,/ темже зовем Ти со Ангелы:/ Богоневесто, радуйся, Мати Божия и Неискусому́жная,/ черто́г и дверь, и Престо́л о́гнен,/ и гора Божия несеко́мая, и купина́ неопали́мая,/ Всемилостивая Владычице.</p>
<p>
<red>На хвалитех стихиры на 4, глас 8</red>
</p>
<p>
<red>Самогласен</red>:</p>
<p>Божественная и светоносная наста́ память твоя <red>Днесь</red>,/ иже в постницех, великий Кассиа́не, отче наш,/ ду́шу и тело духом веселящи,/ темже приидите, празднолюбцы,/ яко да насладимся нынешняго торжества,/ се бо наше звание преи́де/ и всей Русстей земли́ удобрение,/ и граду нашему Углечу похвала и утверждение,/ сонаследник бо Христов явися,/ и Безплотных житию подражатель был еси, Кассиа́не всечестне,/ и моли́ся Спасу всех/ умирити мир и спасти души наша.</p>
<p>Отче Богомудре Кассиа́не,/ тебе Бог показа́ в наших странах/ пастыря словесному Своему стаду,/ и украсил еси, пречудне, церковь Божия Матере,/ и, яко свещи́, в ней возжегл еси светоносных служа́щих Бо́гови и́ноков,/ идеже и священное ти тело сложив,/ душею же в Небесная взы́де ликостояния./ И ныне всесвятая твоя благодать/ Духом Божиим чудновидно живоносная исцеления/ всем, с верою притекающим, обильно источает;/ тем молися ныне, Кассиа́не пресвяте,/ даровати душам нашим мир и велию милость.</p>
<p>Яко Ангел земны́й и Небесный человек был еси, премудре,/ умертвил еси плоти мудрование Божественными разуме́нии/ и телесных превыше страсте́й был смешен до́льними,/ нося начерта́ние Божие,/ источник умиления и щедро́там струя незави́стна,/ явися пучина чудес и грешником споручник,/ ма́слина воистинну Божия плодовита,/ маслом трудов твоих, Кассиа́не чудне,/ умаща́я верно восхваля́ющих тя.</p>
<p>Преподобне и Богоносне Кассиа́не,/ житие свое прошед нескверно,/ терпение же, и кротость, и любовь нелицемерну,/ всенощно́е стояние, и́нокующим украшение,/ веру и надежду истинну,/ изображая в себе Божественными добродетельми,/ весь световиден показася действом Святаго Духа/ и источник чудесем яви́ся <red>Днесь</red>, и река дарований,/ притекающим к тебе, Кассиа́не Богомудре,/ еже слепым видети, прокаженным очищатися,/ и одержимыя нечистыми духи/ от тех власти избавляеши и целомудрие им твориши,/ сия тебе дарова Господь, отче наш,/ ты же тая́ нам раздаеши неоскудно, всебогате.</p>
<p>
<red>Слава, глас тойже</red>:</p>
<p>Духа Божественнаго благодатию/ в память священнаго отца собраннии благовернии празднолюбцы/ Кассиа́на, благочестию подражателя, веселящеся, восхвалим,/ Церкви пресветлаго светильника,/ Божественнаго Духа сосуд преочи́щен и избран,/ чудотворца дивнаго и дародателя живоноснаго,/ <red>Днесь</red>, сошедшеся к нему, стадо и́нок/ и христоименитых людей множества со архиерейскими лицы,/ и чудесы его точа́щими в нас ныне ясно удивля́емся/ и возвеличим отца нашего, сице глаголюще:/ радуйся, Кассиа́не, постником светило многосветлое,/ и́ноком звезда незаходимая,/ архиере́ом красота и пастырем слава, преподобным совсельниче;/ радуйся, Святыя Троицы пресветлое жилище:/ радуйся, любве́ и милования исто́чниче:/ радуйся, преосия́нный светильниче разсуждений;/ радуйся, правило добродетелей истинное;/ радуйся, сто́лпе одушевле́нный Божия Матере,/ воистинну угодниче и проповедниче неизреченный;/ радуйся, преименитому У́глечу, граду нашему, похвала и утверждение.</p>
<p>
<red>И ныне, Богородичен</red>
</p>
<p>Владычице, приими́ молитвы раб Твоих/ и изба́ви нас/ от всякия ну́жды и печали.</p>
<p>
<red>Славословие великое и отпуст</red>
</p>
<p>
<red>На Литургии: Блаженны песнь 3-я и 6-я, таже прокимен, глас 4</red>: Честна пред Господем смерть преподобных Его. <red>Стих</red>: Что воздам Господеви о всех, яже воздаде ми. <red>Апостол, зачало 213</red>: Аллилуиа. <red>Стих</red>: Блажен муж, бояйся Господа: <red>Стих</red>: Сильно на земли будет семя Его: <red>Евангелие от Матфея, зачало 43. Причастен</red>: В память вечную</p>
<p>В той же день</p>
<p>
<red>Преподобныя и благоверныя великия княгини А́нны Ка́шинския</red>
</p>
</section>
