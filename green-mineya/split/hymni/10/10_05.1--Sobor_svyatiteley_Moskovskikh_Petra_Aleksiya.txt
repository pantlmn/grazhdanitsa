<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Собор святителей Московских Петра́, Алекси́я, Ио́ны, Фили́ппа и Ермогена, всея России чудотворцев</p>
</title><p>
<red>На Малой вечерни: стихи́ры глас 8</red>
</p>
<p>
<red>Подо́бен</red>: О, преславнаго чудесе:</p>
<p>Святи́телие, отцы всечестни́и,/ Пе́тре, Алекси́е, Ио́но, Фили́ппе и Ермоге́не,/ слепым даете свет, болящим исцеления и хромым хождение,/ милостивно преклоняющеся/ приходящим с верою к храму вашему/ и просящим помощи вашея:/ вас бо, заступники, и предстатели, и хранители,/ вернии вси обретохом.</p>
<p>Святителие, отцы преблаженнии,/ Петре, Алексие, Ионо, Филиппе и Ермогене,/ добродетельми вшедше, яко на колесницу,/ к Богу востеко́сте,/ победныя приемлюще почести,/ яко ми́лоть нам телеса ваша, положе́на во гробе, святителие, оста́висте,/ источати исцеления/ и прогони́ти духи лукавыя,/ темже блажи́м вас, прехва́льнии.</p>
<p>Лико́м святительским сочета́стеся,/ постническим житие́м украси́вшеся,/ Петре, Алексие, Ионо, Филиппе и Ермогене,/ ныне в Небесных живете́, веселящеся,/ идеже предстоите́ Христу,/ со Ангелы ликовствующе,/ светом Божественным обожа́еми,/ поминайте выну блажа́щих вас на земли́/ и пречестно́е ваше творящих пра́зднество.</p>
<p>
<red>Слава, глас 6</red>:</p>
<p>Возсия́ солнцеобра́зно святителей Христовых память,/ верных сердца́ разумно просвеща́ющи,/ юже мы, светло совершающе <red>Днесь</red>, молебно возопие́м:/ радуйтеся, пастырие и учителие/ христоименитым людем Российским земли,/ радуйтеся, церковное украшение,/ архиереев добро́та, монахов похвала,/ святителие Христовы Петре, Алексие, Ионо, Филиппе и Ермогене,/ Христа Бога моли́те спастися душам нашим.</p>
<p>
<red>На стиховне стихиры, глас 2</red>
</p>
<p>
<red>Подобен</red>: доме Евфрафов</p>
<p>Дом духовный/ поспеше́нием благодати/ Петр явися./ Темже ныне сошедшеся,/ того воспоим.</p>
<p>
<red>Стих</red>: Священницы Твои облеку́тся в правду,/ и преподобнии Твои возрадуются.</p>
<p>Святителем похвала/ и священником слава,/ правило монашествующим,/ Алексие святе,/ радуйся, Церкве утверждение.</p>
<p>
<red>Стих</red>: Честна пред Господем/ смерть преподобных Его.</p>
<p>Храм всесветел/ Трисо́лнечныя зари́ сый,/ озаряеши ду́ши/ питающихся словесы/ твоими, Ионо.</p>
<p>
<red>Стих</red>: Уста праведнаго поучатся премудрости,/ и язык его возглаголет суд.</p>
<p>Дом Духа Святаго был еси,/ благодатию исполнен/ Божественных учений,/ имиже напоя́еши мир,/ премудре Филиппе.</p>
<p>
<red>Слава, глас тойже</red>:</p>
<p>Граде Москва,/ сердце Руси православныя,/ граде великих святителей,/ красуйся новым чудотворцем Ермогеном.</p>
<p>
<red>И ныне, Богородичен</red>:</p>
<p>Радуйся, Богородице Дево;/ радуйся, похвало́ всей вселенней,/ радуйся, Чистая Мати,/ Богу Благословенная.</p>
<p>
<red>На велицей вечерни,</red>
</p>
<p>Блажен муж: На Господи, воззвах, <red>стихиры, глас 4.</red></p>
<p>
<red>Подобен</red>: Яко до́бля</p>
<p>Яко зве́зды многосветлыя,/   утвержде́ни прехвальнии,/ мир украси́сте, всечестни́и,/ и сей лучами просвещаете/ догма́ты благоверна,/ и ереси тьму отго́ните, святителие./ Молитеся от тли и бед изба́витися/ верою творящим всечестную память вашу.</p>
<p>Сиянии духовными просветивше вселенную,/ светодательная солнца явистеся,/ яко лучи велений/ во вся концы простирающе,/ верных сердца́ просвещаете, треблаженнии,/ отгоняще тьму ересей, Богоносцы,/ силою от Девы Возсиявшаго.</p>
<p>Апостолом равнопропове́дателие,/ святителем единомудреннии,/ постником сподвижницы,/ пастырие суще избра́нии,/ милости благоутробнии подателие,/ Российстии первопрестольницы,/ достойно восхваляем вас, святителие,/ Ангелом собеседницы и молитвенницы о душах наших.</p>
<p>
<red>Ины стихиры, глас 6</red>
</p>
<p>
<red>Подобен:</red> Все отложше</p>
<p>Воистинну священнейшии и Богоноснии/ явльшеся пома́зание Божественное, святии,/ Святым Духом обложе́ни,/ и светло всегда входя́ще, славнии, во святая святых,/ и светлостьми́ Богоначальными облистаеми благодатию,/ и поучающеся спасительным тайнам,/ яко священнотайныя суще первопрестольнице Российстии,/ со дерзновением моли́теся о душах наших.</p>
<p>Житие ваше просия́ добродетельными блиста́ньми,/ и верныя просвети́сте,/ прелести бурю разве́ясте,/ поистинне явистеся светозарное солнце,/ священноначальницы вееблаженнии, вселистеся, идеже Свет сияет невечерний,/ сы́нове дне благодатию Святаго Духа бывше./ И тем вашу память Божественную/ и светоносный праздник совершаем/ и, веселящеся, вас ублажаем.</p>
<p>Нощь потребльше еретическую всю,/ священноначальницы всемудрии,/ Петре, Алексие, Ионо, Филиппе и Ермогене, блиста́ньми духовными просвеща́еми,/ и верным всем, славнии,/ помышления озаривше благодатию,/ и Троицу Несозданную славити научивше./ Тем светозарную вашу память/ совершающе радостно, просим:/ моли́теся Христу, Преблагому Богу,/ неотступно, всехвальнии, о душах наших.</p>
<p>
<red>Слава, глас 6</red>:</p>
<p>Человецы Божии и вернии раби,/ служителие Господни,/ му́жие желания,/ сосуди избраннии,/ столпи и утверждение Церкве,/ Царствия наследницы,/ не премолчите, еже о нас вопити ко Господу.</p>
<p>
<red>И ныне</red>: Кто Тебе не ублажит</p>
<p>
<red>Вход. Прокимен дне. Чтения 3 святительский</red>.</p>
<p>Притчей чтение <red>(глава 3):  </red>
</p>
<p>Па́мять пра́веднаго с похвала́ми,/ и благослове́ние Господне на главе́ его./ Блаже́н челове́к, иже обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти,/ не́жели зла́та и сребра́ сокро́вища./ Честне́йшая же есть ка́мений многоце́нных,/ все же честно́е недосто́йно ея есть./ Долгота́ бо дней и лета живота́ в десни́це ея,/ в шу́йце же ея бога́тство и сла́ва./ От у́ст ея исхо́дит пра́вда,/ зако́н же и ми́лость на язы́це но́сит./ Послу́шайте у́бо мене́, о чада!/ честна́я бо реку́,/ и блаже́н челове́к, и́же пути моя сохрани́т./ Исхо́ди бо мои́, исхо́ди живота,/ и уготовля́ется хоте́ние от Господа./ Сего́ ра́ди молю́ вас/ и предлага́ю мой глас сыново́м челове́ческим:/ яко аз прему́дрость устро́их,/ сове́т, и ра́зум, и смы́сл аз призвах./ Мой совет и утверждение,/ мой разум, моя же кре́пость./ Аз мене́ любящия люблю,/ и́щущий же мене́ обря́щут благодать./ Разуме́йте убо, незло́бивии, кова́рство,/ ненака́заннии же, прилага́йте сердца́./ Послу́шайте мене́ и па́ки,/ честная бо реку́,/ и отве́рзу от усте́н правая,/ я́ко и́стине поучи́тся горта́нь мой,/ ме́рзски же предо мно́ю устны́ лжи́выя./ С пра́вдою вси глаго́лы уст мои́х,/ ничто́же в них стро́потно, ниже́ развраще́но./ Вся пра́ва суть разумева́ющим,/ и про́ста обрета́ющим ра́зум./ Науча́ю бо вас и́стине,/ да бу́дет о Господе наде́жда ваша,/ и испо́лнитеся Духа.</p>
<p>Прему́дрости Соломо́новы чте́ние <red>(глава 10): </red>
</p>
<p>Уста́ праведнаго ка́плют прему́дрость,/ устне́ же муже́й му́дрых ве́дят благода́ть./ Уста́ му́дрых поуча́тся прему́дрости,/ пра́вда же избавляе́т их от сме́рти./ Сконча́вшуся му́жу пра́ведну, не поги́бнет наде́жда./ Сын бо пра́веден ражда́ется в живо́т,/ и во благи́х свои́х плод пра́вды обы́мет./ Свет пра́ведным всегда́,/ и от Господа обря́щут благода́ть и сла́ву./ Язы́к му́дрых до́брая све́сть,/ и в се́рдце их почи́ет му́дрость./ Лю́бит Господь преподобная сердца́,/ прия́тии же Ему́ вся́ непоро́чнии в пути́./ Му́дрость Господня просвеща́ет лице́ разу́мнаго./ Постига́ет бо жела́ющий ю, пре́жде да́же разуме́ти ю,/ и удо́бь у́зрится от лю́бящих ю./ У́треневавый к ней, не утруди́тся,/ и бдя́й ея ра́ди, вско́ре без печа́ли бу́дет./ Я́ко досто́йных ея́ сама́ обхо́дит и́щущи,/ив стезя́х ея явля́ется им благоприе́мне./ Му́дрости никогда́же одоле́ет зло́ба./ Сих ра́ди и рачи́тель бых добро́ты ея,/ и возлюби́х ю, и поиска́х от ю́ности моея́,/ и взыска́х неве́сту привести́ себе́,/ я́ко все́х Влады́ка возлюби́ ю./ Таи́бница бо есть Божия хи́трости,/ и обрета́тельница дел Его./ Труды ея́, су́ть доброде́тели,/ целому́дрию же и ра́зуму та́ учи́т,/ пра́вде и му́жеству, и́хже потре́бив ничто́же есть в житии́ челове́ком./ <red>Аще</red> же и многоиску́сства жела́ет кто́, ве́сть дре́вняя/ и бы́ти хотящая разсмо́трит./ Све́сть извития слове́с и разреше́ния гада́ний,/ зна́мения и чудеса́ проразуме́ет/ и сбытая времен и лет./ И всем сове́тник есть благ,/ я́ко безсме́ртие есть в ней и благосла́вие во обще́нии словес ея́./ Сего́ ра́ди бесе́довах ко Господу, и помоли́хся Ему,/ и <red>рех</red> от всего́ се́рдца моего́:/ Боже отцо́в и Господи ми́лости,/ сотвори́вый вся сло́вом Твоим и му́дростию Тво́ею устро́ивый челове́ка,/ да владе́ет бы́вшими от <red>Тебе</red>́ тварьми́/ и да управля́ет мир в преподо́бии и пра́вде./ Да́ждь ми Твоим Престо́лом приседя́щую прему́дрость/ и не отлучи́ мене от о́трок Твоих,/ яко аз раб Твой и сын рабы́ни Твоей./ Посли́ ю с Небес от свята́го жили́ща Твоего́,/ и от Престо́ла Сла́вы Твоей,/ да су́щи со мно́ю научи́т мя,/ что благоуго́дно есть пред Тобо́ю,/ и наста́вит мя в ра́зум,/ и сохрани́т мя в сла́ве сво́ей./ Помышле́ния бо сме́ртных вся боязлива/ и погреши́телъна умышленна их.</p>
<p>Премудрости Соломоновы чтение <red>(глава 4): </red></p>
<p>Похваля́ему пра́веднику, возвеселя́тся лю́дие:/ безсме́ртие бо есть па́мять его́,/ я́ко от Господа познава́ется и от человек,/ и уго́дна Господеви душа́ его./ Возлюби́те у́бо, о му́жие, му́дрость и поживете́:/ восхощи́те ея и нака́зани бу́дете./ Нача́ло бо ея любы́ и соблюде́ние зако́на./ Почти́те прему́дрость, да во ве́ки царствуете./ Возвещу́ вам и не скры́ю от вас тайн Божиих,/ яко Той му́дрости На́ставник есть, и мудрых Испра́витель,/ и вся́кому смы́слу и де́лу Хитре́ц./ И всем смы́слом научи́т му́дрость,/ есть бо в ней Дух Разу́мен и Свят,/ и сия́ние Све́та присносу́щнаго, и о́браз бла́гости Бо́жия./ Та́я дру́ги Божия и проро́ки устроя́ет,/ благоле́пнейши же есть со́лнца и па́че вся́каго сотворе́ния звезд,/ све́ту сосужда́ема, обрета́ется пе́рвейши./ Та́я угожда́ющих ей от боле́зни изба́ви/ и наста́ви на стези́ пра́выя./ Даде́ им ра́зум име́ти свят,/ и сохрани́ я от ловя́щих, и по́двиг кре́пок подаде́ им./ Да разуме́ют вси, я́ко си́льнейши всего́ есть благоче́стие,/ и никогда́же премо́жет зло́ба му́дрости,/ ниже́ пре́йдет злыя облича́ющи суд./ Реко́ша же в себе́, помы́сливше непра́ведно:/ наси́льствуем пра́ведному, и не пощади́м преподо́бства его,/ ни усрами́мся седи́н ста́рости многоле́тны./ Бу́дет бо нам кре́пость зако́н/ и улови́м пра́веднаго,/ я́ко неуго́ден нам есть,/ и проти́вится дело́м на́шим, и поно́сит нам отпаде́ние зако́на,/ и облича́ет нам согреше́ния наказа́ния на́шего./ Возвеща́ет нам ра́зум име́ти Божий,/ и о́трока Господня себе имену́ет./ Бысть нам на обличе́ние помышле́ний на́ших/ и тя́жек нам есть и ви́дим,/ я́ко неподо́бно иным житие́ его, и измене́ны стези́ его./ В поруга́ние вмени́хомся ему,/ и удаля́ется от путе́й на́ших, я́ко от нечисто́т,/ и блажи́т последняя праведных./ Уви́дим убо, а́ще словеса его́ и́стинна суть,/ иску́сим, яже сбыва́ются ему́./ Руга́нием и му́кою истяжем его,/ да разуме́ем кро́тость его и иску́сим беззлобство его,/ сме́ртию безобра́зною осу́дим его,/ бу́дет бо посеще́ние от слове́с его./ Сия помы́слиша и прельсти́шася, ослепи́ бо я зло́ба их,/ и не разуме́ша тайн Божиих и не разсуди́ша,/ яко Ты еси Бог Еди́н, живота́ име́яй и сме́рти власть,/ и спаса́яй во вре́мя ско́рби, и избавля́яй от всякаго зла́./ Ще́др и Ми́лостив, и дая́й преподо́бным Своим благода́ть,/ и Сво́ею мы́шцею го́рдым противля́яйся.</p>
<p>
<red>На литии стихиры, глас 2</red>:</p>
<p>Приидите, верных собори,/ псало́мски воспле́щем руками/ печальным уте́шителей,/ о грешных ко Господу молитвенники,/ иже вси везде теплых предстателей воспевающе,/ святителей Петра, Алексия, Иону, Филиппа и Ермогена,/ похвалу земли Российстей/ и всего священства украшение,/ ре́ки милости воистинну,/ Божественнаго Христова смирения ревнителей,/ подающаго миру велию милость.</p>
<p>Имеюще дерзновение ко Господу,/ пастырие всесвященнии и святителие, верным утверждение,/ иже любовию творящим всечестную память вашу,/ молите избавитися всякаго обстоящая и варварскаго нахождения/ ко Владыце вашими молитвами.</p>
<p>Разумнии церковнии светильницы,/ Троице поборницы, Российстии первопрестольницы,/ мглу прелести отгнавше и православия светом мир просветивше,/ темже и сподо́бистеся Божественней славе быти причастницы,/ моли́теся Христу Богу непрестанно/ даровати нам велию милость.</p>
<p>
<red>Слава, глас 5</red>:</p>
<p>Востру́бим трубою песней,/ взыграим пра́зднественная и ликовствуим, радующеся,/ в молебное торжество мудрых священноначальник./ Вернии люди да стеку́тся, и Церкве Христовы светильником восплещут в песнех./ Пастырие и учителие добраго Пастыря,/ сих мудрых священнота́инник, сошедшеся, восхвалим,/ светильники светозарныя, светоприе́мныя свещи́,/ столпы́ церковныя,/ веры крепкая основания, ла́стовицы, Божественную ве́сну провозвеща́ющия спасения,/ трубы́, мусики́йски возглашающия,/ песньми Божественными восхваляюще, сице рцем:/ святии чудотворцы, Петре, Алексие, Ионо, Филиппе и Ермогене,/ скоро предварите, и избавите нас/ от нахождений иноплеменных и междоусобныя брани,/ и спасите стадо свое молитвами вашими.</p>
<p>
<red>И ныне, Богородичен</red>:</p>
<p>Востру́бим трубою песней:/ преклоншися бо свыше, Всецарица, Мати Дева,/ благословеньми венчава́ет воспевающих Ю./ Вернии люди да стекутся,/ и Царице да восплещут в песнех,/ Царя рождшей,/ Иже смертию одержимыя пе́рвее разрешити человеколюбно благоизволившаго./ Пастырие и учителие,/ добраго Пастыря Пречистую Матерь, сошедшеся, восхвалим,/ све́щник златозарный, светоносный о́блак,/ Небес простра́ннейшую,/ одушевленный же киво́т, огнезрачный Владычень Престол,/ манноприемную златую ста́мну,/ заключе́нную Сло́ва дверь,/ всех христиан прибежище,/ песньми Богогла́сными похваляюще, сице рцем:/ пала́то Слова, сподоби смиренных нас Небеснаго Царствия:/ ничтоже б о невозможно ходатайству Твоему.</p>
<p>
<red>На стиховне стихиры, глас 2: </red>
</p>
<p>Ки́ими песненными добро́тами/ воспоем Христовых святителей,/ Евангелию проповедников светлейших,/ церковных хранителей и заступников земли Российстей,/ наставников ко свету Богоразумия,/ <red>ихже</red> молитвами Христос врагов шатания низложи,/ имеяй велию милость.</p>
<p>
<red>Стих</red>: Честна́ пред Господем/ смерть преподобных Его.</p>
<p>Ки́ими бо́дренными устна́ми похва́лим Богомудрых святителей,/ Христо́ве Церкви светлое украшение,/ священства венцы, благочестия управление,/ источников Божественных исцелений неисчерпа́емых,/ пролитие дарований духовных,/ ре́ки многих чудес, землю Российскую веселящий течением,/ Петра, Алексия, Иону, Филиппа и Ермогена,/ отечеству теплыя пособники,/ <red>ихже</red> ради Христос врагов шатания низложи,/ имеяй ве́лию милость.</p>
<p>
<red>Стих</red>: Священницы Твои облекутся в правду,/ и преподобныя Твои возрадуются.</p>
<p>Ки́ими украше́нными гла́сы воспоем святители,/ дивныя в чудесех,/ Петра, Алексия, Иону, Филиппа и Ермогена,/ освященныя от пеле́н, столпы Церкве неподви́жимыя,/ безплотныя сожители, правды исправление,/ обидимым заступники, немощны́м врачи безмездныя,/ <red>ихже</red> ради дарова Христос Церквам соединение,/ мир и велию милость.</p>
<p>
<red>Слава, глас 3: </red>
</p>
<p>Святителие всечестни́и,/ преблаженнии отцы и чудотворцы, угодницы Христовы,/ Российстии первопрестольницы,/ Петре, Алексие, Ионо, Филиппе и Ермогене,/ иже пророческим житием просия́вше,/ апостольских сподо́бистеся даро́в,/ Спасу служаще со Ангелы непрестанно,/ моли́те избавитися нам от всякаго прегрешения,/ и душам нашим подати мир и велию милость.</p>
<p>
<red>И ныне, Богородичен</red>
</p>
<p>
<red>Тропарь, глас 4</red>:</p>
<p>Первопрестольницы Российстии,/ истиннии хранителие апостольских преданий,/ столпи́ непоколебимыя, православия наставницы,/ Петре, Алексие, Ионо, Филиппе и Ермогене,/ Владыку всех моли́те/ мир вселенней даровати/ и душам нашим велию милость.</p>
<p>
<red>Слава, и ныне, Богородичен</red>
</p>
<p>
<red>На утрени</red>
</p>
<p>На Бог Господь<red>: тропарь тойже</red>
</p>
<p>
<red>По 1-м стихословии седален, глас 5</red>
</p>
<p>
<red>Подобен:</red> Собезначальное Слово</p>
<p>Яко царское украше́ние Церкве,/ святителей Господних восхвалим,/ преданием сокровище неоскуде́емо,/ сими бо тии наказаше нас Троицу чести́ Святую,/ соедине́ну убо Существом,/ разделену же Ипоста́сьми.</p>
<p>
<red>Слава, и ныне, Богородичен</red>
</p>
<p>Пресвятая Дево, помилуй нас,/ прибегающих верою к Тебе, Милосердой/ и прося́щих теплаго Твоего заступления,/ можеши бо яко Блага вся спасти,/ яко сущи Мати Бога Вышняго,/ Ма́терними Твоими молитвами присно объе́млющи, Богора́дованная.</p>
<p>
<red>По 2-м стихословии седален, глас 3</red>
</p>
<p>
<red>Подобен</red>: Божественныя веры</p>
<p>Столпи бысте Церкве/ и богатство некра́домое благочестия,/ явилися есте́ Богослове́снии святителие,/ в безстрастии осияли есте́ житие́ свое/ и Троическая изъясняете учения повелений,/ отцы преподобнии,/ Христа Бога молйте о спасении душ наших.</p>
<p>
<red>Слава, и ныне, Богородичен</red>
</p>
<p>Божественнаго естества не отлу́чься,/ плоть быв во чреве Твоем,,/ но Бог вочелове́чься и пребысть,/ Иже по рождестве Матерь Тя Деву,/ яко прежде рождества сохранив Всенепорочну,/ Един Господь, Того прилежно моли/ даровати нам велию милость.</p>
<p>По Хвалите Имя Господне<red>: величание</red>:</p>
<p>Величаем вас,/ святителие Христовы,/ Петре, Алексие, Ионо, Филиппе и Ермогене,/ и чтим святую память вашу,/вы бо молите за нас/ Христа Бога нашего</p>
<p>
<red>Псалом избра́нный</red>: Услышите сия вси язьщы</p>
<p>
<red>По полиелеи седален, глас 4</red>:</p>
<p>Премудрии учителие вселенней,/ иже Бога славяще словесы́ и де́лы на земли,/ да возвели́чатся <red>Днесь</red>,/ яко спасения всем нам подателие.</p>
<p>
<red>Слава, и ныне, Богородичен</red>:</p>
<p>Предстательнице нера́тная, Богородительнице,/ и молитвою готовая притекающим к Тебе,/ от бед мя избави/ и не пре́зри мене, всех заступление.</p>
<p>
<red>Таже степенна, 1-й антифон 4-го гласа. Прокимен</red>: Честна́ пред Господем/ смерть преподобных Его. <red>Стих</red>: Что воздам Го́сподеви о всех,/ яже воздаде́ ми? Всякое дыхание: <red>Евангелие от Иоанна, зачало 36.</red></p>
<p>
<red>По 50-м псалме стихира, глас 6</red>:</p>
<p>Божественная благодать осеня́ет/ всечестны́е раки мощей ваших, преблаженнии,/ темже и в воню́ мира чудес ваших притекающе,/ неду́гом исцеления почерпаем,/ но, о святителие Христовы, Петре, Алексие, Ионо, Филиппе и Ермогене,/ Христа Бога моли́те о душах наших.</p>
<p>
<red>Канон Богородице со ирмосом на 6, таже святителей, на 8, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Воду прошед, яко сушу,/ и египетскаго зла избежав,/ израильтянин вопияше:/ Изба́вителю и Богу нашему поим.</p>
<p>Многими содержи́ми напа́стьми,/ к вам прибегаем спасение получити,/ о велиции святителие, Петре, Алексие, Ионо, Филиппе и Ермогене!/ От лютыя ну́жды и бед спасите нас.</p>
<p>Страсте́й прило́зи/ и многия печали и беды́ погубляют мою душу;/ умири́те, святии святителие, к Богу вашими молитвами,/ и от печали на веселие преложи́те.</p>
<p>Спаса Христа моли́те, вели́ции чудотворцы и избра́ннии,/ Петре, Алексие, Ионо, Филиппе и Ермогене,/ избавитися нам от бед и скорбей/ и варварскаго нахождения вашими молитвами.</p>
<p>
<red>Богородичен</red>:</p>
<p>В скорби ны и болезни суща,/ посещения Божественнаго и промышления/ еже от <red>Тебе</red> сподоби, о Богомати, Владычице.</p>
<p>
<red>Катавасия</red>: Отверзу уста моя</p>
<p>
<red>Песнь 3</red>
</p>
<p>
<red>Ирмос</red>: Небеснаго кру́га Верхотво́рче, Господи,/ и Церкве Зижди́телю,/ Ты мене́ утверди́ в любви Тво́ей,/ желаний краю,/ верных утверждение,/ Едине Человеколюбче.</p>
<p>Заступницы и покрови́телие граду Москве вы есте́ по Бо́зе,/ Божии угодницы,/ направите нас на приста́нище спасения:/ вы бо есте́ верным ограждение.</p>
<p>Молим вас, святии чудотворцы, Петре, Алексие, Ионо, Филиппе и Ермогене,/ душевное смущение и печали бурю разорите нам/ и тишину подати/ к Богу вашими молитвами.</p>
<p>Благоро́днейший и благим подража́телие бывше,/ от Бога чудесы́ обогатившеся,/ всем помога́йте, молящеся Богу,/ вас прославляющему, Своя угодники.</p>
<p>
<red>Богородичен</red>:</p>
<p>Лютыми неду́ги/ и болезненными тяжкими варварскими нахо́ды истязаемым,/ Дево Богородице, Ты нам помози/ и печаль на радость преложи́.</p>
<p>
<red>Седален, глас 4: </red>
</p>
<p>Простри́те ваша длани, святии отцы, ко всех Владыце,/ и́миже до́бре потруди́стеся, и Богу угоди́сте,/ и требующим неоску́дно пода́ете,/ и устно́ ваша на молитву отве́рзите,/ и́миже Бога славосло́висте,/ и люди на Богоразумие наста́висте,/ ускори́те убо на помощь нашу,/ и от находя́щих на нас бед и зол/ и всякия нужды избавите нас вашими молитвами к Богу.</p>
<p>
<red>Слава, и ныне, Богородичен</red>:</p>
<p>Дево Всенепорочная,/ Яже Пресу́щнаго Бога рождшая,/ со святители Того непрестанно моли,/ оставление прегреше́ний/ и исправление жития дати нам прежде конца,/ верою и любовию поющим Тя по долгу,/ Едина Всепетая.</p>
<p>
<red>Песнь 4</red>
</p>
<p>
<red>Ирмос</red>: Услы́шах, Господи,/ смотрения Твоего та́инство,/ разуме́х дела Твоя/ и просла́вих Твое Божество.</p>
<p>Страстей моих смущение/ и многих бед нахождения бурю утиши́ти/ моли́теся, святии отцы, к Богу вашими молитвами.</p>
<p>Милосердия бездну простри́те нам, святии отцы,/ призывающим вас на помощь,/ яко Милосе́рдаго Бога и́мате, послушающа ваших молитв.</p>
<p>Надежду имуще вас, святии отцы,/ Петре, Алексие, Ионо, Филиппе и Ермогене,/ и яко сте́ну недви́жиму к Богу ваша молитвы,/ зол и всех бед избавляемся.</p>
<p>
<red>Богородичен</red>:</p>
<p>Исцели, Чистая, душевныя наша немощи и страсти телесныя,/ поспеши, Госпоже́, здравие подати молитвами Твоими.</p>
<p>
<red>Песнь 5 </red>
</p>
<p>
<red>Ирмос</red>: Просвети́ нас повеле́нии Твоими, Господи,/ и мы́шцею Твоею высо́кою/ Твой мир пода́ждь нам,/ Человеколюбче.</p>
<p>Испо́лните, святии отцы, веселия живот наш,/ избавляюще нас варварскаго нахождения и междоусобныя брани.</p>
<p>Избавите нас от бед, святии чудотворцы,/ яко предста́телие теплии и молитвенницы о душах наших.</p>
<p>Разруши́те мглу прегрешений моих и безместных деяний/ вашими к Богу молитвами.</p>
<p>
<red>Богородичен</red>:</p>
<p>Яко сте́ну нерушиму и пристанище стяжахом,/ и душа́м Тя совершенное спасение,/ и простра́нство в ско́рбех, о Владычице,/ ныне нас от страстей и бед спаси.</p>
<p>
<red>Песнь 6 </red>
</p>
<p>
<red>Ирмос</red>: Моли́тву пролию́ ко Господу/ и Тому́ возвещу́ печа́ли моя,/ яко зол душа́ моя испо́лнися,/ и живо́т мой аду прибли́жися,/ и молю́ся, яко Ио́на:/ от тли, Боже, возведи́ мя.</p>
<p>Смерти и тли, и варварскаго пленения изба́вите,/ и огненнаго запале́ния свой град сохрани́те/ к Богу вашими молитвами.</p>
<p>Заступники вас ве́мы и твердыя хранители граду нашему,/ святителие Господни,/ тем к вам прибегающе, милость приемлем и бед избавляемся.</p>
<p>Яко сте́ну и пристанище стяжа́хом вас, святим чудотворцы,/ пространство в ско́рбех/ подтверждение и спасение душам нашим.</p>
<p>
<red>Богородичен</red>:</p>
<p>Заступницу Тя живота вем и Хранительницу тверду, Дево,/ напастей решащу молвы и налоги бесов отгоняющу/ и молюся всегда страстей мя избавити, Всенепорочная.</p>
<p>
<red>Кондак, глас 3</red>
</p>
<p>
<red>Подобен</red>: Дева <red>Днесь</red></p>
<p>Во святителех благоче́стно пожи́сте/ и люди к Богоразумию наста́висте, и до́бре Богу угоди́сте,/ сего ради от Него нетлением и чудесы прославистеся,/ яко ученицы́ Божия благодати.</p>
<p>
<red>Икос</red>:</p>
<p>Первозва́ннаго наме́стницы и Российстии первопрестольницы,/ велиции светильницы, Петре, Алексие, Ионо, Филиппе и Ермогене,/ Троице поборницы, православию наставницы,/ в мире благочестно пожи́сте и учением своим вселенную просветисте,/ сего ради Царствию Небесному наследницы бы́сте, нетлением и чудесы́ прославистеся, яко ученицы́ Божия благодати.</p>
<p>
<red>Песнь 7</red>
</p>
<p>
<red>Ирмос</red>: От Иуде́и доше́дше о́троцы,/ в Вавило́не иногда́/ верою Тро́ическою пламень пе́щный попра́ша, пою́ще:/ отцев Боже, благословен еси.</p>
<p>Наше спасение, якоже восхотел еси, Спа́се, устроити,/ прославляеши Твоя угодники чудесы́, вопиющия Ти:/ отец наших Боже, благословен еси.</p>
<p>Воли́теля милости, <red>егоже</red> роди́ Мати,/ моли́те, святии Христовы святителие, Петре, Алексие, Ионо, Филиппе и Ермогене,/ избавити нас от прегрешений, и бед, и зол, зовущих:/ отец наших Боже, благословен еси.</p>
<p>Сокровище спасения и источник исцеления,/ наставницы покаяния вы есте́, Божии уго́дницы, вопиющим:/ отец наших Боже, благословен еси.</p>
<p>
<red>Богородичен</red>:</p>
<p>Сокровище спасения, и источник нетления,/ Тебе рождшую/ и столп утверждения, и дверь покаяния вопиющим показа:/ отец наших Боже, благословен еси.</p>
<p>
<red>Песнь 8</red>
</p>
<p>
<red>Ирмос</red>: Царя Небе́снаго,/ Его́же поют во́й Ангельстии,/ хвали́те и превозноси́те во вся веки.</p>
<p>Помощи вашея требующия не пре́зрите, святии отцы и наставницы Православия,/ поющия и превозносящия Христа во веки.</p>
<p>Неможение душ наших исцеля́ете и от телесных болезней возставляете/ вопиющих и превозносящих Христа во веки.</p>
<p>Исцелений богатство источаете к вам притекающим, Божиим угодником,/ и верно поющим, и превозносящим Христа во веки.</p>
<p>
<red>Богородичен</red>
</p>
<p>Напа́стныя Ты прило́ги отгоняеши и страстныя находы, Дево,/ яко да Тя поем и превозносим Чистую во веки.</p>
<p>
<red>Песнь 9</red>
</p>
<p>
<red>Ирмос</red>: Вои́стинну Богородицу/ Тя испове́дуем,/ спасе́ннии Тобою, Дево Чистая,/ с Беспло́тными ли́ки Тя величающе.</p>
<p>Точе́ния слез не пре́зрите, молим вас, святии отцы,/ Петре, Алексие, Ионо, Филиппе и Ермогене,/ и всем утешение подати, блажа́щим вас.</p>
<p>Радости сердца́ наша испо́лните вашими к Богу молитвами,/ святии отцы и заступницы те́плии.</p>
<p>Светильницы пресветлии, Троицы побо́рницы,/ Петре, Алексие, Ионо, Филиппе и Ермогене,/ труды́ и подвиги вашими мрак неведения отгоняшеся, благоверно вас ублажающих.</p>
<p>
<red>Богородичен</red>:</p>
<p>Света Твоего заря́ми просвети, Дево,/ мрак неведения отгоняющи и лютых бед спасающи,/ иже благоверно Богородицу Тя исповедающих.</p>
<p>
<red>Светилен</red>
</p>
<p>Светоза́рныя светильники паче солнечных луч/ от Светонача́льныя Троицы и Трисо́лнечныя Еди́ницы паче естества сме́шены,/ Богоно́сныя восхвалим отцы.</p>
<p>
<red>Богородичен</red>:</p>
<p>Тебе песньми немо́лчными ублажаем, Дево,/ Яже от Троицы Единаго во чреве прие́мши, Богородице,/ Божественными руками Пресу́щное Слово носи́вши,/ непреложно и неизменно.</p>
<p>
<red>На хвалитех стихиры на 6, глас 8</red>
</p>
<p>
<red>Подобен</red>: О преславнаго чудесе!</p>
<p>Имеяй душу милостиву/ и чист помысл, и сердце несмуще́нно,/ и веру непорочну,/ и любовь нелицемерну,/ учительство изрядно,/ и святительства достоинство,/ и ныне лико́м святителей сопричта́лся еси на Небесех,/ сего ради почитаем тя, святителю Петре,/ священными пе́сньми благочестно вси ублажаем.</p>
<p>О пречестны́й отче, досточудне премудре Алексие,/ ты иноческим житие́м Богу угодил еси,/ тя Бог прежде избра́ от юности/ пастыря овцам словесным и учителя велика;/ ты священником наказа́тель явился еси/ и всей стране Российстей звезда пресветлая,/ осиявающи чудесы всех,/ верою припа́дающих к раце мощей твоих,/ тем первосвятителей лик тя восприят,/ с нимиже моли́ся, прося стаду твоему грехов оставление.</p>
<p>Отче Ионо, Богомудре святителю,/ ты измла́да Христа возлюбив,/ и Того любви прилепился еси,/ и от Него Пресвятаго Духа/ Божественными зарями сердце твое просветив,/ светови́ден воистинну был еси,/ темже иже ко храму твоему притекающия/ прошения ко спасению сподоби/ и моли Христа Бога спастися душам нашим.</p>
<p>Течение совершил еси и веру соблюл еси,/ святителю блаженне Филиппе,/ сего ради Христос тя венча́ светлым венце́м правды/ и украси́ твое исповедание, досточудне./ Тем Небесное наследие прием,/ Спасу молися о воспевающих память твою.</p>
<p>
<red>Глас 7</red>:</p>
<p>Сотворите в песнех суд написан:/ слава сия будет великому Ермогену,/ той бо есть Православия ревнитель/ и всея Руси хранитель,/ яко орел, птенцы своя покрываяй.</p>
<p>
<red>Глас 8: </red>
</p>
<p>О пречестни́и досточуднии отцы,/ Петре, Алексие, Ионо, Филиппе и Ермогене!/ Поруче́нный вам талант умно́живше,/ радости сподо́бистеся Господа своего/ и ныне предстоите́ с лики святителей,/ укра́шени благодатию Божественнаго сияния,/ темже верою и любовию/ пресветлую вашу память восхваляем,/ Христа величающе,/ прославльшаго Своя угодники.</p>
<p>
<red>Слава, глас 6</red>:</p>
<p>До́брии раби́, блази́и и ве́рнии,/ и добрии де́латели винограда Христова,/ вы тяготу дневную понесли есте́,/ и данный вам талант возрасти́вше,/ и по вас пришедшим не зави́девше,/ темже и дверь Небесная вам отве́рзеся,/ внидите в радость Владыки Христа,/ молящеся о нас, святии учителие.</p>
<p>
<red>И ныне: Богородице, Ты еси лоза истинная</red>
</p>
<p>
<red>На литургии: Блаженны, песнь 3-я и 6-я. Прокимен</red>: Честна́ пред Господем смерть преподобных Его. <red>Стих</red>: Что воздам Го́сподеви о всех, яже воздаде ми? <red>Апостол ко Евреом, зачало 335. Аллилуия</red>: Священницы Твои облекутся в правду, и преподобнии Твои возрадуются. <red>Стих</red>: Внидем в селения Его: <red>Евангелие Матфея, зачало 11. Причастен</red>: Радуйтеся, праведнии</p>
<p>
<red>В той же день</red>
</p>
<p>
<red>Святыя мученицы Харити́ны</red>
</p>
<p>
<red>На Господи, воззвах: стихиры, глас 4</red>
</p>
<p>
<red>Подобен</red>: Яко до́бля</p>
<p>Радости яко тезоимени́тая,/ радостию пресели́лася еси в Черто́г, всечестная, Небесный,/ идеже твое возлюбила еси стяжа́ти жити́е,/ претерпевши огня болезненное истинно мучение,/ зубо́в убо и ногте́й всех искорене́ния,/ страстоте́рпице Харити́но, девому́ченице многострада́льная.</p>
<p>Львов сломила еси че́люсти, многострада́льная,/ че́люстей терпящи сокруше́ния,/ и ногте́й истерза́ния до́блественно терпела еси,/ искореняющи лю́тая пре́лести свире́пства,/ в морския же вве́ржена глубины́,/ зло́бу потопля́ему творящи/ лукаваго ратобо́рца.</p>
<p>По кончине блаженней,/ в море тя вве́ржену,/ твой родитель, славная, прия́т тя, вопия́ со у́жасом:/ ка́ко ныне облагода́тствися,/ священнейшее мое́ и любимое рождение,/ му́ками честно́го страдания/ и нарече́ние и́стинное соде́лала еси,/ прообрази́вшее благодатию?</p>
<p>
<red>Слава, и ныне, Богородичен</red>
</p>
<p>Ту́чами Духа Пресвятаго, Пречистая,/ мою мысль ороси́,/ яже ка́плю рождшая, Христа, неизче́тно,/ безме́рная беззакония человеков щедротами измы́вшую,/ изсуши источник страсте́й моих/ и пото́ка мя сподо́би/ пищи Живыя присно молитвами Твоими.</p>
<p>
<red>Крестобогородичен, подобен тойже</red>:</p>
<p>Агнца и Пастыря, Тя, на Древе яко виде,/ Агница рождшая рыда́те и ма́терски Ти веща́ше:/ Сыне Возжеле́нне, како на Дре́ве Кре́стнем повешен еси, Долготерпеливе?/ како ру́це и но́зе Твои, Слове, пригвоздишася от беззаконных/ и Кровь Твою излиял еси, Владыко?</p>
<p>
<red>Тропарь, глас 4</red>:</p>
<p>Агница Твоя, Иисусе, Харити́на/ зове́т ве́лиим гласом:/ Тебе, Женише́ мой, люблю/ и, Тебе и́щущи, страда́льчествую,/ и сраспина́юся, и спогреба́юся крещению Твоему,/ и стражду́ Тебе ра́ди, яко да царствую в Тебе,/ и умираю за Тя, да и живу́ с Тобою;/ но, яко жертву непорочную, приими́ мя с любовию, поже́ршуюся Тебе./ Той молитвами,/ яко Милостив, спаси́ души наша.</p>
<p>
<red>На  утрени</red>
</p>
<p>
<red>Оба канона октоиха и святыя канон на 4, <red>егоже</red> краегранесие:</red> Харитины благодать пою любовию. <red>Иосиф. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Мо́ря чермну́ю пучи́ну/ невла́жными стопа́ми/ древний пешеше́ствовав Изра́иль,/ крестообра́зными Моисе́овыма рука́ма/ Амали́кову силу в пусты́ни победил есть.</p>
<p>Твоими, о Харити́но, дарова́нии ум мой облагода́тельствуй,/ облагода́тившися страда́ньми священными,/ священно воспева́ти тя яко страстоно́сицу, и му́ченицу,/ и девством сияющую.</p>
<p>Благодать Пресвятаго Духа тя одарова́вши,/ радостотво́рными украси́ плетеньми/ и радость вечнующую насле́дити укрепи, мужему́дренно пострадавшую.</p>
<p>На Кресте́ Тя воздви́жена, Владыко,/ разумевши благосла́вная Твоя мученица, раны терпи́т боле́зненныя,/ укрепляема силою Твоею, наше естество укрепи́вшаго.</p>
<p>
<red>Богородичен</red>:</p>
<p>Село́ вмести́тельно была еси Боже́ственнаго Естества, Богородителънице Чистая./ Тем Харитина, лю́бящи Тя, девственно всле́дствовавши Тебе,/ Сыну Твоему приведе́ся.</p>
<p>
<red>Песнь 3</red>
</p>
<p>
<red>Ирмос</red>: Весели́тся о Тебе Церковь Твоя, Христе, зову́щи:/ Ты моя крепость, Господи,/ и прибе́жище, и утверждение.</p>
<p>Вже́гшее твою душу желание Божественное/ плотская́ раче́ния и лю́тая вре́ния мук погаси.</p>
<p>Разсе́дшася пред нога́ми твоими му́ченическими врага зря́ще Христовою благодатию,/ хваления Ему приносим.</p>
<p>Крепостию вседе́тельною враждебную главу сокрушила еси,/ твоея́ главы претерпе́вши, мученице, крепко пожже́ние.</p>
<p>
<red>Богородичен</red>:</p>
<p>Еди́ну в жена́х, Благословенную Тя, Чистая, лю́бящи,/ Твоими благи́ми благода́тьми му́ченица Харитина просла́вися.</p>
<p>
<red>Седален, глас 4</red>
</p>
<p>
<red>Подобен</red>: Удивися Иосиф</p>
<p>Облагода́тствивши душу твою Богода́нными добродетельми,/ просветилася еси истинно мучением твоим, честна́я,/ и уневе́стилася еси Творцу твоему, нетленна чистото́ю пребывши, Харитино,/ тем врага попра́ла еси, многови́дная страда́ния же и болезни преодоле́нно претерпе́вши./ Сего ра́ди верою пресвятую твою память торжеству́ем.</p>
<p>
<red>Слава, и ныне, Богородичен</red>:</p>
<p>Удивися Ио́сиф, е́же паче естества зря, и внимаше мыслию,/ иже на руно́ дождь, в безсе́менном зача́тии Твое́м, Богородице,/ купину́, огнем неопали́мую, жезл Ааро́нов прозя́бший,/ и, свидетельствуя, обру́чник Твой и хранитель свяще́нником взыва́ше:/ Дева ражда́ет и по рождестве паки Дева пребывает.</p>
<p>
<red>Крестобогородичен</red>:</p>
<p>Дева и Агница, видевши на Кресте́ без се́мени из Нея Агнца рождшагося/ и копие́м прободе́на,/ печали уя́звена стрела́ми, вопия́ше, боле́зненно восклица́ющи:/ что новое та́инство? ка́ко умираеши, Иже Живота Един Господь?/ Темже воскресни́, падшаго воздвиза́я пра́отца.</p>
<p>
<red>Песнь 4 </red>
</p>
<p>
<red>Ирмос</red>: Вознесе́на Тя ви́девши Церковь на Кресте́,/ Солнце праведное,/ ста в чи́не своем,/ достойно взыва́ющи:/ слава силе Твоей, Господи.</p>
<p>Жертву яко непоро́чну,/ к заколению тя из отеческих, мученице страстоно́сице, восхи́тиша рук мучители,/ Отца Небеснаго зело́ возлюби́вшую.</p>
<p>Отрокови́цам мудрым после́довавши,/ душевную свещу́ твою бога́тно кровьми́ напои́ла еси, всесла́вная,/ и Божественный наследовала еси,/ му́ченице радостоимени́тая, чертог.</p>
<p>Сердце твое, раче́нием Женихо́вым распаля́емо,/ у́глие пре́лести, доблему́дренная, проли́тием погаси́ кро́ве/ и море многобо́жия изсуши́.</p>
<p>
<red>Богородичен</red>:</p>
<p>Воплощеннаго родила́ еси Божия Слова, Богороди́тельнице Чистая;/ <red>егоже</red> Харитина, лю́бящи теплейше,/ огню́ противоополчи́ся и многови́дным му́кам.</p>
<p>
<red>Песнь 5</red>
</p>
<p>
<red>Ирмос</red>: Ты, Господи, мой свет,/ в мир прише́л еси,/ Свет Святый, обраща́яй из мра́чна неве́дения/ верою воспева́ющия Тя.</p>
<p>Главы́ остриже́нием и у́глия разжже́нием оскорбляюще тя, Богому́драя,/ разума твоего кре́пости никакоже поколеба́ша.</p>
<p>Гво́здие Твое и заколе́ние прообразу́ющи, Господи,/ разжже́нных рожно́в терплю́ болезнь,/ мученица вопияше.</p>
<p>Отто́рженным рук твоих и ног, дево чистая, ногте́м,/ теку́щею честно́ю твоею кровию верный освяти́ла еси/ и демонския кро́ве мир христоподо́бно очи́стила еси.</p>
<p>
<red>Богородичен</red>
</p>
<p>Ум земны́й Твоего па́че естества зача́тия не может разумети,/ Мати Дево, Отрокови́це:/ Бога бо родила́ еси.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопие́т Ти,/ от бесо́вския кро́ве очи́щшися,/ ра́ди милости от ребр Твоих/ исте́кшею Кро́вию.</p>
<p>Благода́тьми и зна́мении Христос венча́ священную твою главу́,/ за Негоже пострада́ти изво́лила еси, страстоте́рпице,/ радости Боже́ственный тезоимени́тая.</p>
<p>Ио́ну из глубины́ Изба́вивый/ и тебе, в морскую пучи́ну вве́рженную, спасает жи́ву, Богому́драя,/ и глубино́ю крове́й твоих врага погрузи́л есть.</p>
<p>Оружием терпения враги умертви́ла еси́/ и, терпя́щи зубо́в всеконечное истерза́ние, сла́вная,/ львов безплотных че́люсти сломи́ла еси.</p>
<p>
<red>Богородичен</red>:</p>
<p>Крепость Тя обре́тши, Дево, и утвержде́ние,/ Харитина страстоте́рпица му́ки крепко терпи́т/ и, ра́дующися, во след Тебе, всех Влады́це, приво́дится.</p>
<p>
<red>Кондак, глас 2</red>
</p>
<p>
<red>Подобен</red>: Вышних ища́</p>
<p>Крепким разумом, Харити́но,/ душу утве́рждши верою,/ бори́теля врага я́ве посрами́ла еси,/ у Христа предста́, всеблаженная,/ червлени́цу от крове́й твоих нося́щи,/ и присно со Ангелы ра́дуешися,/ моли́ за ны, страстоте́рпице.</p>
<p>
<red>Песнь 7</red>
</p>
<p>
<red>Ирмос</red>: В пещи́ Авраа́мстии о́троцы перси́дстей/ любовию благочестия па́че,/ не́жели пла́менем, опаля́еми, взыва́ху:/ благословен еси в храме Славы Твоея́,/ Господи.</p>
<p>Юныя три о́троки от пе́щи Изба́вивый/ спасает от колесе́ тя, мученице, огневи́днаго, благода́рственно воспева́вшую:/ благословен еси в храме Славы Твоея́, Господи.</p>
<p>С девами, свещено́сица, на Небесная восхо́диши,/ огненныя свещи́ кре́пко, внегда пе́ти, терпе́ла еси:/ благословен еси в храме Славы Твоея́, Господи.</p>
<p>Обличе́н терпением твоим пребеззаконный,/ ру́це связует и но́зе, и во глубины́ вмета́ет тя, поющую:/ благословен еси в храме Славы Твоея́, Господи.</p>
<p>Словом твоим Божественным безслове́сие врагов обличи́ла еси,/ страсте́й страстьми́, мученице, животво́рных исполнила еси лише́ние,/ благословен еси, зову́щи, Боже мой, Господи.</p>
<p>
<red>Богородичен</red>:</p>
<p>Деву Едину, яко Чи́сту Тя и Нетленну, Слово Чистое возлюби́/ и из Тебе возсозда́ Воплоща́емый, Отроковице, всего человека,/ Харитину прославив чудесы́.</p>
<p>
<red>Песнь 8</red>
</p>
<p>
<red>Ирмос</red>: Ру́це распросте́р Дании́л,/ львов зия́ния в ро́ве затче́,/ о́гненную же силу угаси́ша, добро де́телию препоя́савшеся,/ благочестия рачи́тели,/ о́троцы взыва́юще:/ благословите вся дела Господня Господа.</p>
<p>Красна́ добро́тами твоих язв была еси/ и причта́лася еси, дево, нетленна пребывши, красному Слову, всечестна́я,/ от Девы нас ради воплоще́нному Христу, Емуже вопием:/ благословите вся дела Господня Господа.</p>
<p>Всеми бори́ма прило́ги му́чащих тя,/ до́блественно претерпела еси колесе́ паля́ща лю́тость, рожно́в разжжения,/ в глубину вверже́ние и зубо́в, честна́я, и ногте́й искорене́ния,/ Христа величают, и во веки.</p>
<p>Но́зе твои добро́тами болезней, славная, украси́стеся,/ тем, на во́ды ступа́ющи, не омокри́стеся,/ с тобою пребывающим, дево мученице, славным Божиим Ангелом,/ с нимиже вопия́ла еси:/ благословите вся дела Господня Господа.</p>
<p>Чудо, удивляющее всяк ум по сконча́нии,/ како родителю издаде́ мо́щи твоя глубина́ приемшая, яже погребе́ отечески,/ сокро́вищствует благодать от <red>Тебе</red>, Харитино,/ Царство прии́м Небесное.</p>
<p>
<red>Богородичен</red>
</p>
<p>Явилася еси превы́шшая Небес, Бога Небеснаго поро́ждши,/ онебеси́вшаго земноро́дных, Пречи́стая, все смеше́ние/ и Харитины честну́ю память просвети́вша, Емуже пои́м:/ благословите вся дела Господня Господа.</p>
<p>
<red>Песнь 9</red>
</p>
<p>
<red>Ирмос</red>: Ка́мень нерукосе́чный/ от несеко́мыя горы, Тебе, Дево,/ краеуго́льный отсече́ся,/ Христос, совокупи́вый разстоя́щаяся естества́:/ тем, веселящеся, Тя, Богородице, величаем.</p>
<p>Да венце́в славы, яко нетленная, де́во мученице, получи́ши,/ всяких мучений вид претерпе́ла еси,/ веселя́щися духом и разума твердостию.</p>
<p>Яко удобре́ная, и кра́сная, и Богоугодная дева,/ яко непобеди́мая мученица и Владычня невеста непорочная,/ златови́дными крилы́ к Небесным возлете́ла еси.</p>
<p>Ты, светови́дная страстоте́рпице, возсия́ла еси луча́ми,/ мрак лукавствия де́монов и страсте́й отго́ниши/ Богода́нными ти всегда чудоде́йствы, досточу́дная.</p>
<p>Радостный твой день, веселя́щися, люди совокупля́ет твоя до́блести воспети,/ и по́двиги, и борения, и мужественное страда́ние,/ великомученице радостотезоимени́тая.</p>
<p>
<red>Богородичен</red>:</p>
<p>Свет нам возсия́ из утро́бы неискусобра́чныя Твоея:   Дево,/ <red>егоже</red> сия́ньми озари́вшися Божественно,/ свет бысть радости, тезоимени́тая,/ Богородительнице Неискусобра́чная.</p>
<p>
<red>В той же день</red>
</p>
<p>
<red>Преподобных отец наших Дамиа́на пресвитера, Матфе́я и Иереми́и прозорливых, в Ближних пещерах почивающих</red>
</p>
<p>
<red>На вечерни</red>
</p>
<p>
<red>На Господи, воззвах: стихиры на 6, глас 4</red>
</p>
<p>
<red>Подобен</red>: Яко добля</p>
<p>Одержи́ма мя болезньми душевными и телесными,/ еле́ем милости твоея,/ яко пома́зание имы́й священное свыше,/ Дамиа́не преподобне,/ скоро исцели вопию́ща к тебе от сердца,/ и молитвами теплыми к Богу/ даждь смирение сердцу моему,/ согнившияся же души моея стру́ны очисти,/ да чистыми устнами принесу Богу хваление,/ прославляющемуся во святых Своих.</p>
<p>Духа Пресвятаго благодатию/ озарив свою душу, Иереми́е прехвальне,/ приял еси дар от Бога/ будущая, яко настоящая, провозвещати,/ и, древнему подобяся пророку,/ неложне вся предска́зовал еси,/ и провидел еси тайны человеческаго сердца,/ озаре́нием твоим и наша сердца просвети/ и испроси от Христа Бога велию милость.</p>
<p>Матфе́ю, Слова Божия провозвестнику,/ последовал еси чу́дне,/ якоже бо той ефио́пския непокаряющияся люди/ дерзновенно обличаше,/ тако и ты, блаженне,/ подземных лукавых ефиопов/ посрамил еси хитроплетенныя козни./ И ныне молим тя, отче,/ мысленне очерняющия умы наша/ бесо́вския полки прожени́,/ и избави от бед души наша.</p>
<p>
<red>Слава, глас 2</red>:</p>
<p>Троицу достоблаженных отец,/ Троицы предстателей,/ Дамиа́на, и Иереми́ю, и Матфе́я,/ приидите, людие, хвалами почтим/ и принесем славословие в Вышних Сущему Богу,/ давшему угодники Своя Российстей земли́ в помощь,/ и молитвенники о душах наших.</p>
<p>
<red>И ныне, Богородичен</red>
</p>
<p>
<red>На стиховне в Октоихе</red>
</p>
<p>
<red>Слава, глас 6</red>:</p>
<p>Светлая и светоносная возсия <red>Днесь</red> память ваша,/ отцы наши всеблаженнии,/ светло бо облиста́ете чудес лучами, к вам приходящих/ и просящих от вас те́плаго заступления./ Тем убо и мы припа́даем к мощем вашим,/ усердно тыя лобызающе,/ и славим Бога, давшаго вам толи́ка дарования,/ имиже и нас обогати́те/ и испроси́те от Христа велию милость.</p>
<p>
<red>И ныне, Богородичен</red>
</p>
<p>
<red>Тропарь, глас 1</red>:</p>
<p>Христовых повелений светом сердца́ своя просвети́вше,/ страстный мрак прогнасте,/ темже Троицы селение бысте тричисленнии отцы,/ Дамиа́не, Иереми́е с Матфе́ем,/ от Неяже благодать приемше,/ недужныя исцеляете, будущая возвещаете/ и, Ангелом сопричастницы суще,/ моли́теся Христу Богу даровати нам причастие святых.</p>
<p>
<red>Канон преподобным отцам, глас 5</red>
</p>
<p>
<red>Песнь 1</red>
</p>
<p>
<red>Ирмос</red>: Спаси́телю Богу,/ в мо́ри люди немо́крыми ногами наста́вльшему/ и фарао́на со всево́инством пото́пльшему,/ Тому Единому поим, яко прославися.</p>
<p>Спасителю Богу хваление принесе́м,/ славословяще угодника Его преблаженнаго Дамиа́на, недужным мудраго врача,/ и возопиим Давшему таковая дарования, яко прославися.</p>
<p>Наставника своего равноангельному житию подражал еси ревностию непреста́нною,/ от негоже наста́влен, украси́лся еси добродетелию,/ немолчно во хвалении по вся но́щи без сна пребывая и взывая Богу, яко прославися.</p>
<p>С пророки предстоя ныне Спасителю Богу, яко дерзновение имы́й,/ моли́ся благодатию облиста́ти сердца́, с верою тя, Богодухновенне Иереми́е, блажащих/ и Спасителю вопиющих, яко прославися.</p>
<p>Разумное око Божие всевидящее, видя твое чистое сердце, блаженне Матфе́е,/ даде́ тебе дар тайны человеческия ве́дати и открывати на пользу всем,/ да тобою наставля́еми поют Богу, яко прославися.</p>
<p>
<red>Богородичен</red>:</p>
<p>Разумное солнце сущи Тричисленнаго Божества, Дево Чистая,/ наша умы помраченныя страстьми́ и сластьми́ озари,/ да Тобою просвещаеми, поем Богу, яко прославися.</p>
<p>
<red>Песнь 3</red>
</p>
<p>
<red>Ирмос</red>: Силою Креста Твоего, Христе́,/ утверди́ мое помышление,/ во<red>еже</red> пети и сла́вити/ спасительное Твое вознесение.</p>
<p>Силою Божиею укрепля́ем, был еси, блаженне, кроток и молчалив,/ к Богу беседуя теплыми молитвами, и упражняяся прилежным чтением Святых Писа́ний, и тем утверждался о Господе,/ якоже сожительствующий о тебе ясно поведаху.</p>
<p>Брашно твое и питие бысть Слово Божие, имже пита́л еси душу твою, преподобне,/ тело же твое хлебом токмо и водою, и сим питался еси до дне смерти своея,/ вся духу покоряя востающия страсти.</p>
<p>В старости масти́те, исполнив лета своя, Иереми́е,/ приял еси дар прови́дети тайны сердечныя, и обличал еси на едине́ лукавая человеческая помышле́ния,/ и наставлял блюстися от диаволя совета.</p>
<p>К первонача́льным отцем Печерским пришед, вселился еси с ними/ и, иночествуя, вся похоти телесныя победил еси,/ темже приял еси от Бога дарование, я́ве зрети лица подземных ефио́пов, Матфе́е чудне.</p>
<p>
<red>Богородичен</red>:</p>
<p>Преобразу́ющийся в различныя виды лукавыя ефиопы и действующия мысленне во удесе́х наших, Богородице,/ посещением лица Твоего устрани́ и прожени́,/ да без смущения поем Твою спасительную силу.</p>
<p>
<red>Седален, глас 8</red>:</p>
<p>Яко сугу́бую приемый благодать от Бога, Дамиа́не,/ сугу́бый исцеляеши страсти душевныя прилежными молитвами,/ телесныя же возложением руки и пома́занием святаго елеа;/ нас, стра́ждущих обои́ми недуги,/ уврачуй, и отжени ураня́ющия ны страсти,/ и моли́ся Христу Богу/ получити вечный живот почитающим святое успение твое.</p>
<p>
<red>Слава, и ныне, Богородичен</red>:</p>
<p>Всенепорочная Невесто, пространное селение Божия Слова,/ страсте́й мя, суща скверное селение, очисти и светлое обита́лище добродетелей покажи,/ прожени́ тьму беззаконий и причастия сподоби Света невечерняго молитвами Твоими,/ да пою Твою несказа́нную милость.</p>
<p>
<red>Песнь 4</red>
</p>
<p>
<red>Ирмос</red>: Услышах слух силы Креста,/ яко рай отве́рзеся им,/ и возопих:/ слава силе Твоей, Господи.</p>
<p>Благово́нный грозд винограда Божия Матере показался еси,/ напое́н росою учений преподобных отец,/ и иска́паеши вино́ исцелений всем,/ к тебе с верою притекающим, Дамиа́не, Божий служителю.</p>
<p>Оружием веры и любве́ пламенем огражден быв, блаженне,/ отгнал еси врагов, вредя́щих недугами человеки;/ прилежная бо твоя молитва, о́блаки преходящи, прогоняше болезни, досточудне Дамиа́не.</p>
<p>Яко провидец человеческих помышлений, предзрел еси плещи́ дающих врагом и хотящих изы́ти от святыя сея́ ограды,/ растворенным любве словом нака́зовал еси, Иеремйе,/ стати к боре́нию крепко и про́тиву врагов непоколебиму быти.</p>
<p>Открове́нными очи́ма яве узрел еси единою в церкви обходя́ща бе́са во образе воина/ и мета́юща на братию от воскрилия риз лепко́выя цве́тцы,/ да исходят прежде благословения сном омраче́нны,/ тех, отче, нака́зовал еси стояти неленостно и крестным оружием себе ограждати.</p>
<p>
<red>Богородичен</red>:</p>
<p>Обстои́ма мя демонскими полки́/ и устреля́ема ласкосе́рдствующими страстьми́, Мати Божия,/ укрепи и подаждь ми благодать победити тех ле́стныя козни,/ да пребуду поя Твою, Чистая, помощь.</p>
<p>
<red>Песнь 5</red>
</p>
<p>
<red>Ирмос</red>: У́треннююще, вопие́м Ти,/ Господи, спаси ны:/ Ты бо еси Бог наш,/ разве бо Тебе иного не знаем.</p>
<p>О всех, в болезни приходящих, блаженный твой наставник Феодо́сий повелеваше тебе молитву творити,/ ты же смирен сый и благопокорив недостойна себе вменял еси исцеления дара,/ но повеление творя отца своего, молитвою и елеем подавал еси здравие болящим.</p>
<p>Яко добр путник, до́бре шествовал еси жизни сея путь, подтверждая себе иноческими подвиги,/ егда же доспел еси кончины своея, недостаточное болезнию навершив,/ чист паче злата отшел еси в покой безболе́зненный.</p>
<p>Прозрением от Бога тебе данным, что либо видел еси, блаженне,/ не ложно всякому ска́зовал еси, и сбывашеся слово твое в правду;/ тем, яко пророком славу и преподобным состоя́теля, достойно тя ублажаем, Иереми́е.</p>
<p>Никогдаже изходил еси из церкве прежде окончания пения, но всегда последи́,/ несытное имея желание во славосло́вии Божии пребывати;/ сего ради Бог прослави тя пред Ангелы и человеки, Богоносне Матфе́е.</p>
<p>
<red>Богородичен</red>:</p>
<p>Святую гору Божию и дом Славы Вышняго ве́дуще Тя, Чистая Дево,/ во смирении припа́дая, молюся:/ возведи мя на высоту добродетельнаго жития́/ и сотвори мя чистый храм к восприятию Божественных дарований.</p>
<p>
<red>Песнь 6</red>
</p>
<p>
<red>Ирмос</red>: Обы́де мя бездна,/ гроб мне кит бысть,/ аз же возопи́х к Тебе, Человеколюбцу,/ и спасе́ мя десни́ца Твоя, Господи.</p>
<p>Шествовав на земли правыя стези,/ при кончине молитву к Венцеда́вцу растворил еси слезами,/ прося Того благость, еже не лишити тя Царствия Небеснаго/ и сожития отца твоего преподобнаго Феодо́сия.</p>
<p>В Свете неприступней с преподобными причастия не лишитися жела́я,/ со смирением ко Христу возсылал еси мольбы и получил еси, еже просил;/ мудрый бо Содетель извести́ тебе, извещением чу́дным,/ яко да благонадежден отидеши в покой праведных почити.</p>
<p>В старости глубоце обнови́ся юность твоя духовне, преподобне Иеремие,/ оставль бо ветхий покров теле́сный, в новое отшел еси душею селение,/ к древним пророком на зрение Славы Божия.</p>
<p>Седяй еди́ною под церковным билом,/ узрел еси биющую во двери сердец наших великую толпу мрачных бесов/ и, вопросив, уве́дал еси их к некоему брату идущих,/ сего ради многих от братии любезно сам нака́зовал еси, како о́ных блюстися;/ научи убо и нас, блаженне, да не внидут в двери сердец наших.</p>
<p>
<red>Богородичен</red>
</p>
<p>Избави мя, Влады́чице, бесо́вских страстей обстоя́ний,/ да не внидут в дом души моея тех лукавыя то́лпы,/ загради мысленныя двери се́рдца страхом/ и даждь ми бодрствовати и внимати спасению моему.</p>
<p>
<red>Кондак, глас 2</red>:</p>
<p>Якоже древний проро́цы благодать проро́чествия приемше/ и неложне духом предзре́вше, прорекоша наити́ хотящая,/ тако и вы в жизни нашей злая, грехов ради наших на ны грядущая, предвозвести́сте;/ и ныне да не постигнут ны злая,/ испросите от Христа́ Бо́га исправление дело́м нашим и велию милость.</p>
<p>
<red>Икос: </red>
</p>
<p>Тезоимени́тым своим подражавше и Ангельски на земли поживше, великих дарований сподобистеся Иереми́е и Матфее,/ предвозвещающе бо будущая, многих ко исправлению приведосте, бе́сы посрамисте, человеки удивисте;/ и ныне по временной жизни в безконечной с Ангельскими лики живуще,/ просите у Христа Бога исправления дело́м нашим и велия милости.</p>
<p>
<red>Песнь 7</red>
</p>
<p>
<red>Ирмос</red>: В пещи́ огненней/ песносло́вцы спасы́й о́троки:/ благословен Бог/ отец наших.</p>
<p>Предста тебе Ангел Божий, святе Дамиа́не, во образе преподобнаго Феодосия/ и, пад на перси твоя, лобызаше любезно, яко любимаго Богу, человеком же и Ангелом,/ ты же воспел еси, благословен Бог отец наших.</p>
<p>Явлейся рекл есть:/ се чадо, о немже мо́лишися Господеви, послан есмь известити тебе,/ яко по прошению твоему будет ти и водворишися в Царствии Божии со святыми./ Сия словеса слышав, радостно воспел еси, Дамиа́не:/ благословен Бог отец наших.</p>
<p>Что есть сладча́е и что есть бо́льшее, яко<red>еже</red> жити со святыми вкупе,/ идеже живет Христос, во Свете невечернем,/ тамо и тебе уготовася упокоения место, Дамиа́не, еже и нам получити, моли́ся, поющим:/ благословен Бог отец наших.</p>
<p>В ли́це со святыми, в чести с пророки, в стоянии со Ангелы сподо́блен еси, учинен, Иереми́е, быти от Бога,/ Емуже молися и нам чисте предстати без воздушных препятий поющим:/ благословен Бог отец наших.</p>
<p>Любовь имея ко братии присно, Матфе́е, вся откровенная тебе открывал еси на пользу всем/ и нака́зовал еси келлии приседе́ти, плакатися же о гресех своих и пети:/ благословен Бог отец наших.</p>
<p>
<red>Богородичен</red>
</p>
<p>Изба́вленнии Тобою, Пречистая, от всех бесо́вских наве́тов,/ непрестанно Рождшемуся из Тебе зовем:/ благословен Бог отец наших.</p>
<p>
<red>Песнь 8</red>
</p>
<p>
<red>Ирмос</red>: Из Отца прежде век рожде́ннаго Сына и Бога/ и в последняя ле́та воплоще́ннаго от Девы Матере,/ священницы, пойте,/ людие превозносите во вся веки.</p>
<p>Явльшагося тебе от Отца Светов по́сланна, разумел еси быти наставника твоего Феодо́сия Богоноснаго,/ <red>егоже</red> пригласив, известил еси, что представый глаголаше и что тебе обеща, Дамиа́не;/ тойже пове́даемым удивляшеся и превозносяше Господа во веки.</p>
<p>С веселием истя́зовал еси обещания от наставника твоего и отца, глаголющи:/ будет ли, отче, еже на прошение мое обещал ми еси?/ Той же отвеща́: не вем, чадо, о немже вопрошаеши мя,/ Ангел бо Божий бысть, обещавый тебе,/ и той вселит тя тамо, идеже поют святии Го́сподеви во веки.</p>
<p>Радостен и благонадежден сый от сицева́го извеще́ния,/ отшел еси в светоно́сная места светоно́сными проводим ангелы,/ с нимиже и поеши Господа во веки.</p>
<p>Всякое твое ве́дение бяше спаса́ющимся в наказание, преподобне Матфе́е,/ ниже́ начальствующий отрину твое наказание, имже возбужде́н доспе́ скорее блаженства,/ идеже святии превозносят Господа во веки.</p>
<p>По многих открове́ниих отшел еси в старости глубоце, Матфе́е,/ откровенным лицем Престолу Божию предстояти:/ моли́ся же и о нас, святе, да с тобою сподобимся Господа видети и превозносити хвалами во веки.</p>
<p>
<red>Богородичен</red>:</p>
<p>Един Сый существом от Троицы Бог Слово,/ в Твою, Чистая Дево, утробу вселися и нам соесте́ствен плотию явися,/ <red>егоже</red> благословяще превозносим во веки.</p>
<p>
<red>Песнь 9</red>
</p>
<p>
<red>Ирмос</red>: Тя паче ума и словесе́ Матерь Божию,/ в лето Безлетнаго/ неизреченно рождшую,/ вернии единомудренно величаем.</p>
<p>Что тя нареку, блаженное сие место:/ твердь ли Небесную, на <red>нейже</red> троица отец, аки звезды, чудесы сияют/ и озаряют честну́ю их память празднующих, и песньми благочестно их ублажающих.</p>
<p>От временнаго света к Вечному преставльшеся Свету,/ светоношении вашими наша сердца просветите/ и испросите молитвами вашими,/ да в свете заповедей Господних ходяще, узрим с вами Свет невечерний.</p>
<p>Благодать исцелений от Бога святии еще в жизни сей приемше,/ нас страстьми одержимых скоро исцели́те,/ верно бо притекаем к мощем вашим и, молящеся, песньми величаем.</p>
<p>Прославим Бога, святых Своих Дамиа́на, Иереми́ю и Матфе́я прославльшаго,/ иже Его в телесех, аки Ангелы поживше, прославиша,/ <red>егоже</red> и молим, да память их <red>Днесь</red> хвалами величающих,/ не лишит нас с ними Небесныя Своея Славы.</p>
<p>
<red>Богородичен</red>:</p>
<p>Доспех кончины стихословия святым твоим в память/ и помянух кончину, егда приидет время разрешится мне от соуз плотски́х,/ трепе́щу, яко грядет день Судный, от негоже кто мя избавит, <red>Аще</red> не Ты, Чистая Дево?/ Темже к Тебе выну во хвалении прибегаю.</p>
<p>
<red>Светилен</red>:</p>
<p>Свято поживше на земли, свят есте и на Небеси и с Ангельскими лики предста́ете Богу;/ от Негоже приемше возмездие трудом своим, нас не забу́дите,/ но, руководяще, наставите на путь прав,/ да тем ходяще, обрящем милость в день Судный.</p>
<p>
<red>Богородичен</red>:</p>
<p>Свят храм Твой зде и дивен в правду,/ Сама бо, сущи храм Божия славы, Своим промыслом создала́ еси/ и украси́ла еси отец святых равноангельным житием нашего ради жительства;/ злообразие наше в благолепие претвори́,/ да вожделеет Царь добро́ты душ наших и излиет на ны великую Свою милость.</p>
<p>
<red>На хвалитех стихиры, глас 4</red>
</p>
<p>
<red>Подобен</red>: Дал еси знамение:</p>
<p>Светлое приятие бысте Духа Пресвятаго,/ отцы всеблаженнии,/ и, от Того просвеща́еми Боговидно,/ пророчествия даром обогати́стеся,/ и будущих предуведение и разум истинный стяжасте;/ темже молим вы, моли́теся о нас/ Иису́су Человеколюбцу и Спасу душ наших.</p>
<p>Якоже истиннии пророцы,/ нело́жными указании вся предрекосте наити хотящая/ и провозвестисте, преподобнии отцы,/ Матфе́е и Иереми́е с Дамиа́ном досточу́дным,/ весть бо Дух Святый просвеща́ти чистыя сердцем/ и подаяти благодать откровения;/ сего ради прославляем вас прославльшаго/ Иису́са Человеколюбца и Спаса душ наших.</p>
<p>Любовию Божественною распалаеми/ и желанием благ грядущих,/ любезно тесный путь проидо́сте,/ нивочтоже вменивше того скорби,/ тем ныне в прохладне месте ликующе,/ любовию вас почитающим дадите от дарований ваших/ и молите о нас, Дамиа́не и Иереми́е с Матфе́ем,/ Иису́са Человеколюбца и Спаса душ наших.</p>
</section>
