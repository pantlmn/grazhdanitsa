<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Свята́го и сла́внаго апостола Фомы́</p>
</title><p>
<red>На вечерни</red>
</p>
<p>
<red>Блажен муж: 1-й антифон. </red>
</p>
<p>
<red>На Го́споди, воззва́х: стихи́ры на 8, глас 4</red>
</p>
<p>
<red>Подо́бен</red>: Я́ко до́бля</p>
<p>Ребру́ прикоснувся, всеблаженне, Влады́чню,/ добрых постигл еси кра́йнейшее:/ яко бо гу́ба во́ды, оттуду почерпл еси/ источник благи́х и жизнь вечную/ и напои́л еси изсохшая сердца́ неве́дением,/ Божественнаго Богове́дения источа́я догма́ты.</p>
<p>Верным неверствием твоим верных извести́л еси,/ яко Бога и Господа всея твари наче́н Богосло́вити,/ плоть понесшаго нас ради земны́х/ и Крест же, и смерть претерпе́вшаго,/ и пронзе́ние гвозде́й, и копие́м ребр прободе́ние,/ от <red>нихже</red> жизнь почерпа́ем.</p>
<p>Фома чу́дный источник отве́рзе догма́тов, Владыко, Богомудрым:/ ребру́ бо прикоснувся Твоему,/ сугу́бу де́йству, существы́ сугу́быми подобно научився и возопи́:/ Ты Бог мой еси и Владыка,/ Ты и Господь Славы,/ мене ради плоть быв.</p>
<p>
<red>Слава, глас 6. Студи́тово</red>:</p>
<p>Яко слуга Слова и неизреченнаго воплоще́ния Его,/ глубину́ мудрости поче́рпл еси, Фомо́ апо́столе:/ тростию бо креста возводя из глубины́ прелести, ду́ши улови́л еси./ Отнюдуже мре́жею твоих догма́тов всю просвети́л еси вселе́нную/ и светом знания инди́ан помраченныя ду́ши просветил еси./ Тем Славы Христовы све́тло наслаждайся,/ Того моли помиловати ду́ши наша. </p>
<p>
<red>И ныне, Богородичен: </red>Кто Тебе не ублажит<strong/>:</p>
<p>
<red>Вход. Прокимен дне. Чтения три</red>
</p>
<p>Соборнаго послания Иоаннова чтение <red>(глава 1):</red></p>
<p>Еже бе испе́рва,/ еже слы́шахом, еже ви́дехом очи́ма на́шими,/ еже узре́хом, и ру́ки наша осяза́ша, о Словеси́ Живо́тнем./ И Живо́т яви́ся, и ви́дехом, и свиде́тельствуем,/ и возвеща́ем вам Живо́т Вечный, Иже бе у Отца и яви́ся нам./ Еже ви́дехом и слы́шахом, пове́даем вам, да и вы обще́ние и́мате с нами:/ обще́ние же наше со Отцем и с Сыном Его, Иисусом Христом./ И сия́ пи́шем вам, да радость ваша будет испо́лнена./ И сие есть обетова́ние, еже слы́шахом от Него и пове́даем вам,/ яко Бог Свет есть, и тмы в Нем несть ни единыя./ <red>Аще</red> рече́й, яко обще́ние и́мамы с Ни́м, и во тме ходим, лжем и не творим истины./ <red>Аще</red> же во свете ходим, якоже Сам Той есть во свете, обще́ние и́мамы друг ко другу,/ и Кровь Иисуса Христа Сына Его очища́ет нас от всякаго греха.</p>
<p>Соборнаго послания Иаковля чтение <red>(глава 1):</red>
</p>
<p>Иа́ков, Богу и Господу Иисусу Христу раб,/ обемана́десяте коле́нома, иже в разсе́янии, ра́доватися./ Всяку радость име́йте, братие моя, егда во искуше́ния впа́даете разли́чна,/ ве́дяще, я́ко искушение вашея веры соде́ловает терпе́ние./ Терпение же дело соверше́нно да имать,/ яко да будете соверше́ни и всеце́ли, ни в чемже лише́ни./ <red>Аще</red> же кто от вас лише́н есть прему́дрости, да про́сит от дающаго Бога всем нелицеприе́мне и не поноша́ющаго, и дастся ему./ Да про́сит же верою, ничто́же сумня́ся:/ сумня́йся бо уподо́бися волне́нию морско́му, ве́тры возмета́ему и развева́ему./ Да не мнит бо человек он, яко прии́мет что от Бога./ Муж двоеду́шен, неустро́ен во всех путе́х своих./ Да хва́лится же брат смире́нный в высоте́ своей,/ бога́тый же во смире́нии своем, зане́, я́коже цвет травны́й, мимои́дет./ Возсия́ бо солнце со зно́ем и изсуши́ траву́, и цвет ея отпаде́, и благолепие лица́ ея поги́бе./ Си́це и богатый в хожде́нии своем увяда́ет./ Блаже́н муж, иже претерпи́т искушение,/ зане́ иску́сен быв, прии́мет венец жизни,/ его́же обеща́ Бог лю́бящим Его.</p>
<p>Соборнаго послания Иудина чтение <red>(глава 1):  </red>
</p>
<p>Иу́да, Иисусу Христу раб, брат же Иа́кову,/ су́щим о Бо́зе Отце освяще́нным, Иисус Христом соблюде́нным зва́нным./ Милость вам, и мир, и любы́ да умно́жится./ Возлю́бленнии, всяко тща́ние творя́ писа́ти вам о общем спасении вашем,/ ну́жду возиме́х писа́ти вам, моля по́двиза́тися о преданней вере святым еди́ною./ Привнидо́ша бо не́цыи челове́цы (дре́вле предуста́вленнии на сие осужде́ние) нечести́вии,/ Бога нашего благодать прелага́ющии в скве́рну/ и Единаго Владыки Бога, и Господа нашего Иисуса Христа отмета́ющиися./ Воспомяну́ти же вам хощу, ве́дущим и вам еди́ною сие,/ яко Господь люди от земли́ еги́петския спасе́, последи́ неве́ровавшия погуби́./ Ангелы же, не соблю́дшия своего нача́льства, но оста́вльшия свое жилище на суд вели́каго дне, у́зами вечными под мраком соблюде́./ Якоже Содо́ма и Гомо́рра, и окре́стный их гра́ды,/ подобным им о́бразом преблуди́вше и ходи́вше в след пло́ти ины́я,/ предлежа́т в показа́ние огня вечнаго, суд подъе́мше./ Вы же, возлю́бленнии, помина́йте глаго́лы преждерече́нныя от апостол Господа нашего Иисуса Христа./ Зане́ глаго́лаху вам, яко в последнее время будут руга́тели, по своих по́хотех ходя́ще и нече́стиих./ Сии суть отделя́юще себе (от еди́ности веры и су́ть) теле́сни, Ду́ха не иму́ще./ Вы же, возлюбленнии, святою вашею верою назида́юще себе, Духом Святым моля́щеся,/ сами себе в любви Божией соблюда́йте, жду́ще ми́лости Господа нашего Иисуса Христа в жизнь вечную./ И о́вех убо ми́луйте, разсужда́юще,/ о́вех же страхом спаса́йте, от огня́ восхища́юще./ Облича́йте же с боя́знию, ненави́дяще и яже от пло́ти оскверне́ную ризу./ Могу́щему же сохрани́ти вы без греха и без скве́рны и поста́вити пред славою своею непорочных в радости,/ Единому Премудрому Богу и Спасу нашему (Иисусом Христом, Господем нашим), слава и величие,/ держава и власть прежде всего века, и ныне, и во вся веки. Аминь.</p>
<p>
<red><red>Аще</red> настоятель изволит пети литию, </red>
</p>
<p>
<red>стихира храма и апостола, глас 4</red>
</p>
<p>
<red>Подобен:</red> Яко до́бля</p>
<p>Тро́стию благодати от глубины́ су́етства человеки извлекл еси, досточу́дне,/ Учи́теля ма́нием повинувся, Фомо́,/ просвещшаго по всему твое разумение,/ и апостола, и че́стна Богоглаго́льника тя, всеблаже́нне, показа́вша/ Того Непостижимаго Божества.</p>
<p>Духа сияние на тя сни́де во о́гненне виде/ и тя, блаже́нне, Боже́ственное прия́телище соде́ла,/ скоро отгоня́ща безбожия мглу и мир просвещающа сиянием всемудрых твоих словес,/ тайноглаго́льниче, апостолов украшение,/ Христов самови́дче, блаже́нне.</p>
<p>Молниями проповедания во тме седя́щия неве́дения, славне, просвети́в,/ показал еси сы́ны Влады́ки и Бога веры ради./ <red>егоже</red> страсте́м ревнова́л еси и смерти/ и славы был еси наследник,/ яко мудр и Богоглаго́лив, яко ученик Истины.</p>
<p>
<red>Слава, глас 2: </red>
</p>
<p>Оставив земна́я, последовал еси Христу/ и, зна́менався дохнове́нием Святаго Духа,/ по́слан быв от Него в язы́ки погибшия/ обращати человеки во свет Богознания, апостоле Фомо́,/ и, скончав подвиги Божественныя твоея страсти и мук различных,/ душу твою Христу пре́дал еси./ Того моли, всеблаже́нне, дарова́ти нам велию милость.</p>
<p>
<red>И ныне, Богородичен</red>:</p>
<p>Все упование мое/ на Тя возлагаю, Мати Божия,/ сохрани мя под кровом Твоим.</p>
<p>
<red>На стиховне стихиры, глас 4. </red>
</p>
<p>
<red>Подобен</red>: Дал еси зна́мение:</p>
<p>Якоже бисера, тя из пучи́ны изъят мирска́го смуще́ния/ Христос Человеколю́бец, тобою обогати́в обнища́вшия/ и нищетою лю́тых одержи́мыя, Фомо́ апостоле./ Тем тя ублажаем и всепразднственную память твою во хвалении сла́вим,/ благочестно тя почитающе.</p>
<p>
<red>Стих</red>: Во всю землю изыде вещание их/ и в концы вселенныя глаголы их.</p>
<p>Индийскую просвети́л еси всю землю, свяще́ннейше и Богови́дче апостоле:/ просветив бо вся, сыны соделал еси света и дне, теми в ду́се, му́дре./ Идольския же хра́мы низложив,/ воздви́гл же еси благода́тию Бога в славу и хвалу Церкви, блаже́нне,/ моли́твенниче о душах наших.</p>
<p>
<red>Стих</red>: Небеса пове́дают славу Божию,/ творение же руку́ Его возвеща́ет твердь.</p>
<p>Рукою любопытною/ Божественная ре́бра испыта́в и гвозде́й язвы,/ яже Безсмертный нас ради подъя́т,/ и неве́рие преложи́в ра́достне во благове́рие,/ Фомо́, возопи́л еси:/ Ты еси Бог и Господь, и Тя славлю, Человеколюбче,/ страстьми́ источи́вшаго верным безстрастие.  </p>
<p>
<red>Слава, глас 6. Анатолиево</red>:</p>
<p>Божественныя видя Христовы мудрости,/ умный показался еси крати́р та́инственно, Фомо́ апо́столе,/ в не́мже верных души веселя́тся:/ Божественною бо мре́жею Духа люди возвлекл еси из глубины отчаяния./ Темже от Сиона, яко река́ благодати, изше́л еси,/ твоя источа́ющая Боже́ственныя догма́ты во всю тварь./ Тем Христовым страстей поде́бяся, в ребра прободен был еси,/ во мрак вшед нетления./ Того моли спастися душам нашим.</p>
<p>
<red>И ныне, Богородичен: </red>Богородице, Ты еси лоза</p>
<p>
<red>Тропарь, глас 2</red>:</p>
<p>Ученик Христов быв, Божественнаго собора апостольскаго соприча́стник,/ неверствием бо Христо́во Воскресение извести́в/ и Того пречистую страсть осязанием уве́рив,/ Фомо́ всехва́лъне,/ и ныне нам проси мира и велия милости.</p>
<p>
<red>Слава, и ныне, Богородичен</red>
</p>
<p>
<red>На утрени</red>
</p>
<p>На Бог Господь, <red>тропарь дважды. Слава, и ныне, Богородичен воскресен. По 1-й стихологии седален, глас 5</red>
</p>
<p>
<red>Подобен</red>: Собезначальное Слово</p>
<p>Апостола вси и ученика Христова/ восхва́лим пе́сньми в память его:/ Боголепно бо наша помышления,/ той язвы гвоздей осязав,/ известную веру изыска́в, утверди́ в мире/ и молит Спаса помиловатися душам нашим.</p>
<p>
<red>Слава, и ныне, Богородичен</red>:</p>
<p>Из Тебе, воплоще́ннаго Бога и Господа,/ нас ради, истлевших согрешеньми,/ Того моли присно ущедрити ны и отвратити ярость и гнев Его, Чистая,/ от вопиющих верою непрестанно/ величия Твоя, Благодатная.</p>
<p>
<red>По 2-й стихологии седален, глас 4</red>
</p>
<p>
<red>Подобен</red>: Вознесыйся</p>
<p>Осязав ре́бра Спасова и поче́рп от них Божий разум, сла́вне апостоле,/ земныя привлекл еси неве́рием твоим верныя на веру;/ ко́пиями же бодо́м по всему телу,/ просвещаеши всех души,/ похваляющих святое успение твое.</p>
<p>
<red>Слава, и ныне, Богородичен</red>:</p>
<p>Надеждо непостыдная надеющихся на Тя,/ Едина Рождшая паче естества плотию Христа Бога нашего,/ Того со святыми апостолы моли́/ подати вселе́нней очищение прегрешений/ и всем нам прежде конца жития́ исправление.</p>
<p>
<red>По полиелеи седален, глас 3</red>
</p>
<p>
<red>Подобен</red>: Божией вере</p>
<p>Божия Духа светозарением тьму разруши́л еси многобожия/ и верных сердца́ просветил еси,/ воспев спасенная повеления, апостоле Фомо́ прему́дре./ Христа Бога моли́ даровати нам велию ми́лость.</p>
<p>
<red>Слава, и ныне, Богородичен</red>
</p>
<p>Кийждо, идеже спасается, та́мо праведно и притекает;/ и кое иное таковое прибежище, яко Ты, Богородице,/ покрывающее души наша.</p>
<p>
<red>Степенна, 1-й антифон 4-го гласа. Прокимен, глас 4</red>: Во всю землю: <red>Стих</red>: Небеса поведают: Всякое дыхание: <red>Евангелие от Иоанна, зачало 67</red>.</p>
<p>
<red>По 50-м псалме стихира, глас 4</red>:</p>
<p>Христос, великое Солнце,/ лучу́ тя многосветлую во Индию посылает,/ мрачную лесть, таинниче, вскоре разгоняюща,/ Фомо́ прему́дре апостоле,/ и люди просвеща́юща Троицу почитати Божественную,/ Еюже вси сохраняемся.</p>
<p>
<red>Канон Богородицы, со ирмосо́м на 6,</red>
</p>
<p>
<red>и апостола на 8, <red>егоже</red> краегранесие</red>:</p>
<p>Чудес полному Фоме дивлюся.<red> Феофаново. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Триста́ты кре́пкия,/ Рождейся от Девы,/ безстра́стия во глубине/души́ трича́стное потопи́, молюся,/ да Тебе, яко в тимпа́не,/ во умерщвле́нии телесе́/ победное воспою́ пение.</p>
<p>Безначальна Сына Божия,/ Бога Слова, я́вльшагося на земли, зраком Су́щим по нам,/ <red>егоже</red> видел еси, славне,/ <red>егоже</red> и руки дланию, и ребро́ осяза́л еси,/ умоли́ спасти паству твою.</p>
<p>Знатель тайных,/ и утробы истязу́яй, и сердца́ испыту́яй,/ Бог мой Иисус, тя, Фомо́ всеблаже́нне,/ Своего Богоявления служителя, и свидетеля,/ и апостола Божественна прият.</p>
<p>Вод та́инственных река ты показался еси,/ напаяющая, Фомо́, лице земли;/ церковный же сонм струями Богознания и шумом Духа/ многобожную прелесть отгнал еси.</p>
<p>
<red>Богородичен</red>:</p>
<p>Смерти и тли потребительница су́щи,/ нетления источник рождшая, Христа,/ Богородице Всепетая,/ и безсмертия украсившаго благодатию/ человеческое естество, Пречистая.</p>
<p>
<red>Катавасия: </red>Отверзу уста моя<strong/>:</p>
<p>
<red>Песнь 3</red>
</p>
<p>
<red>Ирмос</red>: Не мудростию, и силою, и богатством хвалимся,/ но Тобою, Отчею Ипостасною Мудростию, Христе:/ несть бо свят, паче/ Тебе, Человеколюбче.</p>
<p>Добродетели добро́тою благолепен сый подобяся самови́дче, и чудесы,/ инди́ов зловидное светом Божественным озарив,/ и верою просветил еси тех помрачение.</p>
<p>Зарею разже́гся самоде́тельством Духа,/ яко стрела Богосветлая, по́слан был еси, Богоприя́тне,/ и мир просветил еси, Фомо́, чудесы.</p>
<p>Тайнонаучен Божественныя мудрости догма́том,/ якоже скорость молнии преходящия, апостоле Фомо́,/ светом просветил еси мира концы.</p>
<p>
<red>Богородичен</red>:</p>
<p>Неискусобрачная, Бога плотию рождши,/страстей прилоги колеблема мя утверди:/ несть бо, Пречистая, разве Тебе помощницы.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Мре́жею словес Божественных рыбы уловив словесныя,/ сия принесл еси начатой Богу нашему,/ и в Христовы язвы желая облещи́ся, подобник стра́сти Его явился еси./ Тем, соше́дшеся по до́лгу, чтим, апостоле сла́вне, всепра́зднственную память твою/ и согласно вопии́м ти:/ моли Христа Бога грехов оставление даровати чтущим любовию святую память твою.</p>
<p>
<red>Слава, и ныне, Богородичен: </red>
</p>
<p>Яко Деву и Едину в жена́х,/ Тя, без Семене Рождшую Бога плотию,/ вси ублажаем роди человечестии:/ огнь бо вселися в Тя Божества/ и, яко младенца, дои́ши Зижди́теля и Господа./ Тем Ангельский и человеческий род достойно славим пресвятое рождество Твое и согласно вопием Ти:/ моли Христа Бога согрешений оставление даровати покланяющимся верою пресвятому рождеству Твоему.</p>
<p>
<red>Песнь 4</red>
</p>
<p>
<red>Ирмос</red>: Седя́й в славе на Престоле Божества,/ во облаце ле́гце/ прии́де Иисус Пребоже́ственный,/ нетленною дла́нию, и спасе́ зовущия:/ слава, Христе, силе Твоей.</p>
<p>Величайшим чудес явлением наче́н/ и догма́тов Божественных славу светле излага́я,/ вселенную объя́л еси пропове́данием, взывающу:/ слава, Христе, силе Твоей.</p>
<p>Яко самовидца тя Слова и теплаго служителя,/ и Того славы и величествия свиде́теля,/ и яко ве́рна строи́теля, и апостола/ восхваля́ем тя, блаженне Фомо́, всече́стне.</p>
<p>Якоже неве́стный чертог и скинию Небесную,/ основание на  Ка́мени краеуго́льнем утвердив,/ назда́л еси, блаже́нне всеприснопа́мятне, зовущим:/ слава, Христе, силе Твоей.</p>
<p>
<red>Богородичен</red>:</p>
<p>Землю неора́нную, Клас жизни возде́лавшую,/ и облак легкий, тучу, Жизнодавца источившую,/ Всесвятую Деву именуем, зовуще:/ слава, Христе, силе Твоей.</p>
<p>
<red>Песнь 5 </red>
</p>
<p>
<red>Ирмос</red>: Нечести́вии не у́зрят славы Твоея́, Христе,/ но мы Тя, Единоро́дне,/ Оте́ческия славы сияние Божества,/ от но́щи у́тренююще,/ воспеваем Тя, Человеколюбче.</p>
<p>Осия́н, апо́столе, славою Христо́вою/ и, ребро животворное осяза́в,/ почерпл еси неизследи́мую Богословия пучину/ и мир обогатил еси.</p>
<p>Не пришед к первому Твоему входу Фома,/ не веруя же ученико́м, ве́ровав же последи́,/ радуяся, возопи́,/ Тя, Бога и Господа возвещая, Многомилостиве.</p>
<p>Яко небо одушевленное, славу Твою, Христе,/ гро́мом духовным Фома возопи́,/ испове́дуя и Бога, и Господа,/ Тя верным благовести́.</p>
<p>
<red>Богородичен</red>:</p>
<p>Победителя покажи, Всенепоро́чная,/ ум страстей и помышлений стремления покори́ сих, Богоневесто,/ Бога Рождшая, Спасителя душ наших.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопиет Ти,/ от бесо́вския кро́ве очи́щшися/ ради милости от ребр Твоих/ исте́кшею Кро́вию.</p>
<p>Всех неверие, Фомо́, душегу́бное,/ неве́рование твое, блаженне, исцеляет:/ ты бо несумненно/ гвоздей же и копия язвы испытал еси.</p>
<p>Испусти́л еси, яко си́лен, Христе, апостола,/ яко стрелу́ изощре́ну,/ в сердца враг Твоих, Жизнодавче,/ и коры́стей объя́тие Тебе сих приведе.</p>
<p>Жертвы идольския, Ще́дре, упраздни́л еси,/ закла́н быв на Дре́ве,/ и заколе́нии святы́ми Богоглаго́ливых апостол,/ подража́ющих Твоя страдания.</p>
<p>
<red>Богородичен</red>:</p>
<p>О чудо, всех чудес новейшее:/ яко Дева во утробе/ всяческая Содержащаго,/ неискусомужно заченши, не тесновмести́.</p>
<p>
<red>Кондак, глас 4</red>
</p>
<p>
<red>Подобен</red>: Явился еси <red>Днесь</red></p>
<p>Премудрости благодати исполнен,/ Христов апостол и служитель истинный/ в покаянии вопияше Тебе:/ Ты мой еси Бог же и Господь.</p>
<p>
<red>Икос:   </red>
</p>
<p>Госпо́дню ученику и великому тайнопове́дателю,/ Фоме Богоглаголивому, Петр возопи́:/ ви́дехом Господа./ Рече́ же той:   <red>Аще</red> не ви́жду аз язвы рук Его, не уве́рую, вопия́ше близнец./ Тогда Владыка всех, якоже раб прии́де, хотя спасти вся, и глаго́лет Фоме:/ осяжи руки Моя и ребра и не не веруй:/ Аз бо есмь Господь и Бог твой./ Он же с покаянием возопи:/ Ты мой еси Бог же и Господь.</p>
<p>
<red>Песнь 7</red>
</p>
<p>Ирмос: В пещи́ Авраа́мстии отроцы перси́дстей,/ любовию благочестия/ паче, не́жели пламенем опаля́еми, взыва́ху:/ Благослове́н еси в храме славы Твоей, Господи.</p>
<p>С вышними ликостоя́ньми, яко апостол, ра́дуяся, ликуеши, блаженне,/ на небесех, воспевавши же, веселяся:/ Благословен еси в храме славы Твоея, Господи.</p>
<p>От конец до конец протече́ твое вещание/ и глаго́л твоих Божественных предложе́ние, зовущия научающее:/ благословен еси в храме славы Твоея, Господи.</p>
<p>Храм был еси ты Троицы, прехвальне,/ темже и хра́мы идольския и куми́ры разруши́л еси,/ апостоле,/ храмы же воздвиг во славу и хвалу Христа Бога.</p>
<p>
<red>Богородичен</red>:</p>
<p>Законныя работы Твоим Рождеством изба́вихомся:/ Ты бо, Богородице, Избавителя неискусому́жно нам родила еси./ Благословенна Ты в женах еси, Всенепорочная Владычице.</p>
<p>
<red>Песнь 8  </red>
</p>
<p>
<red>Ирмос</red>: Отроки благочестивыя в пещи́/ Ро́ждество Богоро́дичо спасло́ есть./ Тогда убо образуемое,/ ныне же действуемое,/ вселенную всю воздвиза́ет пе́ти Тебе:/ Господа пойте дела/ и превозноси́те Его во вся веки.</p>
<p>С Богом беседуя вопло́щшимся,/ плоть забыв, явился еси, блаженне,/ премирным же обоже́нием обогати́лся еси,/ приближе́нием к Богу Боготвори́м,/ и, Господа пойте, зовя́, и превозноси́те Его во вся веки.</p>
<p>Любо́вию Христу сочетався,/ смерть с Ним, блаженне, возлюби́л еси,/ и со апостолом Твоим и́дем, вещав,/ и с ним смерть прии́мем:/ Господа пойте, вопия́, и превозноси́те Его во вся веки.</p>
<p>Вас Христос апостолы,/ облаки во́льнаго дождя показа,/ тучами наводняющия Божественнаго познания Церкви, прему́дрии,/ и напаяющия поющих:/ Господа пойте дела и превозноси́те Его во вся веки.</p>
<p>
<red>Богородичен</red>:</p>
<p>Пороков и скверн чиста́/ и всякия святыни еси храм,/ Слово Всесвято́е, вся освяща́ющее,/ Отцу Собезначальное, породила́ еси́./ Тем Тя, Дево, поем и превозно́сим во вся веки.</p>
<p>
<red>Песнь 9</red>
</p>
<p>
<red>Ирмос</red>: Камень нерукосе́чный,/ от несеко́мыя горы́, Тебе, Дево,/ краеуго́льный отсече́ся, Христос,/ совокупивый разстоя́щаяся естества́./ Тем, веселящеся, Тя, Богородице, величаем.</p>
<p>Колесница светоносная явился еси́ седя́щаго Слова,/ на благолепнейшей твоей души́ и Богоно́сней носи́ма,/ ко спасению, славне, направля́я пою́щих тя.</p>
<p>Твою преблаженную память совершающе,/ молим всякаго треволне́ния изба́витися/ хода́тайством дерзнове́ния твоего,/ еже, яко Христов апостол, и́маши,/ Богови́дче всече́стне.</p>
<p><red>Днесь</red> память твою вси,/ Фомо́ апостоле, соверша́ем,/ освяти и просвета верою искуше́ний, и обстоя́ний,/ и страстей всяких избавля́я молитвами твоими.</p>
<p>
<red>Богородичен</red>:</p>
<p>Кра́сен прозябе́ Клас от земли́ Деви́ческия,/ Божие Слово, Имже питаемся ве́рнии,/ в Немже и живем и составляемся./ Тем Тя, Рождшую, яко Богородицу величаем.</p>
<p>
<red>Светилен</red>
</p>
<p>
<red>Подобен</red>: Жены услы́шите</p>
<p>Самови́дче и апостоле Христа Всеще́драго,/ мир даровати всей вселенней и победы воинству нашему,/ и прегрешений оставление, и спасение испроси́ тя, Фомо́, восхваля́ющим/ яко ученика Богоглаголива.</p>
<p>
<red>Слава, другий. </red>
</p>
<p>
<red>Подобен</red>: Духом</p>
<p>Яко солнце востока, инди́ом послася, Фомо апостоле, пресве́тлое,/ апостолов славо,/ и тех омрачение светом словес твоих/ и Трои́ческою верою просветил еси./ Тем святую твою и Божественную празднуем память.</p>
<p>
<red>И ныне, Богородичен: </red>
</p>
<p>Молебницу Ти приводим и теплую Заступницу,/ Пречистую Матерь Твою, вернии по до́лгу:/ сподо́би рабы Твоя причасти́тися славы Твоея, Христе,/ и праведных насле́дия, и пи́щи ра́йския/ и даждь Царство Небесное.</p>
<p>
<red>На хвалитех стихиры на 4, самогласны, глас 1. Анатолиево</red>:</p>
<p>Христу последовал еси, Фомо апостоле,/ и мира небре́гл еси,/ и Того учения в сокровищи твоем сокрыв,/ явился еси апостол./ Тем быв во язы́цех,/ и тех ле́стию и страстьми́ омраче́нныя души́/ за́поведьми Спасовыми просвети́л еси/ ве́ровати в Троицу Единосу́щную. </p>
<p>
<red>Глас 4</red>:</p>
<p>Разума Божественным огнем ду́шу просветил еси,/ во всем Влады́це подража́тель был еси,/ яко законен ученик, Фомо апостоле:/ кре́стною бо тро́стию/ из глубины неве́дения нечести́вых ду́ши извле́кл еси./ Тем и инди́ов омраче́нную совесть Божественнаго Духа у́дицею уловил еси./ Христа Бога присно моли́/ и нам избавится от вражия помраченнаго вида/ и спасти́ся душам нашим.</p>
<p>Лови́твенную глуби́ну оста́вив,/ ко крестней трости верою прите́кл еси/ и тем вся улови́л еси, Фомо́ апостоле./ Тем и пречистая ре́бра Сло́ва рукою осяза́в,/ вонзеных гвозди́нных язв персто́м видети сподо́бился еси./ Христа Бога прилежно моли всегда/ спасти души наша.</p>
<p>
<red>Слава, глас 6: </red>
</p>
<p>На колеснице доброде́телей е́здя,/ яко колесничник Илиа, показался еси,/ Божественнаго Духа огнем разгараем, Фомо апостоле:/ глубину бо разумнаго моря изследуя,/ рыбы уловля́л еси,/ преводи́ сих от смерти к животу./ Тем и верных души просвещая,/ тростию кре́стною от смертоносныя прелести к животу возве́л еси;/ и, со Безплотными Христу предстоя,/ прилежно Того моли́ о спасении душ наших.</p>
<p>
<red>И ныне, Богородичен</red>
</p>
<p>
<red>Славословие великое. И отпуст</red>
</p>
<p>
<red>На Литургии, Блаженна, песнь 3 и 6-я, на 8. Прокимен, глас 8</red>: Во всю зе́млю изы́де вещание их, и в концы вселенныя глаголы их. <red>Стих</red>: Небеса поведают славу Божию: <red>Апостол к Коринфяном. зачало 131. Аллилуия, глас I:</red> Исповедят Небеса чудеса Твоя, Господи. <red>Евангелие от Иоанна, зачало 65. Причастен:</red> Во всю землю</p>
</section>
