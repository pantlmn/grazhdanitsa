<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Празднование Пресвяте́й Богоро́дице  в память пренесения чудотворныя Ея иконы, И́верския в Москву</p>
</title><p>
<red>На ма́лой вече́рни </red>
</p>
<p>
<red>На Го́споди, воззва́х: стихи́ры, глас 1</red>
</p>
<p>
<red>Подо́бен</red>: Дал еси знамение:</p>
<p>Прииди́те, вси людие,/ верою соше́дшеся,/ просла́вим Владычицу Богородицу, Заступницу рода нашего,/ и, обстоя́ще честну́ю икону, любезно облобыза́им ю, глаголюще:/ радуйся, Пречистая Дево,/ радуйся, Мати Господа Вышняго,/ радуйся, покро́ве и спасение душ наших.</p>
<p>Радуйся, Афонская Горо́,/ слава бо Господня на тебе возсия́./ Яко бо многосветлая звезда, прии́де от востока к западу,/ в столпе́ о́гненне явися икона Богоматере,/ озаряющи Афон своим пришествием.</p>
<p>Якоже Моисею в Сина́и купина́ явися иногда,/ огнем убо опаляема, и невредима пребывши,/ тако и Всенепорочныя священный образ огнем одевается и неопалим пребыва́ет,/ освящая взирающия с верою на него.</p>
<p>Гряди́те радостно, иноков афонских ли́цы,/ почерпи́те благодать неоску́дную от иконы Богоматере, огнем блистающияся,/ и приими́те с верою и любовию:/ яко во сте́ну и ограждение обителем вашим преславно даруется,/ да покрыет вас от всех враг видимых и невидимых.</p>
<p>
<red>Слава, и ныне, глас 5</red>:</p>
<p>Приидите, людие,/ чудотворному и всечестно́му поклони́мся Божия Матере образу,/ <red>егоже</red> дарова́ обители Иверстей яко стража неусыпна и необори́ма:/ ограждает бо святую обитель и вся живущия на Афоне своим Покровом/ и дарует обильныя да́ры исцелений/ от неистощимаго источника святыя иконы всем, ту́ю почитающим./ Темже воспевающе, воззовем Первообра́зней:/ радуйся, ми́рови по́мощи и утешение душ наших.</p>
<p>
<red>Прокимен дне</red>
</p>
<p>
<red>На стиховне стихиры, глас 2</red>:</p>
<p>Вместилище чистое Света Пречистаго, Богородице,/ славим Тя и поем, раби Твои,/ яко явлением пречестны́я Твоея иконы нас освяща́еши.</p>
<p>
<red>Стих</red>: Воскресни́, Господи, в покой Твой,/ Ты и киво́т святыни Твоея.</p>
<p>Слава Тебе, Христе Царю,/ слава многому о нас милосердию,/ ибо даровал еси икону Твоея Пречистыя Матере,/ благодати то́ки нам неоскудно излива́ющую.</p>
<p>
<red>Стих</red>: Кля́тся Господь Давиду истиною/ и не отвержется ея.</p>
<p><red>Днесь</red>, благовернии людие, све́тло празднуем,/ осеня́еми иконы Богоматере пришествием,/ с верою прие́млюще в ней стра́жа нам неотступна, и возопии́м Богородице:/ покрый нас от всякаго зла и спаси души наша.</p>
<p>
<red>Слава, и ныне, глас 6</red>:</p>
<p>Притеце́м к тихому пристанищу/ и Заступнице рода нашего, Деве Марии,/ поклони́мся честно́му Ея Ангелы почитаемому образу, умильно зову́ще:/ при́зри, Благосердая Мати,/ на лютыя ско́рби, нас обдержащия,/ и исцели́ болезни душ наших.</p>
<p>
<red>Тропарь Богородице, глас 1</red>:</p>
<p>Де́рзость ненавидящих образ Господень/ и держава нечестивых безбожно в Никею прии́де,/ и по́сланнии безчеловечно вдовицу,/ благочестно чтущую икону Богоматере, истязу́ют,/ но та́я нощию с сыном икону в море пусти́, вопию́щи:/ слава Тебе, Чистая,/ яко непроходимое море плещи́ своя подаде́,/ слава правоше́ствию Твоему, Едина Нетленная.</p>
<p>
<red>Слава, и ныне, ин тропарь, глас тойже</red>:</p>
<p>От святыя иконы Твоея,/ о Владычице Богородице,/ исцеления и цельбы́ подаются обильно,/ с верою и любовию приходя́щим к ней./ Тако и мою немощь посети́/ и душу мою помилуй, Благая,/ и тело исцели́ благодатию Твоею, Пречистая.</p>
<p>
<red>Ектения и отпу́ст</red>
</p>
<p>
<red>На велицей вечерни</red>
</p>
<p>На Господи, воззвах: <red>стихиры на 8, глас 5</red>:</p>
<p>Красуйся, Афоне,/ радуйся и веселися, обитель Иверская:/ се бо грядет чу́дная икона Богоматере,/ Ангелы по морю дориноси́ма,/ светом неизреченным сия́ющи,/ мрак скорбе́й и печалей прогоняющи/ и всех лучами своея милости озаря́ющи.</p>
<p>Тебе припа́дают, Госпоже,/ и́ноков ли́цы и по́стников сословия/ и, любезно взирающе на святую икону Твою, вопию́т Ти:/ прииди́ к нам, Благая Мати,/ ущедри чтущия Тя/ и даруй нам святый образ Твой/ в залог милости и спасения.</p>
<p>О, преславнаго чудесе́!/ Якоже бо Моисе́ю в Сина́и купина явися иногда,/ огнем убо опаляема и невреди́ма пребывши,/ сице и Всенепорочныя Богородительницы образ огнем одевается, но неопали́м пребывает,/ просвещая и нас, су́щих во мра́це,/ и невредимы в пещи́ искушений и бед сохраня́я.</p>
<p>Гряди́, Гаврии́ле,/ сни́ди немо́кренными ногами в море/ и приими́ во объя́тия икону Богоматере/ на радость Афону,/ на ограждение обители Иверския/ и всем христианом во утешение.</p>
<p>Богородице Дево, державная Помощнице,/ ныне обитель Иверская о Тебе хвалится и веселится,/ иму́щи Тя Заступницу непостыдную и сте́ну неруши́му,/ основание непоколеби́мо, стра́жа неусыпна./ Не преста́й, Госпоже, Твоими молитвами и всегда избавляти обитель Твою/ и вся люди от всех напа́стей.</p>
<p>Подаждь утешение рабом Твоим, Чистая,/ напастьми одержимым,/ и рог верных вознеси, Богородительнице,/ спаси молитвами Твоими обитель сию и грады православныя,/ укрепи на враги сла́вящие Тя,/ вся верныя рабы, хвалящия Тя, защити.</p>
<p>Пречистая Твоя икона, Богородице Дево,/ врачевство́ духовное всего мира явися:/ к <red>нейже</red> прибегаем, Тебе покланяющеся,/ почитаем и лобыза́ем <red>ю</red> и исцелений благодать получаем,/ неду́гов душевных и телесных страсте́й/ Твоими молитвами свобождающеся.</p>
<p>Яко порфи́рою царскою и ви́ссом,/ иконою Твоею и Твоего Сына, Богородице,/ обитель Иверская украси́вшися, <red>Днесь</red> сияет чудесы́,/ благодатию Святаго Духа паче света солнечнаго блистающися:/ в той бо на болящих и неду́жных исцеления изливаются/ и всем даруется богатая милость.</p>
<p>
<red>Слава, и ныне, глас 8</red>:</p>
<p>О Мати Благая, Госпоже Богородице Дево!/ Не отри́ни нас, смиренных раб Твоих,/ пред пречистою Твоею иконою недостойныя молитвы принося́щих,/ бу́ди теплая хода́таица о нас, грешных, к Сыну Твоему,/ избави нас от всех бед и искушений,/ да спасаеми Тобою, вы́ну вопием Ти:/ радуйся, Благая Врата́рнице,/ двери райския нам отверза́ющая.</p>
<p>
<red>Вход. Прокимен дне и чтения</red>
</p>
<p>Бытия чтение<red> (глава 28)</red>:</p>
<p>Изы́де Иаков от студенца́ кля́твеннаго/ и и́де в Харрань./ И обре́те место, и спа та́мо:/ за́йде бо солнце./ И взят от ка́мения места того и положи́ возгла́вие себе,/ и спа на месте о́ном./ И сон ви́де:/ и се ле́ствица утвержде́на на земли, ея́же глава́ досяза́ше до Небес,/ и Ангели Божии восхожда́ху и низхожда́ху по ней./ Господь же утвержда́шеся на ней и рече́:/ Аз Бог Авраа́мов, отца твоего, и Бог Исаа́ков, не бойся:/ земля, иде́же ты спи́ши на ней, тебе дам <red>ю</red> и се́мени твоему./ И будет семя твое, яко песок земны́й,/ и распространится на море, и ли́ву, и север, и на восто́ки,/ и возблагословя́тся о тебе вся коле́на земна́я, и о се́мени твоем./ И се Аз с тобою, сохраня́яй тя на всяком пути, а́може <red><red>Аще</red></red> по́йдеши,/ и возвращу́ тя в землю сию:/ яко не и́мам тебе оставити, до́ндеже сотвори́ти Ми вся, ели́ка глаго́лах тебе./ И воста́ Иаков от сна своего, и рече:/ яко есть Господь на месте сем, аз же не ве́дех./ И убоя́ся, и рече:/ яко страшно место сие;/ несть сие, но дом Божий, и сия врата́ Небесная.</p>
<p>Исхода чтение <red>(глава 3):</red></p>
<p>Моисей бя́ше пасы́й овцы Иофо́ра, тестя своего, священника Мадиа́мска,/ и гна́ше овцы в пустыню; и прии́де в гору Божию Хори́в./ Явися же ему Ангел Господень в пламени о́гненне из купины́;/ и видит, яко купина́ горит огнем, купина́ же не сгара́ше./ Рече́ же Моисей:/ мимоше́д, уви́жду виде́ние великое сие, яко не сгарает купина́./ Егда́ же ви́де Господь, яко приступа́ет ви́дети,/ воззва́ его Господь из купины́, глаголя:/ Моисе́е, Моисе́е./ Он же рече́:     что́ есть, Господи?/ Он же рече́: не приближайся се́мо;/ изу́й сапоги от ног твоих:/ место бо, на немже ты стои́ши, земля свята́ есть.</p>
<p>Исхода чтение <red>(глава 13)</red>:</p>
<p>Обведе́ Бог люди путем, иже в пусты́ни, к Чермно́му морю:/ пятаго же рода изыдо́ша сы́нове Изра́илевы от земли́ Египетския./ И взя Моисей кости Ио́сифовы с собою,/ клятвою бо закля́ Иосиф сы́ны Изра́илевы, глаго́ля:/ присеще́нием црисети́т вас Господь, и изнесе́те отсюду кости моя с собою. Воздвигшеся же сы́нове Израилевы от Сокхо́фа,/ ополчи́шася во Офо́ме при пусты́ни./ Бог же вожда́ше их:/ в день убо столпо́м о́блачным показати им путь,/ но́щию же столпо́м о́гненным свети́ти им./ И не оскуде́ столп о́блачный во дни́,/ и столп о́гненный но́щию пред всеми людьми.</p>
<p>
<red>На литии стихиры, глас 8: </red>
</p>
<p>Прииди́те, празднолюбцы и    по́стников сословие,/ верою сошедшеся, хвалебныя песни принесем Марии Приснодеве,/ <red>Днесь</red> бо наста́ светлое торжество,/ явление честны́я Ея иконы Иверския,/ юже обстоя́ще со страхом и любовию, воспои́м Богородице:/ радуйся, неисповедимая радосте всем;/ радуйся, образом Твоим святым нас просвеща́ющая;/ радуйся, всем похвала́ и утверждение;/ радуйся, спасение душ наших.</p>
<p>Что Тя нарече́м, Богородице Дево:/ столп ли огненный, к вечному наследию нас ведущий;/ стену ли крепкую, яко православный род защищаеши;/ стража ли неусыпна, яко обитель Твою охраняеши и спасаеши./ Темже от належа́щих бед избавляеми, возопии́м Владычице:/ радуйся, благи́х виновная,/ известное христиан упование.</p>
<p>
<red>Слава, и ныне, глас 5</red>:</p>
<p>Радуется Афон, ликовству́ет обитель Иверская,/ торжествует и вся страна Российская:/ Божия бо Матерь чудотворным Своим образом ми́лостивно нас посети́ла есть,/ дарует же нам в ну́ждах помощь, в ско́рбех утешение,/ в болезнех исцеление, в беда́х избавле́ние/ и всем верным велию милость.</p>
<p>
<red>На стиховне стихиры, глас 4</red>:</p>
<p>Славное иконы Твоея явление,/ Богородице Пренепорочная, славословим <red>Днесь</red>/ и Твое заступление нам пра́зднуем,/ яко бо Мати сущи Живота,/ мо́лиши о нас Христа Бога нашего,/ на Тя крепкую надежду возложивших,/ Путеводи́тельнице нело́жная нашего спасения.</p>
<p>
<red>Стих</red>: Помяну имя Твое/ во всяком роде и роде.</p>
<p>Отложи́м, вернии, печаль:/ се бо вторая неопали́мая купина́, икона Богоматере,/ и́ноки афонскими зримая,/ на очищение грешных является.</p>
<p>
<red>Стих</red>: Слыши, Дщи, и виждь,/ и приклони ухо Твое.</p>
<p>Назна́менующи во странствии житейстем Твое нам води́тельство, являешися, Богомати, в столпе огненне,/ да нас, блуждающих,/ путево́диши к вечным обителем.</p>
<p>
<red>Слава, и ныне, глас 5</red>:</p>
<p>Прииди́те, вси мона́си и мирсти́и,/ прославим Пречистую Деву Богородицу:/ <red>Днесь</red> бо, ради священныя иконы,/ в мори путие́ Ея и стези́ Ея в вода́х многих:/ от Нике́и бо в столпе́ огненне понт морски́й ко Афону преходит/ и дар пришествием Своим верным подае́т./ Мы же, просвещаеми лучами благодати,/ Хода́таицу спасения нашего ублажаем.</p>
<p>
<red>На утрени</red>
</p>
<p>
<red>По 1-й кафизме седален, глас 1</red>:</p>
<p>Пресветлаго зра́ка Твоего явление/ радость приносит всем верующим/ и обители Иверстей да́рует стра́жа неусыпна/ и от бед избавление./ Темже поем Ти, Пречистая:/ покрыва́й нас присно Покро́вом Твоим.</p>
<p>
<red>Слава, и ныне, глас 8</red>:</p>
<p>Сей день Господень, радуйтеся, людие,/ се бо светоносный облак на возду́се чу́дно простира́ется,/ и столпо́м о́гненным пред Афоном явлется/ Едина и Единаго на руках Ма́терних держащи Христа,/ Зижди́теля вселенныя,/ во спасение душ наших.</p>
<p>
<red>По 2-й кафизме седален, глас 3</red>:</p>
<p>Веселятся <red>Днесь</red> све́тло Афона па́ствы,/ пе́сней множество слагают,/ любовию Непорочную почитающе,/ величеством благодати крася́щеся,/ юже прияша пришествием иконы Всенопорочныя Отроковицы,/ зарями Богове́дения благочестно поющих озаряющия.</p>
<p>
<red>Слава, и ныне, глас 5</red>:</p>
<p>Чудо преславное зри́тся <red>Днесь</red>:/ в вода́х бо огнено́сная Богоотрокови́цы икона показу́ется,/ и зна́мения лучи испуща́ет,/ и пребывание по́стников чудом спасает./ Сего ради благодарственно вопием:/ радуйся, Благодатная.</p>
<p>
<red>Величание</red>:</p>
<p>Величаем Тя,/ Пресвятая Дево,/ Богоизбранная Отроковице,/ и чтим образ Твой святый,/ имже то́чиши исцеления/ всем, с верою притекающим.</p>
<p>
<red>Псалом избра́нный</red>: Помяни, Господи, Давида и всю кротость его</p>
<p>
<red>По полиелеи седален, глас 8</red>:</p>
<p>Величие Твое кто испове́сть, Богородице,/ явлением бо Твоея иконы удивила еси вся православныя,/ многия неду́ги врачу́ющи и болезни исцеля́ющи./ О Всемилостивая Владычице,/ не лиши нас и ныне Твоего заступления,/ но молитвами Твоими защити́ и спаси православныя люди/ и силою Твоею огради́,/ да Тобою хва́лящеся/ и все упование на Тя возлага́юще,/ не постыдимся во веки.</p>
<p>
<red>Слава, и ныне, тойже</red>
</p>
<p>
<red>Прокимен, глас 4</red>: Помяну имя Твое во всяком роде и роде. <red>Стих</red>: Отры́гну сердце мое слово благо. Всякое дыхание да хвалит Господа. <red>Стих</red>: Хвалите Бога во святых Его. <red>Евангелие от Луки, зачало 4. По 50-м псалме: </red>Слава: Молитвами Богородицы,/ Милостиве, очисти/ множества согрешений наших. И ныне: тойже. Помилуй мя, Боже</p>
<p>
<red>Стихира, глас 6</red>:</p>
<p>Егда явление чу́днаго Твоего образа приспе́,/ тогда афонстии отцы,/ столп огненный на мо́ри зряще,/ страхом одержи́ми, недоумева́ху./ Гаврии́л же, яко вторы́й Петр, по мо́рю ходя,/ со слезами вопия́ше Тебе:/ о Пресвятая,/ прииди́ и сохрани достояние Твое от враг ненаве́тно.</p>
<p>
<red>Канон Пресвятей Богородице на 8, ирмосы по дважды, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Колесницегони́теля фарао́ня погрузи́,/ чудотворяй иногда,/ Моисе́йский жезл, крестообра́зно поразив/ и раздели́в море,/ Изра́иля же беглеца́, пешехо́дца, спасе́,/ песнь Бо́гови воспева́юща.</p>
<p>От скверных устен хваление приими́, Всенепорочная,/ якоже прежде Сын Твой, Бог же мой и Господь, прият две ле́пты вдовицы,/ и разрешение прегрешений моих подаждь,/ яко да по долгу величаю Тя.</p>
<p>Ангельское пение подоба́ше Тебе, Матери Божией,/ Творца бо сих родила́ еси странно./ Но и от нас приими́, Владычице, смиренныя сия молитвы,/ да поем Го́сподеви:/ славно просла́вися в нашей немощи.</p>
<p>Огусте́ша во́ды, огусте́ша и волны посреде́ моря,/ нося́щя Твою, Богомати, икону./ Утверди и мое подви́гшееся сердце на камени заповедей Христовых.</p>
<p>Помощница и Покровительница была еси, Дево, обители Иверския,/ во́ев Амиры с корабли их в мори погрузивши,/ но потопи́ в пучи́не милосердия Сына Твоего/ вся моя душевныя страсти и безчисленная моя прегрешения.</p>
<p>
<red>Песнь 3</red>
</p>
<p>
<red>Ирмос</red>: Утвержде́й в начале Небеса разумом/ и зе́млю на вода́х основавый,/ на камени мя, Христе, заповедей Твоих утверди,/ яко несть свят паче Тебе, Едине Человеколюбче.</p>
<p>Утверди сердце мое во уповании на Тя, Богомати,/ изми́ всякую гордыню и превозношение из помраченнаго ума моего, да вопию́:/ несть свят, яко Господь, и несть праведен, яко Бог наш.</p>
<p>Ты, о Богомати, немощствующия препоясу́еши силою,/ алчущия насыщаеши;/ посети и мою немощь/ и алчущаго и жаждущаго мене насы́ти Животнаго Хле́ба,/ чрез Твою девственную утробу сшедшаго с Небесе на землю.</p>
<p>Возста́ви, Владычице, от земли́ мене, убогаго,/ и от гно́ища греховнаго воздви́гни, нищаго,/ даждь молитву мне, молящемуся,/ да, велича́я, пою Твое заступление.</p>
<p>Непло́дствующий мой ум плодоно́сен покажи, Блага́я Дево,/ от непло́дове рождшаяся:/ Ты бо плодоно́сие всех благ явлением иконы Твоея подае́ши.</p>
<p>
<red>Седален</red>:</p>
<p>Светлое <red>Днесь</red> Заступницы нашея наста́ торжество./ Да взыгра́ется тварь,/ да ликовству́ют человечестии собори,/ созывает бо нас Святая Богородица видети огнено́сную икону Свою,/ лучами милости верныя просвещающую. Темже, радующеся, вопие́м:/ спаси, Госпоже, от глада, огня, меча и бед вся почитающия явление иконы Твоея.</p>
<p>
<red>Слава, и ныне, тойже</red>
</p>
<p>
<red>Песнь 4</red>
</p>
<p>
<red>Ирмос</red>: Ты моя крепость, Господи,/ Ты моя и сила,/ Ты мой Бог, Ты мое ра́дование,/ не оставль недра Отча/ и нашу нищету посетив./ Тем с пророком Авваку́мом зову Ти:/ силе Твоей слава, Человеколюбче.</p>
<p>Покры́ Небеса доброде́тель Твоя, Богомати,/ и хвалы Твоея испо́лнися земля,/ но положи́ любовь держа́вную крепости Твоея и на мне, отча́янном.</p>
<p>Уготовля́ющи шествие чу́дней иконе Твоей, даде́ бездна глас свой,/ воздвижеся солнце, и сияние ея яко свет бысть,/ но Ты изшла́ еси на спасение людей,/ спасти́ Твое насле́дие пришла еси.</p>
<p>Услы́шавше слух пришествия Твоего, иноцы убои́шася;/ уразуме́вше же дела Твоя, ужасо́шася,/ но внегда́ смути́тися души́ моей, милость Твою помяни, Владычице, да взываю:/ слава заступлению Твоему, Богомати.</p>
<p>Ты еси моя крепость и сила, Богородице,/ Тобою почи́ю в день скорби моея,/ и из страны́ прише́льствия взы́ду Тобою в Небесное наследие,/ и возрадуюся о Господе и Бозе, Спасе моем.</p>
<p>
<red>Песнь 5</red>
</p>
<p>
<red>Ирмос</red>: Вску́ю мя отри́нул еси/ от лица Твоего, Све́те незаходимый,/ и покрыла мя есть чужда́я тьма, окаяннаго,/ но обрати́ мя и к свету заповедей Твоих/ пути моя направи, молюся.</p>
<p>Виждь, Чистая, от но́щи у́тренюющия люди паствы Твоея,/ икону Твою Богохва́льную обстоящии,/ разрешения же грехов просящия, и жития исправления, и Божественныя славы причастия:/ не отри́ни убо нас от лица Твоего, Света незаходимаго Мати.</p>
<p>Всею душею и мыслию в па́стве Твоей вси слику́юще,/ псалмы, и пе́сньми духовными, и пением Божественным икону Твою почитают,/ прощения грехов просяще и душ спасения./ Ты же, исцеление наше сущи, сия вся подаждь, Владычице Богоневесто.</p>
<p>Храм Твой, Дево, яко рай други́й показа́ся ныне,/ яко древо жизни имея икону красоты́ Твоея,/ ю́же вси усердно со благоговением и любовию целующе, взываем:/ Владычице, мир даждь нам,/ Владычице, стяжи́ нас,/ иного бо разве Тебе утешения не ве́мы.</p>
<p>Ре́ку Тя сладкую и пото́к насыще́ния,/ манну Небесную, изобилие и благодать приснотекущую во обители Твоей живущии стяжавше,/ поют Рождество Твое, Отроковице.</p>
<p>
<red>Песнь 6</red>
</p>
<p>
<red>Ирмос</red>: Очисти мя, Спа́се,/ мно́га бо беззакония моя,/и из глубины́ зол возведи, молюся:/ к Тебе бо возопи́х, и услы́ши мя,/ Боже спасения моего.</p>
<p>В скорби се́рдца вопию́ ти, Владычице,/ житейскаго мо́ря потопля́ем бу́рею,/ к Тебе, яко тихому пристанищу, прибегаю:/ возведи от тли живот мой.</p>
<p>Бездна последняя грехов обы́де мя, и исчезает дух мой,/ но простри, Владычице, высокую Твою мышцу/ и, яко Гаврии́ла, и мене, ко Твоей иконе прибега́юща, невредима сотвори.</p>
<p>Не отри́ни мене до конца от лица Твоего, Мати незаходимаго Света,/ не попусти́ мне погря́знути в пучи́не беззаконий,/ но возведи мене от бла́та страсте́й, да взыдет из нетления живот мой/ и пожру́ Тебе со гла́сом хваления и испове́дания.</p>
<p>Храм нося́й телесный весь оскверне́н,/ Тебе, Пречистому храму Вечнаго Сло́ва,/ дерзаю в честно́м храме Твоем, пред Твоею святою иконою приносити смиренныя моя молитвы./ Ты же, яко Милостивая, очисти мя Твоим благоутробием.</p>
<p>
<red>Кондак, глас 8</red>:</p>
<p><red>Аще</red> и в море вве́ржена бысть святая икона Твоя, Богородице,/ от вдовицы, не могу́щия спасти сию от врагов,/ но явилася есть хранительница Афона/ и врата́рница обители Иверския, враги устрашающая/ и в православней Российстей стране/ чтущия Тя от всех бед и напа́стей избавля́ющая.</p>
<p>
<red>Икос</red>:</p>
<p>В столпе́ о́гненне явльшуюся Богоматере икону видевше,/ возопи́ша по́стников иверских лицы:/ о Владыко, сподоби нас прияти икону Матере Твоея во утешение странствия нашего;/ ты же, Гаврии́ле, дерзай и вни́ди в море,/ и приими́ во объятия твоя сокровище, нам являемое,/ да будет нам страж неусыпный, покров же, и радость всем христианом,/ и хранительница, от бед и напастей избавляющая.</p>
<p>
<red>Песнь 7</red>
</p>
<p>
<red>Ирмос</red>: Божия снизхождения/ огнь устыде́ся в Вавило́не иногда,/ сего ради о́троцы в пещи радованною ногою,/ яко во цве́тнице ликующе, поя́ху:/ благословен еси, Боже отец наших.</p>
<p>Согреши́хом, беззако́нновахом, непра́вдовахом пред Господем,/ но, Владычице моя Богородице,/ яко Благая угаси огнь Его праведнаго гнева Твоим теплым хода́тайством, да поем Ему:/ отец наших Боже, благословен еси.</p>
<p>В пещи́ искушений и бед опаляемыя ороси́, Богомати, струя́ми Твоих щедрот,/ да посрамя́тся врази́ наши и да разумеют вси,/ яко Ты едина еси Владычица Богородица, по всей вселенней славимая.</p>
<p>Престоле Царя Славы, Честнейшая Херувим, одушевленный хра́ме, в немже всели́ся Господь,/ твердь Небесная, на <red>нейже</red> возсия́ Солнце правды, Христос,/ Тя поем, Богомати, и превозносим во вся веки.</p>
<p>Ты еси веселие и в пусты́нях живущим,/ Ты еси и стольнаго града утешение и похвала, Дево Марие,/ препетая и превозносимая во веки.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халде́йский мучитель/ Богочестивым неи́стовно разжже́,/ силою же лучшею спасены сия видев,/ Творцу и Избавителю вопия́ше:/ отроцы, благослови́те,/ священницы, воспо́йте,/ людие, превозносите во вся веки.</p>
<p>Поют Тя Ангельския силы, превозносит человеческий род,/ благословя́т Тя вся тварь, Пречистая Дево Богородице./ Приими́ и от <red>Мене</red>, недостойнаго, приносимое Тебе хваление.</p>
<p>Пойте, иноцы Афона,/ благословляй, земле Иверская,/ превозноси, вся стране́ Российская, Благу́ю Владычицу,/ реки чудес от Своея чудотворныя иконы источающую./ Хва́лим, благослови́м, покланяемся Ти, Богородице, пою́ще и превознося́ще во вся веки.</p>
<p>Подобием иконы Иверския не то́чию святый Афон просвещается,/ но и стольный град Москва украшается,/ от того чудесную помощь прие́мля и источник утешения в нем обретая.</p>
<p>Еще и страна Новгородская и ини́и гра́ды и ве́си/ подобием Иверския иконы Твоея, Владычице, освяти́шася и чудесы просветишася, вопиюще:/ Господа пойте и превозносите во вся веки.</p>
<p>
<red>Песнь 9</red>
</p>
<p>
<red>Ирмос</red>: Ужасеся о сем Небо/ и земли удивишася концы,/ яко Бог явися человеком пло́тски/ и чрево Твое бысть пространнейшее Небес./ Тем Тя, Богородицу,/ Ангелов и человек чиноначалия величают.</p>
<p>Тайна глубины́ Рождества Твоего ум Ангельский ужасает, Дево,/ и пречистая икона Твоя демоны прогоняет,/ не терпя́ще бо взирати на силу ея, бегают и исчезают./ Мы же той любезно покланя́емся и облобыза́ем и Тя, Богородицу, величаем.</p>
<p>Прииди́те вси, поклони́мся, припаде́м и возвеличим Божию Матерь,/ призре́вшую на нас, смиренных, алчущия исполняющую благ/ и положившую с нами завет милости во явлении Своея дивныя иконы.</p>
<p>Богородице Дево, упование христианом,/ проба́ви и нашему роду милости Твоя, бывшая отцем нашим,/ покрый и соблюди нас от всякаго зла.</p>
<p>О Всемилостивая христианом Помощнице,/ не может Тя воспети достойно язык человеческий и Ангельский,/ яко всея твари честне́йшую и земных сла́внейшую,/ но приими́ милостивно сие приносимое Тебе от нас моление/ и спасай нас всегда, на Тя бо упование возложи́хом.</p>
<p>
<red>Ексапостиларий</red>:</p>
<p>Икону Твою всечестну́ю прии́м Гаврии́л во объятия, вопия́ше Тебе, Владычице:/ о сладкая Мати Царя Христа,/ бу́ди покров Твоей обители,/ радость же всем Христианом и Споручница жизни вечныя.</p>
<p>
<red>На хвалитех стихиры на 4, глас 4</red>:</p>
<p>О, несказанныя благости!/ О, славнаго явления иконы Богоматере,/ яже сияет чудесы и просвещает благодатию верно приходящия!/ Юже с веселием приемлюще,/ Чистую Богоотрокови́цу/ достодо́лжно пе́сньми почитаем и ублажаем.</p>
<p>О, преславнаго Твоего о нас, Владычице, промышле́ния!/ Чу́дную бо Твою икону Афону посылаеши/ и яко стража нам неусы́пна ту́ю подае́ши милостивно/ и утешение странствию нашему./ Темже, познавше Твоя честна́я чудеса, песньми Тя величаем.</p>
<p>О, преславнаго чудесе́!/ Како огнено́сная икона на волна́х морских, яко на колеснице но́сится,/ светлыми лучами благодати умы просвещающи;/ ея́же торжество песньми почитающе радостно,/ славу возсылаем Богороди́тельнице.</p>
<p>
<red>Слава, и ныне</red>:</p>
<p>Твой глагол исполняя, Богомати,/ праведный Гаврии́л немо́кренно по воде морсте́й пешеше́ствова/ и, восприим священную икону Твою,/ лик пе́сненный состави/ и торжество с по́стники афонскими совокупи́./ Темже и мы, удивляющеся, вопием Первовино́вному:/ слава Тебе, сотворшему дивная,/ Единому Царю и Богу, молитв ради Богородицы!/ Сохрани люди христианския/ и победы на враги даруй, яко Всесилен. </p>
<p>
<red>Славословие великое и отпуст</red>
</p>
<p>
<red>На Литургии: Блаженны от канона, песнь 3-я и 6-я. Прокимен, песнь Богородицы, глас 3</red>: Величит душа Моя Господа, и возрадовася дух Мой о Бозе, Спасе Моем. <red>Стих</red>: Яко призре́ на смирение рабы Своея, се бо отныне ублажат Мя вси роди<red>. Апостол к Филипписйом, зачало 240.</red> Аллилуиа, <red>глас 8</red>: Слыши, Дщи, и виждь, и приклони ухо Твое. <red>Стих</red>: Лицу Твоему помолятся богатии лю́дстии. <red>Евангелие от Луки, зачало 54. Причастен</red>: Чашу спасения прииму и Имя Господне призову.</p>
<p>Зри:  Ве́домо буди, яко празднование Пресвятей Богородице святыя ради Ея иконы Иверския творится октября в 13-й день, февраля в 12-й день и во вторник Светлыя седмицы по уставу святаго Благовещения.</p>
<p>В той же день</p>
<p>
<red>Святых мученик Ка́рпа, Папи́лы, Агафодо́ра </red>
</p>
<p>
<red>и святыя мученицы Агафони́ки</red>
</p>
<p>
<red>На Господи, воззвах: стихиры, глас 4</red>
</p>
<p>
<red>Подобен</red>: Яко до́бля</p>
<p>Вери́гами связуеми и в темнице заключа́еми,/ и звере́м во снедь издава́еми,/ пове́шени и стру́жеми, во огнь же вмета́еми,/ и Божественную помощь с Небесе прие́млюще,/ непоколеби́ми пребы́сте любовию Владыки, Спаса всех,/ Ка́рпе и Папи́ле премудрии.</p>
<p>На ка́мени веры утвердив твое помышле́ние,/ неуклонный мудрова́нием, мучениче Папи́ле,/ каменобие́мь, радовался еси,/ Божественному подо́бяся мучеников начальнику архидиакону Стефа́ну,/ яко служитель и яко Божиих тайн слуга,/ яко сочи́слен мучеником и Ангелом собеседник.</p>
<p>На пути шествующе свидетельства неукло́нно,/ железным обу́щам<a type="note" xlink:href="#note17">17</a> пригвождаеми,/ врага и губителя жа́ла, всехвальнии, сокруши́сте тверде/ и победами венча́стеся;/ тем вся Христова Церковь празднует святую вашу память,/ светоно́сную и благознамени́тую.</p>
<p>
<red>Слава, глас 6</red>:</p>
<p>Яко досто́ин в Богови́дцех/ Небеса ты видел еси, преподобне, отве́рзена/ и Господа, на Престоле седяща,/ и Херуви́ми и Серафи́ми о́крест Его,/ и от <red>Тебе</red> паки мы просве́щшеся,/ священное твое стадо, Ка́рпе, вопие́т тебе:/ проси мира миру и душа́м нашим велия милости.</p>
<p>
<red>И ныне, Богородичен или Крестобогородичен</red>:</p>
<p>
<red>Подобен</red>: Тридне́вен</p>
<p>На Древе Живот наш зрящи,/ Всенепорочная Богородице, ви́сящь,/ ма́терски рыдающи, вопияла еси:/ Сыне Мой и Боже Мой,/ спаси любовию поющия Тя.</p>
<p>
<red>На стиховне Октоиха</red>
</p>
<p>
<red>Тропарь, глас 4</red>:</p>
<p>Мученицы Твои, Господи,/ во страданиих своих венцы прияша нетленныя от <red>Тебе</red>, Бога нашего,/ имуще бо крепость Твою,/ мучителей низложиша,/ сокрушиша и де́монов немощныя де́рзости./ Тех молитвами/ спаси души наша.</p>
<p>
<red>Слава, и ныне, Богородичен</red>
</p>
<p>
<red>На утрени</red>
</p>
<p>
<red>Оба канона Октоиха и мучеников канон на 4, <red>егоже</red> краегранесие: </red>Карпа и Папилу песньми венчава́ю<red>. Иосифово. Глас 1.</red></p>
<p>
<red>Песнь 1</red>
</p>
<p>
<red>Ирмос</red>: Твоя победительная десница/ Боголе́нно в крепости прославися:/ та бо, Безсме́ртне,/ яко всемогу́щая противныя сотре́,/ Израильтя́ном путь глубины новосоде́лавшая.</p>
<p>Карпа и Папилы, крепких истины свидетелей, похваляюще память всесвященную,/ победители тыя соделавшаго Господа славы Боголепно воспои́м.</p>
<p>По́стническим прежде огнем искуси́вшеся,/ страданием же второ́е, мученицы,/ яви́сте истинно душевное искушение/ и паче злата Божественными нравы возсия́сте.</p>
<p>Силою Божественною к ранам, к пове́шению,/ ко огню и к смерти, славнии, устреми́вшеся,/ гонителей крепость победисте/ и нетленными венцы увязо́стеся.</p>
<p>
<red>Богородичен</red>:</p>
<p>Двере Света, от Твоея нерастле́нныя утробы возсиявшаго,/ возсия́й ми покаяния просветительныя лучи́/ и отжени грехов моих мрак, Богорадованная.</p>
<p>
<red>Песнь 3</red>
</p>
<p>
<red>Ирмос</red>: Еди́не Ве́дый человеческаго существа не́мощь/ и милостивно в не воображся,/ препоя́ши мя с высоты силою,/ еже вопити Тебе, Святый,/ одушевленный храме, неизреченныя славы Твоея, Человеколюбче.</p>
<p>Плод принесл еси Христу приятен и священнейший/ священнаго с тобою Агафодо́ра, раны и язвы претерпевшаго/ и одолевша с плотию врагу безплотному знания крепостию.</p>
<p>Неправедно сокрушаемь, мудре, повелением судящаго,/ и по ре́бром стру́жемь терпел еси;/ огнем же паки подпаляемь,/ струя́ми кро́вными пре́лести у́гли погасил еси, Ка́рпе многострадальне.</p>
<p>Видети желая Христа, ви́ся высоко́, и огне́м пе́рси поджигаем,/ до́блественно терпи́ши, Богомудре Папи́ле,/ росо́ю Духа яве орошаемь и Божественными надеждами укрепляем.</p>
<p>
<red>Богородичен</red>
</p>
<p>Чертог нескверный Божий, и  го́ру несеко́мую,/ и кивот святый, и трапезу вернии Тя вси, Чистая, проповедаем,/ и кадильницу невещественнаго У́гля, Пресвятая Дево Всенепорочная.</p>
<p>
<red>Седален, глас 1</red>
</p>
<p>
<red>Подобен</red>: Камени запечатану</p>
<p>Плоды Богозна́ния возделав труды́ твоими, из корене безбожия исторгл еси остны́<a type="note" xlink:href="#note18">18</a>;/ и ма́стию пома́зався Богоде́тельною, упасл еси люди, священниче;/ и, законно пострадав, сугубых почестей, Карпе, сподобился еси./ Слава Давшему ти крепость;/ слава Венчавшему тя;/ слава Де́йствующему тобою всем исцеления.</p>
<p>
<red>Слава, и ныне, Богородичен</red>:</p>
<p>Руце Твои Божественнии,/ имиже Создателя понесла еси, Дево Пресвятая, воплощшагося благостию,/ простерши, умоли Его избавити нас от искуше́ний, и страсте́й, и бед,/ хва́лящих Тя любовию и вопиющих:/ слава Всельшемуся в Тя,/ слава Прошедшему из Тебе,/ слава Избавльшему нас Рождеством Твоим.</p>
<p>
<red>Крестобогородичен</red>:</p>
<p>А́гнца на Кресте А́гница зрящи,/ с разбойником распинаема Тя, долготерпели́ве Слове,/ и копие́м в ре́бра пробода́ема,/ восклицаше, вопиющи ма́терски:/ что странное и ужасное, Иисусе Мой, таинство, несказанно совершаемое?/ како покрываешися гробом, Неописанный Боже?/ да Мя, рождшую Тя, не оставиши, Сыне Мой Сладча́йший.</p>
<p>
<red>Песнь 4</red>
</p>
<p>
<red>Ирмос</red>: Го́ру Тя, благодатию Божиею приосене́нную,/ прозорливыма Авваку́м усмотри́в очи́ма,/ из Тебе изыти Изра́илеву/ провозглаша́ше Свято́му/ во спасение наше и обновле́ние</p>
<p>Нереши́мою связан любовию Создавшаго, каменобие́м яве, Папи́ле, мучениче Христов,/ победил еси метающия терпением Богодарова́нным ти, всехвальне,/ мужеу́мно с завистию боря́ся.</p>
<p>Ко всякому виду боле́зней, до́блественнейшии, ополчистеся,/ к звере́м вве́ржени бывше, ку́пно ты́я победи́сте,/ якоже Дании́л, Божественными образы веры,/ Ка́рпе и Папи́ле, мученицы славнии.</p>
<p>Сый злобы обрета́тель вселукавый Христовы угодники неми́лостивно пожже́нию негасимому предает,/ осла́бити их силу мнев,/ но испепелишася того коварствия.</p>
<p>
<red>Богородичен</red>:</p>
<p>Пристанище спасения, Дево, Тя и́мамы,/ иже в пучи́не лютых обуреваемии всегда:/ к Тебе прибегаем и на Тя уповаем,/ да не убоимся невидимых врагов наве́та.</p>
<p>
<red>Песнь 5</red>
</p>
<p>
<red>Ирмос</red>: Просвети́вый сия́нием/ пришествия Твоего, Христе́,/ и осветивый Кресто́м Твоим мира концы/ сердца́ просвети светом Твоего Богоразу́мия/ православно поющих Тя.</p>
<p>Ни бед гонения, ни глад, ниже́ смерть/ разлучи́ от любве́ Христовы Богомудрых,/ но усе́рднейше возда́ния предзряще, неудобных нерадиша.</p>
<p>Вжиля́еми Божественною силою,/ претерпе́сте люте́йшая проверте́ния стоп, всехвальнии,/ путь шествующе свиде́тельства/ и жа́ла безбожия сокрушающе.</p>
<p>Неугасимый свете́льник страдания нося́ще,/ претеко́сте неве́жества нощь, мученицы,/ и Свету прибли́жишася невечернему,/ яко дне и́стинно сы́нове верою.</p>
<p>
<red>Богородичен</red>
</p>
<p>Зачала́ еси неискусому́жно Бога Невместимаго,/ родила еси Преесте́ственнаго Создателя естества./ Ве́лие таинство, недомысленное чудо, Дево Едина Пренепорочная.</p>
<p>
<red>Песнь 6</red>
</p>
<p>
<red>Ирмос</red>: Обы́де нас после́дняя бе́здна,/ несть избавля́яй,/ вмене́хомся, яко о́вцы заколе́ния,/ спаси люди Твоя, Боже наш:/ Ты бо крепость немощству́ющих и исправление.</p>
<p>Благоуха́ют ваша доброде́тельства человеческим со́нмом,/ злосмра́дие отгоня́ще яве многобожия, достославнии:/ ибо Божие ныне благовоние явистеся, мученицы.</p>
<p>Возгара́емый пла́мень росо́ю веры погаси́сте, блаженнии,/ и возжго́сте желание те́пле, Агафони́ке сущей с вами благосла́вными,/ с неюже мужественне страсти совершисте.</p>
<p>Обощря́емы болезней приложеньми, Ка́рпе и Папи́ле, доблии страдальцы,/ мечи истинно небокова́ннии явистеся, вражия ополче́ния секу́ще.</p>
<p>
<red>Богородичен</red>:</p>
<p>От тины страсте́й и от рова падений воздвигни мя/ и упра́ви раба Твоего, Чистая, испове́дающаго Тя, Богородицу:/ Ты бо еси присно па́дающих исправление.</p>
<p>
<red>Кондак, глас 4</red>
</p>
<p>
<red>Подобен</red>: Вознесы́йся:</p>
<p>Яко сокровище многоце́нное, Владыка,/ и источник, источа́ющ то́ки исцеле́ний,/ сущим на земли́ подаде́ мо́щи ваша,/ неду́ги убо отъе́млющия страсте́й разли́чныя,/ благодать же даю́щия душа́м непреста́нно./ Темже согласно любовию/ ваше, мученицы Божественнии, совершаем торжество.</p>
<p>
<red>Ин кондак, глас 4</red>:</p>
<p>Венчено́сцы явльшеся <red>Днесь</red> в мире,/ прему́дрии, с Ка́рпом Папи́ле,/ просвеща́ете всех,/ иже верою и весе́лием чтущих память вашу.</p>
<p>
<red>Песнь 7</red>
</p>
<p>
<red>Ирмос</red>: Тебе умную, Богородице, пещь/ разсмотря́ем, вернии,/ якоже бо о́троки спасе́ три Превозносимый,/ мир обнови во чреве Твоем всецел,/ хва́льный отцев Бог и препросла́влен.</p>
<p>Юношески страсте́й пещь воздержания росо́ю погаси́вше,/ огнь же кровми́ страдания,/ второе, мученицы, идольское огни́ще испепели́сте,/ хвальнаго воспевающе Бога и препрославленнаго.</p>
<p>Станем, се отве́рзеся три́знище, не ослабе́ем,/ свыше Христо́с венцы́ терпения мучений ради я́ве подае́т живонача́льною рукою,/ взываху страдальцы усердною душею, Карп и Папи́ла.</p>
<p>Иже к Богу всеобра́зным, святии, манове́нием обожа́еми я́ве,/ безбожных раны удобь претерпе́сте,/ якоже ино́му стра́ждущу истинно сами пребыва́юще,/ хва́льнаго воспевающе Бога и препросла́вленнаго.</p>
<p>
<red>Богородичен</red>
</p>
<p>Девы, Чистая, нашея прама́тере, прокля́тство разрешила еси я́ве,/ благословения Начаток рождши, Всенепорочная Отрокови́це Браконеиску́сная,/ <red>егоже</red> благосло́вят чи́ни Небеснии,/ хва́льнаго отцев Бога и препросла́вленнаго. </p>
<p>
<red>Песнь 8</red>
</p>
<p>
<red>Ирмос</red>: В пещи́ о́троцы Изра́илевы,/ якоже в горни́ле,/ добро́тою благочестия чисте́е зла́та блеща́хуся, глаголюще:/ благослови́те вся дела Господня Господа,/ пойте и превозноси́те во вся веки.</p>
<p>Светоно́сная <red>Днесь</red> нам память мученик,/ светом целе́ний озаря́ющи нас, вопию́щих, возсия́:/ благословите вся дела Господня Господа,/ пойте и превозносите во вся веки.</p>
<p>Украси́лся еси, яко архиере́й, яко Божественный проро́к,/ яко свидетель страсте́й, всеблаженне, Христовых,/ яко Божественное зна́мение, воспевая, Карпе всеблаженне:/ Господа пойте дела и превозносите Его во веки.</p>
<p>То́ки твоих страда́льческих крове́й, пото́ки конечно безбожия пото́пльше,/ источник целе́ний яви́шася вопиющим, Папи́ле мучениче:/ Господа пойте дела и превозносите Его во веки.</p>
<p>
<red>Богородичен</red>
</p>
<p>Священный Тя Божественных пророк лик/ проповедает Матерь бывшую, Всенепорочная, Божию,/ Емуже вси зовем:/ благословите вся дела Господня Господа/ и превозносите Его во веки.</p>
<p>
<red>Песнь 9 </red>
</p>
<p>
<red>Ирмос</red>: Образ чистаго Рождества Твоего/ огнепали́мая купина́ показа неопа́льная,/ и ныне на нас напа́стей/ свире́пеющую угаси́ти молимся пещь,/ да Тя, Богородице,/ непрестанно величаем.</p>
<p>Якоже приношения всеце́лая, яко жертвы совершенныя и непорочныя,/ принесо́стеся Творцу, всеблаженнии, мече́м кончину прие́мше,/ и ныне, венцено́сцы, на Небесе́х жи́тельствуете.</p>
<p>Столпи́ необоримии яви́стеся Церкве, мученицы, и забрала,/ исто́чницы, во́ды исцеле́ний пролива́ющиии,/ и светила светозарная и всесветлая,/ но́щи из греха благочестивыя избавля́ющая.</p>
<p>Уже́ к саме́м всели́вшеся светоза́рным селе́нием и Небесным,/ и светлостьми́ Божественными просвеща́еми,/ и радости присносущныя исполня́еми,/ о Папи́ле и Ка́рпе, за ны моли́теся.</p>
<p>
<red>Богородичен</red>
</p>
<p>Но́сиши на объя́тиих, Пречистая, Херувимски яко Престол вся Носящаго,/ плотию нас ради по нам обложи́вшагося и сугу́ба про́ста ви́димаго,/ <red>егоже</red> всегда моли о нас, воспевающих Тя.</p>
<p>
<red>В той же день</red>
</p>
<p>
<red>Преподобнаго Вениами́на, в Дальних пещерах почивающаго</red>
</p>
<p>
<red>Тропарь, глас 2</red>:</p>
<p>Добр купец бысть, Богомудре Вениами́не,/ богатство бо свое тленно раздав,/ купил еси оным нетленное в Царствии Небеснем,/ в немже ныне тамошних благ наслаждайся богатне,/ проси нам мира и велия милости.</p>
</section>
