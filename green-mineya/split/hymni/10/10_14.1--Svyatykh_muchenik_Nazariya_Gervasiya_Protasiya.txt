<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святых мученик Наза́рия, Герва́сия, Прота́сия и Келси́я</p>
</title><p>
<red>На Го́споди, воззва́х: стихи́ры святых, глас 4</red>
</p>
<p>
<red>Подо́бен</red>: Яко добля</p>
<p>Иже веры свиде́теле, подвиг совершивше,/ победы венец прия́ша/ доблему́дренный Наза́рий и великий Прота́сий/ с Келси́ем мудрым, Богомудрый Герва́сий./ <red>ихже</red> воспои́м, яко до́блия ору́жники,/ яко Вышняго Царствия наследники/ и яко самово́льная заколе́ния.</p>
<p>Просвети́вся смыслом светозаре́ния Духа,/ священный Наза́рие,/ паче солнца, во тьме сущим, возсиял еси душа́м,/ Божественною благодатию поучая,/ просвещая, наставляя светле́йше/ Единаго Господа и ве́ровати и чти́ти,/ воплощенна от Девы преславно/ и земныя осия́вшаго.</p>
<p>С Наза́рием возсия приснопамятный Келси́й,/ и славный Прота́сий, и Герва́сий,/ доблему́дренно пострада́вше/ и вся полки́ де́монския му́жески на земли победи́вше./ Тем то́чат исцелений струи́/ и сердца́ напаяют богатно благочестивых/ Боже́ственною благодатию.</p>
<p>Да восхва́лится Наза́рий, и да почти́тся Прота́сий,/ и Божественный Келси́й, и Герва́сий,/ иже благославно пострада́вше и лесть ума́ливше,/ и Ангельским лико́м священно причита́еми,/ и обожа́еми по причастию Божественному,/ и победы венцы́ от дла́ни Живоначальныя прие́мше.</p>
<p>Яко течение соверши́вше и веру соблюдше,/ страдания венцы́ увязо́стеся/ и Ангелом сочета́стеся,/ све́тло хра́брствовавше и льстиваго врага о Христе поправше,/ Божественнии мученицы./ Сего ради, согласно соше́дшеся,/ светоно́сную вашу память совершаем, веселя́щеея.</p>
<p>Богомудрый Наза́рий/ Божественным пропове́данием гра́ды проходя́, просвети́,/ <red>егоже</red> подражав, Келси́й/ славу стяжа́ Божественных страдалец, поправ льстиваго./ Сия вси похвала́ми почти́м,/ яко зве́зды и светила сущим во тьме/ и врачи душ наших.</p>
<p>
<red>Слава, глас 8</red>:</p>
<p>Жертвы слове́сныя,/ Наза́рия, Герва́сия, Прота́сия и Келси́я похва́лим,/ яко все мучителей неи́стовство со идолы упраздни́ша./ Тем молитвами их, Христе Боже,/ мир миру даруй/ и душа́м нашим ве́лию милость.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Мученицы Господни</p>
<p>Не терплю, Чадо, ви́дящи Тя на Древе усну́вша,/ бодрость всем подающаго,/ яко да древле преступления плодо́м сном погибельным уснувшим/ Божественную и спасительную бодрость пода́си,/Дева глаголаше, плачущи,/ Юже величаем.</p>
<p>
<red>На стиховне Октоиха</red>
</p>
<p>
<red>Тропарь, глас 4</red>:</p>
<p>Му́ченицы Твои, Господи,/ во страданиих своих венцы́ прия́ша нетленныя от <red>Тебе</red>, Бога нашего:/ иму́ще бо крепость Твою,/ мучителей низложи́ша,/ сокруши́ша и де́монов немощны́й дерзости./ Тех молитвами/ спаси ду́ши наша.</p>
<p>
<red>Слава, и ныне Богородичен, </red>
</p>
<p>
<red><red>Аще</red> среда или пяток Крестобогородичен</red>
</p>
<p>
<red>На утрени</red></p>
<p>
<red>Оба канона Октоиха и святых канон на 4, <red>егоже</red> краегранесие</red>: Верно воспою мученики венценосный. <red>Иосифово. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста́ моя,/ и напо́лнятся Духа,/ и сло́во отры́гну Цари́це Ма́тери,/ и явлюся, све́тло торжествуя,/ и воспою, радуяся, Тоя чудеса.</p>
<p>Верно пострадавше и подвиг скончавше,/ победы венце́м увязо́стеся, Божественнии мученицы./ Божественную вашу память тем празднуем, веселящеся.</p>
<p>Ве́трилом вперя́еми Духа Божественнаго,/ пучи́ну немо́кренно преидо́сте, мученицы славнии, мучений/ и ныне к Божественному приста́нищу Вышния светлости всели́стеся.</p>
<p>Кресто́м, якоже броня́ми, оде́яни, блаженнии,/ врага безплотнаго пора́товасте в теле,/ томле́ния многоплете́нная и смерть неправедную претерпевше.</p>
<p>
<red>Богородичен: </red>
</p>
<p>Едину, вместившую Превечнаго Господа во утробе,/ Всенепорочную Отроковицу воспои́м,/ яко бысть Небес простра́ннейши, Бога воплотивши благости ра́ди.</p>
<p>
<red>Песнь 3</red>
</p>
<p>
<red>Ирмос</red>: Твоя песносло́вцы, Богородице,/ живый и незави́стный Источниче,/ лик себе совоку́пльшая, духовно утверди,/ в Божественней Твоей славе/ венцев славы сподо́би.</p>
<p>Яко гро́здие Божественнии бы́сте Винограда Божественнаго истинно,/ страдания изливающе вино нам, мученицы,/ духовно веселящее всех сердца́ благодатию.</p>
<p>Кре́пко проти́вился еси гонителю, Наза́рие, мучениче Христов,/ повелева́ющу мерзским тебе бого́м жре́ти, пребогате,/ яко а́гня заколению готов был еси, славне.</p>
<p>Хвале́ния вси согла́сне воспои́м <red>Днесь</red> верно/ Наза́рию, Герва́сию, Прота́сию и Келси́ю,/ Истины свидетелем, бывшим в Ду́се.</p>
<p>
<red>Богородичен</red>:</p>
<p>Закона прообразова́вше скиния Тя быти хотящую, Чистая,/ Божие священное жили́ще:/ из негоже Очищение наше, святыню даруяй всем нам, приидет.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Назариевы страсти и гонения,/ Прота́сиевы болезни и раны чту́ще,/ Герва́сия хва́лим и Келси́я, Святыя Троицы сосуды честныя,/ светлыя зве́зды, верных предсто́лпия,/ нечестия истиннии потреби́теле,/ и столпи́ веры, и утверждение непоколеби́мо./ Имже верою возопии́м:/ молите Христа Бога грехо́в оставление дарова́ти/ чту́щим любовию святую память вашу.</p>
<p>
<red>Слава, и ныне, Богородичен</red>:</p>
<p>Яко Деву и Едину в жена́х,/ Тя, без Се́мене рождшую Бога плотию,/ вси ублажаем ро́ди человечестии:/ Огнь бо вселися в Тя Божества́,/ и, яко Младенца, пита́вши Зижди́теля и Господа./ Тем Ангельский и человеческий род достойно славим пресвятое Рождество Твое/ и согласно вопие́м Ти:/ моли Христа Бога согрешений оставление даровати/ покланяющимся верою пресвятому Рождеству Твоему.</p>
<p>
<red>Крестобогородичен</red>:</p>
<p>Агнца, и Пастыря, и Изба́вителя/ Агница зря́щи на Кресте, восклицаше, плачущи,/ и, горько рыдающи, вопия́ше:/ мир убо радуется, приемля Тобою избавле́ние,/ утроба же Моя горит, зрящи Твое распятие,/ еже терпи́ши за милосердие милости./ Долготерпели́ве Господи, милости бездно и источниче неисчерпаемый,/ умилосердися и даруй согрешений оставле́ние/ верою пою́щим Божественныя стра́сти Твоя.</p>
<p>
<red>Песнь 4</red>
</p>
<p>
<red>Ирмос</red>: Седяй в славе на Престоле Божества,/ во облаце легце/ прии́де Иисус Пребожественный/ нетленною дла́нию и спасе́ зову́щия:/ слава, Христе, силе Твоей.</p>
<p>Паче смысла святых мученик Твоих любовь превосходит вся помышления, Слове,/ боре́ния, и мужественныя по́двиги, и натрижне́ния,/ яже пода́л еси законно им, пострадавшим.</p>
<p>Един разум в разных ураня́еми телесе́х Христовы ору́жницы преизли́шно показаша,/ Единаго Бога в три́знищи испове́даша/ и многобожия лесть я́ве погуби́ша.</p>
<p>Наза́рия, Прота́сия, Герва́сия и Келси́я, честны́х мучеников,/ Ангели боре́нию подиви́шася,/ како в пло́ти безплотному сплета́ющеся,/ низложиша сего на землю му́жественнейше.</p>
<p>Яко до́блии во́ини, яко непобедимии мученицы,/ яко Христовы ору́жницы и яко благочестия побо́рницы/ Небесная селения насле́довасте и лико́м Ангельским всегда свеселя́щеся.</p>
<p>
<red>Богородичен</red>:</p>
<p>Не истощи́в Отеческих, Пребожественный, Пречистая Богородице, недр,/ в не́дрех Твоих пречистых седи́т,/ Божественное седа́лище всем благостынею готовля́я/ и славу, присно пребыва́ющую.</p>
<p>
<red>Песнь 5</red>
</p>
<p>
<red>Ирмос</red>: Ужасо́шася всяческая/ о Божественней сла́ве Твоей:/ Ты бо, Неискусобра́чная Де́во,/ име́ла еси во утро́бе над всеми Бога/ и родила́ еси Безле́тнаго Сына,/ всем воспева́ющим Тя/ мир подавающая.</p>
<p>Ранам тело твое, Наза́рие, приобщи́ся, у́зам многообра́зных мук,/ миро благовонное тем источа́ет нам, облагово́нствующее ду́ши/ верою несомненною тя почитающих, всехвальне.</p>
<p>Кропле́ньми крове́й твоих погасил еси у́глие многобожия, страстотерпче,/ Божественных чудес огнем же, всемудре, ти́ну страсте́й лю́тых пожигаеши,/ Божиею благодатию Спа́совою, Наза́рие.</p>
<p>Цве́ты, дыха́ющии воню́ Божия знания,/ Богознания зла́чники,/ райская древеса́ благопло́дная, предобрыя и светоза́рныя, почти́м мученики/ и верно ублажи́м.</p>
<p>Да поется Наза́рий, да величается Келси́й,/ ку́пно с Прота́сием до́блий да похвалится верою Герва́сий,/ Церкве непреклоннии столпи́ и основания нерушимая бывшии.</p>
<p>
<red>Богородичен</red>
</p>
<p>Оружие, древле Едем стрегу́щее, плещи́ верным подае́т, Чистая,/ зна́менанным честно́ю Кровию, прежде источи́вшеюся от ребр копия́ прободением,/ из Тебе Возсиявшаго.</p>
<p>
<red>Песнь 6</red>
</p>
<p>
<red>Ирмос</red>: Божественное сие и всечестно́е/ совершающе пра́зднество,/ Богомудрии, Богоматере,/ прииди́те, рука́ми воспле́щим,/ от Нея рождшагося Бога сла́вим.</p>
<p>Твоя шествия на вода́х быша, всеблаженне Наза́рие,/ и не позна́шася сим следы́ твоя в Дусе,/ <red>егоже</red> силою вся враги посрами́л еси.</p>
<p>Телес стра́сти неисце́льныя Божиею благодатию исцелил еси, мучениче Наза́рие,/ миро благовонное источа́еши же/ твоим честны́м моще́м приближа́ющимся.</p>
<p>Яве Божественный Прота́сий, великий же с ним Герва́сий,/ богатство привременное и могу́тство попра́вше,/ вечныя славы сподо́бишася.</p>
<p>
<red>Богородичен</red>:</p>
<p>Законы Едина обнови́ла еси естества, Дево,/ рождши Бога Безсмертнаго, в плоть ме́ртвенную оде́явшася,/ да мертвыя оживи́т благостию.</p>
<p>
<red>Кондак, глас 2</red>
</p>
<p>
<red>Подобен</red>: Вышних ища</p>
<p>Свети́льницы светлии явльшеся,/ Божественнии мученицы,/ тварь светом чудес озаряете,/ неду́гов разрешающе глубокую нощь всегда/ и Христу Единому Богу моля́щеся/ непрестанно о всех нас.</p>
<p>
<red>Икос</red>:</p>
<p>Яко светоза́рнии и Божественнии свети́льницы,/ Свету Великому предстоя́ще присно, Богоблаженнии мученицы,/ и отту́ду испуща́емыми невечерняго Божества́ сиянии всегда просвещаеми и обожа́еми,/ верою память вашу совершающия Божественную просвети́те,/ и омраче́ния, и страсте́й, и бед, и зло́бы избавите,/ молящеся непрестанно о всех нас.</p>
<p>
<red>Песнь 7</red>
</p>
<p>
<red>Ирмос</red>: Не послужи́ша твари Богомудрии/ паче Созда́вшаго,/ но огненное преще́ние му́жески попра́вше,/ ра́довахуся, поюще:/ препетый отцев Господь и Бог, благословен еси.</p>
<p>На ка́мени Божественнаго знания утверди́вше стопы́, славнии,/ сердец ваших вражиими ухищре́ньми не преврати́сте, воспевающе:/ препетый отцев Господь и Бог, благословен еси.</p>
<p>Свет невечерний страдавшим кровию вам возсия́,/ и веселие я́ве вас прият, великомученицы, воспевающих:/ препетый отцев Господь и Бог, благословен еси.</p>
<p>Освяти́сте преусердно проходя́ще гра́ды, блаженнии,/ исповедающе Христа пред мучители и всем исцеления подающе требующим/ благодатию Духа Всесвятаго.</p>
<p>
<red>Богородичен</red>:</p>
<p>Светле́йшую палату обре́т Бог утробу Твою, в сию всели́ся,/ сы́ны соде́ловая света, Всенепорочная, зову́щия:/ отец наших Боже, благословен еси.</p>
<p>
<red>Песнь 8</red>
</p>
<p>
<red>Ирмос</red>: О́троки благочестивыя в пещи́,/ Рождество Богородичо спасло́ есть,/ тогда убо образу́емое,/ ныне же действуемое,/ вселенную всю воздвиза́ет пети Тебе:/ Господа пойте дела/ и превозносите Его во вся веки.</p>
<p>У́тренююще к возсия́вшему из Девы преславно великому Солнцу,/ мученицы непобедимии свет бы́сте и пре́лести тьму благодатию разори́сте:/ Господа пойте, вопиюще, дела и превозноси́те Его во вся веки.</p>
<p>Рим древле по́двиги твоя проповедает, Наза́рие многострадальне,/ Константиногра́д поет чудеса, священныя твоя мо́щи верою содержа́я,/ Господа пойте, вопию́щий, дела/ и превозноси́те Его во вся веки.</p>
<p>Божественный Наза́рий, источа́я мира благодати,/ повелевает всем притекающим верою почерпа́ти/ на просвещение и очищение, взывающим:/ Господа пойте дела и превозносите Его во вся веки.</p>
<p>Вас, до́блия страстоте́рпцы,/ Наза́рия, Келси́я, Прота́сия, паки же Герва́сия,/ моле́бники ко Господу крепчайшия имуще, любовию зовем:/ Господа пойте дела и превозноси́те Его во вся веки.</p>
<p>
<red>Богородичен</red>
</p>
<p>Плотию соедини́вся Тебе по существу,/ всем, еже быти, Подаяй,/ всего мя обнови́, всего назда́, обветша́вшаго, Пречистая, преступле́ньми./ Тем Тя, Деву, пое́м и превозно́сим во вся веки.</p>
<p>
<red>Песнь 9</red>
</p>
<p>
<red>Ирмос</red>: Ева убо неду́гом преслушания/ клятву всели́ла есть,/ Ты же, Дево Богородице,/ прозябе́нием чревоноше́ния ми́рови благословение процвела́ еси:/ тем Тя вси величаем.</p>
<p>Крепостию вжиля́еми Христа, разо́ршаго зло́бу губи́теля,/ преклонивше сему вы́ю, конец мече́м прия́сте,/ разре́шшеся от пло́ти, великоимени́тии:/ тем достойно блажи́ми есте́.</p>
<p>Красни́ я́звами плотски́ми бы́сте и Ангелом уподо́бистеся;/ ныне же предстоите́ всех, радующеся, присно красоте́,/ причастием я́ве удобря́еми, красне́йше, всечестни́и.</p>
<p>Зна́меньми и чудесы вас украси́/ и прежде конца, всеприснопа́мятнии, и по конце Владыка,/ Наза́рие, Прота́сие, Келси́е, Герва́сие, непобедимии мученицы,/ тем достойно ублажа́етеся.</p>
<p>Освяти́шася любовию вашею всяческая, совершающи память <red>Днесь</red>:/ радуются мученицы и вси пророцы с нами пра́зднуют,/ с нимиже о нас моли́теся Благодетелю, всеблаженнии.</p>
<p>
<red>Богородичен</red>:</p>
<p>Глас Ти Божественнаго Гаврии́ла приносим, веселя́щеся, Отроковице Пречистая:/ радуйся, Обрадованная,/ мучеников, апостолов похвало и всех верных спасение,/ Дево Мати Неискусобрачная.</p>
<p>
<red>Светилен</red>
</p>
<p>
<red>Подобен</red>: Духом во святилищи</p>
<p>Претерпе́л еси, яко безплотен, нестерпимыя му́ки, Наза́рие блаженне,/ мучеников слава, с Герва́сием мудрым,/ Прота́сием же ку́пно и Божественным Келси́ем./ Тем верою чтим всепразднственную вашу и честну́ю память.</p>
<p>
<red>Богородичен</red>:</p>
<p>Паче ума Рождества Твоего преславное чудо/ удивляет всяк смысл, и земных, и Ангел:/ Дева бо су́щи родила́ еси, и Дева пребыла́ еси, яко прежде рождества, Дево./ О страшнаго та́инства! О рождества ди́внаго!/ О чревоноше́ния преславнаго!</p>
<p>В той же день</p>
<p>
<red>Преподобнаго отца нашего Нико́лы Свято́ши, </red>
</p>
<p>
<red>князя Черниговскаго</red>
</p>
<p>
<red>На вечерни</red>
</p>
<p>Блажен муж: <red>1-й антифон</red>. На Господи, воззвах: <red>стихиры на 6, глас 8. Подобен</red>: О преславнаго чудесе</p>
<p>Богому́дре блаженне Нико́ло,/ ты, видя, яко прехо́дит мира сего образ/ и тле́нию вся прича́стна суть,/ образ славы своея скоро измени́л еси,/ диади́му и ски́петр оставил еси/ и, к Небесному Царствию взира́я,/ тесный путь изволил еси ше́ствовати;/ и ныне в Небесных селениих живы́й,/ Христу Богу моли́ся/ прияти нам Вечнаго Царства блаженство.</p>
<p>Преподо́бне Нико́ло,/ ты по имени твоему и житие хотя́ стяжати беззлобно,/ мир сей победи́л еси,/ престол кня́жества оставил еси,/ богатство, славу и влады́чество, аки уме́ты, вменяя,/ во убо́гий образ иноческий облекся,/ обнищавшему нас ради Христу последовал еси,/ Емуже ныне предстоя,/ о нас прилежно моли́ся/ дарова́ти душа́м нашим мир и ве́лию милость.</p>
<p>Святе Нико́ло, отче блаже́ннейший,/ провидя умным твоим оком,/ яко ца́рие и князи славы своея лиша́ются и на́зи во гроб отходят,/ отверглся еси подобосе́нныя власти века сего,/ Христовым стопам последуя,/ Тому во смирении работал еси,/ темже улучил еси нестаре́ющееся блаженство,/ идеже помяни и нас, чтущих память твою.</p>
<p>
<red>Слава, глас 2</red>:</p>
<p>Царство Твое, Христе Боже,/ и владычество Твое пребывающее во веки провидя,/ угодник Твой Никола ски́петр и диади́му отве́рже,/ и многопечалия удалися,/ к безмяте́жному житию и́ночествующих притек,/ бысть раб и́стинен и верен,/ Тебе Спасу своему послужив в преподо́бии и правде.</p>
<p>
<red>И ныне, Богородичен: </red>Прейде сень законная:</p>
<p>
<red>Таже вход, прокимен дне. И чтения три преподобническая. </red>
</p>
<p>
<red>(зри страницы 791 - 792)</red>
</p>
<p>
<red>На стиховнах стихиры, глас 1</red>:</p>
<p>
<red>Подобен:</red> Небесных чино́в</p>
<p>Божественным желанием разжизаем,/ преподобне отче Николо,/ мирскую славу преобидел еси/ и, иноческое житие́ возлюбив,/ был еси преподобным отцем единоревни́тель,/ с нимиже ныне водворя́яся,/ моли о чтущих твое преставление.</p>
<p>
<red>Стих</red>: Блажен муж, бояйся Господа,/ в заповедех Его восхощет зело.</p>
<p>Христови весь порабо́тился еси,/ впери́в все свое желание к Нему,/ <red>егоже</red> ради любве мира сего отреклся еси,/ возлюбив Возлюбившаго род человеческий;/ сего ради тя песньми ублажа́ем/ и любовию кланяемся раце мощей твоих.</p>
<p>
<red>Стих</red>: Блажени вси, боящиеся Господа,/ ходящии́ в путех Его.</p>
<p>Всех любовию чтущих тя/ заступления твоего не лиши, отче,/ но еликомощно предстательствуй всем/ и посо́бствуй в беда́х и напа́стех,/ полезная подая молитвами твоими.</p>
<p>
<red>Слава, глас 5</red>:</p>
<p>Преподобне отче,/ не дал еси телу твоему упокое́ния,/ до́ндеже страсти сердца твоего очистил еси,/ Христова повеле́ния исполняя,/ дом, сродники и други оставил еси,/ к тихому пристанищу Бо́жия Ма́тере притек,/ вели́чество и славу свою всем под ноги покорил еси,/ в посте просияв, тело умертвил еси/ и, Духом Божиим водяся присно,/ сын и наследник Присносу́щнаго Света показался еси,/ идеже ныне живый,/ моли улучи́ти и нам милость в день Судный.</p>
<p>
<red>И ныне, Богородичен</red>:</p>
<p>Обра́дованная, хода́тайствуй Твоими молитвами,/ и испроси́ душа́м нашим множество щедро́т/ и очищение многим согреше́нием нашим, молимся.</p>
<p>
<red>Тропарь, глас 2</red>:</p>
<p>Отечество и славу княжения твоего оставил,/ Князю смирения, Христови, усердно последовал еси,/ преподобне отче наш Николо;/ тем приял еси от Него вечное царство и славу на Небеси,/ идеже ликуя, поминай нас чтущих память твою верно.</p>
<p>
<red>Слава, и ныне, Богородичен: Вся паче смысла</red>:</p>
<p>
<red>На утрени</red>
</p>
<p>
<red>По 1-м стихословии седален, глас 1</red>
</p>
<p>
<red>Подобен</red>: Гроб Твой</p>
<p>Веселия исполня́ются Росси́йстии людие/ и радостне поют твою память, блаженне,/ имуще тя скораго в беда́х помощника/ и во всех болезнех избавле́ние:/ сего ради, яко приемый от Бога благодать словом недуги прогоня́ти,/ не отступи и ныне, всем посо́бствуя,/ честно́е твое успение почита́ющим.</p>
<p>
<red>Слава, и ныне, Богородичен</red>
</p>
<p>Источник исцеле́ний ве́дуще Тя, Дево,/ в теплоте сердца прибегаем, грешнии раби Твои;/ Ты же сро́дное имущи о нас промышле́ние,/ не забуди волнуемых напа́стьми:/ но, простерши длани, молися Сыну Своему,/ яко да приимем тех скорое пременение.</p>
<p>
<red>По 2-м стихословии седален, глас 4</red>
</p>
<p>
<red>Подобен</red>: Явился еси</p>
<p>Яже на земли в суете́ преходящая возненави́дев, блаженне,/ и яже на Небеси присносущная от сердца возлюби́в,/ сия по многих твоих труде́х и наследовал еси,/ идеже живый, о всех нас молися Христу, преподобне,/ в песнех твою память почита́ющих.</p>
<p>
<red>Слава, и ныне, Богородичен</red>:</p>
<p>Обнови́ла еси, Дево, святым Рождеством Твоим/ истлевшее страстьми́ земнородных естество/ и возста́вила еси всех от смерти к жизни нетле́нней./ Тем Тя по долгу, Мати Чистая, присно ублажаем/ яко блажимую во вся верных роди.</p>
<p>
<red>По полиелеи седален, глас 8</red>
</p>
<p>
<red>Подобен</red>: Поведенное тайно:</p>
<p>Да радуется <red>Днесь</red> святый твой прароди́тель,/ на высоте престола седы́й равноапостольный Владимир,/ яко от ко́рене его, благая ветвь, прозябл еси ты, преблаженне Николо,/ носящи на себе плод духовный,/ во образ всем хотящим спасти́ся/ и Христу во смирении после́довати,/ якоже ты, преподобне отче, сотворил еси;/ и ныне во славе радующуся ти,/ плод и́ноческих трудов твоих пребывает во веки.</p>
<p>
<red>Слава, и ныне, Богородичен</red>:</p>
<p>Да радуется <red>Днесь</red> Давид песнописец,/ яко от ко́рене его возрасте́ нам мысленное древо, Дева Мария,/ носящая плод Христа Бога нашего,/ Имже пита́ются всего мира концы́ и причастницы бывают вечныя жизни,/ тем, вси вернии, яко Богородицу благочестно ублажа́ем.</p>
<p>
<red>По 50-м псалме стихира, глас 6</red>:</p>
<p>Ве́лие смирение жития твоего, о́тче наш,/ ибо вся земная: род и престол княжения своего, оставив,/ Единаго Христа возлюбил еси,/ и Тому чистою совестию служа́,/ на земли Ангельски пожил еси,/ бесо́вския полки́ прогна́л еси, возшед на высоту добродетелей,/ блажен еси тако Христу работав;/ и мы убо труды твоя познавше,/ любовию тя ублажаем.</p>
<p>
<red>Канон преподобному, глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста моя,/ и напо́лнятся Духа,/ и слово отры́гну Царице Матери,/ и явлю́ся светло торжествуя,/ и воспою, ра́дуяся, Тоя́ чудеса.</p>
<p>Отверзи мне устне́, Христе мой, посли Паракли́та,/ да Твоего угодника пети возмогу стихосло́вии высоту́ добродетелей,/ на нюже в чистоте сердца смирением взыде.</p>
<p>В пра́вду нареклся еси Святоша:/ исполнь бо сый святыни, всякаго непреподобнаго действа удалился еси/ и, к Богови́дению ум свой впери́в,/ оттуду познал еси вся, яже в мире су́етная быти.</p>
<p>Прежде тебе бывших помяну́л еси,/ от коли́кия славы напрасно отпадо́ша, и с безче́стием пожат серп смерти;/ сего ты да изба́вишися, престол на земли княжий оставил еси,/ и приял еси на Небеси престол, иже пребывает выну со святыми.</p>
<p>Блаженному Иоаса́фу Инди́йскому поревновал еси:/ якоже бо той остави царство земное и взыска́ Небесное,/ тако и ты, блаженне, временное княже́ние оставль, приял еси вечное.</p>
<p>
<red>Богородичен</red>
</p>
<p>Вышняго Царствия не лиши мя,/ Небесными и земными Владычествующая Госпоже,/ сего бо ища́, удаля́юся, обладаем вою́ющими всегда на мя страстьми́,/ обаче к Тебе несумне́нною наде́ждою прибега́ю.</p>
<p>
<red>Песнь 3</red>
</p>
<p>
<red>Ирмос</red>: Твоя песносло́вцы, Богородице,/ живы́й и незави́стный источниче,/ лик себе совокупльшия, духовно утверди́,/ в Боже́ственней Твоей славе/ венцев славы сподо́би.</p>
<p>Раб Единому Богу да будеши, не восхотел еси работати миру,/ от негоже изшед, аки вторы́й Авраа́м, дом и землю свою оставил еси/ и пришед, аки в Харра́нь, в пречестну́ю Божия Матере Печерскую обитель,/ видел еси ле́ствицею деяния и ве́дения блаженных отец к Небеси восходящих.</p>
<p>Господин сый иногда́ княже́нию своему,/ за любовь Господа своего сотворился еси раб,/ служа рабом Христовым в пова́рни,/ да бывшему нас ради Послушли́ву до смерти последуеши.</p>
<p>Порфи́рою одея́н и в руце́ имеяй ски́петр,/ не устыде́лся еси на ра́менах дрова носити и сещи́ рукама своима;/ да вся уды в порабощение предаси Вышнему Владыце,/ от Негоже возмездие приял еси живот вечный.</p>
<p>Мирсти́и мирска́я му́дрствующе, братия твоя, блаженне,/ мняху дея́ние твое в пова́рне безче́стно быти,/ тем и развращаху тя, да оставиши сие./ Но ты, любя послуша́ние сие,/ еще едино лето испросил еси себе в том пребывати.</p>
<p>
<red>Богородичен</red>:</p>
<p>За́поведем Господа моего не повину́ющася, ни хранящаго послуша́ния уставы,/ убеди́ мя, Владычице моя, к де́ланию тех/ и укрепи в прочее время в обои́х совершенно испра́витися,/ да не в лености скончався, с непотребными рабы казнь прииму по дело́м.</p>
<p>
<red>Седален, глас 8</red>:</p>
<p>Яко истиннаго послу́шателя Евангельскаго слова,/ и иноков любителя, и ревнителя преподобным,/ приидите, братие, песненными хвалами воспоем блаженнаго Николу:/ той бо тело свое порабо́ти Богу, да душу свободит от страсте́й/ и, аки солнце, возсияв лучами добродетелей своих,/ всех нас озаряет, поющих:/ слава Богу, призывающему рабы Своя в вечное спасение.</p>
<p>
<red>Слава, и ныне, Богородичен</red>:</p>
<p>Вышняго мя гражданина покажи, Чистая Дево,/ прибегающаго к Твоему покрову и просящаго от <red>Тебе</red> теплаго заступления,/ яко, да Тобою обрет благодать, воспою:/ слава Богу, спасающему род человеческий.</p>
<p>
<red>Песнь 4</red>
</p>
<p>
<red>Ирмос</red>: Седя́й в славе на Престоле Божества/ во облаце легце,/ прии́де Иисус Пребожественный/ нетленною дланию и спасе́ зовущия:/ слава, Христе, силе Твоей.</p>
<p>Седя́й во славе прежде на престоле и вельможам предстоящим ти,/ не устыде́лся еси, блаженне, седе́ти при врате́х монасты́рских три лета,/ яко верно храня́й сих вход от бездельно влазя́щих.</p>
<p>Председящу ти пе́рвее на трапе́зе любопи́щней/ и многим рабом служа́щим яко владыце,/ не возгнушался еси последи́, святе, раб быти рабом Христовым,/ тем служа и представляя брашна от Божияго дарования. </p>
<p>Якоже степе́ньми на высоту́ мирския славы возшедши, имут упокоение по трудех,/ тако и ты, преподобне, советом игумена и братии вся послушания чины прошед,/ принужде́н с миром в келлии безмолвствовати и внимати спасению своему.</p>
<p>Яко трудолюби́вый раб, умножа́я Владыце своему талант,/ не дал еси упокое́ния многотрудному твоему телу,/ но рукама своима насадил еси вертоград;/ и видеша братия трудов твоих плоды.</p>
<p>
<red>Богородичен</red>:</p>
<p>Леня́щася мя, на добродетели пону́ди, Богородице,/ и даждь ми вертогра́д душевный мысленными древесы насади́ти,/ слезами умиления напая́ти, и принести Владыце моему стори́чный плод,/ да и аз с верными рабы Его прииму от руку́ Его мзду трудов моих.</p>
<p>
<red>Песнь 5</red>
</p>
<p>
<red>Ирмос</red>: Ужасощася всяческая/ о Божественней славе Твоей,/ Ты бо, Неискусобрачная Дево,/ имела еси во утробе над всеми Бога/ и родила́ еси Безлетнаго Сына,/ всем воспевающим Тя,/ мир подавающая.</p>
<p>Дивля́хуся вси трудолюбию твоему, блаженне,/ яко никогдаже ви́ден был еси пра́зден,/ но в руках дело, в устех же имел еси выну молитву Иису́сову/ и сею́ отразил еси беса, празднолюбием напа́дающаго.</p>
<p>Да пищи Небесныя причастник будеши, сластолюбия отверглся еси:/ ничтоже бо ядяше, кроме от о́вощия монастырскаго мало/ и тако соблюл еси чистоту души и тела.</p>
<p>По многих твоих постнических трудех/ приял еси от Бога дар единем словом недуги исцеля́ти и посо́бствовати в ско́рбех./ Молюся ти, и мене от одержащаго недуга в здравие премени́ скоро.</p>
<p>Многоплете́нными се́тьми тщася враг/ отврати́ти Боголюбивую душу твою от добраго трудолю́бия пути,/ наусти́ не́когда служа́щаго тебе врача;/ ты же, святе, увеща́нием увещал еси того,/ яко да не тебе, но своему спасению внимает.</p>
<p>
<red>Богородичен</red>:</p>
<p>Сердцем и душою развратихся/ и, отвергшися данныя ми благодати, в неподобныя хожду пути,/ но, прежде даже не впаду в руце врагом,/ Ты, Мати Божия, управи мя на первое блаженство:/ овча́ бо есмь спасенныя Твоея́ огра́ды.</p>
<p>
<red>Песнь 6 </red>
</p>
<p>
<red>Ирмос</red>: Божественное сие и всечестно́е/ соверша́юще празднество,/ Богомудрии, Богоматере,/ приидите, руками восплещем,/ от Нея рождшагося Бога славим.</p>
<p>Божественным желанием к Божией любви устреми́вся,/ вся находя́щия ти скорби, блаженне, сладце терпел еси,/ разсуждая реченное, яко недостойны суть страсти века сего к хотя́щей яви́тися в нас славе.</p>
<p>Увещава́ющему тя Петру врачу от трудов и́ноческих преста́ти/ целомудренно отвещал еси мно́гажды, святе:/ престани, отвращая мя от сицева́го начинания,/ ни скорбь бо, ни глад, ни теснота отлучит мя от любве Христовы,/ ея́же ради терплю вся находящая на мя.</p>
<p>Да во Христе Живот Вечный обрящеши,/ умертвил еси тело твое многим воздержанием и трудом/ и не лишился еси, <red>егоже</red> желал:/ се бо ныне живеши со святыми во дворех Небесных.</p>
<p>Единаго имея врача Христа,/ никогдаже попустил еси себе в болезни врачевати,/ но глаголал еси со Апостолом:/ мне<red>еже</red> жити Христос, а<red>еже</red> умре́ти приобре́тение,/ и сим словом сам свой недуг исцелял еси.</p>
<p>
<red>Богородичен: </red>
</p>
<p>Изнемогшую мою душу от грехов многих,/ посещением Твоим исцели, Госпоже́,/ и водою благодати Твоея напои́ мя,/ да сво́бод сый душевных и телесных недугов,/ порабо́таю Тебе, Владычице моей, со усердием всегда.</p>
<p>
<red>Кондак, глас 8</red>:</p>
<p>Вся кра́сная мира сего/ и тленное богатство нивочтоже вменив,/ обогати́лся еси многими чудесы и зна́мении от Христа Бога,/ Емуже в веселии предстоя́,/ поминай нас, чтущих любовию память твою, да зовем ти:/ радуйся, Нико́ло пречудне.</p>
<p>
<red>Икос:  </red>
</p>
<p>Ангельски на земле поживша/ и со Ангельскими чи́нми ныне светло на Небеса́х ликующа,/ тя, блаженне, сими ублажаем песньми:/ радуйся, ро́да светлость и княже́ние презревый;/ радуйся, богатство и славу тщетную попра́вый;/ радуйся, нищ и убо́г, вся оставль, Господеви последовавый;/ радуйся, гордость низложи́вый и смирению прилежа́вый;/ радуйся, вся послушания монастырская проше́дый;/ радуйся, в тех со всяким смирением пребы́вый;/ радуйся, пова́рства и вра́тарства невозгнуша́выйся;/ радуйся, братий твоих, князей, отвергийся сожительства;/ радуйся, сам от немощи возмоги́й и врача исцели́вый;/ радуйся, спасение враче́ви молитвами твоими исхода́тайствовавый/ и свою, и онаго смерть прозревый;/ радуйся, брату твоему по уме́ртвии твоем исцеление пода́вый,/ радуйся, всем те́пле тя призывающим чудный и скорый помощниче,/ радуйся, Нико́ло пречу́дне.</p>
<p>
<red>Песнь 7</red>
</p>
<p>
<red>Ирмос</red>: Не послужиша твари Богомудрии/ паче Создавшаго,/ но огненное прещение мужески попра́вше,/ ра́довахуся, пою́ще:/ препе́тый отцев Господь и Бог благословен еси.</p>
<p>От коли́кия славы прешел еси, княже, глаголаше ти Петр,/ и укоря́ше тя, блаженне, яко всем работаеши и сме́тищу<a type="note" xlink:href="#note19">19</a> приседи́ши,/ но ты отвещал еси ему:/ не погубих чести моея, паче же сим прославля́юся,/ последуя всем пришедшему послужити Христу, Емуже и зову,/ благословен Бог отец наших.</p>
<p>Тебе хотя́й в болезни Петр уврачева́ти, сам разболеся,/ <red>егоже</red> не зе́лием, но молитвою исцелил еси/ и наказал того не надеятися на врачебную хитрость,/ но токмо на Бога уповати, зовущи:/ препетый отцев Боже, благословен еси.</p>
<p>Послушание твое у врат скончава́я,/ провидел еси, святе, по триех месяцех и живота твоего кончину,/ тем призвал еси Петра и увещавал еси,/ да восприимет зде иноческий образ и вместо тебе послужит Богу,/ Иже есть благословенный во веки.</p>
<p>Измене́ние жизни твоея слышав Петр,/ припаде со слезами к ногам твоим, преподобне,/ рыдающи, яко лишается господина своего;/ ты же воздви́г его, утешал и увещавал еси не скорбети о сем, но звати:/ благословен Бог отец наших.</p>
<p>
<red>Богородичен: </red>
</p>
<p>Измене́ния жизни моея скверных ради дел не иму́ща,/ кто мя не воспла́чет, отхожду бо в путь неве́дом./ От пути за́поведей Сына Твоего уклони́хся, темже, слезя́, призываю Тя, Владычице,/ скажи мне путь, и пойду́ во истине, поя́:/ Препе́тая еси, Богородице, и Благослове́нная от рода в род.</p>
<p>
<red>Песнь 8</red>
</p>
<p>
<red>Ирмос</red>: Отроки благочестивыя в пещи,/ Рождество Богоро́дичо спасло есть,/ тогда убо образу́емое,/ ныне же действуемое,/ вселенную всю воздвиза́ет пети Тебе:/ Господа пойте дела/ и превозносите Его во вся веки.</p>
<p>Благочестномудренне пожив и присно провидя исход свой, преподобне Нико́ло,/ сам себе угото́вал еси место во святей пещере,/ еже Петру на моление его даровал еси, глаголя:/ буди тебе, <red>Аще</red> хощеши и якоже Господь восхощет, превозносимый во веки.</p>
<p>Дерзнове́ние име́яй к Богу и упование по вере непоколебимо,/ приял еси прозрения дар, имже уве́дав по триех днех отшествие Петрово к Богу,/ повелел еси тому угото́витися к сицево́му исходу,/ он же по словеси твоему Святая Святых прием, отыде радуяся и поя:/ превозносимый Бог во веки.</p>
<p>Три́десят лет по смерти врача свято пожив и верно Господеви поработав,/ стори́чныя израсти́л еси плоды, с нимиже отшел еси, блаженне,/ ко святых Святе́йшему Господу Иисусу, поя́ и превознося́ Его во веки.</p>
<p>Твое сла́вное и честно́е успе́ние лю́дие слышаще,/ стекошася от всего града, дати тебе последнее целование/ и погребоша тя со слеза́ми, несе́ннаго с радостию Ангелов на лоно Авраа́мле,/ да тамо со всеми святыми предстоиши Господеви во веки.</p>
<p>
<red>Богородичен</red>:</p>
<p>Жизнь вре́менная скончава́ется, увы мне!/ камо несе́н буду, всех человек окая́ннейший:/ Судия ждет, Книги разгну́шася и по делом моим злых часть насле́дити ми есть известно;/ но прежде даже не отыду́ отсю́ду со угодником Твоим Нико́лою,/ молися, Госпоже, Сыну Твоему благих части мне насле́дити.</p>
<p>
<red>Песнь 9</red>
</p>
<p>
<red>Ирмос</red>: Всяк земноро́дный/ да взыгра́ется, Духом просвеща́ем,/ да торжествует же Безплотных умов естество́,/ почита́ющее священное торжество Богоматере,/ и да вопиет:/ радуйся, Всеблаженная/ Богородице, Чистая Приснодево.</p>
<p>Всяк от земнородных да подражает житию Богохвальнаго отца,/ той бо славу временную на земли презрел и, во славу вечную прешед,/ ныне радуется, име́яй престол недвижим в Небесных селениих,/ идеже и о нас молит, да будем наследницы блаженныя жизни.</p>
<p>Всяк, любя́й Мя, Мне последует, да будет со Мною./ Сия Ева́нгельская внуши́в словеса,/ преблаженный Свято́ша, возлюбив Бога, Тому после́дова/ и ничтоже паче Того любве стяжа́ в мире;/ темже ныне живет со Христом в Свете неприступнем.</p>
<p>Рекий: прославляющаго Мя прославлю,-/ исполни обеща́ние на тебе, святе;/ не токмо бо тя просла́ви сама́го дароноше́ньми,/ но и крест твой, возгла́вница и власяни́ца славлятся от брата твоего/ и воспомина́ются даже досе́ле, яко сла́вная от них сотвори́шася.</p>
<p>От ро́да в ро́ды память твоя сла́вится, преподобне отче:/ труды же и подвиги твоя хвалит Церковь с нами,/ но и мощи твоя, содержащияся во свято́й пещере,/ являет рака и созывает всех молити тя ныне/ яко теплаго предстателя и заступника в неможе́нии нашем.</p>
<p>
<red>Богородичен</red>:</p>
<p>От всех племе́н сла́вимая и почте́нная от Троицы Пресвятыя,/ нам, в песнех хва́лящим Тя, Чистая Дево, Предстательница буди/ и Заступница скорая от вражиих навет, да выну поем ти:/ радуйся, Богородице Приснодево.</p>
<p>
<red>Светилен</red>:</p>
<p>Храм Духа Пресвятаго был еси,/ и, пришед Отец с Сыном, обитель в тебе сотвори́,/ и тем Божественных причастием райскаго тя гражданина показа;/ в немже ныне от Разумнаго древа питаяся и нетленныя славы наслажда́яся,/ помяни и нас, верою кланяющихся раце мощей твоих, отче преподобне.</p>
<p>
<red>Слава, и ныне</red>:</p>
<p>Храм пречистый воплощшемуся из Тебе Слову была еси, Дево;/ храм мя всякаго беззако́ния суща,/ сотвори храм узаконе́нных повелений Сына Твоего предстательством Твоим,/ да селение Божия благодати быв, достойно воспою Тя,/ яко вся о Бозе могу́щую, Богоотрокови́це.</p>
<p>
<red>На хвалитех стихиры на 4, глас 1</red>
</p>
<p>
<red>Подобен</red>: Небесных чинов</p>
<p>Вели́кая исправления постнических трудов/ великих отец Печерских привлекоша тя, Николо блаженне,/ к постническому сословию,/ <red>ихже</red> житию поревновал еси усердно,/ и ныне с ними на Небеси живый, моли о поющих тя.</p>
<p>На горе святей, идеже Божия Мати положи свое селение,/ процвел еси, яко финикс сенноли́ственный,/ ве́твями убо твоих трудов/ покрый от напасти всех, призывающих тя в помощь,/ и подава́й от плодов твоих исцеление/ благочестно чтущим всечестную твою память, Николо всеблаженне.</p>
<p><red>Днесь</red> в памяти твоей, преподобее,/ Лавра Печерская весели́тся,/ и и́ночествующих собрание честно́е,ко гробу твоему пришедшее,/ духовне во псалмех ликовству́ет,/ похваляющи живущаго в Свете неприступнем/ и хвалимаго во святых Бога,/ с нимиже и ты ныне живе́ши,/ приемля от Него почесть.</p>
<p>
<red>Слава, глас 2</red>:</p>
<p>Древо сый доброветвенно,/ яко кедр в Лива́не в дому Божия Матере насажден был еси,/ блаже́ннейший отче Нико́ло,/ и при вода́х животных напая́ем от учений отец Печерских:/ се́нию убо твоею осени́ прибегающия к тебе люди,/ заступи от языческих нашествий, низлагая их востания,/ постави бо тя Господь князя Российстей земли,/ тем, припа́дающе, мо́лимся,/ страну нашу в мире соблюди/ и обитель сию до́бре сохрани молитвами твоими.</p>
<p>
<red>И ныне</red>:</p>
<p>Спаси от бед рабы Твоя,/ Пресвятая Богородице Дево,/ яко вси усе́рдно по Бозе к Тебе прибегаем,/ яко к нерушимой стене и предстательству.</p>
<p>
<red>Славословие великое и отпу́ст</red>
</p>
<p>
<red>В той же день</red>
</p>
<p>
<red>Преподобныя Параске́вы Се́рбской</red>
</p>
<p>
<red><red>Аще</red> ли настоятель изволит или где прилучи́тся храм преподобныя, поем бдение</red>
</p>
<p>
<red>На малой вечерни</red>
</p>
<p>
<red>На Господи, воззвах: стихиры на 4, глас 2</red>:</p>
<p>Пощения путь восприе́мши,/ житейския бури избегши, Параске́во славная,/ о́во убо с мудрыми девами/ светоносна вошла еси во дворы Господа твоего,/ о́во же, уневе́стившися Ему,/ источаеши исцеления притекающим к тебе,/ и от душевных недуг избавляеши,/ иже к Богу твоими молитвами.</p>
<p>Надеждею Христовою и верою возмо́гши,/ стяжания родителей отбе́гши, и со Безплотными ликуеши,/ преподобная мати Параскево славная./ Темже исцеление то́чиши по смерти:/ твоя бо мощи показа́шася, всяким благоуха́нием испо́лнены,/ еже Христос тебе дарова́,/ <red>егоже</red> возлюбила еси,/ <red>егоже</red> возжела́ла еси,/ и Той тя прослави, преподобная;/ темже молимся и мы:/ стаду своему испроси у Христа Бога велию милость.</p>
<p>Восплещайте убо, новопразднолюбцы,/ веселием ликования,/ Параскева преславная, и Богоневестная,/ и преподобная <red>Днесь</red> явися, прежде сокровенная,/ якоже древле от земли Крест Живоносный, в земли потаи́м, обличися./ Темже по долгу чтуще тя, возопиим:/ покрый нас от всякия беды и спасай стадо свое всегда.</p>
<p>
<red>Слава, глас 4</red>:</p>
<p>Приидите, верных соборы,/ духовно возрадуемся,/ пением трубным глас восприе́мше,/ и благодарственными  песньми прорцем, глаголюще:/ Параске́во преподобная,/ сущия в напа́стех различных спасай мольбами своими/ и всяко убо обстояние отрева́й,/ благодать же и милость нам проси,/ яко да молитвами твоими спа́сшеся,/ радующеся, воспоем вси честныя подвиги твоя, преподобная.</p>
<p>
<red>И ныне, Богородичен</red>:</p>
<p>Радуйся, стено́ необоримая,/ радуйся, покро́ве миру,/ радуйся, церковь Господня,/ радуйся, свеще, радуйся, престоле Божий,/ радуйся, всех радость/ и помощь на враги невидимыя сущи, Чистая,/ спасение и оружие непобедимое.</p>
<p>
<red>На стиховнах, стихиры, глас 2</red>
</p>
<p>
<red>Подобен</red>: Доме Евфрафов</p>
<p>Сияет умно светозаре́нии/ светоносный день/ светле́йшими блистаньми,/ воньже ныне моли/ озари́тися поющим тя. </p>
<p>
<red>Стих</red>: Честна́ пред Господем/ смерть преподобных Его.</p>
<p>От согласия песнь/ воспеваем, честна́я,/ и почитаем немолчно память твою,/ Параске́во преподобная,/ Божественную воистинну и светлую.</p>
<p>
<red>Стих</red>: Дивен Бог во святых Своих,/ Бог Израилев.</p>
<p>Твоя ра́ка,/ якоже сокро́вище честно́,/ ю́же обстояще/ исцеление грехом нашим моли,/ усердно просим.</p>
<p>
<red>Слава, глас 2</red>:</p>
<p>Се рака спасения,/ се источник целе́бный,/ святыя показашася мощи,/ темже, приидите, усердно почерпем ныне,/ болящим исцеления/ и радости, иже во скорбех,/ молитвами ея, Господеви,/ и Церковь сию нерушиму сохрани.</p>
<p>
<red>И ныне, Богородичен</red>: Спаси от бед</p>
<p>
<red>Тропарь, глас 4 (писан на велицей вечерни)</red>
</p>
<p>
<red>Слава и ныне, Богородичен</red>.</p>
<p>
<red>На велицей вечерни</red>
</p>
<p>
<red>На Господи, воззвах: стихиры, на 8, глас 6</red>
</p>
<p>
<red>Подобен</red>: Все отло́жше</p>
<p>Возсияла еси, Параске́во,/ добродетельми и виде́нием/ на тве́рди яко постница ве́рна,/ всесветлыми и славными заря́ми,/ вся отгоняеши омрачения ерети́ческия/ и просвещаеши верою и любовию/ прилежа́щия твоим учением./ Темже светоносный твой праздник совершаем любовию,/ Христу со дерзновением молися о душах наших.</p>
<p>Труды по́стническими/ твою душу вооружила еси,/ и плотска́я увяди́ла еси взыграния,/ и ум, славная, соделала еси/ Божественныя Тро́ицы жилище;/ и возвысилася еси, о Параске́во,/ идеже нетление и покой праведных,/ с нимиже ныне радуешися/ и во славе предстоиши Христу,/ со дерзновением моляся о душах наших.</p>
<p>Божественных слез твоих тече́нии, Параске́во,/ все потопила еси демонское ополчение,/ яко не́мощно су́що,/ твоими всегда к Богу мановении и сильными восхождении;/ и гордое возношение на землю низвергла еси,/ и возвысилася еси в Небесныя и благолепныя обители,/ в <red>нихже</red> со Ангелы водворяешися, предстоящи Христу,/ со дерзновением молися о душах наших.</p>
<p>
<red>Ины стихиры, глас и подобен тойже</red>:</p>
<p>Живущи по смерти, Параске́во блаженная,/ посещаеши вся, с верою притека́ющия к раце твоей:/ от лютых страстей покрыва́еши всегда/ и от бед избавляеши,/ подаваеши же исцеления молитвами твоими/ и спасаеши от де́монскаго нахождения/ чтущия святую память твою,/ просящи от Бога даровати прощение прегрешений.</p>
<p>Ангел земный на земли явилася еси,/ житие безплотное в земне́м теле показала еси,/ отца бо и матере далече отбе́гши,/ причталася еси ко Христу, Жениху твоему,/ в черто́зе Небеснем, Богоневесто, живущи,/ в Калликра́тии и́маши селение крепко,/ идеже исцеления подае́ши с верою притекающим ти,/ и чудес благодать всем источаеши.</p>
<p>Древле убо одождя́ше Бог/ изра́ильтяном манну с Небесе/ <red>Днесь</red> же имущим имя твое честно́е/ сугу́ба бываше пшеница в раздаяние требующим,/ и нас ныне в твоей памяти, преподобная Параске́во,/ хлеба Небеснаго сподоби прияти благодать/ в благодарение чудес твоих,/ да радость душам и спасение получим во святей памяти твоей.</p>
<p>Память твоя во веки пребывает,/ преподобная мати Параске́во,/ и труды потов твоих всюду процветоша,/ <red>Аще</red> бо и преставися от земных,/ но со Ангелы предстоящи всегда,/ молиши Христа Бога/ о воспевающих достойно славную память твою.</p>
<p>
<red>Слава, глас 1: </red>
</p>
<p>Ты сле́зными излия́нии плотских страстей ражжения угасивши/ и Божественнаго раче́ния огнь возгне́щши,/ озарилася еси Царя Христа безсмертием/ и Тому сочта́лася еси, добрая дево,/ и с Ним в Чертог разумный ныне возшла еси, Параске́во,/ молися о душах наших.</p>
<p>
<red>И ныне, Богородичен</red>: Всемирную славу</p>
<p>
<red><red>Аще</red> не поеши бдение или полиелей</red>:</p>
<p>
<red>И ныне, Богородичен по гласу или Крестобогородичен</red>:</p>
<p>
<red>Подобен</red>: Прехвальнии мученицы</p>
<p>Заколение Твое неправедное, Христе, Дева зрящи,/ и, пла́чущи, вопияше Ти:/ Чадо Сладчайшее, како без правды умираеши?/ како на Древе ви́сиши, Иже всю землю повешей на водах?/ не остави Мене едину, Благодетелю Многомилостиве,/ Матерь и рабу Твою, молюся.</p>
<p>
<red>Вход. Прокимен дне. Чтения три преподобническая (зри страницы 791 - 792)</red>
</p>
<p>
<red>На литии стихиры, глас 1</red>:</p>
<p>Благодать духовную от Бога/ приемши, преподобная Параскево,/ и по смерти твоя чудеса блистают/ и твоя постничестии труды и подвизи/ в миро благовонно предзришася./ И всем подаеши обильно недугом исцеление,/ верою притекающим к раце твоей.</p>
<p>От Вышняго Промысла благодать духовную почерпши,/ и по смерти источаеши медоточных вод струи чудес,/ и напаяя веселием верных сердца и помыслы,/ и прогоняя духа лукавствия,/ моли Христа Бога о творящих память твою святую.</p>
<p>
<red>Глас 2</red>:</p>
<p>Желанием Божественныя любве́ ничтоже мирских предпочла еси,/ и материи любве небрегла еси,/ и свою утварь в ру́це нищим подала еси,/ и Ева́нгельский глас слышала еси,/ то́щно Христу последовала еси,/ <red>егоже</red> моли спастися нам.</p>
<p>
<red>Слава, глас 2</red>:</p>
<p>Отечество и сродство оставила еси,/ и Христу, Жениху своему, последовала еси,/ преподобная Параскево,/ и Вышний Иерусалим постигла еси,/ и с мудрыми девами, невздремавшися, вошла еси во мысленный чертог/ и зри́ши Жениха своего красоту,/ <red>егоже</red> моли о душах наших.</p>
<p>
<red>И ныне, Богородичен</red>
</p>
<p>
<red>На стиховне стихиры, глас 4</red>
</p>
<p>
<red>Подобен</red>: Званный свыше</p>
<p>Уязви́вшися желанием Божественным,/ преподобная мати Параскево,/ вся суетная прелестнаго жития́ возненавидевши,/ Христу последовала еси/ горящим духа желанием,/ мудрование плотско́е умертвивши воздержанием,/ и истинным умиле́нием, и совершенным смирением,/ и прия́ла еси от Бога дар чудотворений неизреченных:/ <red>егоже</red> моли спасти и просветити души наша.</p>
<p>
<red>Стих</red>: Честна́ пред Господем/ смерть преподобных Его.</p>
<p>Ангельское возжеле́вши житие́,/ преподобная мати Параскево,/ мимотеку́щее сие житие, яко сон, вменила еси,/ подвиза́ющися воздержа́нием, и прилежными молитвами,/ и поще́нием, и бде́нием, и низулега́нием, и чистотою;/ сосуд пречист явилася еси Духа Божественнаго/ и светлых, и неизреченных чудес дар от Бога прияла еси,/ <red>егоже</red>, всеблаженная мати, моли/ спасти и просветити души наша.</p>
<p>
<red>Стих</red>: Блажени вси, боящиися Господа,/ ходящии в путех Его.</p>
<p>Настоящаго жития́ сего,/ прелестнаго, и маловременнаго, и скоро мимотеку́щаго,/ вся отвергла еси/ и пламень огня страстна́го угасила еси./ Непрестанным умилением, и соверше́нным смирением,/ и прилежным молением Безплотных чи́ны достигла еси/ и зри́ши откровенным лицем Славу Божию,/ <red>егоже</red>, преподобная Параскево, моли/ спасти и просветити души наша.</p>
<p>
<red>Слава, глас 2: </red>
</p>
<p>От ко́рене благаго израсте́ шипо́к,/ иже от младенчества твоего возлюбила еси Христа, Параске́во,/ благодатию паче, неже млеко́м, воспита́на бывши,/ и, на ка́мени стоящи, плоть твою изнурила еси,/ и к Богу возвысившися разумом,/ и Господне создалася еси добродетельми жилище,/ и, с Небесными ликовству́еши, Христова бывши обитель,/ моли спастися душам нашим.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Егда от Древа</p>
<p>Егда Нескверная Агница виде Своего Агнца,/ на заколение, яко человека, волею влеко́ма,/ плачущи, глаголаше:/ безчадствовати Мя ныне тщи́шися, Христе, рождшую Тя;/ что сие сотворил еси, Изба́вителю всяческих?/ оба́че воспеваю и славлю Твою, юже паче ума и слова,/ крайнюю благость, Человеколюбче.</p>
<p>
<red>Ины стихиры на стиховне, глас 1</red>
</p>
<p>
<red>Подобен</red>: Небесных чинов</p>
<p>Приидите, православных соборы,/ и лики составим в память преподобныя Параскевы,/ та бо мирская оставльши, Ева́нгельский слышавши глас,/ и, вземши крест Христов, истинно последова Емуже/ и уневе́стися, Христу,/ и с мудрыми девами вни́де во Небесный чертог,/ моли о творящих память твою.</p>
<p>
<red>Стих</red>: Дивен Бог во святых Своих,/ Бог Изра́илев.</p>
<p>Безплотных житие в тел еси ве́щнем имела еси,/ преподобных житию поревновала еси,/ роди́тельную любовь преобидила еси, Божественней любве приобщися,/ Евангельским велением последовала еси/ и в дом безстрастия достигла еси,/ моли о творящих память твою.</p>
<p>
<red>Стих</red>: Честна́ пред Господем/ смерть преподобных Его.</p>
<p>Чино́м постническим последова усердно,/ и преподобным сожительница была еси,/ удалившася мира и мирских,/ и обогати́ся Божественными деяньми,/ апостольскому учению последовавши,/ и Христу приведеся невеста,/ Небесною красотою украшенна,/ моли о творящих память твою.</p>
<p>
<red>Слава, глас 6</red>:</p>
<p> <red>одесную</red> Спаса предста,/ дево преподобная Параскево,/ одеяна добротою пощения/ и преукрашена еле́ем чистоты,/ и вопиющи к Христу в радости, свещу держащи:/ во благоуха́ние мира Твоего теко́х, Христе Боже,/ яко уязвихся Твоею любовию аз,/ не отлучи́ мене Чертога Твоего, Женише́ Небесный,/ той молитвами и нас, Всесильне, спаси милостию Твоею.</p>
<p>
<red>И ныне, Богородичен</red>
</p>
<p>
<red>Тропарь, глас 4</red>:</p>
<p>Пустынное и безмолвное житие возлюбивши,/ и во след Христа, Жениха твоего, усердно поте́кши,/ и Того благое иго во юности твоей взе́мши,/ Крестным знамением к мысленным врагом мужески вооружи́вшися,/ по́стническими подвиги, постом, и молитвами, и сле́зными каплями/ у́глие страсте́й угасила еси, достославная Параскево:/ и ныне в Небеснем черто́зе/ с мудрыми девами предстоя́щи Христу,/ моли о нас почитающих честну́ю память твою.</p>
<p>
<red>Слава, и ныне, Богородичен</red>
</p>
<p>Еже от века утаенное</p>
<p>
<red>На утрени</red>
</p>
<p>На Бог Господь: <red>тропарь святыя дважды</red>
</p>
<p>
<red>Слава, и ныне, Богородичен</red>
</p>
<p>
<red>По 1-м стихословии седален, глас 4</red>
</p>
<p>
<red>Подобен</red>: Скоро предвари</p>
<p>Жениха возлюбивши, Творца и Бога,/ жениха же тленнаго оставила еси, честна́я Параске́во,/ и, радующися, претерпела еси постныя по́двиги:/ темже и, венцы носящи, к Божественному чертогу возшла еси,/ испрошающи всем грехов оставление.</p>
<p>
<red>Слава, глас 8</red>
</p>
<p>
<red>Подобен</red>: Поведенное тайно</p>
<p>Иже во искуше́ниих и ско́рбех суще, к твоему храму притекающе,/ приемлют честныя исцеления/ от<red>еже</red> в тебе живущия Божественныя благодати, Параскево преподобная,/ ты бо присно мирови источаеши исцеления.</p>
<p>
<red>И ныне, Богородичен</red>:</p>
<p>Дево Всенепорочная, Яже Пресущнаго Бога рождшая,/ со преподобною Того непрестанно моли/ оставление прегрешений и исправление жития дати нам прежде конца,/ верою и любовию поющим Тя по долгу,/ едина Всепетая.</p>
<p>
<red>По 2-м стихословии седален, глас 1: </red>
</p>
<p>Непорочная а́гница честна́я/ Го́сподеви сочта́ся та́инственно в чи́стем житии,/ добро́тою Богоданною себе украси́вши./ Темже и прият благодать исцеления,/ уврачующи страсти притекающих к ней силою духовною.</p>
<p>
<red>Слава, глас 4</red>
</p>
<p>
<red>Подобен</red>: Удивися</p>
<p>Ходивши по стезе́ узтей, пространнаго рая́ широту достигла еси,/ идеже радость празднующих, идеже Древо Животное,/ нас непрестанно поминающи, чтущих твое успение.</p>
<p>
<red>И ныне, Богородичен</red>
</p>
<p>Матерь Тя Божию молим вси,/ Деву воистинну и по Рождестве явльшуюся,/ любовию прибегающим к Твоей благости:/ Тебе бо и́мамы грешнии Предстательницу,/ Тебе стяжахом в напастех спасение,/ Едину Всенепорочную.</p>
<p>
<red>Посем,</red> Хвалите Имя Господне: <red>Псалом избранный преподобнический</red>.</p>
<p>
<red>Величание</red>
</p>
<p>Ублажаем тя, преподобная мати Параскево,/ и чтим святую память твою,/ ты бо мо́лиши за нас Христа Бога нашего.</p>
<p>
<red>По полиелеи седален, глас 8</red>:</p>
<p>Предъизбра́нная от Бога, преподобная мати Параскево,/ жития треволнений и мяте́жа мирскаго стра́стных помышлений избе́гши,/ ко пристанищу жития достигла еси,/ и со Ангелы песносло́вящи Изба́вителя Христа Бога,/ моли непрестанно о нас, да благодать и милость дарует нам,/ чтущим любовию святую память твою.</p>
<p>
<red>Слава, и ныне, Богородичен</red>
</p>
<p>Радуйся, Ангелом радость мира прие́мшая,/ радуйся, рождшая Творца Твоего и Господа,/ радуйся, сподо́бльшаяся быти Мати Божия.</p>
<p>
<red>Таже степе́нна. 1 антифон, 4-го гласа. Прокимен</red>: Дивен Бог во святых Своих, Бог Израилев. <red>Стих</red>: В це́рквах благословите Бога,/ Го́спода от источник Изра́илевых. Всякое дыхание: <red>Евангелие от Матфея, зачало 104</red>.</p>
<p>
<red>По 50-м псалме, стихира, глас 8</red>:</p>
<p>Всяк язык да подви́жится/ к похвалению Христовы красныя невесты,/ честныя голуби́цы, позлащенныя Духом Святым:/ та бо возлюби́ пустынное житие,/ бысть Ангелом собеседница, девственная похвала,/ юже Ангели восхвалиша/ и человечестии роди, блажаще, вопием:/ радуйся, заступнице сущим в беда́х и обуреваемым пристанище,/ преблаженная Параскево,/ ты бо последовала еси твоему Жениху Христу,/ подающему миру велию милость.</p>
<p>
<red>Канон Богородицы, со ирмосом на 6</red>
</p>
<p>
<red>И преподобныя 2 канона, на 8</red>
</p>
<p>
<red>Канон преподобныя, глас 6</red>
</p>
<p>
<red>Песнь 1</red>
</p>
<p>
<red>Ирмос</red>: Яко по су́ху пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Богу победную песнь,/ поим, вопияше.</p>
<p>Моего разума твоими молитвами мрак отжени́, Параскево преподобная,/ да воспою славную твою память,/ и светоносную, и блаженную песнь ми.</p>
<p>Яко река устремися от Сиона, славная Параскево,/ напоила еси зело Божественными струя́ми верных сонмы, вопиющи:/ Господеви поим песнь новую.</p>
<p>Божественными сия́нии душу твою озаривши, Параскево,/ сладострастие плоти воздержания попали́ла еси огнем,/ поющи истинную песнь Христу.</p>
<p>
<red>Богородичен</red>:</p>
<p>Светлыми лучами Твоего Сына, Богородице,/ просвети омраченную мою душу/ и страстей смущение твоими, Чистая, укроти ходатайствы.</p>
<p>
<red>Ин канон преподобныя, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Воду проше́д яко сушу,/ и египетскаго зла избежав,/ изра́ильтянин вопияше:/ Изба́вителю и Богу нашему поим.</p>
<p>Ликующи, мати, на Небесех/ и твоему Жениху Христу, предстоя́щи присно со Ангелы, и пророки, и со апостолы,/ и со женами преподобными, о нас молися.</p>
<p>Пост возлюбивши и чи́стое смирение, дево,/ Бога Истиннаго возвеселила еси:/ Тому непрестанно о нас молися.</p>
<p>Радостный ти Христов глас прии́де,/ на земли мольбу де́ющей, мати честна́я,/ и радости наполнилася еси,/ Сего песньми за ны молящи.</p>
<p>
<red>Богородичен</red>:</p>
<p>Чини Тя Ангельстии и человечестии,/ Безневестная Дево, хвалят непрестанно:/ Зижди́теля бо их яко Младенца на руку́ Твоею понесла еси.</p>
<p>
<red>Катава́сия: </red>Отве́рзу уста моя:</p>
<p>
<red>Песнь 3</red>
</p>
<p>
<red>Ирмос</red>: Несть свят,/ я́коже Ты, Господи Боже мой,/ вознесы́й рог верных Твоих, Блаже,/ и утверди́вый нас на ка́мени/ испове́дания Твоего.</p>
<p>Ты исполнилася еси, мудрая мати Параскево, Божественнаго Духа/ и явилася еси, питающи бога́тно благочестия сладостию,/ живо́тным словом зрящия к тебе.</p>
<p>От повелений Божественнаго сияния просветила еси вся, блаженная Параскево,/ отгнавши всю еретическую зло́бу, Жизнодавцу Христу воспевающи:/ свят еси, Господи.</p>
<p>На го́ру Божественных добродетелей востекла еси, Параскево,/ и, во о́блак виде́ний прини́кши, сочеталася еси с Богом,/ разумныя скрижа́ли прии́мши закона благодатнаго.</p>
<p>
<red>Богородичен</red>
</p>
<p>Се лествица Иаковля, юже виде иногда́ утвержде́ну,/ на <red>нейже</red> утвержда́шеся Бог,/ светоно́сна, Чистая, явися девствующи.</p>
<p>
<red>Ин</red>
</p>
<p>
<red>Ирмос</red>: Ты еси утверждение/ притекающих к Тебе, Господи,/ Ты еси свет омраченных,/ и поет Тя дух мой.</p>
<p>Испроси́, Параскево, невесто Христова славная,/ грехов прощение подати верою хва́лящим тя.</p>
<p>Бе́гающи, удалилася еси/ и вселилася еси в пустыни, и горах присно, и вертепех,/ Богу угождающи.</p>
<p>Обрела еси, <red>егоже</red> возлюбила еси от души, пречестная Параскево,/ в широте пустыни сокровище пота́еное.</p>
<p>
<red>Богородичен</red>:</p>
<p>Тебе вси стяжахом, прибежище и сте́ну нашу, христиане,/ и Тя славим немо́лчно,/ Мати Безневестная.</p>
<p>
<red>Ин икос</red>:</p>
<p>Чудесем источник отве́рзеся,/ приидите вси, почерпне́м ныне воды, точащия исцеления,/ яви бо чудеса преславная Параскева всем,/ Богу сию прославляющу яко присну Ему рабу сущу,/ сего ради обрете чудесем благодать Божиим велением.</p>
<p>
<red>Седален, глас 4</red>:</p>
<p>Явилася еси, преподобная Параскево, Церкви, яко иное солнце,/ озаряющи сию молниями чудес твоих/ и просвещающи верою вопиющия ти:/ радуйся, постниц похвало и дев удобрение.</p>
<p>
<red>Слава, и ныне, Богородичен</red>:</p>
<p>Пречи́стеи руце Твои, Дев о Мати, просте́рши,/ покрый уповающия на Тя и Сыну Твоему зовущия:/ всем подаждь, Христе, милости Твоя.</p>
<p>
<red>Крестобогородичен</red>:</p>
<p>На Древе ви́дящи воздви́жена Сына Твоего, Пречистая,/ утробою матернею разтерза́ема, жалостно взывала еси:/ увы Мне, како зашел еси, Свете Мой безлетный.</p>
<p>
<red>Песнь 4</red>
</p>
<p>
<red>Ирмос</red>: Христос моя сила,/ Бог и Господь,/ Честна́я Церковь/ Боголепно поет, взывающи,/ от смысла чиста о Господе празднующи.</p>
<p>Поще́нием, преподобная Параскево, себе очистивши,/ вся света исполнилася еси, и вся Боговме́стна показалася еси,/ и вся явилася еси Духу соприча́стна.</p>
<p>Гладом уморя́ющи люте злое юности игра́ние, Параске́во блаженная,/ и постническия терпи́ши болезни,/ от совести чи́сты о Господе веселящися.</p>
<p>Облиставши, славная, жития исправлении,/ обощрена́ явилася еси, яко Христов меч, ссецающи демонская ухищрения,/ Божественным Духом укрепляема.</p>
<p>
<red>Богородичен</red>:</p>
<p>Светильник всесветлый, Божественная трапе́за,/ Божие селение, кивот и жезл, процветши в мире Христа,/ Ты явилася еси, Мати Дево.</p>
<p>
<red>Ин</red>
</p>
<p>
<red>Ирмос</red>: Услы́шах, Господи,/ смотре́ния Твоего та́инство,/ разуме́х дела́ Твоя/ и просла́вих Твое Божество.</p>
<p>Нескве́рно зерца́ло и свято помыслом себе сотворши,/ яко светило, присно сияющи посреде́ по́стниц, славная.</p>
<p>В телесном обнаже́нии солнечным попале́нием сгара́ла еси за любовь Жениха твоего/ и мраза студе́ност претерпела еси.</p>
<p>Всено́щным бдением, и молитвами крепкими, и стена́ньми,/ плоти увяди́ла еси движения,/ преблаженная мати.</p>
<p>
<red>Богородичен</red>
</p>
<p>Христа, <red>егоже</red> родила еси, Пречистая Дево,/ Того умоли рабом Твоим даровати прегрешений оставление.</p>
<p>
<red>Песнь 5</red>
</p>
<p>
<red>Ирмос</red>: Божиим светом Твоим, Блаже,/ у́тренюющих Ти ду́ши любовию озари́, молю́ся,/ Тя ве́дети, Сло́ве Божий,/ Истиннаго Бога,/ от мрака греховнаго взыва́юща.</p>
<p>Светопода́тельными твоими блистаньми, Параске́во,/ мрачную тьму потребила еси ерети́ческую,/ и Богознания светом озари́вшися, просвещаеши мира концы.</p>
<p>Тебе вси, заступницу имуще, достойно славим, Параскево,/ ты бо явилася еси Ангелов собеседница и дев украшение,/ мати преподобная.</p>
<p>Явилася еси, мати Параске́во, светозарна,/ заблуждших путеводительница, вда́ющихся правительница,/ и колеблющихся в лютых твердость, и стена нерушима.</p>
<p>
<red>Богородичен</red>
</p>
<p>Добро́та Иа́ковля, юже возлюби́ Бог и вселитися избра́,/ земных слава и прибежище греша́щих,/ Богородице, Ты явилася еси.</p>
<p>
<red>Ин</red>
</p>
<p>
<red>Ирмос</red>: У́тренююще вопие́м Ти,/ Господи, спаси́ ны:/ Ты бо еси Бог наш,/ ра́зве Тебе ино́го не ве́мы.</p>
<p>Дне и мира сопротивная ве́дящи,/ желания люботворца демона любити не восхотела еси.</p>
<p>Мня преодоле́ти твоей любви и чистоте,/ но смех явися козньми́ прелукавый.</p>
<p>Погребоша твое тело, якоже нетле́емо,/ ты бо яко безплотна пожила́ еси, Богоневестная.</p>
<p>
<red>Богородичен</red>:</p>
<p>Деву по Рождестве поем Тя, Богородице,/ Ты бо Бога плотию миру родила еси.</p>
<p>
<red>Песнь 6</red>
</p>
<p>
<red>Ирмос</red>: Жите́йское мо́ре,/ воздвиза́емое зря напа́стей бу́рею,/ к ти́хому приста́нищу Твоему прите́к, вопию́ Ти:/ возведи́ от тли живо́т мой,/ Многоми́лостиве.</p>
<p>Сияеши, яко солнце,/ Богозарны лучи, преблаженная Параске́во, чудес испущающи/ похваля́ющим твоя постныя труды и дивныя подвиги.</p>
<p>Пречистую Владычицу Богородицу похваляющи че́стно, язы́ком твоим, Богомудрая Параскево,/ воспевши словеса́ светоза́рная,/ верных сонмища му́дре сердца́ умаща́ющи.</p>
<p>Напи́санный всечестны́й и святый образ любезно лобызаеши,/ безбожных же писания потребля́еши, и тех богомерзская и безбожная повеления поплева́еши,/ и возвещавши честь и поклонение образа Христова.</p>
<p>
<red>Богородичен</red>:</p>
<p>Вся хоте́нием Своим составивый Бог и содержай всяческая,/ описа́нием телес на Твоих руках держи́тся, Пречистая,/ Иже Божественным Существом неописанный.</p>
<p>
<red>Ин</red>
</p>
<p>
<red>Ирмос</red>: Моли́тву пролию́ ко Господу/ и Тому возвещу́ печали моя,/ яко зол душа моя испо́лнися,/ и живо́т мой а́ду прибли́жися,/ и молю́ся, яко Ио́на:/ от тли, Боже, возведи мя.</p>
<p>Мирския молвы́ попрала еси, мира Содетелю предстои́ши,/ возлетевши кри́лы златоукра́шенными, мати,/ от трудов пощения и молитв, Богоблаженная.</p>
<p>Богоугоднаго твоего ради жития, прелестная,/ яко дар освяще́н, отечеству подаешися твоему, Параскево,/ к западу пришедши, всеславная.</p>
<p>Несказа́нно житие измла́да возжеле́вши,/ неви́дима бо в земли потаена́,/ восходящи, преподобная, на удивление бысть, Богу явльшу тя.</p>
<p>
<red>Богородичен</red>
</p>
<p>Да избу́дем от лютых прегрешений молитвами Твоими, Богородице Чистая,/ и да улучи́м Божие сияние/ из Тебе неизреченно воплощеннаго Сына Божия.</p>
<p>
<red>Кондак, глас 6</red>:</p>
<p>Святую вси заступницу сущим в беда́х,/ благочестно воспоим Параскеву всечестну́ю:/ та бо, житие оставльши тленное/ и нетлеемое прият бо веки,/ сего ради славу обре́те,/ чудес благодать Божиим велением.</p>
<p>
<red>Икос</red>:</p>
<p>Приидите, постническое сословие,/ приидите, чистоты рачи́теле, приидите, празднолюбцы всяк возраст,/ песнъми духовными похвалим пустыннолю́бную го́рлицу,/ постников похвалу, дев украшение, молчальников удобрение,/ печальных уте́шительницу, болящих посетительницу/ и сущим в беда́х скоропослушную помощницу,/ Богомудрую Параскеву, точащую всем исцеления,/ обрете бо благодать чудес Божиим велением.</p>
<p>
<red>Песнь 7</red>
</p>
<p>
<red>Ирмос</red>: Росода́тельну убо пещь/ соде́ла Ангел/ преподобным отроко́м,/ халде́и же опаля́ющее веле́ние Бо́жие мучи́теля увещя́ вопи́ти:/ благослове́н еси, Боже отец наших.</p>
<p>Исправля́ющи ты слово Жениха Христа,/ Тому невозвратным желанием последовала еси, господоимени́тая Параскево, вопиющи:/ благословен Бог отец наших.</p>
<p>Добро́ты тле́ющия, Параскево преподобная, небрегла́ еси,/ смотряющи тамо сущаго воздая́ния,/ и прияла еси славу нестареющуюся, Божию красоту и веселие.</p>
<p>Реки твоих словес медото́чных, Параскево,/ человеком ду́ши веселия Божественнаго исполняеши,/ хвалосло́вящим песньми Бога препрославленнаго.</p>
<p>
<red>Богородичен</red>
</p>
<p>На Тебе соде́яся великое, Дево Мати, таинство:/ Сын Божий из чрева Твоего воплоти́ся и всем яви́ся,/ Емуже, веселящеся, поем:/ отцев Боже, благословен еси.</p>
<p>
<red>Ин</red>
</p>
<p>
<red>Ирмос</red>: О́троцы евре́йстии в пещи́/ попра́ша пла́мень дерзнове́нно,/ и на ро́су огнь преложи́ша, вопию́ще:/ благословен еси, Господи Боже во веки.</p>
<p>За́йде, якоже солнце, преподобная мати,/ просвещаеши же чудесы верою теплою и любовию поющих:/ благословен Бог отец наших.</p>
<p>Испо́лнишася вся страны́ твоего благоухания во обретение мощей твоих,/ имже верою пети повелеваеши, преподобная:/ благословен Бог отец наших.</p>
<p>Обрета́ешися, мати, хромым исправление,/ ибо ногою боле́вый, скака́я, вопияше, зовый немо́лчно:/ благословен Бог отец наших.</p>
<p>
<red>Богородичен</red>:</p>
<p>Се, Юже прорече́, Дево, Духом Святым великий Исаия,/ во чреве Бога заченши, родила еси:/ и благословен, Пречистая, Плод Твоего чрева.</p>
<p>
<red>Песнь 8</red>
</p>
<p>
<red>Ирмос</red>. Из пла́мене преподо́бным ро́су источи́л еси/ и пра́веднаго же́ртву водо́ю попали́л еси,/ вся бо твори́ши, Христе́, то́кмо<red>еже</red> хоте́ти,/ Тя превозно́сим во вся веки.</p>
<p>По законе отчи, закон оте́ческий, всеблаженная, истинно нося́щи,/ де́монская ли́ца поплевала еси, Господне воображение благочестно лобызающи,/ еже приим в мире, явившася от Девы Отроковицы:/ <red>егоже</red> превозносим во веки.</p>
<p>Ум Божествен и Духа Пресвятаго гусль всесочета́нна,/ слави́й добропе́снивый, верных похвала верховная,/ Православия сто́лпе и утверждение мудрое, церковное правило,/ монахинь слава и всех преподобных удобрение явилася еси,/ поющи Христа во веки.</p>
<p>Мирополо́жница Духа Пресвятаго, мати, показалася еси/ излия́нием мира благовонных твоих и мудрых учений, потребляющи прелести злосмра́дную тлю/ и благово́нствуя нравом твоим, Параскево, Честну́ю Церковь, зовущи непрестанно:/ песньми Тя превозносим, Христе, во веки.</p>
<p>
<red>Богородичен</red>:</p>
<p>Божия гора ту́чная,/ еяже пра́отец Давид уясни́в, древле поя пророчески, ты явилася еси, Дево,/ от неяже отсечеся Камень краеугольный Христос и сокруши крепость идольскую:/ Того непрестанно поем и превозносим во веки.</p>
<p>
<red>Ин</red>
</p>
<p>
<red>Ирмос</red>: Царя Небеснаго,/ <red>егоже</red> поют во́и Ангельстии,/ хвалите и превозносите во вся веки.</p>
<p>Укрепльшися умом Безплотных,/ желанием вдала еси тело посту/ и живеши во веки.</p>
<p>Пребогатая в жена́х яви́ся, блаженная Параскево,/ поющи Творцу:/ Тя превозносим во веки.</p>
<p>Су́щу разслабленному в лета мно́га, честна́я, исцеления подаде недуга:/ тем тя воспеваше, преподобная, во веки.</p>
<p>
<red>Богородичен</red>:</p>
<p>Сошедшаго с Небес и в ложесна́ Деви́ческая все́льшася Господа,/ пойте и превозносите Его во веки.</p>
<p>
<red>Песнь 9</red>
</p>
<p>
<red>Ирмос</red>: Бога/ человеком невозможно ви́дети,/ на Негоже не смеют чини Ангельстии взирати,/ Тобою бо, Всечистая, явися человеком/ Слово Воплощенно,/ <red>егоже</red> величающе,/ с Небесными во́и/ Тя ублажаем. </p>
<p>Посо́бствующу тя по Христове Церкви человекоубийца зрети не могий,/ искушения тебе простирает:/ обаче непрекло́нна пребыв и, мысленным врагом противилася еси до́блественно,/ покланяющися образу Христову, Богомудрая Параскево.</p>
<p>Укра́шена несказанною, Богомудрая, доблестию/ и упещре́на сияньми светлейшими,/ радостно, преблаженная, предстоиши Престолу Зижди́теля Бога,/ идеже празднующих глас, Богомудрая Параскево.</p>
<p>Твоих подвигов достойную прияла еси по́честь,/ и венцено́сица ныне на Небесех со Ангелы ликовству́ющи,/ иде́же пророческий сонм, и апостол, и мученик воистинну во́инства многа,/ идеже патриархов ликостоя́ния,/ поминай нас, преподобная мати Параскево.</p>
<p>
<red>Богородичен</red>:</p>
<p>Побо́рствующи людем верным во бране́х,/ воинству нашему на сопротивныя даждь победы, Богородительнице,/ покрывающи от всякаго навета врагов,/ Мати Бога Слова Неискусобрачная Чистая,/ да Твоего Сына поюще, Тя величаем.</p>
<p>
<red>Ин</red>
</p>
<p>
<red>Ирмос</red>: Воистинну Богородицу/ Тя исповедуем,/ спасе́нии Тобою, Дево Чистая,/ с Безплотными лики Тя величающе.</p>
<p>Не престай молящи Христа, мати преподобная,/ изба́вити ны от бед рабы твоя,/ иже от души поющия тя и величающия.</p>
<p>Красота дев явилася еси, преподобная,/ яко Ангельскому житию поревновала еси;/ не престай молящи о отечестве твоем.</p>
<p>Сочеталася еси со Безплотными ликостоянии/ и Владыце предстоиши, радующися,/ с мудрыми девами, Сему молящися о мире.</p>
<p>
<red>Богородичен</red>
</p>
<p>Радости исполни мя и веселия, Дево,/ яко приимши вину радости:/ Ты бо источила еси всем радование.</p>
<p>
<red>Светилен</red>
</p>
<p>
<red>Подобен: </red>Жены́ услышите</p>
<p>Яко Божественный свет, Параскево, песненно Церкви явилася еси,/ красотою сию озари́вши светом лица твоего,/ предобрая невесто Христова:/ к Немуже непрестанно молися о всех нас.</p>
<p>
<red>Слава</red>:</p>
<p>
<red>Подобен</red>: Небо звездами</p>
<p>Ангельскаго жития желая, удалила еси себе в пустынях/ и, страсти покоривши плотски́я, равноангельна показася,/ преподобная мати наша Параскево.</p>
<p>
<red>И ныне, Богородичен</red>:</p>
<p>Дре́вле дарова́нную ми ризу банею Крещения осквернив страстны́м блуже́нием,/ ужасаюся, окаянный, час помышляя воистинну Божественнаго Суда,/ Дево Всенепорочная, предстани тогда и избави мя страшнаго прещения.</p>
<p>
<red>На хвалитех стихиры на 4, глас 8</red>
</p>
<p>
<red>Подобен:</red> О преславнаго чудесе</p>
<p>Грядите вси, Богомудрии, от земли дальняя,/ раце прикосну́вшеся преподобныя/ и прошения своя от души принося́ще,/ приими́те избавление от страстей различных:/ ини́и же грехов разрешение,/ и к Богу присвоение,/ и всяку пользу нам ко спасению.</p>
<p>
<red>Глас 1</red>
</p>
<p>
<red>Подобен</red>: Небесных чинов</p>
<p>Параскево Богомудрая,/ воздержанием многим, молитвою и молением Богови соединися/ и непобеждена пребысть коварствы борителя./ Темже и со Ангелы ликовствуеши на Небесех,/ отнюдуже почитаем тя/ и Божественную память твою, сошедшеся, празднуем.</p>
<p>Ты, повинующися манием Всевидца Бога,/ от Негоже благодать прияла еси/ действовати чудесы и прогонити духи лукавствия./ Темже почитаем тя/ и святую память твою достодолжно верою празднуем, Богоблаженная.</p>
<p>Воздержанием мудрование плотско́е умертвила еси,/ постом и добродетелей совершением,/ отнюдуже явися, яко жива, по смерти воистинну./ Смерть бо тебе, яко сон, вменися,/ к Богу прешедши и в руце Его душу предавши,/ <red>егоже</red> моли спасти души наша.</p>
<p>
<red>Слава, глас 8</red>:</p>
<p>Отечество, и сро́дство, и имение оста́вльши, Параскево,/ и нечестия вся мирская возненавидевши,/ Бога Единаго возлюбила еси,/ Емуже и пощением уневестилася еси/ и была еси Святаго Духа жилище,/ от Негоже светоли́тием просветившися,/ Того моли спасти души наша.</p>
<p>
<red>И ныне, Богородичен: </red>Владычице, приими</p>
<p>
<red>Славословие великое. И отпуст. <red>Аще</red> ли не поем бдения или полиелея, тогда поем стиховну во Октоихе</red>
</p>
<p>
<red>Слава, преподобней, глас 2</red>:</p>
<p>Преподобная мати Параскево,/ измлада себе саму́ю возложи́вши Христу Богу/ и от Него укрепляема, плотски́я страсти покорила еси,/ и ху́ждшее порабо́тила еси лучшему:/ темже и венец триплете́нный прияла еси,/ моли спасти души наша.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Егда от древа</p>
<p>Егда Нескверная Агница виде Своего Агнца,/ на заколение, яко человека, волею влеко́ма,/ плачущи, глаголаше:/ безчадствовати Мя ныне тщи́шися, Христе, Рождшую Тя,/ что сие сотворил еси, Изба́вителю всяческих?/ обаче воспеваю и славлю Твою паче ума и слова/ крайнюю благость, Человеколюбче.</p>
<p>На литургии: Блаженны, от перваго канона песнь 3 и от втора́го песнь 6. Прокимен, глас 4: Дивен Бог во святых Своих, Бог Израилев. Апостол к Гала́том, зачало 208: Братие, прежде пришествия веры: Аллилуия. Терпя, потерпе́х, Господа, и внят ми. Евангелие от Матфея, зачало 104: Рече Господь притчу сию: Уподобися Царствие Небесное десяти девам: Причастен: Радуйтеся, праведнии:</p>
<p>
<red>Преподобнаго Космы́ Яхромскаго</red>
</p>
<p>Службу зри 18 февраля.</p>
<p>В той же день</p>
<p>
<red>Тропарь, глас 4</red>:</p>
<p>Горняго желая премирнаго жития,/ до́льняя возненавидел еси,/ и, взем крест свой, последовал еси Христу,/ и в пустыню вселился еси, досточудне,/ в ней подвизася в пениих, в бдениих и пощениих./ Темже в тя всели́ся Пресвятый Дух,/ но яко имея дерзновение ко Христу Богу,/ испроси людем православным здравие и спасение/ и не забуди посещая чад своих,/ совершающих священную память твою,/ Космо́, преподобне отче наш.</p>
<p>
<red>Кондак, глас 8</red>
</p>
<p>
<red>Подобен:</red> Избранной</p>
<p>Душевныя страсти из корене исторга́я,/ в пустыню вселился еси, преподобне,/ и неболезненную жизнь в болезнех восприял еси,/ болезней же лю́тым уставляеши озлобления просящим у <red>тебе</red> с верою./ Темже разреши болезни наша душевныя и телесныя, да зовем ти:/ радуйся, Космо́ Богомудре.</p>
</section>
