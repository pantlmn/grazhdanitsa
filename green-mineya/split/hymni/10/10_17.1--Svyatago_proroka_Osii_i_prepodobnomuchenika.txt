<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго пророка Оси́и и преподобномученика Андре́я Критскаго</p>
</title><p>
<red>На Го́споди, воззва́х: стихиры, глас 1</red>
</p>
<p>
<red>Подо́бен</red>: Всехвальнии мученицы</p>
<p>Ду́х  Святы́й,  от  Отца́  исходя́щий,/ твои́м  язы́ком  определи́,/ Христо́во  хотя́щее  в  после́дняя  ле́та  прише́ствие  бы́ти,  на  обновле́ние  тва́ри./ И  ны́не  сбытие́  ви́дяще  прорече́нных,// твою́,  проро́че,  па́мять  почита́ем.</p>
<p>Во́лею  блудя́щее  пре́жде,  от  Тебе́,  Человеколю́бче,/ естество́  на́ше  обручи́в,/ оскверне́ния  изба́вил  еси́  сие́,/ Тебе́  Самому́  соедине́нием/ совокупи́в  па́че  ума́  неразлу́чно./ И  сего́  о́браз  проро́к Тво́й бы́в,// пре́жде блудни́цы целому́дренно ввожда́ше.</p>
<p>Проро́че  Богоглаго́ливе,/ твоя́  глаго́лания  ны́не  ви́дя/ испо́лнены  благода́тию,/ и  предстоя́  Бо́гу  все́х,// о  все́х  моли́ся,/ соверша́ющих  ве́рою  па́мять  твою́,/ си́м  испроша́я  грехо́в  проще́ние,// и  ми́р  и  ве́лию  ми́лость.</p>
<p>
<red>Ины  стихи́ры  преподо́бнаго,  гла́с  4</red>:</p>
<p>
<red>Подобен</red>: Яко до́бля</p>
<p>Прилепи́вся  от  ю́ности  Го́споду,  блаже́нне,/ да́же  до  конца́  тече́ние  соверши́л  еси́:/ Кресто́м  бо  вооружи́вся,/ ру́це  на  ра́ло  возложи́л  еси́  за́поведей  Госпо́дних,/ я́коже  е́сть  пи́сано./ Его́же  моли́,  от  тли́  и  бе́д  изба́витися,// ве́рою  творя́щим  всечестну́ю  па́мять  твою́.</p>
<p>Ка́мень  ины́й  прече́стен  бы́л  еси́  ве́рою,/ не прие́мь  круше́ния:/ и́бо  бие́мь  и  на  земли́  валя́яся,/ ве́ры, сла́вне, угла́дил  еси́  пу́ть,/ благонасту́пен  положи́в:/ и  возрази́л  еси́  мне́ния,  о́тче,  Константи́нову  злу́ю  сла́ву,// я́коже  гнило́е  основа́ние.</p>
<p>Апо́столов  догма́ты  воспита́н,  блаже́нне,/ и  отце́в  Боже́ственных  уче́ньми,/ Вопло́щшагося  почествова́л  еси́  Бо́га  зри́мое,/ в  зна́мениих  свяще́нных  и  честны́х  изображе́ниих:/ те́мже,  сла́вне,  за  сия́  пострада́в,/ благоче́стия показа́лся  еси́  учи́тель,// и  му́чеников  удобре́ние.</p>
<p>
<red>Слава, и ныне, Богородичен, подобен тойже</red>:</p>
<p>Яже Бога Невмести́маго/ во чреве Твоем вмести́вшая,/ человеколюбно Человека бывша/ и наше смеше́ние из Тебе прии́мша и обожи́вша я́ве,/ не пре́зри мене, Всечистая, ныне скорбя́ща,/ но уще́дри скоро/ и различныя вражды́ же и вре́да лукаваго свободи́.</p>
<p>
<red>Крестобогородичен, подобен тойже</red>:</p>
<p>Агнца и Пастыря Тя на Древе яко ви́де,/ Агница рождшая рыда́ше и ма́терски Ти веща́ше:/ Сыне Возжеле́нне,/ како на Древе Крестнем пове́шен еси, Долготерпеливе?/ како ру́це и нозе Твои, Слове, пригвозди́шася от беззаконных,/ и Кровь Твою излия́л еси, Владыко?</p>
<p>
<red>Тропарь, глас 4</red>:</p>
<p>По́стнически предподвиза́вся на горе́,/ у́мная врагов ополчения всеору́жием Креста погуби́л еси, всеблаженне./ Паки же ко страдальчеству/ мужески обле́клся еси,/ убив Копрони́ма мече́м веры;/ и обои́х ра́ди венча́лся еси от Бога,/ преподобномучениче Андрее, приснопамятне.</p>
<p>
<red>Слава, и ныне, Богородичен или Крестобогородичен</red>
</p>
<p>
<red>На утрени</red>
</p>
<p>
<red>Един канон Октоиха и святых два</red>
</p>
<p>
<red>Пророка канон, глас 1, <red>егоже</red> краегранесие</red>: Оси́ева пою Богодухновенная словеса́. <red>Феофаново.</red></p>
<p>
<red>Песнь 1</red>
</p>
<p>
<red>Ирмос</red>: Помо́гшему Богу во Еги́пте Моисе́ови/ и тем фараона со всево́инством погрузи́вшему,/ победную песнь поим, яко прославися.</p>
<p>Яко Богоглагольник воистинну, яко пророк, Оси́е,/ Жизнода́телю предстоя́, прилежно молися/ избавити искушений верно восхваляющия тя.</p>
<p>Твоея души́ ви́дительное очи́стив от скверн,/ сподобился еси прозира́ти све́тло будущая/ и предглаго́лати нело́жно, славне, сбыва́ющаяся.</p>
<p>Прозре́ния источник мудрость Божия/ Боговеща́ннаго Оси́ю пророчества показа́ реку́ неоску́дну,/ кипя́щу Божественная учения.</p>
<p>
<red>Богородичен</red>:</p>
<p>Явльшагося Христа от Девы нас ра́ди/ от Египта явле́нно Отец призва́,/ якоже прорече́ Оси́я древле Богови́дительнейший.</p>
<p>
<red>Ин канон преподобнаго, глас 2, <red>егоже</red> краегранесие</red>: Мужества пою тезоименитаго любовию. <red>Иосиф.</red></p>
<p>
<red>Песнь 1</red>
</p>
<p>
<red>Ирмос</red>: Во глубине́ постла́ иногда/ фараони́тское всево́инство Преоруже́нная Сила,/ Воплощшееся же Слово всезло́бный грех потреби́ло есть,/ препрославленный Господь, славно бо просла́вися.</p>
<p>Му́жески стра́сти плотски́я, отче, порабо́тив,/ по́мыслом мужества яко тезоименит,/ мучителей суровство́ пора́товал еси/ и зако́нно пострадал еси./ Тем тя согласно, верою соше́дшеся, ублажаем.</p>
<p>Мысленно, яко угль, разже́гся теплото́ю Божественнаго Духа,/ лед страсте́й раста́ил еси,/ потоки же кровными огнь погасил еси злочестия чу́ждий,/ велича́йше Андрее, испове́дниче Богоблаженне.</p>
<p>Связа́вся любовию Христа, отче,/ от юности крест твой восприи́м, радуяся,/ Тому последовал еси,/ отре́кся себе само́го постничеством, и испове́данием,/ и совершеннейшим страда́нием.</p>
<p>
<red>Богородичен</red>:</p>
<p>Уныния сном ду́шу всегда отягчева́я,/ к Твоему, Дево Мати Пречистая, притека́ю заступлению;/ к бо́дрости покаяния воздви́гни,/ ве́чнующаго тогда избавляющи мя мучения.</p>
<p>
<red>Песнь 3</red>
</p>
<p>
<red>Ирмос</red>: Утверди мене, Христе, на недви́жимом камени заповедей Твоих/ и просвети мя светом лица Твоего;/ несть бо свят, паче Тебе, Человеколюбче.</p>
<p>Учением Боголепным науче́н Божия изъявле́ния,/ язы́ков звание яве провозгласи́л еси, пророче,/ Духом Святым воображаемь.</p>
<p>Будущая предзре́ти яко настоящая, Богомудре, сподо́бился еси,/ иудейское я́сно отпаде́ние возвещая/ и законных потребле́ние.</p>
<p>Избавитися Израилю не бра́нию, ни лу́ком, ни всеору́жием,/ но в Господе Бозе Вседержители проре́кл еси,/ воплощение Слова зна́менуя нам.</p>
<p>
<red>Богородичен</red>
</p>
<p>Радуйся, Дево Честна́я, заче́ншая Слово Воплощенное,/ Своею ны изба́вльшаго от ле́сти Кровию святою и Телом.</p>
<p>
<red>Ин</red>
</p>
<p>
<red>Ирмос</red>: На ка́мени мя веры утверди́в,/ разшири́л еси уста моя на враги моя,/ возвесели́ бо ся дух мой внегда пе́ти:/ несть свят, якоже Бог наш,/ и несть пра́веден, паче Тебе, Господи.</p>
<p>Утверди́в разума твоего стопы, отче,/ на камени любве Христовы,/ отню́д дохнове́нии не поколеба́лся еси противными,/ вопия Творцу твоему:/ Ты еси Бог наш,/ и несть праведен, паче Тебе, Господи.</p>
<p>Исцеления и пре́жде конца и по конце источа́я,/ помоществу́еши сущим в не́мощех и духи нечистыя отго́ниши, Андрее преподобне,/ вопия Создателю твоему:/ Ты еси Бог наш,/ и несть праведен, паче Тебе, Господи.</p>
<p>По́стничества слезами омове́н,/ кровию мученическою удобри́лся еси,/ и весь красне́йш показався, восте́кл еси к желаемому, вопия:/ Ты еси Бог наш,/ и несть праведен, паче Тебе, Господи.</p>
<p>
<red>Богородичен</red>:</p>
<p>Пло́ти подо́бием бывшаго,/ Отцу Единосущна Бога Слова родила еси, Всенепорочная,/ паче естества Дева пребы́вши и по рождестве./ Сего ра́ди верою Тя ублажаем.</p>
<p>
<red>Кондак пророку, глас 2</red>:</p>
<p>Правыми стезя́ми после́дуя заповедей Господа Твоего, пророче Оси́е,/ исполнился Духа Святаго/ и, прие́м дар пророчествия,/ провозгласил еси Израилю Христово, хотящее в последняя ле́та быти, пришествие,/ облича́я заблуждшия люди от пути праваго/ и наставляя на путь, ведущий в Вышний Иерусалим,/ и деже ныне предстоя,/ молися непрестанно о всех нас.</p>
<p>
<red>Ин кондак пророку, глас 4</red>:</p>
<p>Просветившееся Духом чистое твое се́рдце/ проро́чества бысть светле́йшаго прия́телище:/ зриши бо, яко настоя́щая, дале́че су́щая,/ сего ради тя почита́ем, проро́че блаже́нне, Оси́е славне.</p>
<p>
<red>Кондак преподобному, глас 3</red>:</p>
<p>
<red>Подобен:</red> Дева <red>Днесь</red></p>
<p>Празднует <red>Днесь</red>  Ца́рствующий град/ праздник пресветлый светоносный Твоея памяти,/ всякий призывая град и страну;/ радуется бо, яко имея сокровище ве́лие,/ многострадальное твое тело,/ Андрее му́чениче, Православия светильниче.</p>
<p>
<red>Таже седален, глас 8</red>
</p>
<p>
<red>Подобен</red>: Премудрости</p>
<p>Чи́сто сердце от страсте́й, пророче, стяжа́в,/ яко и́стинно орга́н был еси сли́чный<a type="note" xlink:href="#note20">20</a> Духа,/ от Него богатно, му́дре, просвещаемь,/ и будущих всех знание прии́м./ Тем, соше́дшеся, святую твою память верно совершаем, Спаса славяще,/ Оси́е приснопамятне:/ моли Христа Бога грехов оставление пода́ти/ чтущим любовию святую память твою.</p>
<p>
<red>Слава, преподобнаго глас 4</red>
</p>
<p>
<red>Подобен</red>: Вознесыйся</p>
<p>В посте дивнаго и страда́нии восхвалим вернии по долгу,/ яко благочестия проповедника и побо́рника крепкаго;/ сей бо без страха гноеиме́нному противля́яся,/ чествова́тися пропове́да Христову о́бразу,/ яко постников всех удобре́ние/ и мучеников мужества подо́бие.</p>
<p>
<red>И ныне, Богородичен</red>
</p>
<p>Иже на Престоле Херувимстем Седя́й/ и в не́дрех Отчих водворя́яся,/ яко на Престоле святем седи́т Своем, Владычице, в недрех Твоих;/ воплощся бо Бог вои́стинну, воцари́ся над всеми язы́ки,/ и разумно ныне поим Ему;/ <red>егоже</red> умоли спасти́ся рабо́м Твоим.</p>
<p>
<red>Крестобогородичен</red>:</p>
<p>Из Безначальнаго Отца рожде́ннаго,/ напосле́док Тя пло́тию Рождшая,/ на Кресте ви́сяща, зря́щи, Христе, увы Мне, любезнейший Иисусе, вопияше:/ како славимый яко Бог от Ангел,/ от беззаконных ныне человек, Сыне, хотя распина́ешися?/ Пою Тя, Долготерпеливе.</p>
<p>
<red>Песнь 4</red>
</p>
<p>
<red>Ирмос</red>: Разуме́х, Всеси́льне,/ Твое смотре́ние,/ и со страхом просла́вих Тя, Спа́се.</p>
<p>Оси́е, Богови́днейшее о́ко церковное,/ бед избави хва́лящия тя.</p>
<p>Светле́йшее и тверде́йшее Духа прия́телище,/ молися спасти воспевающия тя.</p>
<p>Судии́ ты всех предстоя, яко Боже́ствен пророк,/ страсте́й мя избави молитвами твоими.</p>
<p>
<red>Богородичен</red>:</p>
<p>Превозшла еси, Приснодево, Ангельския чи́ны,/ Творца сих чревоноси́вши.</p>
<p>
<red>Ин</red>
</p>
<p>
<red>Ирмос</red>: Прише́л еси от Девы не хода́тай, ни Ангел,/ но Сам, Господи, вопло́щся,/ и спасл еси всего мя человека./ Тем зову Ти: слава силе Твоей, Господи.</p>
<p>Послушли́в быв Христовых за́поведей,/ Того подобию, отче,/ че́стно поклоня́лся еси./ Тем пребеззако́нный тя многообра́зными ранами умертви.</p>
<p>Миродохнове́н добродетелей благово́нием быв,/ во гро́бе лежа благово́нствиши ли́ца призывающих тя/ несомне́нным сердцем, отче преподобне.</p>
<p>Неду́говавша Мамо́на всезле́йшаго, преподобне,/ окая́нно е́ресию, со дерзновением обличи́л еси,/ поборник быв православных, Андрее досточу́дне.</p>
<p>
<red>Богородичен</red>
</p>
<p>Яко Благопло́дная возрасти́ла еси/ благодатный Клас,/ питающий вся, православно почитающия Тя,/ Владычице Всепетая,/ и из Тебе воплощшагося Слова, Всечистая.</p>
<p>
<red>Песнь 5</red>
</p>
<p>
<red>Ирмос</red>: От но́щи у́тренююще, воспеваем Тя, Христе Боже,/ обнища́вшаго нас ра́ди/ и Крест и смерть пло́тию претерпе́вшаго.</p>
<p>Ми́лостивно дви́жим,/ научи́л еси нас Божию долготерпению,/ благоутробию же и благости, еюже вся щади́т,/ пророче Богоглаго́ливе.</p>
<p>Умертви́в смерть, воста Христос,/ якоже мудрое твое прорече́ние, Богогла́се, провозвести,/ и жизнь сущим во аде душа́м дарова.</p>
<p>От глубины мя греховныя, проро́че Оси́е,/ твоими молитвами исхи́ти,/ дерзновение беззазо́рное<a type="note" xlink:href="#note21">21</a> ко Христу имея,/ Богомудре пребога́те.</p>
<p>
<red>Богородичен</red>:</p>
<p>Всех Господь и всех Царь,/ Отцу Собезначальный,/ под ле́том из Тебе бысть, Богородице Дево,/ и плоть показа́ся.</p>
<p>
<red>Ин</red>
</p>
<p>
<red>Ирмос</red>: Просвещение во тьме лежа́щих,/ спасение отча́янных, Христе Спасе мой,/ к Тебе у́тренюю, Царю мира,/ просвети мя сия́нием Твоим,/ ино́го бо, разве Тебе, Бога не знаю.</p>
<p>Омраче́ние возненави́дев, отче, греха,/ весь блиста́нием безстрастия свет яви́лся еси,/ и просвещаеши верныя,/ приходящия Божественному твоему гробу,/ целе́ний зарями, Божиею благодатию.</p>
<p>Весь Божие прия́телище явился еси,/ до́бре пожив и доблему́дренно пострада́в, отче;/ и ныне, во гробе лежа́, пребывавши цел, блаженне, и неразрушимь,/ всех верных разреша́я стра́сти.</p>
<p>Юношески до́блествовав, всеблаженне,/ на демоны и на человеки ерети́чествующия,/ ве́чнующаго сподобился еси благосла́вия/ и венце́в, Андрее преподобне;/ тем вернии тя присно ублажаем.</p>
<p>
<red>Богородичен</red>:</p>
<p>Но́сиши Христа на объятиях, неизрече́нно роди́вши,/ объе́млющаго зло́бе прекло́ншияся/ и лукавому окая́нно порабоще́нныя,/ Отроковице Всенепорочная;/ тем Тя вернии присно ублажаем.</p>
<p>
<red>Песнь 6</red>
</p>
<p>
<red>Ирмос</red>: Проро́ка спасл еси от ки́та, Человеколюбче,/ и мене из глубины прегрешений/ возведи, молюся.</p>
<p>Провозглаша́я будущая, Оси́е всеблаженне,/ еже к человеком Слова возвести́л еси соше́ствие.</p>
<p>Умерщвле́нныя грехами Жизнь Безсмертная/ от адовых преде́л, якоже прорекл еси, возведе.</p>
<p>Законных отъя́тие, иудеев отпаде́ние/ и язы́ков введе́ние, пророче, явил еси.</p>
<p>
<red>Богородичен</red>:</p>
<p>Из чрева Твоего возсия Бог Слово, Всенепорочная,/ плотию нас ради неизреченно обложен яко Благоутробен.</p>
<p>
<red>Ин</red>
</p>
<p>
<red>Ирмос</red>: В бе́здне греховней валя́яся,/ неизсле́дную милосердия Твоего призываю бе́здну:/ от тли, Боже, мя возведи.</p>
<p>В темни́цу тя беззаконный вве́рже,/ Владыкою, Андрее, сохраня́ема/ и Того соблюдающа непременно Божественное хоте́ние.</p>
<p>Растерза́емо тело небре́гл еси/ и раздробля́емо ранами, блаженне;/ но якоже ино́му стра́ждущу терпел еси,/ Божественно укрепляемь.</p>
<p>Яко многоценное богатство кры́емое, отче, явля́ешися,/ предлежа лицо́м благочести́вых,/ и чудесы вся обогащаеши, почитающия тя.</p>
<p>
<red>Богородичен</red>:</p>
<p>Разумный Тя све́щник прозря́ще дре́вле пророк,/ Божественную Свещу, Христа, Чистая, нося́щу,/ Имже вси мы просвети́хомся.</p>
<p>
<red>Кондак, глас 8</red>
</p>
<p>
<red>Подобен</red>: Взбранной</p>
<p>Мужества тезоимени́тому благодарение,/ яко благочестия тайноглаго́льнику,/ похвальная воззовем от любве тебе, Богоблаженне,/ но, яко имея дерзновение ко Господу,/ от всяких лютых ны спаси, да поем:/ радуйся, отче приснопамятне.</p>
<p>
<red>Икос</red>:</p>
<p>Ангел и́стины от Кри́та явился еси, обличи́в злоче́стия, отче,/ и с Богословным гласом, ра́нима тя зря, всемудре,/ ужасаюся стра́сти, зовя и вопия ти сицева́я:/ радуйся, Божий крепкий оружниче;/ радуйся, Господень верный угодниче;/ радуйся, хульных врагов сопротивобо́рниче;/ радуйся, злоглаго́ливых человеков обузда́ние;/ радуйся, яко пострадал еси за образ Христов;/ радуйся, яко восхласти́л еси сла́сти плотски́я;/ радуйся, яко поще́нием начала тьмы победи́л еси;/ радуйся, яко страданием Копрони́му сопроти́вился еси;/ радуйся, источниче чудес приснотеку́щий;/ радуйся, землю уясни́вый страданьми твоими;/ радуйся, верных жилище, отче;/ радуйся, наш предстателю и изба́вителю;/ радуйся, отче приснопамятне.</p>
<p>
<red>Песнь 7</red>
</p>
<p>
<red>Ирмос</red>: Авраа́мстии о́троцы в пещи/ Троицу прообрази́вше,/ о́гненный пла́мень на ро́су преложи́ша/ и, поюще, вопия́ху:/ благословен еси, Боже отец наших.</p>
<p>Паче естества просвеще́нием, Оси́е,/ ум просвети́в твой, бу́дущих, блаженне,/ знанием обогати́лся еси,/ Владыце зовый:/ благословен еси, Боже отец наших.</p>
<p>Ты в руках пророков уподо́бився,/ умножил еси, Безсмертне, виде́ния, Спасе,/ различно образу́емь,/ Тебе верно вопиющим:/ благословен еси, Боже отец наших.</p>
<p>Израилев ты источник, спасения пролива́ющий во́ды,/ реку мирную - Христа пропове́дая, Осие,/ Емуже вопием:/ благословен еси, Боже отец наших.</p>
<p>
<red>Богородичен</red>
</p>
<p>Из Безначальнаго Отца возсия́в, из Тебе воплоти́ся, Богомати Отроковице,/ за милость неизрече́нную,/ Емуже поюще, вопием:/ благословен еси, Боже отец наших.</p>
<p>
<red>Ин</red>
</p>
<p>
<red>Ирмос</red>: Богопроти́вное веле́ние беззаконнующаго мучителя/ высо́к пламень вознесло есть;/ Христос же простре Богочести́вым отроко́м ро́су духовную,/ Сый благословен и препрославлен.</p>
<p>Возвышаемая волне́ния лука́вствия/ твоего ума не поколеба́ша, Андрее славне,/ на ка́мени знания Христова стоя́ща./ Тем небу́рное приста́нище я́ве обурева́емым был еси.</p>
<p>Бу́ими взыска́ньми лукавому́дрый, умом омрача́емый, укра́сти окуша́тися<a type="note" xlink:href="#note22">22</a> тя,/ Богословия светлостьми удобря́ема,/ но яви́ся смеха досто́ин, мудре,/ испо́лнився студа дерзновением твоим.</p>
<p>Ум твой манове́ньми Божественнейшими украшаемь, Андрее досточу́дне,/ звезда всесветлая всем показа́ся,/ чудесы коего́ждо верныя просвещая, хва́лящия тя.</p>
<p>
<red>Богородичен</red>:</p>
<p>Храм была еси Живаго Бога,/ в немже жили́ще неизглаголанно сотвори, Дево Всепетая,/ на Небесех Обита́яй,/ и благости ра́ди многия Человек быти изво́лив.</p>
<p>
<red>Песнь 8</red>
</p>
<p>
<red>Ирмос</red>: В пла́мени о́гненне горящия пе́щи/ сохраншаго де́ти/ и во зра́це Ангела снизше́дшаго к ним,/ пойте Господа/ и превозносите Его во веки.</p>
<p>Паче постиже́ния пророком данная от Божественнаго дара/ предзна́тельное де́йство и будущих знание/ пети Господа и превозноша́ти Его во веки.</p>
<p>Уста Богодохновенная стяжа́в и язы́к Богоглаго́лив, Оси́е,/ Богочестия свет просвеща́ющь пое́ши:/ пойте Господа и превозносите Его во веки.</p>
<p>Словесы́ и дея́ньми проро́чествуя,/ облича́еши люди блу́дствовавшия, обра́зно, пребогате, науча́я пети:/ пойте Господа и превозноси́те Его во веки.</p>
<p>
<red>Богородичен</red>:</p>
<p>Соприсносу́щное Божие Бог Слово,/ от Святыя Девы воплощся, яви́ся верою вопиющим:/ пойте Господа и превозноси́те Его во веки.</p>
<p>
<red>Ин</red>
</p>
<p>
<red>Ирмос</red>: Пещь иногда́ о́гненная в Вавилоне де́йства разделя́ше,/ Божиим веле́нием халде́и опаля́ющая,/ ве́рныя же ороша́ющая, поющия:/ благословите вся дела́ Господня Господа.</p>
<p>Стра́сти плотски́я, мудре, предъумертви́в постническими по́двиги,/ пострадал еси, крепча́йше,/ Спасово подо́бие и Приснодевы, преподобне, и святых чествова́тельно лобыза́я.</p>
<p>Я́ростно на Христа неи́стовствующе,/ яко зве́рие свире́пии, возложи́ша, отче, умертви́ти тя./ Тем влеку́ще и бию́ще, вверго́ша в пропасть,/ свидетеля Истины тебе явственно соде́ловающе.</p>
<p>Чудесы́ верныя, яко вода́ми, напая́еши,/ и отго́ниши,всеблаженне, лука́вствия ду́хи,/ и очищаеши неду́ги,/ благодать врачеваний свыше прие́м от Христа Бога нашего.</p>
<p>
<red>Богородичен</red>:</p>
<p>Явилася еси небес, Дево, простра́ннейши,/ Бога во утробе Твоей вмести́вшая, всеми Невмести́маго;/ <red>егоже</red> моли избавити утесне́ния, Чистая Владычице, душетле́ннаго/ благоче́стно воспевающия Тя.</p>
<p>
<red>Песнь 9</red>
</p>
<p>
<red>Ирмос</red>: Радуйся, де́вственная похвало́,/ радуйся, Мати Пречистая,/ Юже вся тварь Божественными песньми велича́ем.</p>
<p>Честь, яко пророк, прия́л еси, Оси́е,/ прие́м венец благолепия от Бога, всеблаженне.</p>
<p>Всем светом озаря́емь Христовым всеизря́дне,/ даждь твоими молитвами Сего ми́лостива поющим тя.</p>
<p>Хвала́ми с чи́нми Ангельскими, Оси́е,/ предстои́ши, Владыку хваля́,/ пожи́в житие́ равноангельное.</p>
<p>
<red>Богородичен</red>:</p>
<p>Спасти́ восхоте́в человека Спас и Господь,/ от Пречистыя Девы в плоть нашу оде́яся.</p>
<p>
<red>Ин</red>
</p>
<p>
<red>Ирмос</red>: Безнача́льна Роди́теля Сын, Бог и Господь,/ воплощся от Девы, нам яви́ся,/ омраче́нная просвети́ти, собра́ти расточе́нная;/ тем Всепе́тую Богородицу велича́ем.</p>
<p>Се, отче преподобне, тече́ние твое совершив,/ Православную веру соблю́л еси непоро́чну;/ еяже ра́ди пострада́в законно,/ вене́ц же сугу́б прия́л еси свыше,/ яко мученик непобеди́м и постник непобо́рен.</p>
<p>Яко крин<a type="note" xlink:href="#note23">23</a> сладково́нный и яко шипо́к<a type="note" xlink:href="#note24">24</a>, отче,/ процвел еси в цве́тнице Божественнаго яве поще́ния,/ и благово́нствуеши, яко кедр, мученически просвещен,/ Андрее всехвальне,/ монашествующих удобре́ние.</p>
<p>Зна́меньми и чудесы́ яве украшаемь,/ невреди́м еси всем на видение лежа́, всеблаженне Андрее,/ и ду́ши просвещая верою теплою приходящих тебе,/ и всегда блажа́щих тя.</p>
<p>День пра́зднствен и веселия испо́лнен,/ святую твою память творя́ще <red>Днесь</red>,/ верою вопием тебе, отче:/ к Богу святыми твоими молитвами всех нас избави житейских обстоя́ний.</p>
<p>
<red>Богородичен</red>:</p>
<p>Све́та селе́ние утроба Твоя бысть,/ просве́щшаго мир заря́ми Божества/ и неве́дения тьму от земли, Всенепорочная Отроковице, совершенно отгна́вшаго;/ Того ра́ди Тя славим.</p>
<p>
<red>Светилен</red>
</p>
<p>
<red>Подобен</red>: Со ученики взы́дем</p>
<p>Андрея добропобе́дника похва́лим вси,/ Божественно празднующе честну́ю его память,/ яко да избавимся от неду́г;/ сей бо Спасова честна́я воображе́ния/ и святых всех всеблагоче́стно чествова́ти пропове́да./ Тем, венец на Небесех приемь,/ со Ангелы радуется.</p>
<p>
<red>Богородичен</red>:</p>
<p>Го́ру Божию пресвятую,/ и светильник, и стамну, и трапе́зу, и мост,/ жезл же, и свещу́, и Божественный Престол,/ и дверь, и храм, и чертог воспои́м, Богомудрии, Чистую и Деву,/ из Нея́же Бог, воплоти́вся невра́щно и паче естества,/ обожи́ прия́тие неизрече́нным едине́нием.</p>
<p>В той же день</p>
<p>
<red>Пренесение мощей святаго праведнаго Ла́заря Четверодне́внаго, друга Божия, епископа Кити́йскаго, от Ки́пра в Царьгра́д</red>
</p>
<p>
<red>Тропарь, глас 4</red>:</p>
<p>Яко вели́ко сокровище и богатство некрадо́мо/ к нам прии́де из Кипра, Ла́заре,/ Промыслом всех Бога, повелением царя благочести́ва,/ подай чтущим тя исцеления да́ром,/ избавляя от бед и от всякаго вре́да,/ верою взывающих ти:/ спаси всех молитвами своими, Лазаре отче наш.</p>
<p>
<red>Кондак, глас 8</red>
</p>
<p>
<red>Подобен</red>: Взбранной</p>
<p>Взы́де, яко звезда пресветлая,/ от Кипра честныя мощи твоя, Лазаре,/ Царствующий град освяща́ющи и христолюбиваго царя веселя́щи/ и люди своя обогащающи,/ тобою благодать исцеления подаю́щи, верно зовущим ти:/ радуйся, Лазаре, дру́же Божий.</p>
</section>
