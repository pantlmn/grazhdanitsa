<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго пророка Ио́иля и святаго мученика Уа́ра</p>
</title><p>
<red>Стихиры пророка, глас 8</red>
</p>
<p>
<red>Подобен</red>: О преславнаго чудесе</p>
<p>Божественный Дух излия́ся,/ я́ко честны́й Ио́иль, проро́чествуя, сказа́,/ от Него́ дви́жимь, на ны, ве́рующия,/ и та́йнам Боже́ственным явле́ние открыва́ет, и проро́чествуют,/ иже де́йство Его прие́мшии,/ и Боже́ственною заре́ю просвеща́еми,/ и Боже́ственною благода́тию.</p>
<p>Боговеща́ния испо́лнен ди́вный Ио́иль,/ я́ко исто́чник, исхо́дит, ду́ши напая́ющий,/ от до́му Твоего́, Влады́ко,/ весь сла́дость нам иска́па,/ помышле́ния ослажда́ющую,/ весь высо́к быв ду́хом,/ доброде́телию возноси́мь к Боже́ственней высоте́.</p>
<p>Проро́ческим дерзнове́нием твои́м/ и разу́мным к Бо́гу, Ио́иле, приближе́нием,/ и́мже Небе́сная зри́ши виде́ния,/ о нас Того́ уми́лостиви,/ соверша́ющих ве́рою па́мять твою́,/ разреше́ния прося́ прегреше́ний, сла́вне,/ и прича́стия Боже́ственных наслажде́ний,/ и ве́лия ми́лости.</p>
<p>
<red>И́ны стихи́ры, му́ченика, глас 6</red>
</p>
<p>
<red>Подобен</red>: Все отло́жше</p>
<p>Страда́ния ви́дев добропобе́дных му́чеников,/ дерзнове́ния Боже́ственнаго испо́лнен быв,/ вше́л еси́ на три́знище/ и Христа́, Уа́ре, нас ра́ди Челове́ка бы́вша,/ пропове́дал еси́, не устраши́вся сме́рти,/ ниже́ предлежа́щих муче́ний./ Тем уязвляемь и неми́лостивно раздробляемь,/ ра́довался еси́ соверше́нным ра́зумом,/ смотря́я, му́дре, пребыва́ющее добросла́вие/ Бо́га возлюби́вшим.  </p>
<p>Пло́ти с кровъми́, па́дающия ви́дя,/ и я́ко ино́му стра́ждущу, страда́льче,/ пребыва́л еси́ до́блественнейше:/ привя́зан бо ко дре́ву,/ терза́ния терпе́л еси́ беззако́нных пожда́ннейше./ Богу же в ру́ки дух твой пре́дал еси́,/ ужаси́в ви́дящия тя непрекло́нными противле́нии./ Тем тя почита́ем,/ вельми́ му́жествовавша, му́дре,/ и низложи́вша мучи́теля́,/ Уа́ре, боле́зньми твои́ми.</p>
<p>Помазу́ющи ми́ры тя, чу́дная Клеопа́тра/ под зе́млю положи́/ и храм тебе́ святы́й возсозда́,/ пра́здник творя́щи, ди́вне Уа́ре,/ и ве́рно тя моля́щи./ Ея́же де́тище у́мному во́инству причета́л еси́/ и сла́вою удобри́л еси́,/ и лико́м святы́х сочета́л еси́./ Его́же ча́сти сподо́би ны,/ твое́ соверша́ющия благоче́стно торжество́,/ му́чениче досточу́дне.</p>
<p>
<red>Слава, и ныне, Богородичен. Подобен тойже</red>:</p>
<p>Ра́дуйся, ко́рене ро́сный,/ ра́дуйся, же́зле Ааро́нов,/ прозябы́й Цве́т неувяда́ющий и присноживы́й,/ благопло́дный раю́, Жи́зни дре́во,/ из Иессе́ева ко́рене, Чи́стая,/ просия́вши, Отрокови́це,/ и земны́х пита́ющи Хле́бом разу́мным./ Ра́дуйся, багряни́це всечестна́я,/ всех Царя́ Богоневе́сто,/ ве́нче всесве́тлый,/ архиере́ев благоле́пие,/ ра́дуйся, Еди́на Пречи́стая.</p>
<p>
<red>Крестобогородичен. Подобен тойже</red>:</p>
<p>Агнца Своего́ Агница Нескве́рная дре́вле/ и Непоро́чная Влады́чица/ на Дре́ве Кре́стнем яко́ узре́, ма́терски восклица́ше/ и, дивя́щися, вопия́ше:/ Ча́до Сладча́йшее,/ что зре́ние сие́ но́вое и пресла́вное?/ ка́ко со́нм безблагода́тный/ суди́щу Пила́тову предаде́ Тя/ и осужда́ет на смерть Живота́ вся́ческих?/ но воспева́ю Твое́ неизрече́нное,/ Сло́ве, снизхожде́ние.</p>
<p>
<red>Тропарь пророку, глас 2</red>:</p>
<p>Предве́дый Божие пришествие во пло́ти/ и наи́тие Духа Святаго и гряду́щий Суд предсказа́вый,/ пророче Ио́иле:/ спасай молитвами твоими/ чтущия тя от всех скорбе́й.</p>
<p>
<red>Тропарь мученику, глас 4</red>:</p>
<p>Во́инством святых страстоте́рпец стра́ждущих законне,/ зря о́нех, показа́л еси му́жески крепость свою./И устреми́вся на страсть во́лею,/ и умре́ти вожделе́ за Христа,/ Иже приял еси по́честь побе́ды твоего страдания, Уаре,/ моли спастися душам нашим.</p>
<p>
<red>Слава, и ныне,</red>
</p>
<p>
<red>Богородичен или Крестобогородичен</red>
</p>
<p>
<red>На утрени</red>
</p>
<p>
<red>Канон октоиха един, и святых два</red>
</p>
<p>
<red>Кано́н проро́ка, его́же краегране́сие</red>: Пророчеством Ио́иля пророка дивлюся. <red>Творение Феофаново. Глас 2</red>
</p>
<p>
<red>Песнь 1 </red>
</p>
<p>
<red>Ирмос</red>: Гряди́те, лю́дие, пои́м песнь Христу́ Бо́гу,/ разде́льшему море и наста́вльшему лю́ди,/ и́же изведе́ из рабо́ты еги́петския,/ и́ко просла́вися.</p>
<p>Лик нам проро́ческий свесели́тся,/ похваля́ему тебе́ небому́дренну, Ио́иле Богогла́се,/ с ни́миже спасти́ся нам моли́, блаже́нне.</p>
<p>Глаго́лы Бо́жия предвозвеща́я, Богодухнове́нне,/ лю́тый проре́кл еси́ гнев и пра́ведный,/ и́же от нече́стия прибы́вший лю́дем твои́м суему́дренным.</p>
<p>Чу́дное, и светоно́сное Ду́ха, и животворя́щее вдохнове́ние тебе́ присени́/ и бу́дущих зна́ние вдохне́,/ проро́че блаже́ннейше.</p>
<p>
<red>Богородичен</red>:</p>
<p>Тя ски́ния свиде́тельства прописа́, многови́дно образу́ема,/ явля́ющи от <red>Тебе</red>́ вопло́щшагося неизме́нно,/ Богома́ти Пречи́стая, Влады́чице.</p>
<p>
<red>Ин канон мученика, <red>егоже</red> краегранесие</red>: Стра́сти похваля́ю Уа́ра, сла́ву вели́кую. <red>Иосифово Глас 6.</red></p>
<p>
<red>Песнь 1  </red>
</p>
<p>
<red>Ирмос</red>: Яко по су́ху пешеше́ствовав Изра́иль,/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь/ пои́м, вопия́ше.</p>
<p>Яви́лся еси́ на высоте́ Христо́вы Це́ркве, Уа́ре,/ я́коже со́лнце све́тлое,/ блиста́ньми просвеща́я твои́х боре́ний, блаже́нне, земна́я исполне́ния.</p>
<p>Божественныя любве́, всеблаже́нне, объя́т сла́дким раче́нием,/ отве́рглся еси́ себе́/ и ко вся́кой му́це пло́тстей устреми́лся еси́,/ кре́пко подвиза́вся.</p>
<p>С мы́сленно Боже́ственных подви́жник ю́зами связа́в себе́, страстоте́рпче,/ и ле́стныя разори́л еси́ у́зы кре́пким терпе́нием мно́гих мук.</p>
<p>
<red>Богородичен</red>:</p>
<p>Пресу́щественное Сло́во во Твое́м чре́ве па́че сло́ва всели́ся и, роди́вся Боголе́пно,/ му́ченическия ли́ки, Чи́стая, приведе́,/ с ни́миже песносло́вим Тя.</p>
<p>
<red>Песнь 3</red>
</p>
<p>
<red>Ирмос</red>: Утверди́ нас в Тебе́, Го́споди,/ Дре́вом умерщвлей грех,/ и страх Твой всади́/ в сердца́ нас, пою́щих Тя.</p>
<p>Учи́ми твои́ми му́дрыми догма́ты,/ пост, проро́че, и служе́ние благоче́стно пропове́дуем,/ в дом Госпо́день ходя́ще.</p>
<p>Твои́м уче́нием после́дующе от всего́ се́рдца и помышле́ния,/ пла́чем же и моли́твами Бога взыску́ем, достохва́льне.</p>
<p>Изъяви́в нам Всеще́драго Влады́ки, проро́че, долготерпе́ние,/ и Боже́ственную же благосты́ню/ изъясни́л еси́ Того́, и благода́ть.</p>
<p>
<red>Богородичен</red>:</p>
<p>Зачала́ еси́, Пречи́стая, Бо́га/ и родила́ еси́ Сло́во, неизрече́нно вопло́щшееся,/ во проро́цех глаголавшее и испо́лнившее тех пропове́дания.</p>
<p>
<red>Ин</red>
</p>
<p>
<red>Ирмос</red>: Несть свят,/ якоже Ты, Го́споди Бо́же мой,/ вознесы́й рог ве́рных Твои́х, Бли́же,/ и утверди́вый нас на ка́мени/ испове́дания Твоего́.</p>
<p>Вшел еси́ ра́зумом кре́пким в му́жественныя по́двиги,/ утверди́вся наде́ждами бу́дущих благи́х/ и му́чеников Христо́вых всему́дрыми, блаже́нне, поуче́нии.</p>
<p>Во́инство святы́х страстоте́рпец, стра́ждущих зако́нне зря,/ о́нех показа́л еси́ му́жескую кре́пость,/ примеша́яся многообра́зным, Уа́ре, му́кам.</p>
<p>В полце́ священнем, Уа́ре, я́ко до́блий во́ин, обре́лся еси́/ и ссе́к мно́жество му́жества мечо́м, му́дре, ра́тным,/ побе́дами сла́вим.</p>
<p>
<red>Богородичен</red>:</p>
<p>Де́во Ма́ти Бо́жия,/ моего́ уны́ния глубоча́йшую тьму и о́блаки страсте́й/ просвеще́нием, е́же в Тебе́, молю́ Тя, благода́ти, отжени́.</p>
<p>
<red>Кондак пророка, глас 4</red>:</p>
<p>Просвети́вшееся Духом чистое твое се́рдце/ проро́чества бысть светле́йшаго прия́телище:/ зриши бо, яко настоя́щая, дале́че су́щая,/ сего ради тя почитаем, проро́че, блаженне Ио́иле, славне.</p>
<p>
<red>Седален пророка, глас 2</red>
</p>
<p>
<red>Подобен</red>: Страстотерпцы Господни</p>
<p>Богоглаго́ливе пророче,/ вдохнове́нием испо́лнився Уте́шителевым,/ изъясня́л еси в после́дняя времена́ бы́вшее язы́ком осия́ние./ Сего́ ра́ди ныне благоче́стно тя похваля́ем/ и, твою па́мять соверша́юще, вопие́м ти:/ Христа Бога моли́ о душа́х наших.</p>
<p>
<red>Слава, мученика, глас 1</red>
</p>
<p>
<red>Подобен</red>: Гроб твой</p>
<p>Стра́сти честны́х ви́дев му́чеников/ и тех лобза́в у́зы любо́вию,/ на высоту́ востекл еси́ свиде́тельства, всечу́дне,/ на дре́ве бо пове́шен, ра́ны претерпе́л еси́,/ до́ндеже в ру́ки Госпо́дни ду́ха пре́дал еси́. </p>
<p>
<red>И ныне, Богородичен</red>:</p>
<p>Упова́ние христиа́н, Пресвята́я Де́во,/ <red>егоже</red> родила́ еси Бога, па́че ума́ и слова,/ непреста́нно моли́ о воспева́ющих Тя/ пода́ти оставле́ние грехо́в наших всех и исправле́ние жития́,/ ве́рою и любо́вию при́сно сла́вящим Тя.</p>
<p>
<red>Крестобогородичен</red>:</p>
<p>Зря́щи Тя, Христе, Всенепоро́чная Мати,/ ме́ртва на Кресте́ просте́рта, вопия́ше:/ Сыне Мой, Собезнача́льне Отцу и Ду́ху,/ что неизрече́нное Твое сие смотре́ние,/ и́мже спасл еси пречи́стых рук Твоих, Ще́дре, созда́ние.</p>
<p>
<red>Песнь 4</red>
</p>
<p>
<red>Ирмос</red>: Услы́шах, Го́споди,/ слух Твоего смотре́ния,/ и просла́вих Тя,/ Еди́не Человеколюбче.</p>
<p>Ми́лостив бу́ди, Господи,/ чи́сто к Тебе ка́ющимся,/ я́ко един Щедр и Многоми́лостив.</p>
<p>Я́коже провозвести́л еси, сла́вне,/ от Бога излия́ся Дух/ на вся́ку плоть ве́ровавших.</p>
<p>Сни́тие Ду́ха,/ ученики́ Госпо́дни умудри́вшее,/ Твоя Богоглаго́ливая словеса́ испо́лни.</p>
<p>
<red>Богородичен</red>:</p>
<p>Изба́вльшеся, Пречи́стая, из мрачных а́довых боко́в,/ Боже́ственным Твоим Рождество́м,/ Тя ублажа́ем.</p>
<p>
<red>Ин</red>
</p>
<p>
<red>Ирмос</red>: Христос моя́ сила,/ Бог и Господь,/ Честна́я Церковь/ Боголе́пно пое́т, взыва́ющи,/ от смысла чи́ста, о Господе пра́зднующи.</p>
<p>Святы́ми я́звами удобряемь,/ красне́йший яви́лся еси́,/ и Богу, Уаре, возлю́блен, Венча́вшему твой верх, досточу́дне.</p>
<p>На кресте́, сла́вне, растяза́емь и на земли́ простира́емь,/ лю́тыя боле́зни претерпе́л еси́./ Тем неболе́зненную жизнь насле́довал еси́, веселя́ся.</p>
<p>Зако́нно ви́дяще Боже́ственнии му́ченицы стра́ждуща тя, блаже́нне,/ терпе́ния словесы́ укрепля́ху,/ с ни́миже стра́сти до́лгая соверши́в, ублажи́лся еси́.</p>
<p>Хвала́ми венча́ем Боже́ственныя му́ченики,/ яже́ венча́ благода́ть Боже́ственная Боже́ственными увязе́нии,/ низло́жших вра́жия высо́кая мудрова́ния.</p>
<p>
<red>Богородичен</red>
</p>
<p>От ти́ны страсте́й, Влады́чице, возведи́,/ и стра́стных помышле́ний, отчужда́ющих мя Бо́га Единаго Чи́стаго,/ да ве́рою ублажа́ю Тя.</p>
<p>
<red>Песнь 5</red>
</p>
<p>
<red>Ирмос</red>: Но́щи преше́дшей прибли́жися день,/ и Свет ми́ру возсия́:/ сего́ ра́ди хва́лят Тя Ангельстии чи́ни/ и славосло́вят Тя вся́ческая.</p>
<p>Христо́во прише́ствие Ио́иль Боже́ственный я́вственно всем прорече́,/ я́ко прии́дет и спасе́т род челове́ческий/ от и́дольскаго льще́ния.</p>
<p>Весь ты возни́кнув, проро́че сла́вне, на преу́мный же и вы́ше по́мысла Свет,/ проро́чествия благода́ть извле́кл еси́ отту́ду/ и пра́вду пропове́дал еси́.</p>
<p>О пою́щих тя моли́ся спасти от всякаго озлобле́ния,/ пребога́те Ио́иле,/ и Боже́ственныя благода́ти и зари́ сподо́битися, умоли́.</p>
<p>
<red>Богородичен</red>:</p>
<p>Пресвята́я Де́во, Влады́чице ми́ра,/ Тя, Богоро́дицу, испове́дающим от безчи́сленных грехо́в моли́ спасти́ся и жите́йских обстоя́ний.</p>
<p>
<red>Ин</red>
</p>
<p>
<red>Ирмос</red>: Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ Истиннаго Бо́га,/ от мра́ка грехо́внаго взыва́юща.</p>
<p>Укрепля́ешися манове́ньми Боже́ственными/ и неосла́бная терза́ния терпи́ши до́блим смы́слом, Уа́ре,/ растерза́я гордаго се́рдце, зло́бу соде́лавшаго.</p>
<p>Сла́вный му́ченик, ви́дя отпа́дающия на зе́млю своя́ пло́ти,/ ра́довашеся, ве́чнующая ума́ све́тлостию/ и Боже́ственная возда́ния предпрозира́я.</p>
<p>Пою́ Тя, Го́споди Бо́же, и славосло́влю, и покланя́юся,/ благи́х сподобля́яся, угото́ванных Тебе́ возлю́бльшим,/ му́ченик в страда́нии те́пле зовя́ше.</p>
<p>
<red>Богородичен</red>:</p>
<p>Я́вльшися Херуви́м и Серафи́м яко вои́стину святе́йши, Всенепоро́чная,/ вся, ве́рно Тя ны́не освяща́ющия, освяти́/ и спаси́ хода́тайством Твои́м.</p>
<p>
<red>Песнь 6</red>
</p>
<p>
<red>Ирмос</red>: Бе́здна мя мно́га грехо́вная окружа́ет,/ и вопию́ Ти, проро́ка подража́яй:/ от тли мя, Го́споди, возведи́.</p>
<p>Ка́плют твои́х глаго́л исто́чницы,/ Боговеща́ния и душепи́щную сла́дость точа́ще, сла́вне,/ напая́ющую ве́рно приходя́щия.</p>
<p>Го́ру тя проро́чества, сла́дость источа́ющую,/ и Богоче́стия, Ио́иле, пропове́дника всему́дра зна́ем,/ Богоглаго́ливе проро́че.</p>
<p>
<red>Богородичен</red>:</p>
<p>Просвети́, Свет Ро́ждшая незаходя́щий,/ сердца́ славосло́вящих Тя верно, Пречи́стая Влады́чице,/ и из Тебе́ Ро́ждшагося неизрече́нно.</p>
<p>
<red>Ин</red>
</p>
<p>
<red>Ирмос</red>: Жите́йское море,/ воздвиза́емое зря напа́стей бу́рею,/ к ти́хому приста́нищу Твоему прите́к, вопию́ Ти:/ возведи́ от тли живо́т мой,/ Многоми́лостиве.</p>
<p>Глаго́лов небре́гл еси́ пребеззаконнаго врага́/ и пла́мень претерпе́л еси́ нестерпи́мых боле́зней терпели́вно, многострада́льне Уа́ре,/ моле́бниче о хва́лящих тя ве́рою.</p>
<p>Не преста́ше мучи́тель пребезу́мный, ра́нами неми́лостивно сдробля́я тя,/ до́ндеже в ру́ки Бо́жия свяще́нную твою́ ду́шу преда́л еси́,/ добро́тами просве́щшуся по́двиг твои́х.</p>
<p>Возвы́сился еси, подо́бяся на дре́ве Христу́, и на том ви́ся,/ твою́ ду́шу пре́дал еси́ Бо́гу, тя венчава́ющу,/ страстоте́рпче, зако́нно до́блествовавша.</p>
<p>
<red>Богородичен</red>:</p>
<p>Упра́ви, Влады́чице, в пучи́не лю́тых, обурева́емую всегда́ смире́нную ду́шу мою́,/ и к ти́хому приста́нищу напра́ви,/ несомне́нным ра́зумом Тя блажа́щую.</p>
<p>
<red>Кондак мученику, глас 4</red>:</p>
<p>Христу после́дуя, му́чениче Уа́ре,/ Того́ испи́в ча́шу,/ и муче́ния венце́м увязе́ся,/ и со Ангелы ликовству́еши:/ моли́ непреста́нно за ду́ши на́ша.</p>
<p>
<red>Песнь 7</red>
</p>
<p>
<red>Ирмос</red>: Пещь дре́вле всегремя́щую угаси́вый/ и о́троки ту́чею духо́вною ороси́вый,/ благослове́н еси́, Бо́же оте́ц на́ших.</p>
<p>Исходя́щий от до́му Госпо́дня и напая́ющий исто́чник,/ я́коже проре́кл еси́, произы́де,/ проро́че всече́стне.</p>
<p>Пото́к сито́вный пшени́цоносен соде́лал еси́ пи́щный исто́чник,/ я́коже Ио́иль прорече́:/ благослове́н еси́, Боже оте́ц на́ших.</p>
<p>
<red>Богородичен</red>:</p>
<p>И́же вся Сотвори́вый ро́ждся от Девы,/ спасе́ мир, благоче́стно пою́щий:/ благослове́н еси́, Боже оте́ц на́ших.</p>
<p>
<red>Ин</red>
</p>
<p>
<red>Ирмос</red>: Росода́тельну у́бо пещь/ соде́ла Ангел/ преподо́бным отроко́м,/ халде́и же опаля́ющее/ веле́ние Бо́жие, мучи́теля увеща́ вопи́ти:/ благослове́н еси́, Боже оте́ц на́ших.</p>
<p>Просвеще́на тя подвиго́в приложе́ньми,/ предо́брая Клеопа́тра, Уаре, оку́тала есть,/ обре́тши сла́ву тобо́ю, ве́ры досто́йну я́ве,/ ю́же показа́ те́пле в твое́ сконча́ние.</p>
<p>Излива́ющи на тя сле́зы и ми́ры тя честны́ми помазу́ющи,/ сокрыва́ет тя под земле́ю всечестна́я жена́,/ погре́бшаго пре́лесть лука́вую и из гро́ба блиста́ньми просвеща́юща нас.</p>
<p>Не престая́ше, преподо́бне, угожда́ющи тебе́ Христо́ву уго́днику, приснопа́мятная,/ до́ндеже яви́лся еси́ хода́тай ей, му́дре, Ца́рствия Небе́снаго,/ его́же сподо́бися тобо́ю с любе́знейшим сыном.</p>
<p>
<red>Богородичен</red>:</p>
<p>Сокруше́на мя безчи́сленными согреше́нии, Дево, хода́тайством Твои́м обнови́,/ уврачу́ющи мою ду́шу и сло́во подаю́щи, вопи́ти:/ благослове́на, Яже Бо́га пло́тию ро́ждшая.</p>
<p>
<red>Песнь 8</red>
</p>
<p>
<red>Ирмос</red>: Дре́вле оросившаго евре́йския о́троки в пла́мени,/ и опалившаго, Го́спода, халде́и пресла́вно в нем,/ воспое́м, глаго́люще:/ благослови́те и превозноси́те Его́ во ве́ки.</p>
<p>Показа́л еси́, сла́вне, покая́ния о́бразы я́ве Благоутробнаго Го́спода,/ прие́млюща ве́рою к Нему́ приходя́щия и пою́щия:/ благослови́те дела́ Госпо́дня Го́спода.</p>
<p>Служи́тель быв ты Госпо́день, проро́че Ио́иле,/ Того́ та́йны вручи́лся еси́ прорица́ти лю́дей, хва́лящим и пою́щим:/ благослови́те дела́ Госпо́дня Го́спода.</p>
<p>Оставле́ние источа́ют Иу́дови чуде́с ре́ки, я́же суть апо́столи пресла́внии Госпо́дни,/ я́коже проро́чествова Ио́иль, вопию́щих напая́юще:/ благослови́те вся дела́ Госпо́дня Го́спода.</p>
<p>
<red>Богородичен</red>:</p>
<p>Ипоста́сь, сло́жну во двою́ существу́, Христа́,/ Всенепоро́чная, родила́ еси́, пребы́вши Дева Чистая,/ Ему́же пою́ще, зове́м:/ благослови́те дела́ Госпо́дня Го́спода.</p>
<p>
<red>Ин</red>
</p>
<p>
<red>Ирмос</red>: Из пла́мене преподо́бным ро́су источи́л еси́/ и пра́веднаго же́ртву водо́ю попали́л еси́,/ вся бо твори́ши, Христе́, то́кмо е́же хоте́ти:/ Тя превозно́сим во вся ве́ки.</p>
<p>Ма́терних послу́шав, му́чениче, моле́б,/ Небе́сному во́инству све́тло во́инствуя,/ о́трока честно́го и твоего́ неотсту́пна показа́л еси́ благосла́вия/ неизрече́нным милосе́рдием.</p>
<p>От Еги́пта тя бога́тство я́коже многоце́нное принесе́, му́чениче,/ разбогатя́щи многоце́нными дарми́,/ Клеопа́тра, целе́нии всю Палести́ну,/ любо́вию тя почита́ющую.</p>
<p>Веселя́ся, по́двиги твоя́ соверши́л еси́,/ во́ине до́блий Вседержи́теля,/ и я́ко победи́тель от Него́ венча́лся еси́, Уа́ре всеблаже́нне,/ му́чеников вели́кая сло́во.</p>
<p>
<red>Богородичен</red>
</p>
<p>Грехи́ прилага́ю ко грехо́м и бу́дущаго не бою́ся Стра́шнаго Суда́:/ победи́, Чистая, души́ моея́ ослепле́ние/ и, мольбо́ю Твое́ю обрати́вши, мя спаси́.</p>
<p>
<red>Песнь 9</red>
</p>
<p>
<red>Ирмос</red>: На Небесе́х благослове́нная/ и на земли́ славосло́вимая,/ радуйся, Неве́сто/ Неневе́стная.</p>
<p>Со проро́ки, яко проро́к,/ ра́достно ны́не в Небе́сных весели́шися оби́телех.</p>
<p>Свы́ше ны назира́еши ны́не,/ благогове́йно тя славосло́вящия,/ Богоглаго́ливе всебога́те.</p>
<p>Сокраще́н путь спасе́ния/ Ио́иль покая́нием/ богому́дренно показа́.</p>
<p>
<red>Богородичен</red>
</p>
<p>Возвела́ еси́ ны, па́дшия, Мати Божия,/ благоутро́бнаго Владыку и Спаса ро́ждши.</p>
<p>
<red>Ин</red>
</p>
<p>
<red>Ирмос</red>: Бо́га/ челове́ком не возмо́жно ви́дети,/ на Него́же не сме́ют чи́ни Ангельстии взира́ти:/ Тобою бо, Всечистая, яви́ся челове́ком/ Сло́во воплоще́нно,/ Его́же велича́юще,/ с Небе́сными во и́/ Тя ублажа́ем.</p>
<p>Кре́пость низложи́л еси ратобо́рца,/ Боже́ственною я́ве си́лою препоя́сався, страда́льче до́блий Уа́ре./ Тем тя хва́лим, врачева́ние оби́льное от твои́х моще́й, ве́рнии, почерпа́юще.</p>
<p>Яко све́т, яко у́тро, яко вели́кое со́лнце/ в земны́я простре́ся па́мять твоя́ концы́,/ светоно́сными просвеща́ющи сия́ньми/ твои́х честны́х по́двиг вся, прехва́льне,/ и мрак серде́ц отгоня́щи.</p>
<p>С тобо́ю сия́юща ви́девши сла́вою мно́гою/ своего́ сы́на чадолюби́вая, всех Бога велича́ше;/ тебе же и́скреннейше, му́чениче,/ сла́вяше, величайшаго предста́теля,/ я́вственно обогати́вшися.</p>
<p>Земля́, на не́йже терпели́вейшее те́ло твое́, му́дре, лежи́т,/ Боже́ственне освяти́ся,/ но даждь моли́твами твои́ми нам разреше́ние грехо́в,/ жития́ исправле́ние, Уа́ре,/ и всех неудо́бных избавле́ние.</p>
<p>
<red>Богородичен</red>:</p>
<p>Явлься, Дево,/ из Тебе́ Госпо́дь, све́тлаго о́блака,/ еги́петския куми́ры вся́ческой па́губе предаде́;/ мно́жество же страстоте́рпцев Сего́ носи́ти сподо́би,/ Сего́ подража́тели честны́м Его страда́нием.</p>
<p>
<red>В той же день</red>
</p>
<p>
<red>И́на служба, бденная, святому мученику Уа́ру, емуже дана бысть благодать умоли́ти за умершия Клеопа́трины прародители, не сподо́бльшияся прияти святаго Креще́ния</red>
</p>
<p><emphasis>Служба удалена, см. пояснение:</emphasis> <a xlink:href="https://azbyka.ru/molitvoslov/o-svyatom-muchenike-uare-i-cerkovnoj-molitve-za-nepravoslavnyx.html"><emphasis>О святом мученике Уаре и церковной молитве за неправославных</emphasis></a>.</p>
<p>
<red>В той же день</red>
</p>
<p>
<red>Пренесение мощей преподобнаго Иоа́нна Ры́льскаго, чудотворца</red>
</p>
<p>
<red>На малой вечерни</red>
</p>
<p>На Господи, воззвах<red>: поставим стихов 4 и поем стихиры, глас 8</red>:</p>
<p>
<red>Подобен:</red> О преславнаго чудесе</p>
<p>Разума све́тлостию украша́яся/ и за́поведьми Божественными/ просвети́в ду́шу твою́,/ о тле́нных и мимотеку́щих небре́гл еси/ и зе́млю с земны́ми оставил еси,/ в пусты́нях же жи́ти изво́лил еси/ и Христа па́че всех возлюби́л еси,/ Иоанне преблаже́нне,/ <red>егоже</red> моли, да спасе́т ду́ши на́ша яко милосерд.</p>
<p>Любе́зне Влады́це после́довал еси,/ от млады́х ногте́й Того́ соверша́я повеле́ния,/ и благода́тию па́че,/ не́жели млеко́м, воспита́н,/ возра́сл еси в целому́дрии и чистоте́/ и, в дом Божий приходя́ и поуча́яся,/ Христа обре́л еси,/ Иоанне преблаженне,/ <red>егоже</red> моли́, да спасет ду́ши на́ша яко милосерд.</p>
<p>Поще́нием и бде́нием/ ум свой очи́стив, возше́л еси на высоту́ Небесную/ лестницею добродетелей/ и, в славе со Ангелы при́сно водворя́яся,/ на враги́ Небе́сную побе́ду нам испроси́/ у Царя́ веко́в, Христа Бога нашего,/ Иоанне преблаженне,/ <red>егоже</red> моли, да спасе́т ду́ши на́ша яко милосерд.</p>
<p>Весели́ся, пусты́не Рыльская,/ прие́мши в себе свети́ло мы́сленное,/ светолу́чными сия́ньми весь мир просвеща́ющее/ и чудесы́ лю́ди ко Христу приводя́щее,/ исцелений бо оби́льно пото́ки излива́ет/ и боле́зни вся исцеля́ет./ Но моли́ся Христу Богу,/ Иоанне преблаженне,/ да спасе́т ду́ши на́ша яко милосерд.</p>
<p>
<red>Слава, глас 6</red>:</p>
<p>Гла́са послу́шав Влады́чня,/ преподобне Иоанне,/ Спасу глаго́лющу:/ иже хо́щет вслед Мене́ идти́,/ да отве́ржется себе/ и, крест свой взем, да последует Мне;/ оставил еси житие́ тле́нное/ и самаго́ себе сраспя́л еси,/ яко пастырю овча́, Христу последовал еси/ и в Еде́мскую па́жить, радуяся, вселился еси.</p>
<p>
<red>И ныне, Богородичен</red>:</p>
<p>Не вве́ри нас человеческому предста́тельству,/ Пресвятая Владычице,/ но приими́ моле́ние рабо́в Твоих./ Скорбь бо одержи́т ны,/ терпе́ти не можем де́монскаго стреля́ния;/ покро́ва не и́мамы, ниже́ где прибе́гнем, окая́ннии,/ всегда́ побежда́еми,/ и утеше́ния не и́мамы,/ ра́зве Тебе, Владычице мира,/ упова́ние и предста́тельство ве́рных,/ не пре́зри моле́ния нашего,/ но поле́зно сие́ сотвори́.</p>
<p>
<red>На стиховне стихиры, глас 2</red>
</p>
<p>
<red>Подобен</red>: Доме Евфрафов</p>
<p>Яви́лся еси/ от ма́терних пеле́н/ освяще́н сосу́д,/ Богоно́се Иоанне,/ и дом Пресвятаго Духа.</p>
<p>
<red>Стих</red>: Честна́ пред Го́сподем смерть преподобных Его.</p>
<p>Ле́сти лука́вых бесо́в/ посрами́л еси/ силою кре́стною/ и уясни́л еси славу Христову,/ отче Иоанне.</p>
<p>
<red>Стих</red>: Блажен муж, боя́йся Господа,/ в за́поведех Его восхо́щет зело́.</p>
<p>Взят был еси,/ якоже Илия,/ на колесни́це добродетелей/ и преше́л еси нехода́тайственне к Троице,/ Иоанне всемудре.</p>
<p>
<red>Слава и ныне, Богородичен,</red>
</p>
<p>
<red>глас и подобен тойже</red>
</p>
<p>Горе́ Тя ли́цы/ Ангельстии, Дево,/ поют с до́льними,/ славяще непреста́нно/ Рождество Твое пречистое.</p>
<p>
<red>Тропарь, глас 1</red>:</p>
<p>Покая́ния основа́ние, прописа́ние умиле́ния,/ о́браз утеше́ния, духовнаго соверше́ния/ равноа́нгельное житие́ твое бысть, преподобне./ В моли́твах у́бо и в поще́ниих и в слеза́х пребыва́вый,/ отче Иоанне,/ моли Христа Бога о душа́х на́ших.</p>
<p>
<red>Слава и ныне, Богородичен</red>:</p>
<p>Гаврии́лу веща́вшу Тебе, Дево, радуйся,/ со гла́сом воплоща́шеся всех Влады́ка/ в Тебе, святе́м киво́те,/ я́коже рече́ пра́ведный Давид;/ яви́лася еси ши́ршая Небе́с,/ поноси́вши Зижди́теля Твоего./ Слава Всельшемуся в Тя,/ слава Прошедшему из Тебе,/ слава Свобо́ди́вшему нас Рождество́м Твоим!</p>
<p>
<red>И о́тпуст</red>
</p>
<p>
<red>На велицей вечерни</red>
</p>
<p>
<red>Первыя кафизмы первый антифон</red>: Блажен муж</p>
<p>На Господи, воззвах: <red>поставим стихов 8 и поем стихиры, глас 1</red>:</p>
<p>
<red>Подобен</red>: Небесных чинов</p>
<p>В по́стницех возсия́вшаго прообразова́ние, пусты́нное воспита́ние/ Ры́льскаго светильника/ словесы́ и пе́сньми вси ве́рни и да восхва́лим,/ зову́ще и глаго́люще:/ радуйся, вели́кая сла́во,/ я́же в на́ша дни яви́ся,/ Иоанне преблаженне.</p>
<p>Всю наде́жду возложи́в Творцу твоему и Богу,/ самаго себе́ приве́л еси Влады́це,/ Иже не́дра отве́рз, млеко́м тя воспита́/ ду́шу пита́ющих писа́ний/ и Небеснаго Царствия насле́дника тя сотвори́,/ всеми ве́рными почита́ема,/ Иоанне преблаженне.</p>
<p>Посреди́ двою́ животу́/ разумне Богоугодно ме́рило поставил еси, отче,/ ибо тле́ющая оставил еси;/ разумев же присно пребывающа Христа Бога,/ и Тому правило души твоея/ усердно, блаженне Иоанне, прилепи́л еси.</p>
<p>Ра́дуешися, ви́дев соверше́ние трудо́в твои́х,/ и́хже бо о́ко не ви́де,/ ни у́хо слы́ша/ добро́ты ра́йския восприя́л еси,/ све́тлое воздая́ние подвиго́в твоих,/ и ра́ка твоя́ на земли́ благода́ть источае́т,/ тело твое́ неруши́мо иму́щи,/ Иоанне преблаженне.</p>
<p>
<red>Ины стихиры, глас 4</red>:</p>
<p>
<red>Подобен</red>: Свыше званный</p>
<p>Заря́ми Духа просвети́вся,/ егда тя Божественное жела́ние распали́/ и ду́шу впери́/ Того вожделе́ти любве́ вои́стину крепча́йше,/ тогда преоби́дел еси плоть и кровь,/ и вне ми́ра изше́л еси,/ мно́гим воздержа́нием и безмо́лвием Сему́ соединя́яся./ Те́мже испо́лнился еси отту́ду благи́х,/ я́коже проси́л еси,/ и просия́л еси, яко звезда́,/ озаря́я души наша, Иоанне.</p>
<p>Бесо́в лука́вых стре́лы сокруши́л еси благода́тию Божественною/ и ловле́ния их всем уясни́л еси/ уче́ньми твои́ми;/ Духа же сия́ньми облиста́ем,/ мона́шествующих Богоза́рен светильник явился еси,/ и пустыни Рыльския пе́рвое украше́ние,/ и боля́щих иску́снейший безме́здный врач,/ и доброде́тельнаго жития́/ первообра́зное начерта́ние, Иоанне.</p>
<p>Светода́тельными заря́ми исцеле́ний/ ты пресла́вно просвеща́еши подсо́лнечную,/ неду́гов отгоня́я тьму глубокую;/ темже тя солнце друго́е познава́ем,/ и и́ноков утвержде́ние,/ и наста́вника спаса́емых Божественным Духом./ И ныне память твою соверша́ем/ све́тлую и спаси́тельную,/ прегреше́ний разреше́ние тобою прие́млюще, Иоанне.</p>
<p>
<red>Слава, глас 6</red>:</p>
<p>Прииди́те, православных собо́ри,/ духо́вне возра́дуемся <red>Днесь</red>, иде́же Богомудрый Иоанн/ в память свою собра́л ны есть, к нему вопию́щих:/ радуйся, пусты́нная красота́ и Ангелов совсе́льниче./ Радуйся, Рыльская похвала́ и болга́ром сограждани́не./ Не преста́й моля́ся Христу Богу/ о и́же ве́рою и любо́вию почита́ющих/ присночестну́ю и всепра́здненственную память твою.</p>
<p>
<red>И ныне, Богородичен, глас 6</red>:</p>
<p>Кто Тебе не ублажи́т, Пресвятая Дево?/ Кто ли не воспое́т Твоего пречи́стаго Рождества?/ Безле́тно бо от Отца возсия́вый Сын Единородный,/ То́йже от <red>Тебе</red>, Чи́стыя, про́йде, неизрече́нно вопло́щся,/ естество́м Бог сый и естество́м быв человек нас ради,/ не во двою́ лицу́ разделя́емый,/ но во двою́ естеству́ несли́тно познава́емый./ Того́ моли́, Чистая Всеблаженная,/ поми́ловатися душа́м нашим.</p>
<p>
<red>Вход, прокимен дне и паремии три преподобническия</red>. Премудрости Соломоновы чтение (<red>главы 5 и 6</red>). Премудрости Соломоновы чтение (<red>глава 3)</red>. Премудрости Соломоновы чтение (<red>глава 4) (зри страницы 791- 792</red>).</p>
<p>
<red>На литии стихиры самогласны, глас 2: </red>
</p>
<p>Воздержа́тельное обуче́ние на земли́ собра́в,/ преподобне отче Иоанне,/ и страсте́й прило́ги вся угаси́в течением слез твоих,/ ле́ствица Божественная и честна́я, на Небо возводя́щая,/ всем яви́ся Богоприятное житие́ твое́;/ благочестия бо плоды́ показу́я,/ исцеля́еши не́мощи страсте́й ве́рно тебе вопию́щих:/ радуйся, восто́ка звездо́ светоза́рная/ и мона́шествующих до́брый па́стырю;/ радуйся, пресла́вное пусты́нным овца́м кре́пкое огражде́ние/ и Це́ркве честно́е утвержде́ние;/ радуйся, заблуждшим вели́кий наста́вниче/ и вселе́нней све́тлое ра́дование.</p>
<p>Земна́го Ангела и Небе́снаго челове́ка,/ ми́рови благоукраше́ние,/ сла́дость доброде́телей и наслажде́ние благи́х,/ по́стников похвалу́, Иоанна почти́м./ Насажде́н бо в дому́ Бо́жии пра́ведно,/ яко кедр в пусты́ни,/ умно́жи ста́до Христовых ове́ц/ в преподо́бии и пра́вде. </p>
<p>
<red>Глас 4</red>:</p>
<p>Возсия́ <red>Днесь</red> пресве́тлая па́мять твоя́,/ Богомудре Иоанне,/ нас созыва́ющи к похвале́нию Христа Бога нашего./ Темже притека́юще к ра́це моще́й твои́х/ и исцеле́ния да́ры прие́млюще,/ Спа́са, тя просла́вльшаго, воспева́ем во веки.</p>
<p>Чи́стый душе́ю и се́рдцем,/ Ангеле земны́й и челове́че Небе́сный,/ де́вства учи́телю и воздержа́ния изве́стное ме́рило,/ Иоанне блаженне,/ живы́й с Влады́кою твои́м/ и немо́лчное славосло́вие/ со Ангелы и преподо́бными Тому принося́,/ творя́щия твою́ свяще́нную па́мять/ спасай непреста́нными моли́твами твои́ми!</p>
<p>
<red>Глас 5</red>:</p>
<p>Преподобне отче Иоанне,/ ты вои́стину яви́лся еси по́стником похвала́,/ кре́пость Правосла́вию и вселе́нней свети́ло незаходи́мое,/ льсти́ваго врага́ не убоя́вся/ и устраше́ний его не смути́вся,/ но благода́тию Божественною прему́дренно/ попра́л еси всю лесть его,/ от нея́же и нас изба́ви, мо́лим тя!</p>
<p>
<red>Слава, глас 5</red>:</p>
<p>Радуйся, пусты́нное украше́ние,/ благоуха́ния вселе́нную исполня́ющее,/ и гору Рыльскую пе́нием оглаша́ющее,/ и Церковь Болга́рскую венча́ющее:/ Ангелом бо был еси сожи́тель,/ полко́в бесо́вских прогони́тель,/ ересе́й же разори́тель и вся́кия ле́сти из ко́рене потреби́тель./ Темже в Вы́шнее всели́вся жили́ще,/ преподо́бне отче Иоанне,/ Христу Богу моли́ся/ дарова́ти душа́м на́шим мир и ве́лию ми́лость!</p>
<p>
<red>И ныне, Богородичен</red>:</p>
<p>Храм и дверь еси, пала́та и Престо́л Царе́в,/ Дево Всечестна́я,/ Еюже Изба́витель мой, Христос Господь,/ во тьме спя́щим яви́ся, Со́лнце сый пра́вды,/ просвети́ти хотя,/ я́же созда́ по о́бразу Своему́ руко́ю Свое́ю./ Темже, Всепетая,/ яко ма́терне дерзнове́ние к Нему́ стяжа́вшая,/ непреста́нно моли́/ спасти́ся душам нашим.</p>
<p>
<red>На стиховне стихиры, глас 8</red>
</p>
<p>
<red>Подобен</red>: О преславнаго чудесе</p>
<p>Преподобне отче Иоанне,/ ты я́же на земли́ су́етная оста́вив,/ Христу Богу твоему́ усе́рдно после́довал еси,/ не предпоче́т тле́нных па́че пребыва́ющих;/ в пусты́ни же, я́коже во гра́де, живы́й,/ де́монский полки́ победи́л еси./ О, кто возмо́гл бы изрещи́/ твоея души́ вои́стину пламене́ющую теплоту́/ яже ко Го́споду, присносла́вне.</p>
<p>
<red>Стих</red>: Честна́ пред Го́сподем/ смерть преподо́бных Его.</p>
<p>Преподобне отче Иоанне,/ ты вои́стину яви́лся еси/ пра́вило избра́нное мона́шествующих,/ и правосла́вных услажде́ние,/ и всея́ вселе́нныя свети́льник;/ врага́ бо лука́ваго не ужаси́лся еси страхова́ний,/ в пеще́ре живы́й./ О, дарова́ния Ду́ха су́щаго в тебе́,/ имже вся́кое попра́л еси де́монов кова́рство, присноблаже́нне.</p>
<p>
<red>Стих</red>: Блажен муж, бояйся Господа,/ в за́поведех Его восхо́щет зело́.</p>
<p>Преподобне отче Иоанне,/ ты вои́стину ко Го́споду Богу твоему/ ду́шу твою́ кре́пце впери́л еси/ и поще́нием чу́вства очи́стил еси,/ и непреста́нными твои́ми моли́твами/ безсме́ртныя жи́зни сподо́бился еси./ О, удобре́ния по́стников,/ <red>егоже</red>́ Христос, ра́дующася, прия́т преи́скренне/ в неве́щественныя оби́тели, Богомудре!</p>
<p>
<red>Слава, глас 4</red>:</p>
<p>Пусты́нное возлюби́в житие́/ и Ангельское воспри́им служе́ние,/ ми́ра возненави́дел еси ле́сть вре́менную/ и яви́лся еси Це́ркви свети́ло пресве́тлое,/ Ангелом соприча́стник и пусты́нным Боже́ственное украше́ние,/ скорбя́щим ра́дость,/ немощны́м исцеле́ние и всем ве́рным спасе́ние./ Но моли́ся Христу Богу, всеблаже́нне Иоанне,/ мир вселе́нней дарова́ти и душа́м на́шим ве́лию ми́лость.</p>
<p>
<red>И ныне, Богородичен</red>:</p>
<p>При́зри на моле́ние/ Твои́х раб, Всенепоро́чная,/ утоля́ющи лю́тая на ны воста́ния,/ вся́кия ско́рби нас изменя́ющи;/ Тя бо Еди́ну тве́рдое и изве́стное утвержде́ние и́мамы/ и Твое́ предста́тельство стяжа́хом,/ да не постыди́мся, Владычице,/ Тя призыва́ющии./ Потщи́ся на умоле́ние Тебе верно вопию́щих:/ радуйся, Владычице, всех по́моще,/ ра́досте и покро́ве,/ и спасе́ние душ наших.</p>
<p>
<red>На благословении хлебов тропарь преподобнаго дважды, писан на малой вечерни, и</red> Богородице Дево: <red>единожды</red>
</p>
<p>
<red>На утрени</red>
</p>
<p>
<red>На Бог Господь тропарь преподобнаго дважды и Богородичен единожды</red>
</p>
<p>
<red>По первом стихословии седален, глас 4</red>
</p>
<p>
<red>Подобен:</red> Вознесыйся на Крест</p>
<p>Зва́нию Господа твоего́ после́довав,/ мир оста́вил еси и вся мира прекра́сная,/ преблаженне отче Иоанне;/ претерпе́л же еси усе́рдно озлобле́ние пусты́нное/ и му́жески отрази́л еси полки́ бесо́вския./ Темже при́сно твою память/ пе́сньми восхваля́ем ве́рно.</p>
<p>
<red>Слава и ныне, Богородичен, глас и подобен тойже</red>
</p>
<p>Обнови́ла еси, Чи́стая,/ Боже́ственным Рождеством Твоим/ истле́вшее страстьми́/ земноро́дных ме́ртвенное существо́/ и возвела́ еси вся от сме́рти к жи́зни нетле́нней./ Темже Тя по до́лгу восхваля́ем вси,/ Дево препросла́вленная,/ я́коже прорекла́ еси.</p>
<p>
<red>По втором стихословии седален, глас 5</red>
</p>
<p>
<red>Подобен</red>: Собезначальное Слово</p>
<p>Пресе́льник быв от земли́ оте́чества твоего́/ и любо́вь всю земну́ю оста́вив,/ на Го́ру возше́л еси/ и до Небе́с возвы́сился еси сто́лп,/ челове́ки наставля́яй на путь спасе́ния./ Темже и всели́лся еси в зе́млю кро́тких,/ Иоанне, преподобне отче наш.</p>
<p>
<red>Слава и ныне, Богородичен, глас и подобен тойже</red>:</p>
<p>Стра́нное Девы та́инство/ ми́рови яви́ся спасе́ние,/ из Неяже роди́ся Бог без Се́мене/ и пло́тию пока́зася кроме́ тле́ния:/ всех ра́досте, Го́споди,/ слава Тебе.</p>
<p>
<red>По полиелеи седален, глас 8</red>
</p>
<p>
<red>Подобен</red>: Премудрость и Слово</p>
<p>Па́стырскую хи́трость восприи́м,/ разу́мне упа́сл еси/ ста́до твое́, преподобне,/ Христо́ва бо вседу́шно вожделе́л еси уче́ния,/ в не́мже просвети́лся еси/ и к ре́вности Ангельскаго жити́я/ всех воздви́гл еси/ единому́дренно прославля́ти Го́спода,/ Богоносе Иоанне,/ моли́ Христа Бога грехо́в оставле́ние дарова́ти/ чту́щим любо́вию святую память твою.</p>
<p>
<red>Слава и ныне, Богородичен, глас и подобен тойже</red>:</p>
<p>Пречи́стая Дево, Мати Божия,/ души́ моей стра́сти лютыя/ исцели́, молю́ся,/ и проще́ние да́руй мои́х прегреше́ний,/ и́же безу́мие соде́ях,/ ду́шу и те́ло оскверни́х, окая́нный./ Увы́ мне, что сотворю́ в час он,/ внегда́ Ангели ду́шу мою́ разлуча́т/ от стра́стнаго моего́ телесе́?/ Тогда́ Помо́щница ми бу́ди/ и Предста́тельница тепле́йша,/ Тя бо и́мам наде́жду, раб Твой.</p>
<p>
<red>Таже степенна, 1-й антифон, глас 4. Прокимен, глас 4</red>: Честна́ пред Господем смерть преподобных Его.</p>
<p>
<red>Стих</red>: Что возда́м Го́сподеви о всех, я́же воздаде ми? Всякое дыхание: <red>Евангелие от Матфея, зачало 43</red>: Вся Мне предана суть</p>
<p>
<red>По 50-м псалме стихира самогласна, глас 6</red>:</p>
<p>Возсия́ <red>Днесь</red> пресве́тлое торжество́/ честныя па́мяти твоей, Богомудре отче Иоанне,/ и́же от младе́нства Богу прилепи́вся/ и Того стопа́м после́довав,/ мирски́й мяте́ж, а́ки ну́ждное волне́ние, преплы́л еси/ и в Царство Небесное дости́гл еси./ Темже покланя́ющеся моще́м твои́м,/ верно Христа славосло́вим, да́вшаго тя нам те́пла о нас моли́твенника,/ чту́щих любо́вию честну́ю па́мять твою.</p>
<p>
<red>Канон преподобному, глас 8, <red>егоже</red> краегранесие</red>:</p>
<p>
<red>Радуйся Иоанне, светильниче пресветлый</red>
</p>
<p>
<red>Песнь 1</red>
</p>
<p>
<red>Ирмос</red>: Во́ду проше́д, яко су́шу,/ и египетскаго зла избежа́в,/ израильтя́нин вопия́ше:/ Изба́вителю и Богу нашему пои́м.</p>
<p>Разу́мный свет му́дрости возсия́й ми ны́не,/ молю́ся ти, преподобне отче,/ пе́ти начина́ющу ми твое честно́е житие́,/ и Боже́ственный благода́ти испо́лни уста́ моя́.</p>
<p>Ангелу подо́бяся вои́стину, удали́лся еси всех я́же в ми́ре/ и, бежа́в те́лом и душе́ю, водвори́лся еси в пусты́ни,/ я́коже Моисей Боговиде́ния, бога́тно наслажда́йся.</p>
<p>Довольно источника пив Евангельскаго вод оби́льных,/ из чре́ва ны́не ре́ки чуде́с источа́еши, преподо́бне Иоанне,/ и напая́еши ве́рою к тебе́ притека́ющия.</p>
<p>
<red>Богородичен</red>:</p>
<p>Утро́бу Твою обита́ Бог Сло́во, Дево Чистая,/ якоже капля сошед, ка́плющая на землю/ и естество́ человеческое, пла́менем зло́бы горевшее,/ обнови́ ороше́нием.</p>
<p>
<red>Песнь 3</red>
</p>
<p>
<red>Ирмос</red>: Ты еси утвержде́ние/ притека́ющих к Тебе, Господи,/ Ты еси свет омраче́нных/ и пое́т Тя дух мой.</p>
<p>Испо́лнь Ду́ха и ум на Небо просте́р,/ о тле́нней пи́щи не попе́клся еси,/ но хле́бом Ангельским пита́лся еси.</p>
<p>Струя́ми слез твои́х зе́млю пусты́нную напои́л еси/ и плод приноси́ти тебе слану́тка<a type="note" xlink:href="#note41">41</a> неора́нно утучни́л еси.</p>
<p>Я́ко птене́ц, к Богу возлете́ти жела́я, преподо́бне о́тче,/ гнездо́ себе́ в дре́ве сотвори́л еси,/ от земны́х облегчи́вся.</p>
<p>
<red>Богородичен</red>:</p>
<p>Иисуса, Сына Твоего,/ ми́лостива мне сотвори́, зло́е творящему, Пречистая,/ во е́же не ви́дети ми Того́ лице́ отвраща́юща.</p>
<p>
<red>Седален, глас 6</red>
</p>
<p>
<red>Подобен</red>: Милосердия двери</p>
<p>По́стническия по́двиги понесл еси/ и страда́льческим венце́м увяза́лся еси:/ с безплотными бо враги́ в телеси́ боря́ся/ и во́инства их низлага́я,/ удиви́л еси терпением твоим Ангелы,/ <red>ихже</red> житию́ во пло́ти поревнова́л еси́./ Но моли́ся Христу Богу, отче Иоанне,/ спасти́ся нам.</p>
<p>
<red>Слава и ныне, Богородичен</red>:</p>
<p>Милосе́рдия две́ри отве́рзи нам,/ Благослове́нная Богородице,/ наде́ющиися на Тя да не поги́бнем,/ но да изба́вимся Тобою от бед,/ Ты бо еси спасение/ ро́да христианскаго.</p>
<p>
<red>Песнь 4</red>
</p>
<p>
<red>Ирмос</red>: Услы́шах, Господи, смотре́ния Твоего та́инство,/ разуме́х дела́ Твоя/ и просла́вих Твое Божество́.</p>
<p>Обре́л еси Бога утвержде́нна на версе́ Боже́ственныя ле́ствицы доброде́телей,/ е́юже возше́д, почи́л еси от трудо́в и боле́зней.</p>
<p>Агня́ тя добраго Па́стыря,/ в горе́ крыю́щееся, преподобне отче, яви́ша овча́та,/ от своей огра́ды убежа́вшая.</p>
<p>На тя наше́дшии па́стырие/ всем пропове́даша стра́нное терпе́ние твое/ и Богу в вы́шних сла́ву возсыла́ху.</p>
<p>
<red>Богородичен</red>:</p>
<p>Неневе́стная Ма́ти,/ тобо́ю уве́дана бы́ша ше́ствия Бога на́шего,/ от Твоих пречи́стых крове́й прии́мшаго челове́чество.</p>
<p>
<red>Песнь 5</red>
</p>
<p>
<red>Ирмос</red>: У́тренююще, вопие́м Ти,/ Господи, спаси́ ны,/ Ты бо еси Бог наш,/ ра́зве Тебе ино́го не ве́мы.</p>
<p>Ели́цы Боголюби́вии, преподобне отче,/ глаго́лов послу́шающе па́стырских,/ на виде́ние твое́ в пустыню прихожда́ху.</p>
<p>Сла́ва твоя́ дале́че су́щия к тебе́ созыва́ше,/ якоже глас в пусты́ни вопию́щаго всю́ду пронося́щися. </p>
<p>В дре́ве уедини́вся, я́коже пти́ца, преблаженне отче,/ оправда́ния Божия де́лая, не почива́л еси́,/ ниже́ Го́сподеви моля́ся.</p>
<p>
<red>Богородичен</red>:</p>
<p>Еди́наго в Тебе, я́коже в глави́зне кни́жней напи́саннаго,/ Бо́га поноси́вши, Чистая,/ в пра́ведных мя Кни́зе напиши́.</p>
<p>
<red>Песнь 6 </red>
</p>
<p>
<red>Ирмос</red>. Очи́сти мя, Спа́се,/ мно́га бо беззако́ния моя́,/ и из глубины́ зол возведя́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</p>
<p>Твори́ши дела́ Фесви́тянина Илии́, преподобне отче:/ ма́лым бо хле́бом мно́гих пита́еши/ и в сытость чу́дом корми́ши.</p>
<p>Изво́лиша мно́зи с тобо́ю жи́ти, блаже́нне,/ ми́ра сего́ преоби́девше сла́дость/ и твоему́ началообра́зному поревнова́вше житию́.</p>
<p>Лече́бную си́лу от Бо́га прии́м,/ слепы́м свет дае́ши, глухи́м слы́шание, хромы́м хожде́ние/ и всем ве́рою приходя́щим здра́вие.</p>
<p>На главу́ твою́ ми́ро сни́де и на браду́ твою́ ма́сло ра́дости,/ е́же свещу́ се́рдца твоего́ неугаси́мо соблюде́, преподо́бне.</p>
<p>
<red>Богородичен</red>:</p>
<p>Избра́нная Агнице Чи́стая,/ Льва стра́шнаго ро́ждшая, и Агнец бывшаго,/ и на заколе́ние безгла́сна приведе́ннаго,/ и беззако́ния моя́ на Ся восприи́мшаго.</p>
<p>
<red>Кондак, глас 8</red>
</p>
<p>
<red>Подобен</red>: Взбранной Воеводе</p>
<p>Ангельскому житию́ поревнова́в, преподо́бне,/ вся земна́я оста́вив, ко Христу́ прите́кл еси́/ и, Того́ за́поведьми огражда́яся,/ яви́лся еси́ столп непоколеби́м от вра́жиих нападе́ний./ Тем зове́м ти:/ ра́дуйся, о́тче Иоа́нне, свети́ло пресве́тлое.</p>
<p>
<red>Икос:  </red>
</p>
<p>В словесе́х и де́лех на земли́ возсия́вшаго и Спа́сово уче́ние соверши́вша,/ земна́го Ангела и Небеснаго челове́ка, Иоа́нна сла́внаго,/ соше́дшеся, похва́лим, вси ве́рнии, си́це пою́ще и к нему́ глаго́люще:/ ра́дуйся, Среде́чское прозябе́ние;/ ра́дуйся, пусты́нное воспита́ние./ Ра́дуйся, от ю́ности Бо́га возлюби́вый;/ ра́дуйся, вся всего́ ми́ра ни во что́же вмени́вый!/ Ра́дуйся, и́же высо́кое житие́ по́стническими труды́ показа́вый;/ ра́дуйся, злокозненнаго зми́я копие́м терпе́ния твоего́ низложи́вый!/ Ра́дуйся, на гора́х, я́ко со́лнце, возсия́вый;/ ра́дуйся, го́ры и хо́лмы благоуха́ния испо́лнивый!/ Ра́дуйся, гра́ды и ве́си просвети́вый чудесы́;/ ра́дуйся, вся стра́ны озари́вый доброде́тельми!/ Ра́дуйся, ста́ду твоему́ тве́рдое огражде́ние;/ ра́дуйся, благочести́вым побе́дное венча́ние!/ Ра́дуйся, о́тче Иоа́нне, свети́ло пресве́тлое!</p>
<p>
<red>Песнь 7</red>
</p>
<p>
<red>Ирмос</red>: От Иуде́и доше́дше, о́троцы/ в Вавило́не иногда́/ ве́рою Тро́ическою пла́мень пе́щный попра́ша, пою́ще:/ отце́в Бо́же, благослове́н еси́.</p>
<p>Честну́ю це́рковь воздви́гл еси́, я́коже огра́ду овца́м,/ себе́ це́рковь жи́ву сотвори́в, Го́сподеви поя́:/ отце́в Бо́же, благослове́н еси́.</p>
<p>Е́же ми́ру распя́тие претерпе́в и я́же на земли́ у́ды умертви́в,/ нектому́ ты жил еси́, но Христо́с в тебе́, Ему́же взыва́л еси́:/ отце́в Бо́же, благослове́н еси́.</p>
<p>Пра́вило души́ твоей разруши́ти не возмого́ша/ ни по́тове ниже́ боле́зни, ни теле́сное изможде́ние, ни ста́рость претружде́нная,/ но Влады́ки твоего́ жела́я, неуста́нно взыва́л еси́:/ отце́в Бо́же, благослове́н еси́.</p>
<p>
<red>Богородичен: </red>
</p>
<p>Руно́ ороше́нное, Дево, пла́мень грехо́в мои́х угаси́,/ купино́ неопали́мая, страсте́й мои́х те́рние попали́,/ подаю́щи ми на воде́ жи́ти упокое́ния и гее́нскаго мя огня́ свобожда́ющи.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халдейский мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся́ ве́ки.</p>
<p>Егда́, со́лнце пресве́тлое, на за́паде жи́зни земны́я себе́ уразуме́л еси́,/ ученики́ наказа́в и во стра́се Бо́жии утверди́в, возвести́л еси́ боле́зней твои́х возме́здие и, ра́дуяся, дух твой Го́сподеви пре́дал еси́.</p>
<p>Смерть не лиши́ телесе́ твоего́ живу́щия в тебе́ благода́ти Боже́ственныя,/ но, преше́дшим днем четы́редесятым,сам явля́ешися,и в зе́млю погребсти́ тя повелева́еши,/ и чуде́с струи́ источа́еши.</p>
<p>Ви́дяще пучи́ну чуде́с твои́х, храм твой сокро́вище проразумева́ем многоце́нное:/ вси бо, неду́гом одержи́мии, в той притека́юще, ско́ро от гро́ба твоего́ здра́вие прие́млют,/ тя, прославльшаго Бо́га, сла́вяще.</p>
<p>
<red>Богородичен</red>
</p>
<p>Еще́ светле́е све́та солнечнаго/ проразумева́ем де́вства Твоего́ све́тлое сия́ние, Пречи́стая:/ Све́та бо безле́тнаго и со́лнцу Творца́ во чре́ве Твое́м име́ла еси́,/ из Тебе́ возсия́вшаго и тьму пре́лести разгна́вшаго,/ и весь мир све́том Богоразу́мия просвети́вшаго. </p>
<p>
<red>Песнь 9</red>
</p>
<p>
<red>Ирмос</red>: Ужасе́ся о сем Не́бо/ и земля́ удиви́шася концы́,/ яко Бог яви́ся челове́ком пло́тски,/ и чре́во Твое́ бысть простра́ннейшее Небе́с./ Тем Тя, Богоро́дицу,/ Ангелов и челове́к чинонача́лия велича́ют.</p>
<p>Те́ло твое́ честно́е во гро́бе положе́нное/ разре́шшуся соузу есте́ственному и тебе́ Бо́гу дух преда́вшу/ облагоуха́ет вся приходя́щия и Бо́га прославля́ет чудесы́, Иоа́нне преблаже́нне.</p>
<p>Ли́ку мона́шествующих и мно́жеству ве́рных те́плый обрета́ешися засту́пник,/ и́же зло́бу разруша́яй и проше́ния исполня́яй./ Бог бо возвели́чи тя, при́снаго раба́ Своего́, челове́ки и скоты́ тобо́ю исцеля́я. </p>
<p>Испо́лни се́рдца моего́ жела́ние, чуде́с исто́чниче:/ да́руй ми благода́ть твою́, от вся́каго искуше́ния мя избавля́я,/ на Суде́ же гряду́щем во Еде́мстей мя всели́ па́жити моли́твами твои́ми,/ от горя́ща се́рдца тебе́ песнь прине́сшаго.</p>
<p>
<red>Богородичен</red>
</p>
<p>Изря́дно предочи́стившися во свята́я святы́х вселе́нием и Ангельскою руко́ю пита́нием,/ челове́ком Бога породила́ еси́, от Твои́х Пречи́стых крове́й плоть прии́мшаго/ и я́коже пре́жде рождества́ Деву Тя соблю́дшаго.</p>
<p>
<red>Светилен, глас 2</red>
</p>
<p>
<red>Подобен</red>: Жены́ услы́шите</p>
<p>Ра́дуйся, пусты́не Рыльская./ Весели́ся, и́ноков сосло́вие./ Прииди́те, вси ве́рнии,/ ра́ку обступи́вше преподо́бнаго,/ то́ки пролива́ющую исцеле́ний,/ пе́сненными похвала́ми/ воззове́м к нему́, глаго́люще:/ радуйся, Среде́чское прозябе́ние/ и пусты́ни до́брое воспита́ние.</p>
<p>
<red>Слава и ныне, Богородичен</red>
</p>
<p>Непроходи́мую дверь еди́ную,/ плодови́тую ма́слину,/ кади́льницу всезлату́ю, Боже́ственный Огнь нося́щую,/ ста́мну Небе́сный Ма́нны/ и светоно́сный облак,/ Богоро́дицу святу́ю вси просла́вим.</p>
<p>
<red>На хвалитех стихиры, глас 4</red>
</p>
<p>
<red>Подобен</red>: Зва́нный свыше</p>
<p>Ми́лости ра́ди многия/ и безмернаго благоутро́бия/ род челове́ческий спасти́ восхоте́вшаго/ глаго́лы послу́шал еси́, всеблаже́нне,/ и о су́етных небре́гл еси́,/ но вско́ре зе́млю оста́вил еси́ оте́чества твоего́,/ и сро́дник сожи́тельство/ и вре́менное наслажде́ние,/ и стопа́м после́довал еси́ Христа́ Бо́га на́шего,/ Его́же моли́ спасти́/ и просвети́ти ду́ши на́ша.</p>
<p>Ничто́же возмо́же тя разлучи́ти/ от любве́ Христо́вы, всеблаже́нне:/ ни мирско́е украше́ние,/ ни оте́ческое стяжа́ние,/ ни бли́жних пристра́стие,/ ни су́етная сла́ва,/ но сия́ вся ни во что́ же вмени́в,/ я́коже еле́нь, распали́лся еси́ жа́ждею/ и поте́кл еси на исто́чник воды́ живы́я Христа́ Бо́га на́шего,/ Его́же моли́ спасти́/ и просвети́ти ду́ши на́ша.</p>
<p>Избра́ тя Госпо́дь во святы́х изря́дна,/ и в по́стницех преподо́бна,/и в рабе́х ве́рных тала́нт возрасти́вша,/ те́мже ны́не дух твой весели́тся/ в ра́дости Го́спода твоего́,/ честно́е же те́ло твое́ нам предлежи́т,/ воню́ благоуха́ния испуща́ющее/ и цельбы́ подаю́щее благода́тию Христа́ Бо́га на́шего,/ Его́же моли́ спасти́/ и просвети́ти ду́ши на́ша.</p>
<p>Разу́мной души́ покори́л еси́/ стра́сти теле́сныя воздержа́нием/ и, безстра́стия кри́лы укра́шен,/ благода́ть прия́л еси́/ челове́ков не́мощи цели́ти/ и духо́в лука́вствия прогоня́ти./ Те́мже ли́цы блажа́ще тя и́ночествующих/ и ве́рных собо́ри, твою́ па́мять пра́зднующе,/ воспева́ем просла́вльшаго тя Христа́, Бо́га на́шего,/ Его́же моли́ спасти́/ и просвети́ти ду́ши на́ша.</p>
<p>
<red>Слава, глас 8</red>:</p>
<p>Христо́во избра́нное ста́до,/ прииди́те, стеце́мся к честне́й па́мяти/ преблаже́ннаго Иоа́нна,/ в Ры́льстей пусты́ни просия́вшаго./ Се предлежи́т нам честно́е его́ те́ло,/ ве́ры    на́шея утвержде́ние,/ преподо́бных удобре́ние,/ ерети́чествующих посрамле́ние, не ве́рующих воскресе́нию:/ сей бо по сме́рти слепы́м подае́т прозре́ние,/ хромы́м хожде́ние, сля́ченныя исправля́ет,/ разсла́бленныя стяза́ет,/ бе́сы прогоня́ет и благове́рных на сопротя́вныя укрепля́ет./ Ду́хом же предстоя́ Престо́лу Влады́чню,/ мо́лится всегда́ ко Го́споду/ о и́же ве́рою и любо́вию/ пра́зднующих всечестну́ю па́мять его́.</p>
<p>
<red>И ныне, Богородичен</red>:</p>
<p>Влады́чице, приими́ моли́твы ра́б Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое и о́тпуст. И быва́ет пома́зание бра́тии еле́ем от лампа́ды преподобнаго</red>.</p>
<p>
<red>На Литургии: Блаже́нны от кано́на преподобнаго песни 3-я и 6-я. Прокимен глас 7: </red>Честна́ пред Го́сподем смерть преподо́бных Его́. <red>Стих</red>: Что возда́м Го́сподеви о всех, я́же воздаде́ ми? <red>Апостол к Галатом, зачало 213</red>: Плод духовный есть: Аллилу́йя, <red>глас 6</red>: Блаже́н муж, бояйся Господа, в заповедех Его восхо́щет зело. <red>Стих</red>: Сильно на земли будет семя его. <red>Евангелие от Луки, зачало 14. Причастен</red>: В па́мять вечную будет праведник</p>
<p>В той же день</p>
<p>
<red>Святаго благовернаго царевича Дими́трия Углечскаго</red>
</p>
<p>
<red>На малой вечерни</red>
</p>
<p>
<red>На Господи, воззвах: стихиры, глас 1</red>
</p>
<p>
<red>Подобен</red>: Прехвальнии</p>
<p>Завистию богоме́рзскою неправеднаго властолюби́теля убиен быст, Богомудре,/ тебе бо неве́дущу лукаваго его умышления,/ но яко незло́бив младенец сам себе на заколение приведе,/ благоприятными жертвы Бо́гови обретеся.</p>
<p>Не воспротивися, благородне, неправедному властолю́бцу и губителю,/ но отступа́ше ему земнаго царствия маловре́мянную славу,/ единаго же Небеснаго Царствия взыскал еси, <red>егоже</red> и наследова,/ тем Христу о нас молися, страстоте́рпче Дими́трие.</p>
<p>Лукавый раб и льстец Борис тщашеся погубите тебе/ чароде́йственным волхова́нием и убийством неправедным,/ но сам убо вскоре увязе́ в сети своей от Бога,/ и разрушися его непра́ведное царство./ Ты же, благоверный, со Христом царствуеши во веки.</p>
<p>
<red>Слава, глас 6: </red>
</p>
<p>Возсия <red>Днесь</red> память твоя, Богоприя́тне,/ в <red>нейже</red> Богодарова́нными те чудесы/ ду́ши и телеса просвеща́еши верных,/ любезно и радостно припа́дающих к ти./ Темже хвалами псаломски вопием, рекуще:/ радуйся, святая отрасль Боголюби́вая,/ породившаяся от благочестиваго корене,/ радуйся, порожденное святым Крещением,/ пома́занное Духом Святым,/ радуйся незлобивый а́гнече,/ неправедно закла́нный от врага вкупе и злаго раба./ И сего ради точиши/ Богодарованныя ти чудеса неисчетныя приходящим ти с верою./ Темже, благоверный царевичу Димитрие,/ не престай моляся Христу Богу/ сохранити отечество твое, град и люди от враг ненаве́тны.</p>
<p>
<red>И ныне, Богородичен. На стиховне стихиры, глас 2</red>
</p>
<p>
<red>Подобен</red>: Доме Евфрафов</p>
<p>Яко воистинну/ благочестиваго корене святая о́трасль/ от младенства Богом избра́нная,/ <red>егоже</red> и возлюбив,/ неправедное заколе́ние претерпел еси.</p>
<p>
<red>Стих</red>: Радуйтеся, праведнии, о Господе,/ правым подобает похвала.</p>
<p><red>Днесь</red> радуется Церковь Божия/ в <red>нейже</red> реки чудес/ многоцеле́бныя ти мощи/ источают верным благолепие,/ Дими́трие Боголюбе́зне.</p>
<p>Стих: Насаждени в дому Господни/ во дворех Бога нашего процветут.</p>
<p>Земное царство оставль,/ в Небесное Царство кротостию и незло́бием,/ яко на колесницу, возшел еси,/ своею кровию, яко багряницею царскою, одеян./ Тем проси нам у Христа мира и велия милости.</p>
<p>
<red>Слава, глас 2</red>:</p>
<p>Приидите, вси русстии народи,/ христоимени́тое стадо Богослове́сное,/ благовернии князи со святители и всеосвяще́нный Собо́ре со всем народным множеством,/ воспоем Христа Спаса прославляющаго святых Своих,/ якоже и сего солнцесве́тлаго и благороднаго царевича Дими́трия,/ от младых ногтей крепкодушнаго покоя вооружника,/ поборника благоверию,/ заступника и помощника оте́честву своему,/ иже святым его именем дерзнувшаго нарещи себе розстри́га Гришка ерети́к,/ и царство, аки волк, восхити́вша,/ злопреле́стника и врага Церкви Божия силою Божиею победи́вшаго/ пришествия ради святых мощей своих во град Москву./ <red>егоже</red> в помощь призва́вше, непрестанно вопием:/ о, первомучеником сострадальче, благове́рный царевичу Дими́трие,/ моли Христа Бога таковаго безчества избавити/ и спастися душа́м нашим.</p>
<p>
<red>Тропарь, глас 2</red>:</p>
<p>Яко благочестиваго корене Боголюби́вый произыде плод,/ яко а́гня незлобиво, неповинно во младенстве за́клан бысть/ от властолю́бца вкупе и злаго раба./ Тем, яко златы́ми крылы,/ душевною чистотою и младенческим незлобием/ к Небесней высоте возлетел еси, страстоте́рпче Димитрие./ И ныне кровь твоя от земли тайно вопие́т к Богу,/ яко Авеля праведнаго./ Сего ради покланяемся верою ти,/ славяще прославльшаго тя Бога,/ <red>егоже</red> моли стране нашей Богоуго́дне быти/ и сыново́м русским спастися.</p>
<p>
<red>Слава, ин тропарь, глас 1</red>:</p>
<p>Всеоружеством Духа благодати вооруже́н быв/ и необорим столп и утверждение отечеству своему показа́ся,/ яко а́гнец незло́бивый, от врага неправедно заклан быв/ и в жертву непорочну Господеви принесе́ся./ И ныне дар благодати от всех Подвигополо́жника прием,/ источаеши всем исцеление, достохвальне благоверный царе́вичу княже Дими́трие./ Слава Восприи́мшему тя от земных в Небесная,/ слава Венчавшему тя венцем неувядаемым,/ слава Действующему тобою всем исцеление.</p>
<p>
<red>И ныне, Богородичен</red>
</p>
<p>
<red>На велицей вечерни</red>
</p>
<p>
<red>На Господи, воззвах: стихиры, глас 5</red>
</p>
<p>
<red>Подобен</red>: Радуйся</p>
<p>Радуйся, Церковь Божия дивная вправду,/ приемшая сокровище безценное,/ многочуде́сныя мощи благородныя,/ от <red>нихже</red> реки чудес проливаются,/ к нимже прибега́я/ и всяк с верою, не погрешит своего упования,/ но вскоре получит <red>егоже</red>, <red>Аще</red> просит,/ к немуже верно вопием:/ достохва́льный великий царевичу Димитрие,/ Христу молися даровати душам нашим мир и велию милость.</p>
<p>Радуйся и веселися великохра́брый победоносче Димитрие,/ Боголюбивая твоя душа/ не прелести тлеющаго мира красоту, ни земнаго царства вожделе́,/ но Единому Богу от младенства душею прилепися/ и, Того взыскуя,/ кровь свою, яко воду, неповинно пролиял еси./ Тем ныне со Ангелы ликовству́еши, Христу молися/ даровати душам нашим мир и велию милость.</p>
<p>Радуйся, предивный граде присноцвету́щий Москва,/ приобреты́й паки чудотворныя мощи,/ иже внутрь тебе порожде́нии бысть,/ от <red>нихже</red> течет источник исцелений неоскуде́емых,/ имиже изчезает бесо́вское множество,/ и многоле́тнии недузи и страсти исцеляются,/ и прогонимы бывают нечестивых шата́ния/ пособием благовернаго царевича Димитрия,/ тем, благоверный, Христу помолися/ даровати душам нашим мир и велию милость.</p>
<p>
<red>Слава, глас 8</red>:</p>
<p>Приидите, новопросве́щеннии людие,/ давидски Божественными песнь ми новаго страстоте́рпца восхвалим,/ той бо от младенства в осмоле́тном возрасте, яко а́гня незлобиво, неправедное приим заколение/ от неправеднаго властолюбца и злаго раба,/ мужеу́мным смыслом и благонадежным упованием непорочну жертву предложи себе Богови,/ и о́наго убо злаго господоубийцу суд Божий постиже́,/ и неправедно его царство разрушися,/ и от злаго преле́стника врага Божия побежден быв./ Мы же, вернии, возопием:/ о страстоте́рпче великий царевичу Димитрие,/ Христу молися стране нашей на враги одоление даровати/ и душа́м нашим спасение и велию милость.</p>
<p>
<red>И ныне, Богородичен, глас тойже</red>
</p>
<p>
<red>Паремии мученическия</red> (зри страницы 715-716; 791 - 792).</p>
<p>
<red>На литии стихиры, глас 8</red>:</p>
<p>Паче плотскаго благоро́дия духовное яко Божие получил еси,/ Христу Богу от младенства душею прилепи́ся,/ всяко наслаждение мирское яко не суще оставль,/ достигл еси на Небесех перворо́дных множество,/ идеже с ними Троице, всех Богу предстоиши, со Ангелы веселя́ся,/ от Негоже нетле́нными венцы венчася яко страстоте́рпец непобедим,/ <red>егоже</red> моли о нас Единаго Человеколюбца.</p>
<p>Якоже Давид похваляя вопиет:/ из уст младенец совершил еси хвалу,/ ты же, благородне Димитрие, сему слов еси исполнитель быв/ своим Боголюбным чистым житием, неповинною кровию./ Тем силою Святаго Духа свершил еси к Богу свое течение/ неповинным своим кровопролитием,/ иже нещадно заклан бысть, яко о́гня незлобив,/ и ныне вопиет кровь твоя к Богу, яко Авеля праведнаго,/ тем Христу молися помиловатися душам нашим.</p>
<p>Ди́вны чудеса Твоя, Господи, ди́вны вправду/ и ни единоже слово довольно к похвалению чудес Твоих,/ яко удивляеши святыя Своя,/ како кости но́ги источают исцеления,/ якоже и сего новоявленнаго чудотворца Дими́трия/ одарил еси цело тело его во гробе лежаще, яко жи́во,/ чудеса творит неисче́тныя всем его чтущим,/ неоскудно многоразличная подает исцеления,/ славу и благодарение возсылающим/ Единому чудодействующему Богу,/ прославляющему святыя Своя.</p>
<p>
<red>Слава, глас 6</red>:</p>
<p>Яко многоценное ми́ро,/ Христу Богу кровь свою принесл еси,/ от Негоже мзду твоего страдания прият венец нетленный,/ действием Святаго Духа чудоде́еши,/ неисчетная чудеса, приходящим с верою к тебе/ и сего ради вопие́м:/ победоносче благоверный царевичу Дими́трие,/ моли непрестанно Христа/ отечество твое во благоде́нствии устроити и врагом одолительно/ и спасти души наша.</p>
<p>
<red>И ныне, Богородичен</red>
</p>
<p>
<red>На стиховнах стихиры, глас 8</red>
</p>
<p>
<red>Подобен</red>: Что вас наречем</p>
<p>Что тя наречем, Димитрие благородне,/ вышних желая до́льняя презрел еси,/ и конец жития осмоле́тным возрастом мученически совершив,/ венцем царским от Бога венчался еси/ яко сын царе́в и мученик непобедим,/ и вместо земных и тленных на Небеси нетленная восприял еси,/ моли спастися душам нашим.</p>
<p>
<red>Стих</red>: Праведник, яко финикс, процветет,/ и яко кедр, иже в Лива́не, умножится.</p>
<p>Что тя наречем, прехва́льне,/ звезду, сияеши бо чудесы́,/ реку ли источа́еши бо недугом исцеления,/ всем человеком даруеши здравие и чудес дарование,/ и к Богу о всех ходатай,/ моли спастися душам нашим.</p>
<p>
<red>Стих</red>: Насаждени в дому Господни/ во дворех Бога нашего процветут.</p>
<p>Что тя именуем, страстотерпче,/ родителя земнаго оставил еси,/ и Небеснаго Бога Отца получил еси,/ Вышний Иерусалим, матерь всех, возлюбил еси,/ идеже со Христом ныне царствуеши,/ великое твое страдание, а бо́льшая дарова́ния,/ моли спастися душам нашим.</p>
<p>
<red>Слава, глас 6</red>:</p>
<p>Радуйся и веселися, преименитый граде присноцветущий Москва,/ израстивый таковаго благороднаго страстотерпца,/ произшедшаго из царских чресл,/ от сосцу матере младенческим незлобием/ и мужеумным смышлением от Бога,/ от души возлюбившаго Божественныя пении,/ и к Церкви Божии тщанием Боголюбивую душу свою просветив,/ милостынями и нищелюбием светло украшен,/ <red>егоже</red> Богоугодному житию позавидев диавол,/ воздвиже на него уготованнаго себе сосуда,/ злаго властолюбца и губителя Бориса,/ он же научением диаволим/ закла тебе благороднаго, яко агня незлобиво./ Но сий убо, неповинно закланным, на Небесех царствует,/ а заклавый его во веки мучится в геенне огненней,/ но убо, Боголюбивый победоносче,/ Христу молися помиловати люди/ и спасти души наша.</p>
<p>
<red>И ныне, Богородичен</red>
</p>
<p>
<red>Тропарь, глас 2:</red></p>
<p>Велика обрете тебе целебника в последнем роде,/ люди твои, рустии народи,/ новый страстотерпче Христов, благоверный царевичу княже Дими́трие,/ возсия бо на земли чудесы своими, яко звезда небосветлая,/ но, созрелый убо клас Христу, испив чашу,/ яко а́гнец непорочен, заклан бысть в жертву чисту,/ принесе себе Владыце всех,/ от Негоже победным венцем увязе́ся,/ просия мирови, яко солнце,/ прелести вся угасил еси/ и Соборную обогащаеши Церковь чудотворении,/ стране нашей на враги поборник,/ одержимым же различными недуги врач,/ всех нас освящаеши богатными даровании, всехвальне,/ и молитвами, святе, твоими всем даеши Божественное исцеление.</p>
<p>
<red>Слава, ин тропарь, глас 4</red>:</p>
<p>Царскою диаде́мою одеян, Богомудре мучениче,/ за скипетр крест в руку приим,/ явися яко победоносец/ и всесожжения жертву священну себе принесл еси, Димитрие,/ показася изряден врач русской стране,/ образ в себе чудотворения нося,/ яко агнец непорочен, от раба заколение прият,/ убивающаго тело, души же коснутися не могуща./ Да плачется убо злый властолюбец,/ ты же, радуяся, предстоиши Святей Троице,/ молися стране нашей Богоугодне быти/ и сыновом русским спастися.</p>
<p>
<red>И ныне, Богородичен по гласу</red>
</p>
<p>
<red>На утрени</red>
</p>
<p>
<red>На Бог Господь: тропарь святому дважды</red>
</p>
<p>
<red>Слава, и ныне, Богородичен</red>
</p>
<p>
<red>По 1-й кафизме седален, глас 1</red>:</p>
<p>От чресл царских произшед, цвет чистоты произникнут,/ плод благоверия возрасте́ осмоле́тным возрастом/ жилище бысть Пресвятому Духу,/ Божественными чудесы сияя, благородне Димитрие,/ мир мирови испроси и душам нашим велию милость.</p>
<p>
<red>Слава, и ныне, Богородичен</red>:</p>
<p>Упование христиан, Пресвятая Дево,/ <red>егоже</red> родила еси Бога паче ума же и слова,/ непрестанно моли с Вышними Силами и со благоверным Димитрием/ дати оставление грехов наших всех и исправление жития/ верою и любовию приснославящим Тя.</p>
<p>
<red>По 2-й кафизме седален, глас 4</red>:</p>
<p>Кровь свою, якоже алава́стр мира, Христу принесл еси,/ благоверный царевичу Димитрие,/ тем и Великий Преблагий Дародатель прослави тя и возвыси чудесы Своими благодатными,/ и сего ради память твою радостно почитаем, досточудне.</p>
<p>
<red>Слава, и ныне, Богородичен</red>
</p>
<p>Дево Всенепорочная, якоже Пресу́щнаго Бога рождшая,/ с новоя́вленным чудотворцем Димитрием Того непрестанно моли/ оставление прегрешений и исправление жития дати нам прежде конца,/ верою и любовию поющим Тя по долгу, Едина Всепетая.</p>
<p>
<red>По полиелее, седален, глас 8: </red>
</p>
<p>От младенства душею к Богу прилепися/ и сего ради венцем мучения от Него венчася яко предобр страдалец всече́стен,/ тем с мученическими лики веселяся и Небесныя дары приемлеши,/ имиже подаеши от всяких недуг здравие приходящим к тебе с верою и любовию,/ чтущим святую и многоцелебную память твою.</p>
<p>
<red>Слава, и ныне, Богородичен</red>:</p>
<p>Яко Деву и Едину в женах Тя без Семене рождшую Бога плотию, вси ублажаем роди человечестии,/ ибо Огнь Божества вселися в Тя, яко Младенца дои́ши и Зиждителя, и Господа,/ темже Ангельский и человеческий род, достойно славим пресвятое Рождество Твое и согласно вопием Ти:/ моли Христа Бога согрешений оставление даровати воспевающим достойно славу Твою.</p>
<p>
<red>Степенна, 1 антифон, глас 4. Прокимен</red>: Возвеселится праведник о Господе/ и уповает на Него. <red>Стих</red>: Насаждени в дому Господни/ во дворех Бога нашего процветут. Всякое дыхание: <red>Евангелие от Луки, зачало 63 (12, 2-12)</red>
</p>
<p>
<red>По 50-м псалме стихира, глас 8. Самогласен</red>:</p>
<p>Из младенства и́згнан бысть земнаго царства,/ но Небесному Царствию от Бога сподобися,/ и ныне благодатный дар от Подвигоположника Христа совершенно восприи́м,/ неоскудно источаеши всем исцеления,/ и сего ради заклан бысть, яко а́гня,/ не сотворив зла никоегоже, ни супротивися супостату своему,/ но, яко птенец, последуя закланию его,/ и ныне, со Ангелы ликовствуя, Христу, Димитрие, молися,/ яко да милостив будет нам в день Страшнаго Его Пришествия.</p>
<p>
<red>Канон святому Димитрию, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Воду прошед, яко сушу,/ и египетскаго зла избежав,/ израильтя́нин вопияше:/ Изба́вителю и Богу нашему пои́м.</p>
<p>Многомилостивыя Твоея, Христе, помощи прошу,/ страстотерпца Твоего Дими́трия молитвами/ отве́рзи ми устне и просвети разум,/ да воспою светоносную его память че́стно.</p>
<p>Пое́м Христа Бога нашего, просла́вльшаго благороднаго Своего угодника,/ Емуже, Дими́трие, молися/ помиловати нас, рабы твоя.</p>
<p>За́клан бысть в изгна́нии, идеже и венец прият от Бога,/ но паки возвратил еси многоцелебныя ти мощи в природное твое отечество,/ идеже струи́ исцелений неоскудно источаеши нам.</p>
<p>
<red>Богородичен</red>
</p>
<p>Заступнице христианом, Помощнице скорбящим,/ Богородице Препетая, спаси Тебе почитающих.</p>
<p>
<red>Песнь 3</red>
</p>
<p>
<red>Ирмос</red>: Несть свят, яко Господь,/ и несть праведен, яко Бог наш,/ <red>егоже</red> поет вся тварь:/ несть праведен, паче Тебе, Господи.</p>
<p>От младых ногтей житие стяжа непорочно, добре преочи́стив свою душу,/ на высоту востече отроческих добро дея́ний,/ тем, благородне, со Христом царствуеши во веки.</p>
<p>От враждебнаго раба и безчеловечнаго пролиял еси кровь свою неповинно, благоверный Димитрие,/ и сего ради вселися в вечная благая,/ яже уготова Бог любящим Его.</p>
<p>Кровь свою, яко алава́стр мира, принесе Тебе угодник Твой Димитрий,/ <red>егоже</red> молитвами, Христе,/ возвыси рог христианский и стране нашей победы на враги даруй.</p>
<p>
<red>Богородичен</red>:</p>
<p>Тебе вси и́мамы прибежище, стену и помощь христиане,/ и Тебе славим немолчно, Безневестная.</p>
<p>
<red>Кондак, глас 8</red>:</p>
<p>Возсия <red>Днесь</red> благоцвету́щая отрасль благочестиваго ко́рене,/ от благоверных Российския страны доброра́сленный грозд израсте́/ и Христо́ви красен плод прозябе́./ Темже от земли Воззва́вый тя к вечным обителем,/ соблюдает и по убиении твоем невредимо тело твое,/ страдальчески обагрено кровию;/ благородне святе Димитрие,/ соблюдай отечество свое и град твой невредим,/ тому бо еси утверждение.</p>
<p>
<red>Седален. глас 8</red>:</p>
<p>Вседушно измлада Христа возлюбив, Того премудростию наставляем,/ уступил еси земное царство заклавшему тя неправедно властолюбцу и губителю,/ и сего ради ныне на лоне Авраа́мле почиваеши, со Ангелы веселяся, Дими́трие благородне,/ моли Христа Бога грехом оставление даровати, чтущим любовию святую память твою.</p>
<p>
<red>Слава, и ныне, Богородичен</red>
</p>
<p>Безневестная Чистая Дево Богородице, Едина верным Предста́тельнице и покрове,/ бед, и скорбей, и лютых обстоя́ний всех нас избави,/ иже на Тя надежду имущих,/ и спаси души наша Божественными Своими молитвами.</p>
<p>
<red>Песнь 4</red>
</p>
<p>
<red>Ирмос</red>: Услышах, Господи,/ смотре́ния Твоего таинство,/ разумех дела Твоя/ и прославих Твое Божество.</p>
<p>Во цвете ю́ностном, во младенческом незлобии мира красоту́ оставил еси,/ пролия́ кровь свою неповинно,/ и ныне Небесных благ наслаждаешися с первородными множествы, Димитрие.</p>
<p>Всемы́сленно последуя сродником своим,/ Роману и Давиду, самобра́тным по плоти,/ неправедно заклан бысть, якоже и о́на,/ с ними же молися благостроину быти отечеству твоему.</p>
<p>Завистию властолю́бною разжен бысть раб, убийца твой,/ закала́ет тя, яко а́гня незлобиво,/ сам же праведнаго возмездия не убежа́.</p>
<p>
<red>Богородичен</red>:</p>
<p>Бышшу Тя всех и святейшу Небесных чинов прославляем/ и велегласно вопием:/ о Мати Божия, певцы Своя сохрани и поганых нашествия разру́ши.</p>
<p>
<red>Песнь 5</red>
</p>
<p>
<red>Ирмос</red>: Господи Боже наш, мир даждь нам,/ Господи Боже наш, стяжи́ ны,/ Господи, разве Тебе иного не вемы,/ Имя Твое именуем.</p>
<p>Господь и Бог наш услыша воздыхание твое и слезы,/ прият кровь твою, якоже Авеля праведнаго,/ сего ради с ним безконечно царствуеши.</p>
<p>Тезоименитно мирото́чцу, Димитрие, от Бога стяжа́ именова́ние,/ с ним же молися покорити под нозе стране нашей варварская стремления.</p>
<p>Яко крин, мученическою светлостию процвел еси,/ действием Пресвятаго Духа благовонную благодать изцелений источаеши верным/ от цельбоноснаго ти гроба.</p>
<p>
<red>Богородичен</red>
</p>
<p>Укрепи, Владычице, присносла́вящих Тя, на супротивныя враги,/ яко праведнаго царя Давида на Голиафа,/ да Тебе славяще воспеваем:/ радуйся, покрове и Заступнице Христианом.</p>
<p>
<red>Песнь 6</red>
</p>
<p>
<red>Ирмос</red>: Очисти мя, Спа́се,/ многа бо беззакония моя,/ и из глубины зол возведи, молюся:/ к Тебе бо возопих и услыша мя,/ Боже спасения моего.</p>
<p>Всеоружством духа благодати вооруже́н быв,/ и непобедим заступник отечеству своему показался еси,/ <red>егоже</red>, благоверне, сохраняй от враг ненаветно.</p>
<p>В непорочну жертву принесе́ себе,/ в неправедно вда себе заколе́ние, яко а́гня незлобиво,/ и сего ради со Ангелы ликуеши, Небесных благ наслаждаяся.</p>
<p>Иже светлый твой праздник совершающих, Богомудре,/ моли град твой необорим сохранити,/ и отечеству на враги одоление даровати.</p>
<p>
<red>Богородичен</red>
</p>
<p>Душевныя ми страсти, Богородице, исцели,/ Иже безстрастия бывши источник и просветивши лики благоверных Рождеством Своим.</p>
<p>
<red>Кондак, глас 8</red>:</p>
<p>Светило явися пресветлое <red>Днесь</red> Божественная память твоя,/ Богодарованная ти чудеса от всяких многоразличных недуг подают исцеления/ с верою призывающим тя,/ созывающи нас к похвалению прославльшаго тя Бога,/ <red>егоже</red> моли, страстотерпче благоверный Димитрие,/ мир мирови даровати/ и от видимых враг люди невредны сохранити, да зовем ти:/ радуйся, ты бо еси утверждение граду нашему.</p>
<p>
<red>Икос</red>
</p>
<p>Славу земную, яко истле́ющую оставль, нетленную на Небесех наследовал еси,/ чистый бо сосуд Святому Духу от младых ногтей быв,/ и закла́н бысть, яко непорочное а́гня,/ отнюду же Мздовозда́тель Бог, видев кротость твою, незлобие, да́ром чудес обогати тя,/ тем ныне пребываеши со Ангельскими лики и с перворо́дными множествы в неизглаголанней радости, Богомудре Дими́трие страстоте́рпче,/ моли непрестанно без вреда сохранити отечество твое и люди твоя, да зовем ти:/ радуйся, ты бо еси утверждение граду нашему.</p>
<p>
<red>Песнь 7</red>
</p>
<p>
<red>Ирмос</red>: Божия снизхождения/ огнь устыде́ся в Вавило́не иногда́,/ сего ради о́троцы в пещи́ ра́дованною ногою,/ яко во цве́тнице, ликующе, поя́ху:/ благословен еси, Боже отец наших.</p>
<p>Ни земнаго царства благородием, ни материя разлучения яко младенец не внимаше,/ но мужеу́мным смыслом вся сия предал еси в руце Богови,/ сам же на заколе́ние вдаде себе, вопия́ше:/ отец наших Боже, благослове́н еси.</p>
<p>Всенародный глас ти приносим и мольбу, к тебе припа́дающе, благоверный Дими́трие,/ просим мира и грехом оставление поющим:/ отец наших Боже, благослове́н еси.</p>
<p>Лучею крови твоея ту́чу бесо́вскаго озлобле́ния изсушил еси,/ чудоде́йственным дея́нием потопил еси пламень недуг и страсте́й наших, Богоблаженне.</p>
<p>
<red>Богородичен</red>:</p>
<p>Закона, Дево, пременила еси естество Божественным Своим зачатием,/ паче естества родила еси Бога, вопиющим:/ благослове́н Бог отец наших.</p>
<p>
<red>Песнь 8</red>
</p>
<p>
<red>Ирмос</red>: Седмери́цею пещь/ халде́йский мучи́телъ/ Богочести́вым неи́стовно разжже́,/ силою же лу́чшею спасе́ны сия видев,/ Творцу и Изба́вителю вопия́ше:/ отроцы, благословите,/ священницы, воспойте,/ людие, превозносите во вся веки.</p>
<p>Волнующеся море заклания твоего Божественным окормлением невредно преплыл еси,/ зависть тлетворнаго змия глубиною кро́ве твоея, Дими́трие, потопил еси,/ тем райская небурная пристанища достигл еси, вопиюще:/ отроцы, благословите, священницы, воспойте, людие, превозносите во вся веки.</p>
<p>Не доволен бяше убийца твой о закла́нии твоем,/ но тщашеся от всех утаити злое умышление свое,/ но бысть всем я́ве,/ праведнаго же Суда Божия не може́ избежати.</p>
<p>Псаломския песни, яко венец, в память твою приносим ти, блаженне,/ молим тя подви́гнутися на мольбу́ к общему Владыце всех,/ просити мира мирови, град же и люди твоя избавити от всяких бед и напастей.</p>
<p>
<red>Богородичен</red>:</p>
<p>Гордыню и шата́ния, Богородице, низложи и советы неправедных разори,/ и зачина́ющих ра́ти погуби, и благове́рных десницу возвыси,/ да Твой, Пресвятая Дево, праздник славим.</p>
<p>
<red>Песнь 9</red>
</p>
<p>
<red>Ирмос</red>: Вои́стинну Богородицу/ Тя исповедуем,/ спасе́ннии Тобою, Дево Чистая,/ с Бесплотными лики Тя велича́юще.</p>
<p>Удо́брен добро́тою страданий твоих,/ победы на главе венец нося, на Небо востече яко преудо́брен победитель,/ тем нас всегда поминай, да тя непрестанно величаем.</p>
<p>Твоя к Богу дерзновения пропове́дают бывающая от гроба чудеса твоя, благоверне,/ тем и нам свыше даждь помощь,/ уставля́юще наша болезни, и поганых шата́ния низложи.</p>
<p>О Троице Пресвятая, благоприятно малое сие песнословие сотвори,/ и шу́яго мя стояния на Суде избави, и плени́цу согрешений моих расто́ргни/ молитвами благовернаго Дими́трия, да Тя непрестанно величаем.</p>
<p>
<red>Богородичен</red>:</p>
<p>Бога рождшая, Дево,/ уязвленную грехми душу мою/ и вечнаго мя пламени избави молитвами Своими.</p>
<p>
<red>Светилен</red>:</p>
<p>Яко цвет краснейший, от благовернаго прозябл еси корене, благочестне Дими́трие,/ обагрением страдания твоего, яко царскою порфирою, обагрился еси кровию,/ тем Божественную ти память любовию творящих от бед спасай.</p>
<p>
<red>Слава, и ныне, Богородичен</red>
</p>
<p>Стоящи окрест Тебе, девы Богомудрыя, Богороди́тельнице Мари́е,/ якоже царевы дщери, Сыну Твоему приведо́шася, Невесто Лепопречи́стая, яко Царю всяческих, <red>егоже</red>, Мати Дево Отрокови́це, о нас моли.</p>
<p>
<red>На хвалитех стихиры, глас 2</red>
</p>
<p>
<red>Подобен</red>: Киими похвальными</p>
<p>Киими духовными похвалами восхва́лим благовернаго царевича Димитрия,/ законнаго наследника и священнаго собора сына свету и дни,/ Ангелом собеседника, первому́чеником удобре́ние,/ страстотерпцем похвалу святоле́пную,/ иже от благаго корене святое порождение благоче́стием сияющаго,/ мучеником добро́ту необоримую,/ сосуда Богоизбраннаго Святому Духу,/ Ему же молися спасти души наша.</p>
<p>Киими смире́нными пе́нии воспои́м страстотерпца, незлобиваго птенца́,/ неповинным заколением непорочну жертву принесшаго себе Бо́гови,/ звезду пресветлую, благоверным похвалу благочестивую,/ Церквам единомышление и благостоя́ние,/      святителем украшение святолепное,/ христианом славу велехвальную,/ Христу молитвенника о душа́х наших.</p>
<p>Киими недостойными устна́ми возвеличим благовернаго царевича Дими́трия,/ <red>егоже</red> Христос прослави чудесными дарова́нии/ и от различных недуг показа того цели́теля,/ реку чудес неисчерпаемых Христо́вым пособием и мужеу́мным смышлением,/ крепкаго во бранех помощника,/ врагом победителя, бесо́м прогонителя/ и молитвенника о душах наших.</p>
<p>
<red>Слава, глас 8</red>:</p>
<p>Приидите <red>Днесь</red>, рустии собори,/ и видите незлобиваго а́гнца,/ закла́ннаго неповинно, победоносца Дими́трия,/ телом убо во гробе положен бысть яко мертв,/ душею же на Небесех со Ангелы и мученики ликовствует,/ нетленно обретеся святое тело его и Богодарова́нная его чудеса,/ емуже поюще возопие́м:/ страстоносче Христов Дими́трие,/ смолебники прием Ангельския лики и мученики,/ молися Пресвятей Троице верно чтущим тя мир и здравие даровати,/ на враги одоление и спасти души наша.</p>
</section>
