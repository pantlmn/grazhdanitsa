<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Преподо́бнаго отца нашего Иларио́на Великаго</p>
</title><p>
<red>На Господи, воззвах: стихиры на 6, глас 4</red>
</p>
<p>
<red>Подобен</red>: Зва́нный свыше</p>
<p>Кроток душею и сердцем,/ егда́ тя Божественное раче́ние уязви́/ и священными восхождении отлучи́тися мирски́х смущений покори́,/ тогда вооружи́вся силою Креста,/ на демоны устремился еси, всеблаженне, боре́нием/ и сплел еси победы диади́му./ И ныне водворя́ешися во све́тлостех святых,/ с нимиже и нам испроси просвещение, и мир, и согрешений избавление.</p>
<p>Светода́тельными зарями/преславно, отче достославне, исцелений твоих/ просвеща́еши подсо́лнечную,/ неду́гов разреша́яй тьму глубочайшую,/ тем тя солнце иное познава́ем/ и мона́шествующих утверждение,/ и наставника спасаемых Божественным Ду́хом./ И ныне память совершаем твою светлую и спасительную, Иларио́не,/ прегрешений тобою разрешение прие́млюще.</p>
<p>Воздержанием телесныя страсти, отче,/ покорил еси разумному души́/ и, безстрастия крилы́ укра́шен,/ благодать приял еси цели́ти, преподобне, человеков не́мощи,/ и отгони́ти духо́в лука́вствия,/ и спасати притекающия к тебе./ Темже ли́цы тя блажа́т мона́шествующих, достославне,/ и почитает вся тварь, Иларионе, подвиги твоя.</p>
<p>
<red>Слава, глас 2. Анатолия</red>:</p>
<p>От юности твоея нося совершенства мудрость,/ возложи́в на себе, Иларионе, и́го Христово/ и житию́ поревнова́л еси Божественнаго Анто́ния,/ равными ме́рами добродетели подо́бяся,/ изсуши́л еси плоть, ска́чущу, аки жребя́,/ яко до́лжно бе души́ покори́ти,/ постное течение совершив./ Но, о блаженнейше отче и чудоде́йственне Богоно́се,/ память твою любовию совершающим/ проси очищения и ве́лия милости.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен:</red> Егда от Древа</p>
<p>Древу Кре́стному Тя, Иисусе, пригвожде́на зря́щи,/ Неискусобра́чная, плачущи, глаго́лаше:/ Чадо Сладкое, почто́ оставил еси Мене, рождшую Тя, едину,/ Све́те неприступный Пребезнача́льнаго Отца,/ потщи́ся и просла́вися, яко да славу получа́т Божественную,/ иже Божественныя страсти Твоя сла́вящии.</p>
<p>
<red>На стиховне Октоиха</red>
</p>
<p>
<red>Слава, глас 8. Самогласен</red>:</p>
<p>Духа Святаго исполнен быв преподобный Иларио́н,/ де́монския ко́зни упраздни́,/ кресто́м бо вооружи́вся и в нем дерза́я,/ вся неду́ги словом исцели,/ душевныя убо страсти,/ теле́с же всякую я́зю./ Того молитвами, Христе,/ низпосли́ нам мир яко Человеколюбец.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: О преславнаго чудесе</p>
<p>Ю́ница Нескверная,/ Юнца́ видящи на Древе пригвожда́ема волею,/ рыдающи жа́лостне:/ увы́ Мне, вопия́ше, любимейшее Чадо,/ что Ти сонм воздаде́ безблагода́тный еврейский,/ хотя Мя обезча́дствовати от <red>Тебе</red>, Вселюбе́зне.</p>
<p>
<red>Тропарь, глас 8</red>:</p>
<p>Слез твоих тече́ньми пусты́ни безплодное возде́лал еси/ и, иже из глубины́ воздыха́ньми, во сто трудо́в уплодоноси́л еси,/ и был еси светильник вселенней, сияя чудесы́,/ Иларионе, отче наш:/ моли Христа Бога спастися душа́м нашим.</p>
<p>
<red>Слава, ин тропарь, глас 8</red>:</p>
<p>Яко и́ноков утверждение, наставник же гра́ждан пустынных,/ и чудотворец благодатию Великому Антонию подо́бяся,/ помощник в страсте́х бе́дствующим неотступен, Иларионе отче наш,/ моли за чтущия святую память твою.</p>
<p>
<red>И ныне, Богородичен или Крестобогородичен</red>
</p>
<p>
<red>На утрени</red>
</p>
<p>
<red>Оба канона Октоиха, без мученичнов, и святаго на 6, <red>егоже</red> краегранесие:</red> Светлость пою, всеблаженне, твоих чудес.</p>
<p>
<red>Феофаново. Глас 2</red>
</p>
<p>
<red>Песнь 1</red>
</p>
<p>
<red>Ирмос</red>: Во глубине́ постла́ иногда/ фараони́тское всево́инство Преоруже́нная Сила,/ Вопло́щшееся же Слово всезлобный грех потреби́ло есть,/ препрославленный Господь славно бо прославися.</p>
<p>Светоно́сное и светови́дное житие́ твое, блаженне,/  прера́достно благохвали́ти усе́рдствующа,/ твоея светлости ти́хостию просвети́ мя, молюся,/ и греха́, отче, уныние отжени́.</p>
<p>Всенра́вно, блаженне, к Богу, радуяся, приступи́л еси,/ вне плоти и мира быв,/ и ум нему́тен, утвержден воздержанием, соблюл еси,/ Божественным безстра́стием отсю́ду присвоя́яся.</p>
<p>Светлыми ты заря́ми просвещаемь Безначальнаго и Несозда́ннаго Божества́,/ о́тча небрегл еси зловерия/ и многомяте́жнаго невежества того отврати́вся,/ Единей Троице сочетался еси.</p>
<p>
<red>Богородичен</red>:</p>
<p>Возсия́вый Солнце из Тебе, Мати Присноде́во,/ из Отца прежде век Неви́димый,/ и видимым же преславно опису́емь телом,/ благочестия светом человеки просвети́л есть.</p>
<p>
<red>Песнь 3</red>
</p>
<p>
<red>Ирмос</red>: На ка́мени мя веры утверди́в,/ разшири́л еси уста́ моя на враги моя,/ возвесели́бося дух мой, внегда пе́ти:/ несть свят, якоже Бог наш,/ и несть праведен паче Тебе, Господи.</p>
<p>Ядовитых страсте́й востания,/ лечбо́ю по́стничества обложе́н,/ изсушил еси, приснопа́мятне, взывая:/ несть свят, якоже Бог наш,/ и несть праведен паче Тебе, Господи.</p>
<p>Кожныя ме́ртвенныя ри́зы острога́в ноже́м воздержания,/ истка́л еси ризу спасения,/ вопия́ Творцу твоему:/ Ты еси Бог наш,/ и несть свят па́че Тебе, Господи.</p>
<p>Укрепля́емь надеждею вечных/ и Богу приводи́мь, Богоносе, дла́ньми Богомудраго Антония,/ <red>егоже</red> подража́я, светильник был еси,/ преславными чудесы́ светя́ся, преподобне.</p>
<p>
<red>Богородичен</red>:</p>
<p>Иже вся вообрази́вый хотением Боже́ственным,/ в человека вообрази́тися сподо́бися,/ созида́яся во утробе Твоей, Богородице./ Емуже ныне зовем:/ Ты еси Бог наш,/ и несть праведен, па́че Тебе, Господи.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Антония Боже́ственнаго духовне доброде́тельному житию поревновав,/ на ра́мена твоя взял еси крест Господа твоего,/ оставив жития́ все попече́ние/ и страсти умертвив, ду́хом пожи́л еси./ Тем и тварь преславными исполнил еси чудесы́, преподобне,/ Духа благодатию, Иларио́не, отче наш,/ моли Христа Бога грехо́в оставление дарова́ти/ чтущим любовию святую память твою.</p>
<p>
<red>Слава, и ныне, Богородичен</red>:</p>
<p>Яко Деву и Едину в жена́х/ Тя, без Се́мене Рождшую Бога пло́тию,/ вси ублажаем ро́ди человечестии,/ огнь бо всели́ся в Тя Божества́/ и яко Младенца дои́ши Зижди́теля и Господа./ Тем Ангельский и человеческий род/ достойно славим пресвятое Рождество Твое и согласно вопием Ти:/ моли Христа Бога прегрешений оставле́ние дарова́ти/ покланяющимся верою пресвятому Рождеству Твоему.</p>
<p>
<red>Крестобогородичен</red>:</p>
<p>А́гнца,и Пастыря, и Изба́вителя/ А́гница зря́щи на Кресте́, восклица́ше,/ плачущи и горько рыдающи, вопия́ше:/ мир убо радуется, прие́мля Тобою избавление,/ утроба же Моя гори́т, зря́щи Твое распятие,/ еже терпи́ши за милосердие милости,/ Долготерпели́ве Господи, милости бе́здно и источниче неисчерпаемый,/ умилосе́рдися и даруй согрешений оставле́ние/ верою поющим Божественныя страсти Твоя.</p>
<p>
<red>Песнь 4</red>
</p>
<p>
<red>Ирмос</red>: Пою Тя, слухом бо, Господи, услышах и ужасохся,/ до мене́ бо и́деши, мене ища́, заблу́ждшаго./ Тем многое Твое снизхождение, е́же на мя,/ прославля́ю, Многоми́лостиве.</p>
<p>Умертви́в плоти мудрова́ние,/ поток беззакония мяте́жи, преподобне, и демонских ко́зней избежа́в,/ к тихости Божественнаго Духа/ с праведными, отче, воспочи́л еси.</p>
<p>Водны́ми слез тече́нии напаяемь, преподобне,/ душевную ни́ву многоплодну де́ланием я́ве Спасовым, отче, показал еси,/ постников умно́жив составле́ния.</p>
<p>Причастием Святаго Духа укрепляемь, Богоно́се,/ лукавствия ду́хи низложи́л еси/ и силою Христовою немощны́я исцеля́еши,/ пророческою обогати́вся чистото́ю.</p>
<p>
<red>Богородичен</red>
</p>
<p>Храм Тя и Черто́г одушевле́нный,/ и мы́сленную трапе́зу, и светильник, Богомати Благословенная, разуме́ем,/ из Неяже су́щим во тьме Свет возсия,/ о́тча Существа́ Сияние.</p>
<p>
<red>Песнь 5</red>
</p>
<p>
<red>Ирмос</red>: Просвещение во тьме лежащих,/ спасение отча́янных, Христе Спа́се мой,/ к Тебе у́тренюю, Царю́ мира,/ просвети́ мя сиянием Твоим:/ ино́го бо, ра́зве Тебе, бога не знаю.</p>
<p>Яко молния, чистотою жития́ и жи́тельством безпло́тным подо́бяся, просияв в мире,/ тьмы предстателя отго́ниши, Богоблаже́нне,/ благочестия светом просвещаемь.</p>
<p>Вся́ческими светя́ся, Богому́дре, чудодействы/ и благодатию Божественною озаре́н,/ всем познался еси сокровище исцелений лю́бящим,/ отче Богоприя́тне,/ яко други́й не́кий пророк Божий познава́емь.</p>
<p>Све́тлостию твоих, отче, кро́тких исправле́ний/ мрачныя вражия силы прогна́л еси,/ и от тех ярости исхити́в к тебе прибега́ющия, Божественными твоими учении/ к вере просвети́л еси.</p>
<p>
<red>Богородичен</red>:</p>
<p>Еди́ну нам во дву существу́ ви́димую Ипоста́сь, Едина Благослове́нная,/ родила́ еси неизреченно Божия Бога Слова,/ вопло́щшася за милость неизглаго́ланную./ Сего у́бо моли́ сохранити поющия Тя.</p>
<p>
<red>Песнь 6</red>
</p>
<p>
<red>Ирмос</red>: В бе́здне греховней валя́яся,/ неизсле́дную милосердия Твоего призываю бе́здну:/ от тли, Боже, мя возведи.</p>
<p>Единонача́лию служа́ Божества́ Безначальнаго,/ многоначалие облича́л еси,/ идольское нечестие упраздни́в, Богомудре, благодатию.</p>
<p>Прозя́б, отче,/ яко финикс процвел еси в Церкви, всеблаженне Богомудре,/ плодо́в сладостию верных возвеселяя исполнение.</p>
<p>Низложи́тель явился еси непобеда́мь лукавых духо́в, всеславне,/ богатотво́рная дарова́ния от Христа получив, блаженне.</p>
<p>
<red>Богородичен</red>
</p>
<p>Неискусому́жно, Дево, родила́ еси и ве́чнуеши Дева,/ являющи Истиннаго Божества, Сына и Бога Твоего, образы.</p>
<p>
<red>Кондак, глас 3</red>
</p>
<p>
<red>Подобен</red>: Дева <red>Днесь</red></p>
<p>Яко светильника незаходимаго умнаго тя Солнца,/ сошедшеся <red>Днесь</red>, восхваля́ем в песнех,/ возсиял бо еси сущим во тьме неведения,/ вся возводя́ к Божественней высоте́, Иларионе./ Темже вопием:/ радуйся, отче, всех по́стников основание.</p>
<p>
<red>Икос</red>:</p>
<p>Возлюби́в Христовы Божественныя заповеди/ и возненавидев всего мира наслаждение,/ пришел еси усердно к Тому/ и был еси светильник, просвещая вся концы блистанием Духа./ Тем, припа́дая, молю тя:/ просвети и моя очи душевныя, воспе́ти твоя подвиги,/ яже показал еси на земли́ ра́ди будущия жизни./ Еяже ныне наслажда́яся, поминай вопию́щих ти:/ радуйся, отче, всех по́стников основание.</p>
<p>
<red>Песнь 7 </red>
</p>
<p>
<red>Ирмос</red>: Богопроти́вное веление беззако́ннующаго мучителя/ высо́к пла́мень вознесло есть,/ Христос же простре́ Богочестивым отроко́м ро́су духовную,/ Сын благословен и препрославлен.</p>
<p>Глагол вещание твое и чудес благодать Божественная/ во всю изы́де землю, всеблаженне,/ Богочестия зарею всем сияя верно исцеле́ний тишину́.</p>
<p>Крестом ограждаемь Спасовым, неврежде́н пребыл еси,/ безумно окуси́вшуся де́монскому свире́пству о тебе, всемудре,/ весть бо Вышний Бог соблюдати Своя угодники.</p>
<p>Яко столп непоколе́блен небесовысо́кий,/ яко стена́ неподви́жима, явился еси посто́м,/ просвещая чудесы́ и дая́ исцеления,/ и источа́я Божественныя догма́ты от источника приснотеку́ща Богодухнове́нных Писаний.</p>
<p>
<red>Богородичен</red>:</p>
<p>Облак Дева Тя, правды Солнце, роди́ и Дева пребывши,/ дебельству́ плоти приобщи́вшася, Человека бывша за благоутробие и снизхождение:/ <red>егоже</red> воспеваем, яко препросла́влена.</p>
<p>
<red>Песнь 8</red>
</p>
<p>
<red>Ирмос</red>: Пещь иногда́ огненная в Вавилоне де́йства разделя́ше,/ Божиим велением халде́и опаляющая,/ верныя же орошающая, поющия:/ благословите вся дела Господня Господа.</p>
<p>Престол истинно чу́вствия был еси,/ Божественным разумом просвещаемь/ и Божиим повелением Богомудренно наставляем,/ и добродетелию светя́ся, зовы́й:/ благословите вся дела Господня Господа.</p>
<p>Колесница та́инственная, носящая Имя Господне, явился еси, преподобне,/ све́тлостию дел и чудес явлением,/ и чистотою жития́, взывая:/ благословите вся дела Господня Господа.</p>
<p>Сыноположе́н Божественною благодатию, снасле́дник Христов был еси/ и богатство Небесное, и Царство непрее́мное приял еси, Богоглаго́ливе, зовя:/ благословите вся дела Господня Господа.</p>
<p>
<red>Богородичен</red>:</p>
<p>Ми́ро умное истоще́нное, Дево, именуема Сына чревоноси́ла еси,/ куре́нием Божества земныя благово́нствующа/ и от тли избавляющаго взывающия:/ благословите вся дела Господня Господа.</p>
<p>
<red>Песнь 9</red>
</p>
<p>
<red>Ирмос</red>: Безначальна Родителя Сын, Бог и Господь,/ воплощен от Девы, нам явися,/ омраче́нная просвети́ти, собрати расточе́нная./ Тем Всепетую Богородицу величаем.</p>
<p>Святых жилища проходи́ти сподо́бился еси, житие́ совершив свя́то, преподобне,/ и, яко су́щу праведну, тебе Трисветлый возсия́ Свет,/ и Того сопру́г веселие прия́ше.</p>
<p>Трудо́в воздаяние от Христа прием и жизни вечныя я́ве причасти́вся,/ и паче ума благолепия добро́тами, отче, преизя́ществован,/ о поющих тя ко Владыце моли́ся.</p>
<p>Яко кедр высокове́рхий добродетелию возвышаемь,/ во дво́рех, Богоносе, Божиих насажде́н был еси,/ и яко заключе́н огра́д, яко благоцветы́й рай явился еси,/ и яко источник кипящий исцелений дарования.</p>
<p>
<red>Богородичен</red>:</p>
<p>Черто́г была еси паче ума Воплоти́вшагося Слова, Дево Богороди́тельнице,/ оде́яна славою добродетелей и укра́шена,/ тем Тя, Всенепорочная, Богородицу возвещаем.</p>
<p>
<red>Светилен</red>
</p>
<p>
<red>Подобен</red>: Жены́, услышите</p>
<p>Мирска́го пристрастия, яко стра́стна, уклонился еси/ и, безпи́щием плоть увяди́в, обновляеши брозды́ держа́щих/ и славою обогатился еси, чудоде́йствуя изрядная,/ пастыренача́льников верх, Богоприятне Иларионе.</p>
<p>
<red>Богородичен</red>:</p>
<p>Во двух хоте́ниих и естества́х, Всенепорочная,/ Еди́ней же Ипоста́си раждаеши Бога неизреченно,/ нас ради обнищавшаго до Креста хотением/ и даровавшаго нам Божества́ богатство, Богомати Дево.</p>
<p>
<red>На стиховне Октоиха</red>
</p>
<p>
<red>Слава, глас 2. Самогласен</red>:</p>
<p>Тихое твое, отче, и чистое житие́ видев Христос, кроткое и молчаливое,/ обитель сотвори в тебе, и был еси жили́ще Божественное,/ и сего ради со Ангелы на Небесех водворяешися, блаженне.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Егда от Древа</p>
<p>Егда Нескве́рная А́гница ви́де Своего А́гнца,/ на заколе́ние, яко человека, волею влеко́ма, плачущи, глаголаше:/ безча́дствовати Мя ныне тщи́шися, Христе, Рождшую Тя,/ что сие сотворил еси, Изба́вителю всяческих,/ оба́че воспева́ю и славлю Твою, юже паче ума и слова, крайнюю благость, Человеколюбче.</p>
<p>
<red>На Литургии: Блаженна Октоиха на 4 и святаго песнь 3. На 4. Прокимен, глас 7</red>: Честна пред Господем смерть преподобных Его. <red>Стих</red>: Что воздам Господеви о всех, яже воздаде ми: <red>Апостол к Коринфяном, зачало 188.</red> Аллилуия, <red>глас 6</red>: Блажен муж, бояйся Господа: <red>Евангелие от Луки, зачало 24. Причастен</red>: В память вечную будет праведник</p>
<p>
<red>В тойже день</red>
</p>
<p>
<red>Святителя Иларио́на, епископа Мегли́нскаго</red>
</p>
<p>
<red>Вечер</red>
</p>
<p>
<red>Блажен муж: Стихиры, глас 2: </red>
</p>
<p>Ки́ими похва́льными венцы́/ ныне составим ликова́ние/ в честно́м пра́зднице твоего пренесения, иерарше,/ духовно празднующе, мо́лимся:/ моли́ся православному во́инству победительная на враги даровати,/ тебе бо те́пла молитвенника ко Владыце стяжа́хом,/ подающаго миру ве́лию милость.</p>
<p>Ки́ими похвальными добро́тами/ воспои́м во архиереех славнаго и в вере великаго,/ и в пелена́х доброразсу́днаго,/ во учении язы́ка сладкаго/ учением Церковь обога́щша святителя Илариона,/ <red>егоже</red> венцы́ венчает Христос Бог наш,/ имеяй ве́лию милость.</p>
<p>Ки́ими духовными пе́сньми/ воспои́м архиерея,/ учением к Богоразумию всех наста́вльшаго,/ источника чудес пречудна,/ Церкви светильника пресветлаго/ и учителя премудра Мегли́нския земли́/ и всея Российския прекрасное удобрение,/ <red>егоже</red> ради Христос врагов шатание низложи́,/ имеяй ве́лию милость.</p>
<p>
<red>Слава, глас 6: </red>
</p>
<p>Архиереев похвалу́,/ священников всех украшение,/ к Богу молитвенника непрестаннаго,/ источника чудес преизоби́льна/ <red>Днесь</red>, любовию сошедшеся, Мегли́нстии наро́ди,/ иерарха Илариона похва́лим,/ честныя мощи обстояще,/ благодарныя гла́сы тому приносим, глаголюще:/ радуйся, архиерее Иларионе, светильниче светлый,/ озари́ изря́дное достояние твое, православныя люди,/ о <red>нихже</red> непрестанно Христу моли́ся мирно житие́ дарова́ти,/ да вси честно́е твое пренесение любовию почитаем и молимся:/ моли спасти́ся душа́м нашим.</p>
<p>
<red>И ныне, Богородичен</red>: Кто Тебе не ублажит: <red>Вход. Прокимен дне. Чтения три (зри страницы 135-138)</red>
</p>
<p>
<red>На стиховне стихиры, глас 2. Самогласны</red>:</p>
<p>Христово стадо словесных овец/ на зла́це благочестия до́бре упасл еси, иерарше,/ темже и по преставлении/ церковных твоих чад не оставляй, но посещай/ и, Святей Троице со архиереи предстоя́,/ моли спасти вся,/ честно́е твое пренесение любовию почитающия, Иларионе прехвальне.</p>
<p>
<red>Стих</red>: Священницы Твои облекутся в правду,/ и преподобнии Твои возрадуются.</p>
<p>Тезоимени́таго ра́ди твоего жития́,/ и сладости язы́ка,/ и разсуждения доброразсу́днаго,/ пастыря тя лю́дей до́бре вручает Христос,/ <red>егоже</red> моли спасти и уще́дрити вся,/ пресветлую память твою празднующая,/ Иларионе пресла́вне, молитвенниче о душа́х наших.</p>
<p>
<red>Стих</red>: Восхва́лятся преподобнии во славе/ и возрадуются на ло́жах своих.</p>
<p><red>Днесь</red> преславно, святителю,/ от своих ко своим же че́стно прехо́диши,/ да своим шествием вся освяти́ши/ и радостию наполнивши/ память твою любовию празднующая/ и честно́е прехожде́ние твое́ верно сла́вящия,/ и прилежно вопиющая:/ моли́, мо́лимся, спастися душа́м нашим.</p>
<p>
<red>Слава, глас 8</red>:</p>
<p>Град освяти́ся, наро́ди благослови́шася,/ Церковь первородных ду́хом ликовству́ет/ в пренесение честны́х твоих моще́й, иерарше Иларионе,/ с людьми зовущи:/ ты моя крепость и утверждение,/ ты моя добро́та, и тобою хвалю́ся,/ молися спасти вся,/ любовию всемирное твое пренесение присно славящия.</p>
<p>
<red>И ныне, Богородичен по гласу</red>
</p>
<p>
<red>Тропарь, глас 3</red>:</p>
<p>Чудо явився извеще́ния,/ де́лы возсиял еси добродетелей Божиих,/ монашествующих ли́ки упасл еси,/ архиерейская седалища изчи́стил еси,/ ерети́ческаго же напа́дания не усумне́вся,/ церкви Христовы воздвигл еси,/ преподобне Иларионе,/ умер, яко спя,/ тело же твое цело и нетленно соблюдено́ бысть,/ и подае́т цельбы́ болящим от различных неду́г,/ и демоны прогоняет,/ сего ради молим тя:/ моли спастися душе́м нашим.</p>
<p>
<red>На утрени</red>
</p>
<p>
<red>По 1-м стихословии седален, глас 4</red>:</p>
<p>Богу освяти́л еси твою жизнь, всеблаженне,/ быв изря́ден священноде́йственник воистинну Христов, священне./ Темже по многих по́тех и болезнех,/ радуяся, к невещественным преставился еси селением,/ ныне источа́еши нам струи́ исцелений.</p>
<p>
<red>Богородичен</red>:</p>
<p>Дево Всенепорочная, Пресу́щнаго Бога рождшая,/ со Безплотными Того непрестанно моли/ оставление прегрешений и исправление жития́ дати нам прежде конца,/ верою и любовию поющим Тя по до́лгу,/ Едина Всепетая.</p>
<p>
<red>По 2-м стихословии седален, глас 8</red>:</p>
<p>Сле́зными струя́ми страсте́й взыграния неуста́вная потопи́л еси,/ пучи́на бысть долготерпения, преподобне,/ к тишине веды́й долготерпения.</p>
<p>
<red>Богородичен</red>
</p>
<p>Паче естества и сло́ва, Владычице,/ всех Питателя родила́ еси/ и питавши от сосцу́ Твое́ю,/ во вре́мя готовяща трапе́зу,/ <red>егоже</red> прилежно, Пречистая, о нас моли.</p>
<p>
<red>По полиелеи седален, глас 8</red>:</p>
<p>Великим доброде́телей поревновал еси, Иларионе,/ сим последуя, воздержанием, преподобне, верхо́вен явился еси/ и стадо воображе́нное по́ты воздержа́тельными упасл еси,/ у́глие врага неверия стрела́ми слове́с погасил еси/ и еретическая шата́ния.</p>
<p>
<red>Слава, и ныне, Богородичен</red>:</p>
<p>О Тебе радуется, Благодатная, всякая тварь,/ Ангельский собор и человеческий род./ Освященный хра́ме и раю́ слове́сный,/ девственная похвало́, из Неяже Бог воплотися/ и Младенец бысть, прежде век Сый Бог наш,/ ложесна бо Твоя Престол сотвори и чрево Твое пространнее небес соде́ла./ О Тебе радуется, Благодатная, всякая тварь, слава Тебе.</p>
<p>
<red>Степенна, 1-й антифон 4-го гласа. Прокимен:</red> Честна пред Господем смерть преподобных Его. <red>Стих</red>: Что воздам Господеви о всех, яже воздаде́ ми. <red>Евангелие от Иоанна, зачало 36. Псалом 50. Стихира, глас 2:</red></p>
<p>От юности, отче, имея совершенную мудрость/ и, возложив на ся и́го Христово,/ житию́ поревновал еси святых отец,/ ра́вными ме́рилы добродетели подо́бяся,/ усуши́л еси плоть, ска́чущу, яко жребца́,/ яко до́лжно бе, души́ покорил еси,/ постное течение совершити, блаженне отче,/ память твою совершающим/ проси очищения грехо́в и ве́лия милости.</p>
<p>
<red>Канон Богородицы со ирмосом на 6. И святаго на 8, <red>егоже</red> краегранесие</red>: Внимай о червленых словесех. <red>Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста моя/ и наполнятся Духа,/ и слово отры́гну Царице Матери,/ и явлюся, све́тло торжествуя,/ и воспою́, радуяся, Той чудеса.</p>
<p>Повелением Владыки твоего подо́бяся, иера́рше,/ кро́ток и смире́н, Иларионе, был еси/ и отсюду ублажаемых чи́ну быти сподобился еси./ Темже <red>Днесь</red> преславное твое пренесение почитаем.</p>
<p>Благочестиваго ко́рене пресветлая преславно прозябе́ о́трасль, архиерее Иларионе,/ в добродетели совершенно пожи́в/ и сосуд чист Духа Святаго, отче, был еси.</p>
<p>Ядови́тых страсте́й возгорения, лечбо́ю по́стничества обложе́н,/ изсуши́л еси, присносло́вый.</p>
<p>
<red>Богородичен</red>
</p>
<p>Возсия́ Солнце из Тебе, Мати Приснодево,/ Иже от Отца прежде век Невидимый/ и, видим преславно, опису́ется телесе́м,/ благоче́стия светом человеки просвети́.</p>
<p>
<red>Катавасия: </red>Отве́рзу уста́ моя</p>
<p>
<red>Песнь 3</red>
</p>
<p>
<red>Ирмос</red>: Твоя́ песносло́вцы, Богородице,/ живый и незави́стный источниче,/ лик себе совоку́пльшия, духовно утверди́,/ в Божественней Твоей славе,/ венце́в славы сподо́би.</p>
<p>Благословением твоим вся возмогл еси, укрепляющу Христу тя, отче,/ олядене́вшия иногда людей бразды́ душевныя,/ премудрыми твоими уче́ньми, иера́рше, очистил еси/ и плодоносны сотворил еси.</p>
<p>Фарисейское киче́ние от юности, отче, возненавидев,/ мытаре́ву же смирению поревнова́в,/ кроток и смире́н, отче, ко всем был еси,/ сего ради тя вси, яко вину́ и образ благих, почитаем.</p>
<p>Исполни радости и веселия тебе присно, иерарше Иларионе, лю́бящия/ и торжественная твоему честно́му пренесению в песнех всегда поющия.</p>
<p>
<red>Богородичен</red>
</p>
<p>Тя заступление небла́знено, Богомати, стяжа́хом,/ надежду на Тя возлагающе, спасаемся/ и, к Тебе прибегающе, сохраня́емся.</p>
<p>
<red>Седален, глас 4</red>
</p>
<p>
<red>Подобен</red>: Вознесыйся</p>
<p>Молитвам и ми́лостыням, архиерее Иларионе, присно прираде́в,/ милостив к требующим, отче, независтен был еси./ Темже тя почитающия от сопротивных зол избавляй,/ да вси твое пренесение любовию почитаем.</p>
<p>
<red>Слава, и ныне, Богородичен</red>:</p>
<p>Свет рождши пречестны́й, от Отца возсиявший прежде век,/ просвети́, Отроковице, душу мою и ум,/ дале́че от <red>Мене</red> отгоня́щи тьму страсте́й,/ да Тя ублажаю, Присноблаженную, верных упование.</p>
<p>
<red>Песнь 4</red>
</p>
<p>
<red>Ирмос</red>: Седя́й в славе на Престоле Божества,/ во облаце ле́гце/ прииде Иисус Пребожественный/ нетленною дла́нию и спасе́ зовущия:/ сла́ва, Христе, силе Твоей.</p>
<p>Епископа тя Мегли́нская страна преславно, архиерее Иларионе, стяжавши,/ тобою красуется с князи и архиереи,/ и со всенародным множеством Христа воспевает,/ сим присно тебе даровавшаго.</p>
<p>Всея Мегли́нския земли́ первопресто́льник, архиерее Иларионе, был еси/ и вся твоим учением просвети́л еси./ Тем память твою почитаем и, пренесение твое почитающе, вопием:/ моли о всех поющих тя.</p>
<p>Принес дар Богу-тобою множество спасаемых,/ твоему учению присно последующих/ и Христа во хвалении воспевающих,/ тебе всем даровавшаго.</p>
<p>
<red>Богородичен</red>
</p>
<p>Крепкое Тя оружие на враги предлагаем/ и скорбе́й всяких, и лютых обстояний отрева́ем вред,/ и еретическаго возмущения избега́ем,/ Мати Божия.</p>
<p>
<red>Песнь 5</red>
</p>
<p>
<red>Ирмос</red>: Ужасо́шася всяческая/ о Божественней славе Твоей,/ Ты бо, Неискусобра́чная Дево,/ имела еси во утробе над всеми Бога/ и родила́ еси Безле́тнаго Сына,/ всем воспевающим Тя/ мир подава́ющая.</p>
<p>Многогрешнаго, нерадением ижди́вшаго житие́, не возгнуша́йся, архиерее,/ но твоими молитвами очисти,/ твое пренесение песньми трудолю́бно сла́вяща.</p>
<p>Пахо́мия Ангельскому виде́нию сподо́бльшася,/ сего пра́вилу навы́к,/ мно́гажды без сна в молитве всю нощь пребы́л еси,/ отону́дуже сподобился еси Горняго звания.</p>
<p>Смире́н нрав и высоко́, еже по Богу, житие́ стяжа́л еси, иерарше./ Темже Всевидящее Око,/ видев твое доброе произволе́ние,/ сла́вна тя всем концем показа, Христос Спас наш.</p>
<p>
<red>Богородичен</red>
</p>
<p>Едину Тя, Всенепорочная, от родо́в Пречистую обре́т,/ вселися в Тя и человеки обожи́,/ темже, яко ма́тернее дерзновение к Нему стяжавши,/ моли о иже верою Богородицу именующих Тя.</p>
<p>
<red>Песнь 6</red>
</p>
<p>
<red>Ирмос</red>: Боже́ственное сие́ и всечестно́е/ совершающе пра́зднество,/ Богомудрии, Богоматере,/ прииди́те руками воспле́щим,/ от Нея рождшагося Бога славим.</p>
<p>На смирение нас свыше ми́лостивно назира́я,/ верно тебе присно славящих,/ молися всякия ско́рби изба́вити,/ тебе, те́пла предстателя к Богу, стяжавших.</p>
<p>Селение явился еси прекрасное Духа Святаго,/ Богодухновенными ученьми твоими обильно питая словесная твоя чада,/ отону́дуже по преставлении спребыва́еши лю́бящим тя, иерарше.</p>
<p>Возсияв, яко фи́никс,/ процвел еси в Церкви, всеблаженне Богомудре,/ плодо́в сладостию верныя весели́я.</p>
<p>
<red>Богородичен</red>
</p>
<p>Неискусомужная Дево родила́ еси и пребываеши Дева,/ являеши Истиннаго Божества́,/ Сына и Бога Твоего, образы.</p>
<p>
<red>Кондак, глас 3</red>
</p>
<p>
<red>Подобен</red>: Дева <red>Днесь</red></p>
<p>Яко светоносна явися, архиерее, память твоя,/ тьму разруши́ уныния и свет облиста́ даро́в Небесных,/ вся созывающи на радость,/ от Бога бо, Иларионе, благодать обре́л еси/ и монахов был еси степе́нь.</p>
<p>
<red>Икос: </red>
</p>
<p>От юности Божественное твое житие́, иерарше, до́бре исправив/ и внимательным о́ком всегда к вышним зря и та́мошних непрестанно желая,/ отню́дуже, великия ради добродетели и прему́дрости язы́ка, архиерейства са́ном укра́шен быв,/ Церковь и люди твоими учении обогати́л еси./ Темже, течение благочестно совершив,/ к Богу преславно ду́хом прешел еси,/ нам честны́я мощи в память оставив./ <red>ихже</red> ныне честно́е пренесение празднующе,/ мо́лимся победительная на враги верным людем дарова́ти,/ яко да в тишине Богоугодно поживше,/ тебе радостною       душею благодарно воспое́м, глаголюще:/ радуйся, отче Иларионе,/ архиереев всея Российския земли удобре́ние и монахов был еси степе́нь.</p>
<p>
<red>Песнь 7</red>
</p>
<p>
<red>Ирмос</red>: Не послужи́ша твари Богомудрии,/ паче Создавшаго,/     но, огненное преще́ние        му́жески попра́вше,/ ра́довахуся, поюще:/ препетый отцев Господь и Бог, благословен еси.</p>
<p>Свыше от Бога дар тезоименитый гра́ду и всей земли́ дан бысть, архиерее Иларионе,/ удивляя учением вся, Христу вопиющия:/ препетый отцев Господь и Бог, благословен еси.</p>
<p>Архиереев пресветлая добро́та, отче, пребы́л еси/ и Христовы Церкве столп и утверждение,/ темже поминай честно́е твое пренесение славящия, преславне.</p>
<p>Крестом зна́менуйся Христовым, пребы́л еси неврежде́н,/ су́етно покуси́вшуся де́монскому свере́пству на тя, Богомудре:/ весть бо Вышний Бог соблюдати угодники Своя.</p>
<p>
<red>Богородичен</red>
</p>
<p>Облак Дева Тя, правды Солнце, роди́,/ дебельству́ пло́ти приобщи́вшася, Человека бывша за благоутробие и снизхождение:/ <red>егоже</red> пои́м, яко препрославлена.</p>
<p>
<red>Песнь 8</red>
</p>
<p>
<red>Ирмос</red>: Отроки благочестивыя в пещи́/ Рождество Богородичо спасло есть,/ тогда убо образуемое,/ ныне же действуемое,/ вселенную всю воздвизает пети Тебе:/ Господа пойте дела́/ и превозноси́те Его во вся веки.</p>
<p>Божественное пребывание Святаго Духа, отче, был еси,/ темже и в житии́ сем, яко вне мира быв, к тамошним раче́ние имея./ Темже и вся научил еси Христу вопити:/ дети, благословите, священницы, пойте и превозносите Его во веки.</p>
<p>По Бозе заступника тя превели́ка, архиерее, духовная твоя чада стяжавше,/ всякия сопротивныя вещи тобою да избавимся/ и, в тишине поживше, Христу воспоим:/ благословите вся дела́ Господня, Господа.</p>
<p>Колесни́ца та́инственная, носящи Имя Господне, явился еси, святителю,/ све́тлостию дел, и чудес явлением, и чистотою жития, взывая:/ священницы, пойте и превозноси́те Его во веки.</p>
<p>
<red>Богородичен</red>:</p>
<p>Ми́ро умное истощенное, Пречистая Дево, именуема Сына родила́ еси,/ благовонием Божества́ всю землю благово́нствующа и от тли избавляюща поющия:/ священницы, пойте и превозноси́те Его во веки.</p>
<p>
<red>Песнь 9</red>
</p>
<p>
<red>Ирмос</red>: Всяк земноро́дный/ да взыграется, Духом просвещаемь,/ да торжествует же Безпло́тных умов естество́,/ почитающее священное торжество Богоматере,/ и да вопие́т:/ радуйся, Всеблаженная/ Богородице, Чистая Приснодево.</p>
<p>Светлый священный праздник преставления твоего, архиерее Иларионе,/ светле́е же пренесение твое,/ <red>егоже</red> сла́вяще, тебе величаем.</p>
<p>Источник благочестия явился еси, архиерее,/ церковная твоя чада напояеши,/ тем, соше́дшеся благочестно во священное твое пренесение, любовию тя почитаем.</p>
<p>Святых жили́ща проходи́ти сподобился еси, житие совершив, преподобне, свя́то,/ яко сущу ти праведну,/ тебе пресветлый возсия́ Свет и того сопру́г, веселие приял еси.</p>
<p>
<red>Богородичен</red>
</p>
<p>Плотию из Тебе, Всенепорочная, оде́явся/ и в мире яко Человек пожив,/ дре́вле вся му́чащаго Божественною силою низложи́.</p>
<p>
<red>Светилен</red>
</p>
<p>
<red>Подобен</red>: Жены, услы́шите</p>
<p>Архиерее Иларионе, вои́стину тезоимени́те,/ достойно звание от дел прии́м,/ данный тебе талант до́бре умно́жив/ и внутрь Чертога быв,/ идеже со священными живе́ши,/ помяни твое пренесение сла́вящия.</p>
<p>
<red>Богородичен</red>
</p>
<p>При́зри, Чистая, на достояние Твое/ и непобедимо сие соблюди заступлением,/ Церковь сохрани и утверди, язы́ки укроти,/ излей мир в концы́ мира.</p>
<p>
<red>На хвалитех стихиры на 4, глас 4</red>
</p>
<p>
<red>Подобен</red>: Дал еси зна́мение:</p>
<p>Житие́ нескверно,/ терпение, кротость и любовь нелицемерну,/ воздержание безмерное, всено́щное стояние,/ умиление Божественное,/ веру и надежду истинну, с милованием, отче, стяжа́в,/ яко Ангел, пожи́л еси на земли с телом, Иларионе блаженне,/ молитвеннике о душа́х наших.</p>
<p>Земны́й Ангел, Небесный человек/ был еси, святителю,/ источник умиления, пучина чудес, грешником пору́чник,/ ма́слина воистину Божия плодови́та,/ еле́ем трудов твоих ума́сти лице́, Иларионе чу́дне,/ верно восхваляющим тя.</p>
<p>Умертви́л еси Божественными разуме́нии плоть,/ телесных страсте́й превыше был еси,/ смеше́н с до́льными,/ начертание изображая в себе Божественныя добро́ты,/ позна́н был еси весь световиден де́йством Святаго Духа,/ Иларионе отче наш, монашествующих украшение.</p>
<p>
<red>Слава, глас 6: </red>
</p>
<p>Еще от ю́на во́зраста/ Богу освящен был еси, архиерее,/ мудрости рачителю,/ темже потщи́лся еси тленными ве́чнующая стяжа́ти,/ воздержания брозда́ми себе обложи́в,/ плоть ду́ху повину́л еси,/ темже и по честно́м твоем преставле́нии,/ совокупля́яся с Небесными ликостоянии,/ <red>ихже</red> житию́ во пло́ти поревновал еси:/ Христа, Емуже от юности послужил еси, моли спастися всем,/ честно́е твое пренесение присно славящим песнь ми.</p>
<p>
<red>И ныне, Богородичен</red>: Богородице, Ты еси лоза</p>
<p>
<red>Славословие великое. И отпуст</red>
</p>
<p>
<red>На Литургии служба святительская</red>
</p>
<p>
<red>В той же день</red>
</p>
<p>
<red>Преподобнаго Иларио́на схимника, в Дальних пещерах почивающаго</red>
</p>
<p>
<red>Тропарь, глас 1</red>:</p>
<p>Воистину достойне нарече́н был еси Иларион,/ ти́хостен бо и кроток нрав по имени твоему имел еси, блаженне,/ имже кроткому Господу Иисусу благоугоди́в,/ молися Ему о нас рабе́х твоих.</p>
<p>
<red>Кондак, глас 2: </red>
</p>
<p>Великий Ангельский образ и́ноческаго чи́на святую схиму яко прием,/ и второе отрицание суетнаго мира сего яко сотво́рь,/ тща́лся еси всеми о́бразы, преподобне Иларионе,/ обеща́ние де́лом исполнити/ и о́бразу святому прили́чне пожити,/ тем тя чтим и ублажаем.</p>
<p>
<red>В той же день</red>
</p>
<p>
<red>Преподобнаго отца нашего Иларио́на Гдовскаго, Псковоезерскаго</red>
</p>
<p>
<red>Тропарь, глас 4</red>:</p>
<p>В молитвах бо́дрствуя,/ пресветлый храм Духа Святаго был еси,/ темже и чудотворец преди́вный явился еси,/ преподобне отче наш Иларио́не./ О нас моли Христа Бога/ светом Божественнаго позна́ния просвети́ти ны/ и спасти души наша.</p>
</section>
