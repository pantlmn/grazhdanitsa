<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Празднование Пресвяте́й Богоро́дице ради Каза́нския иконы Ея</p>
</title><p>
<red>На малой вечерни</red>
</p>
<p>
<red> </red>
</p>
<p>
<red>На Господи, воззвах: стихиры на 4, глас 1</red>
</p>
<p>
<red>Подобен</red>: Небесных чинов:</p>
<p>Небесныя Силы радуются,/ преславно служа́ще чу́дныя иконы Богоматере,/ и к веселию земны́я духом призывают,/ спасение ми́рови сию показу́ют// и всей стране Российстей твердое ограждение и заступление.</p>
<p>Твоего, Владычице, явления непостижимаго,/ тре́петни бывше людие,/ вку́пе же и радостни,/ яко чудесе́м сокровище, пречистый Твой образ яви́ся,/ благодатию просвеща́ющ всяческая/ и от бед избавля́ющ присно.</p>
<p>С преславными чинми Ангельскими <red>Днесь</red>,/ вернии, духо́вне весели́мся,/ све́тло празднующе пресветлое торжество Богоматере,/ Юже пречистый Ея образ, яко источник приснотеку́щий, явися,/ исцелений незави́стныя дары присно источа́ющ.</p>
<p>
<red>Слава, и ныне, глас 3</red>:</p>
<p>Страшно чудо явления Твоего, Владычице,/ и несказанно удивляет Преми́рная и ужаса́ет земна́я,/ вкупе же и просвещает светоно́сною благодатию пречистаго Твоего образа/ и рождшагося от <red>Тебе</red> Христа Бога нашего./ Того моли, Чистая, в Божественней торжестве Твоем/ подати нам просвещение и велию милость.</p>
<p>
<red>На стиховне стихиры, глас 2</red>
</p>
<p>
<red>Подобен</red>: Доме Евфрафов</p>
<p>О Всенепорочная Дево,/ что Ти благодарение принесе́м,/ яко светоза́рным явлением пречистыя Твоея иконы и Превечнаго Младенца/ всех от неведения к свету Богоразу́мия возвела́ еси.</p>
<p>
<red>Стих:</red> Помяну имя Твое/ во всяком роде и роде.</p>
<p>О Пресвятая Госпоже Владычице,/ не забу́ди нас, Твоих раб,/ верно покланя́ющихся чудотворной Твоей иконе/ и благочестно воспевающих Тя,/ изба́ви, Госпоже, от всяких бед и напастей.</p>
<p>
<red>Стих</red>: Лицу Твоему помо́лятся/ богатии лю́дстии.</p>
<p>О Всепетая Мати,/ умилосе́рдися на моление наше,/ Твое бо есмы достояние,/ всех спаси и помилуй,/ да Тя вси ро́ди непрестанно величаем.</p>
<p>
<red>Слава, и ныне, глас и подобен тойже</red>:</p>
<p>Тихое пристанище/ обитель Твоя, Богоневесто,/ явися всем притекающим,/ иму́ще в себе пречестную Твою икону,/ всем неоскудно благодать подающи.</p>
<p>
<red>Тропарь, глас 4:</red> Заступнице усердная: (зри на велицей вечерни).</p>
<p>
<red>На велицей вечерни</red>
</p>
<p>Блажен муж: На Господи, воззвах<red>: стихиры на 8, глас 4</red>
</p>
<p>
<red>Подобен:</red> Яко до́бля</p>
<p>Яко прекрасная Сло́ва палата/ и Престол Светоносйвый, Богородице Владычице,/ Сопресто́льное Слово Отчее во Твоих ложесна́х вмести́ла еси/ и, рождши Свет незаходимый, наше омрачение просветила еси,/ лесть змии́ну отгна́ла еси и тление потребила еси,/ жизнь вечную миру дарова́ла еси Твоим Рождеством,/ врата рая́ отве́рзла еси/ и вся благая человеческому естеству дарова́ла еси./ Но и ныне, Госпоже, Твоими молитвами/ избавляй рабы Твоя от всех бед.</p>
<p>Яко вели́ка сущи Царица и Мати/ на Небеси Превысоких Сил Царя,/ пречистыя Твоя ру́ки просте́рши,/ молебно за ны предстои́ши/ и на земли́ яко державная Помощница/ Божественною Твоею иконою/ и духом с Твоими рабы пребываеши,/ и весело спаса́еши, и избавля́еши от всякия напасти/ благочестно Богородицу Тя испове́дающия.</p>
<p>Яко златоза́рный рай/ и место прекрасное и Богопросвеще́нное,/ и древо святое, Духом Святым осене́нное,/ вместилище Света невечерняго,/ Тебе ве́дущим,/ ясно немерца́ющися Божественною луче́ю,/ Младенцем Твоим, све́тиши всей твари,/ <red>егоже</red> моля́щи, Царице Богородице,/ спаси град Твой и люди,/ к Тебе прибега́ющия, от всех бед. </p>
<p>Яко порфи́рою царскою и ви́ссом,/ иконою Твоею и Твоего Сына, Богородице,/ Церковь Божия просвети́вшися, красу́ется чудесы́./ <red>Днесь</red> явлением вся созывает праздновати,/ паче сияния солнечнаго благодатию Святаго Духа блиста́ющися,/ на болящих и неду́жных исцеления источники источа́ющи/ и всем да́рующи богатую милость.</p>
<p>
<red>Ины стихиры, глас 8</red>:</p>
<p>Высокий Царю Непостижимый,/ со Отцем седя́й на Престоле и Божественным Духом,/ благоволивый роди́тися на земли́/ от Девы Неискусобра́чныя, Иисусе,/ ущедря́я Твое создание, человеческое естество, неизреченными добро́тами,/ приими Твоея Матере приноси́мыя Тебе за ны молитвы/ и не помяни́ беззаконий наших,/ но помилуй и спаси души наша, яко Милосерд.</p>
<p>Преклонив Небеса, Царь Славы сни́де/ обнови́ти Адама, преступлением всего истле́вшаго,/ всели́ся в Тя, Чистая Дево,/ и роди́ся, ключе́й девства не руши́в,/ и на руках Твоих смире́н Младенец,/ Иже Архангелов Царь ноша́шеся;/ и ныне Твою молитву прие́млет/ и прошение Твое во всем исполняет, Богородице,/ яко Твой Сын и Бог,/ Емуже усердно моли́ся:/ да спасет ду́ши наша, яко Милосерд.</p>
<p>Паче ски́нии Моисе́евы,/ по образу Небесному сотворе́нныя,/ всю Тя Бог освяти́, Богородице, Духом Святым,/ весь всели́ся в Тя, всего человека оживи́./ Тем и Твоя икона, паче Ааро́ня киво́та,/ напо́лнися благодати Божия и/ источает освящение душа́м и телесе́м./ Ейже любезно покланя́ющеся,/ просим от <red>Тебе</red> великия милости:/ да спасеши души наша, Благословенная Помощнице.</p>
<p>
<red>Слава, и ныне, глас 8: </red>
</p>
<p>Прииди́те, возрадуемся державней Заступнице рода нашего,/ Царице Богородице,/ прииди́те к тихому Ея чу́дному,/ почита́емому Ангелы,/ честно́му поклони́мся о́бразу./ Да́рует бо Богородица верным обильныя да́ры целе́бныя,/ от неистощимаго источника святыя иконы неоскудную благодать источа́ющие/ тьмы избавляет нас искушений и бед, и всякаго греха,/ благочестно и Богоприятно прославля́ющих и чтущих/ светлую и чу́дную Богоматере святую икону./ Тем, воспевающе, воззовем Первообра́зней:// радуйся, любезная миру по́моще/ во спасение душ наших.</p>
<p>
<red>Вход. Прокимен дне,</red>
</p>
<p>
<red>И чтения 3 (зри страницы 6-7)</red>
</p>
<p>
<red>На литии стихиры, глас 2, самогласны</red>:</p>
<p>Яко воистину древняго киво́та пречестне́е,/ егда́ Давид, собрав чи́ны, ликовствова́ше,/ ныне Твоя, Богородице, икона,/ ейже предстоят архиереев собори,/ и с чи́нми Ангел священницы и все христоимени́тых людей множество/ достойно блажа́т Тя, Матерь Божию,/и прославляют раболе́пно, и честву́ют,/ и покланя́ются, и молятся Тебе по Бо́зе:/ да мир умири́ши в Православии, и Церковь утверди́ши,/ и спасеши от всех зол Твоя рабы,/ яко едина Благословенная.</p>
<p>Предстоят Ти, Госпоже Богородице,/ пред Твоим, Пречистая, образом/ архиереев сословие и священницы/ и вси людие, мона́си и прости́и,/ ве́дуще Тя воистинну Помощницу сильну и непобедиму,/ моления Тебе приноси́ти от всея души́ подвиза́ют/ и поуща́ют на молитву к Богу, требующе Твоея помощи,/ да простре́ши Богоносныя Твоя руки и умо́лиши за мир./ Вонми́ и услыши, Владычице,/ и подаждь утешение рабом Твоим,/ до́ндеже не одоле́ют ны грехи наши тяжкия и лютыя:/ Твоея́ бо всегда требуем вси помощи.</p>
<p>
<red>Глас 8: </red>
</p>
<p>Пе́рвее написавшейся Твоей иконе/ Евангельских та́йн благовестником/ и к Тебе, Царице, принесе́нней,/ да усво́иши ту и си́льну соде́лаеши спасти че́ствующия Тя,/ порадовалася еси, и яко су́щи милостива спасения нашего Соде́тельница,/ яко уста́ и глас иконе бывши,/ якоже и Бога внегда́ зачинающи во чреве,/ песнь воспела еси:/ Се отныне ублажа́т Мя вси ро́ди!/ И, на ту зрящи, глаголала еси со властию:/ С сим образом благодать Моя и сила./ И мы истинно веруем,/ яко се рекла́ еси, Госпоже,/ сим образом с нами еси./ Тем благоговейно предстояще,/ поклоняемся Тебе раби Твои,/ посети́ ны Твоими ма́терними щедротами.</p>
<p>
<red>Глас 7</red>:</p>
<p>Гора еси великая и преславная/ паче горы Сина́йския, Богородице;/ она бо не терпя́щи сни́тия Славы Божия/ во о́бразех и се́нех, огне́м возгара́шеся,/ и гро́ми и молнии тамо быша./ Ты же весь Божественный Огнь сущ/ Божие Слово во чреве Твоем неопа́льно носила еси/ и от сосе́ц Твоих млеко́м питала еси/ ма́нием Носящаго вся./И ныне, ма́тернее дерзновение к Нему иму́щи,/ помози́, Владычице,/ верно празднующим Твой честны́й праздник/ и не забу́ди, ми́лостивно посеща́ющи:/ прия́ла бо еси от Бога дар/ стро́ити и покрывати христоимени́тое стадо, рабы Твоя.</p>
<p>
<red>Слава, и ныне, глас 6</red>:</p>
<p>Тебе вси ро́ди человечестии/ хва́льныя да́ры прино́сят, Владычице,/ и мо́лятся яко Царице и Матери Божии./ Пророцы Тя премудро пропове́даша,/ леви́ти благослови́ша, апостоли и мученицы испове́даша,/ священницы покланяются, архиерее проповедают,/ мона́си и прости́и благогове́ют,/ богатии и убо́зии, сироты́ и вдовы́,/ и всяк возраст, и всяко преспе́яние,/ старческое и младенческое,/ под кров Твой державный с верою прибегаем:/ покрый и соблюди, Госпоже, молитвами Твоими// и спаси от бед души наша.</p>
<p>
<red>На стиховне стихиры, глас 2</red>:</p>
<p>Вместилище чистое Света пречистаго, Богородице,/ ка́ко Тя, раби, достойно воспева́ем,/ яко явлением пречистыя Твоея иконы/ и Превечнаго Младенца вся освеща́еши.</p>
<p>
<red>Стих</red>: Помяну имя Твое/ во всяком роде и роде.</p>
<p>О Дево Нескверная, Богора́дованная,/ что Ти когда таково́ благодарение принесе́м,/ яко блаженнаго Твоего Рождества всесия́ющею луче́ю/ всех от тления к жизни возвела еси.</p>
<p>
<red>Стих</red>: Слыши, Дщи, и виждь,/и приклони́ ухо Твое.</p>
<p>О Дево Госпоже, Мати Зижди́телева,/ Небесных еси чино́в ра́дование/ и человеческому роду благословенная Помощнице,/ моли о спасении душ наших.</p>
<p>
<red>Слава, и ныне, глас 5</red>:</p>
<p>Воспое́м, людие, све́тло Дави́дскую песнь/ Отроковице, Невесте Божии и Матери Царя Христа:/ предста́ Царица  <red>одесную</red> Тебе, Владыко, ря́сны златы́ми оде́яна/ и преукра́шена Божественными благоле́потами./ Сию убо яко избра́нную и добрую в жена́х, паче всего мира удобри́в, благоволил еси роди́тися из Нея великия ради милости,/ и Сию Помощницу лю́дем Твоим даровал еси/ спасати и покрывати от бед/ всемогущею Твоею и Божественною силою,/ Еяже молитвами, Христе Боже, помилуй нас.</p>
<p>
<red>Тропарь, глас 4: </red>
</p>
<p>Заступнице усердная,/ Мати Господа Вышняго,/ за всех мо́лиши Сына Твоего Христа Бога нашего/ и всем твори́ши спастися,/ в державный Твой покров прибегающим./ Всех нас заступи, о Госпоже Царице и Владычице,/ иже в напастех и ско́рбех, и в болезнех, обремене́нных грехи́ многими,/ предстоящих и моля́щихся Тебе/ умиле́нною душе́ю и сокруше́нным сердцем,/ пред пречистым Твоим о́бразом со слезами,/ и невозвра́тно надежду иму́щих на Тя/ избавле́ния всех зол./ Всем полезная да́руй/ и вся спаси, Богородице Дево:// Ты бо еси Божественный покров рабо́м Твоим.</p>
<p>
<red>На утрени</red>
</p>
<p>
<red>На Бог Господь: тропарь трижды</red>
</p>
<p>
<red>По 1-м стихословии седален, глас 3</red>:</p>
<p>Лю́дие благочестивии, правовернии собо́ри христоимени́тии,/ приступите верно вси,/ Божественному припа́дающе Божия Матере образу:/ Та́я бо исцеление боля́щим радостно подае́т,/ уязвля́ет же злосла́вныя, яко стрела́ от лу́ка,/ нас всех веселит светови́дно/ и благодатию озаря́ет молитвами Своими.</p>
<p>
<red>Слава, и ныне</red>:</p>
<p>Всю Тя Бог освяти́, Деву До́брую и Непорочную в жена́х,/ пророки прообрази́в че́стно, иере́и благослови́в, во святая святых всели́,/ Ангелом воспита́, с Небесе́ пищу хлеб подая́./ Сам же Преблагий, Единородное Бог Слово,/ всели́ся в Тя и плотию про́йде из Тебе./ Темже Ти покланяемся и чтим,/ яко воистинну истинную сущую Богородицу.</p>
<p>
<red>По 2-м стихословии седален, глас 4</red>:</p>
<p>Да ликовству́ет све́тло верных все множество,/ рыдает же демонское во́инство,/ видяще многоиме́нныя сия́ющия праздники Божия Матере,/ ублажа́ему Божию Матерь Божественными пе́сньми,/ иде́же бо Богоприя́тно славится/ Преблагословенная Богородица Владычица, Богоизбранная Отроковица,/ неприя́зни паде́ние,/ христианом же крепкое утвержде́ние.</p>
<p>
<red>Слава, и ныне</red>:</p>
<p>О Всеблагословенная Богородице Владычице,/ Богоизбранная Отроковице,/ све́тлое проро́ческое сбытие́,/ апостольская похвало́, и мученическое испове́дание и ве́нче,/ Ангелы чти́мая и человеческими ро́ды многопе́тая,/ и всего мира вожделе́нная Помощница,/ избави рабы Твоя осуждения будущаго и е́зера огненнаго,/ едина Благословенная.</p>
<p>
<red>Величание</red>:</p>
<p>Величаем Тя, Пресвятая Дево,/ и чтим образ Тво́й святый,/от него же истекает благодатная помощь// всем, с верою притекающим к нему.</p>
<p>
<red>По полиелеи седален, глас 1</red>:</p>
<p>Правове́рно чтущия Тя людие, к Тебе прибега́ющия/ и иконе Твоей святе́й любезно покланя́ющияся,/ о Божия Мати, спаси и не даждь в расхище́ние сопоста́том,/ ниже́ найдут на ны вся злая,/ яже грехи наша угото́ваша нам,/ ниже́ беззакония наша превзы́дут на главы́ наша,/ но да Твоя матерняя к Богу преодолеет/ за ны Богоприя́тная молитва.</p>
<p>
<red>Слава, и ныне</red>:</p>
<p>Пречистая Твоя икона, Богородице Дево,/ врачевство́ всему миру духо́вное,/ к <red>нейже</red> прибега́юще, Тебе поклоняемся и почитаем, и лобызаем, и чтим,/ исцелений благодать почерпа́юще от нея,/ и неду́г теле́сных и душевных страсте́й Твоими молитвами свобожда́емся.</p>
<p>
<red>Таже степенна, 1-й антифон 4-го гласа. Прокимен</red>: Помяну имя Твое во всяком роде и роде. <red>Стих</red>: Слыши, Дщи, и виждь, и приклони ухо Твое. Всякое дыхание: <red>Евангелие от Луки, зачало 4. По 50-м псалме стихира, глас 8</red>: Приидите, возрадуемся (<red>писана на Господи, воззвах</red>.</p>
<p>
<red>Канон Одигитрии Пресвятыя Богородицы со ирмосом на 6, творение иеромонаха Игнатия, глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста́ моя/ и напо́лнятся Ду́ха,/ и слово отры́гну Царице Матери,/ и явлю́ся, све́тло торжеству́я,/ и воспою́, ра́дуйся́, Тоя́ чудеса́.</p>
<p>Радостно, Чистая, ныне наста́вшее хвале́ние приноша́ю, ра́дуяся,/ и тихим гла́сом, Одигитрие, вопию́ Ти:/ радуйся и испо́лни мя ра́зума, пе́ти начина́юща.</p>
<p>Христа родившая, радость нам вечную,/ о радуйся, Всепетая, православных наде́ждо,/ Одигитрие, всепетая Деви́це:/ радости испо́лни мя, ми́рови жела́нныя.</p>
<p>Лику́ют вси челове́цы и Ангелы,/ всегда согласно вопию́ще на Небеси́ и на земли́, Одигитрие, радуйся, Деви́це,/ радости бо Рождеством Твоим вся́ческая испо́лнила еси.</p>
<p>Радость, Одигитрие,/ со страхом Ти вопию́щих ра́дости сподо́би,/ Мати су́щия радости, избавля́ющи скорбе́й всяческих,/ и всех помилуй, к Тебе прибега́ющих.</p>
<p>
<red>Ин канон праздника на 8, глас тойже</red>
</p>
<p>
<red>Песнь 1. Ирмос тойже</red>
</p>
<p>Благогове́ют Ти, Богородице, Ангелов нача́льницы, и святых чи́ни че́стно слу́жат,/ праведнии красу́ются, Небесных Хода́таицу блажа́т Тя./ Ку́пно же и земля и Небо в веселии све́тло восхваля́ют Тя,/ и мы, грешнии, милости просим:/ озари́ наша сердца́, Владычице, воспе́ти песнь святыя Твоея иконы явлению.</p>
<p>Прииди́те, собери́теся, христоимени́тии людие, умы́ тайно очи́стившеся, во святую церковь Матере Христа Бога нашего:/ источает бо нам неоску́дно от святыя иконы источник духо́вен,/ целе́бен душа́м и те́лом, песнь вопиющим:/ благословен из Тебе рождейся Бог наш.</p>
<p>Диви́т, Пренепорочная, и ужаса́ет всяк слух странно чудо Божественнаго Твоего Рождества:/ како Херуви́мскаго Творца зачала́ еси;/ како Огнь нестерпи́мый во утро́бе носи́ла еси;/ како Су́щую Жизнь плотию облекла еси и Живо́т всему миру родила́ еси,/ Бога ку́пно и человека.</p>
<p>Под кров Твой, Дево Госпоже, прибега́ем вси ро́ди человечестии:/ просвети ны светом Рождества Твоего, грешныя рабы Твоя,/ моля́щияся прилежно и кла́няющиися пречистей Твоей иконе,/ прося́ще от <red>Тебе</red> прия́ти великия милости.</p>
<p>
<red>Катавасия</red>: Отверзу уста моя:</p>
<p>
<red>Песнь 3</red>
</p>
<p>
<red>Ирмос</red>: Твоя песносло́вцы, Богородице,/ живы́й и незави́стный исто́чниче,/ лик себе совоку́пльшия, духо́вно утверди́,/ в Божественней Твоей славе/ венце́в славы сподо́би.</p>
<p>Христа, Вышняго Царя, о радуйся, непоколебимая, чистая и одушевле́нная пала́то,/ радуйся, Одигитрие, радуйся:/ Тобою бо неруши́м наш град сохраняется.</p>
<p>Вмести́ти <red>егоже</red> не возмо́же тварь,/ во утро́бу неискусобра́чную, Одигитрие Девице, телесно вмести́ла еси:/ темже Ти, радуйся, пое́м, по до́лгу велича́юще.</p>
<p>Радость многопетая ми́рови,/ радостно Ти пою́ще присно, ве́чнующия, Чистая, радости сподобля́емся/ Твои́ми матерними молитвами к Ро́ждшемуся из Тебе, Одигитрие.</p>
<p>Злату́ю Тя ста́мну, и све́щник, и жезл, и трапе́зу, Чистая, призыва́ем, Одигитрие,/ и глас, еже радуйся, Тебе при́сно привноша́ем/ с си́миже имены́.</p>
<p>
<red>Ин. Ирмос тойже</red>
</p>
<p>Ку́ю Ти достойную похвалу́ наше принесе́т коне́чное неможе́ние,/ яко явле́нием пречистыя Твоея Божественныя иконы незави́стныя источники целе́бныя источа́еши/ верно прибега́ющим к Тебе рабом Твоим.</p>
<p>Божественныя Твоей иконы святое явление, Богородице Дево,/ яко светоза́рное возсия́ нам солнце, преславных чуде́с лучи́ пуща́ющи,/ тьмы лю́тых обстоя́ний отгоня́ющи/ священными Твоими, Владычице, предстательствы.</p>
<p>Испо́лнила еси благода́ти иногда́ первопи́санную Твою икону, Госпоже Дево Богородице,/ и ныне та же благодать и́стинствует сия́нием веры чудес, яко той ра́ди первопи́санныя,/ ко спасению верно к Тебе по Бо́зе прибегающим.</p>
<p>Покланяемся, Богородице, Твоему пречистому о́бразу и пресладкому Твоему Младенцу,/ превечному и незаходимому Свету, Христу,/ Имже спасла́ еси от лю́тых зол и тле́ния смертнаго все человеческое естество́.</p>
<p>
<red>Седален, глас 8</red>
</p>
<p>
<red>Подобен</red>: Премудрости:</p>
<p>Божественнии Сло́ва апостоли,/ Евангелия Христова велегла́снии вселе́нныя благове́стницы,/ Божественную церковь созда́вше в пресвятое Твое имя, Богородице,/ и к Тебе, Госпоже, прихо́дят, моля́ще Тя приити́ на тоя́ освяще́ние./ Ты же, о Богомати, рекла еси:/ иди́те с миром и Аз с вами та́мо есмь./ Они же, ше́дше, обрета́ют та́мо на стене́ церкве Твоего, Владычице, о́браза подо́бие,/ Божественною пи́сано силою шаро́вными подо́бии,/ и, ви́девше, поклони́шася Ти и просла́виша Бога./ С нимиже и мы Божественней Твоей покланяемся иконе,/ прося́ще от <red>Тебе</red> великия милости:/ да́руй согрешений оставле́ние рабом Твоим, Едина Благословенная.</p>
<p>
<red>Слава, и ныне, тойже седален</red>
</p>
<p>
<red>Песнь 4</red>
</p>
<p>
<red>Ирмос</red>: Седя́й в славе на Престоле Божества во о́блаце ле́гце,/ прии́де Иисус Пребожественный/ нетле́нною дла́нию/ и спасе́ зову́щия:/ слава, Христе, силе Твоей.</p>
<p>Радуйся, чудо чудес, Одигитрие Владычице./ Радуйся, всех радосте градо́в и ве́сей,/ непобеди́мое христианское в беда́х храни́лище,/ и предгра́дие, и на враги побежде́ние.</p>
<p>Радуйся, радуйся людей православных похвало́ и христолюбивых пастырей, покров пребываеши всех, Царице./ Радуйся, Одигитрие, прибежище всем нам и утверждение.</p>
<p>Радуйся, всем скорое в беда́х избавле́ние./ Радуйся, готовое всем скорбя́щим утеше́ние./ Радуйся, Всепетая, радуйся, Одигитрие Всеблагословенная,/ всем немощны́м Исцели́тельнице.</p>
<p>Радуйся, Еяже вели́чия вся тварь/ сла́вити у́бо спеши́т по достоянию, но не возмога́ет, Одигитрие,/ и сего ради зове́т Ти:/ радуйся, Владычице, Боговместимое жилище.</p>
<p>
<red>Ин. Ирмос тойже</red>
</p>
<p>Почтим, лю́дие, Чистыя в чистоте икону Девы Богородицы/ и Тоя́ Божественнаго Младенца, Христа Бога нашего,/ и лобыза́ем и прославля́ем со страхом и трепетом:/ почитаем бо икону благоче́стно,/ паче же почитаем Са́мую Ту́ю сущую Чистую Богоматерь.</p>
<p>Давид, Божественный и чу́дный пророк, издале́ча прови́дя, глаго́ла:/ лицу́ Твоему́ помо́лятся богатии лю́дие./ Мы же, вернии, покланя́емся и лобыза́ем честну́ю икону,/ душа́ми ку́пно и телесы́ освяща́емы.</p>
<p>Евангелия Христова Богогла́сный списа́тель Лука/ Божиим манове́нием всенепорочный Твой напису́ет образ, Богородице,/ и Младенца Превечнаго на рука́х Твоих вообрази́в,/ к немуже притекающия напастей и бед избавля́еши,/ и вся покрыва́еши, и спаса́еши Твоею милостию.</p>
<p>Ты еси похвало́ и вене́ц святым всем, о Царице!/ Ты упование наше и Помощница по Бозе,/ и на Тя надежду спасения нашего возложи́хом вси./ Тебе мо́лимся, яко Божии Матери:/ одожди́ грешным рабо́м Твоим богатыя Твоя душеспаси́тельныя ми́лости.</p>
<p>
<red>Песнь 5</red>
</p>
<p>
<red>Ирмос</red>: Ужасо́шася всяческая/ о Божественней славе Твоей,/ Ты бо, Неискусобра́чная Дево,/ имела еси во утро́бе над всеми Бога/ и родила́ еси Безле́тнаго Сына,/ всем воспевающим Тя/ мир подава́ющая.</p>
<p>Благосты́ни бездно и щедро́там еси, радуйся, Одигитрие Девице,/ радуйся, всем радость творя́щи верным./ О, радуйся, сущим в беда́х, скорбя́щим пребыстрая Заступнице.</p>
<p>Радости от исполнения величия чудес Твоих зря́ще исполняемся вси,/ не зря́щии, слышаще же, вернии./ Темже, радуйся, Тебе присно,/ всюду и вси, Одигитрие, пое́м.</p>
<p>Христа Бога нашего, о радуйся, Одигитрие, жили́ще/ и дом неизрече́нней и пребоже́ственней, Дево, Славе Его./ О, радуйся, пала́то преукраше́нная,/ радуйся, гра́де одушевле́нный, присноца́рствующий.</p>
<p>Радость неоску́дную Тя разсмотря́юще,/ яко мо́ре, Отроковице, Одигитрие Девице,/ радующеся вси, радуйся, вопие́м Ти/ и, пою́ще, Божественных даро́в неви́димо присно от <red>Тебе</red> ожидаем.</p>
<p>
<red>Ин. Ирмос тойже</red>
</p>
<p>Всяко, Пречистая, существо воспе́ти недоуме́ет Тя,/ па́че бо Горних умо́в превозвы́силася еси,/ рождши неприступнаго и страшнаго Всецаря и Бога,/ но, яко Ми́лостива и скорая человеком Помощница,/ вонми́ моле́нию раб Твоих и да́руй Твою помощь.</p>
<p>Иде́же осени́т благодать Твоя, Богородице, стра́хом исчезают демони/ и разруша́ется злоко́зненное тех мечта́ние, бе́гают ду́си те́мнии,/ радуется же верных все мно́жество, Тебе песнь хва́льну от сердца вопию́ще:/ радуйся, Божественный покро́ве душ наших.</p>
<p>Безоче́сным сладкое зре́ние дае́тся, глухи́м слы́шание,/ немы́м благоглаго́лание, хромым хождение, прокаже́нным очищение,/ де́монствуемым целому́дрие и в боле́знех су́щим различных исцеление/ осене́нием Пречистыя Твоея, Богородице, иконы.</p>
<p>Не умолчи́м никогда́же, Богородице, псалмы́ и пе́сньми воспева́ти вели́чия Твоя, Обрадованная:/ Бога бо воистинну воплотившагося родила́ еси,/ во спасение наше всемирное и избавление.</p>
<p>
<red>Песнь 6</red>
</p>
<p>
<red>Ирмос</red>: Божественное сие́ и всечестно́е/ соверша́юще пра́зднество,/ Богомудрии, Богоматере,/ прииди́те, руками воспле́щим,/ от Нея ро́ждшагося Бога сла́вим.</p>
<p>Христа, Чистая, прие́млющи,/ глас, еже радуйся, Одигитрие Девице, слышала еси,/ <red>егоже</red> неизреченно ро́ждши, и, радуйся, от всех слы́шиши всегда.</p>
<p>Радости вся испо́лнила еси,/ Вышняя и нижняя Ты совокупи́ла еси, Одигитрие,/ темже радостно и согла́сно ныне Небо и вся земля зове́т Ти.</p>
<p>Вдова́м, о радуйся, Всепетая, и всем си́рым, Одигитрие, утеше́ние,/ радуйся, всем источа́ющи ни́щим богатство неистощи́мое.</p>
<p>Зла́та всякаго блиста́ема и у́тра солнечнаго светле́йши,/ жили́ще Христово, радуйся, Одигитрие, радуйся, Девице,/ радуйся, Невесто Неневестная.</p>
<p>
<red>Ин. Ирмос тойже</red>
</p>
<p>Божественнаго Твоего Рождества́, Дево Госпоже, пребога́тая благодать,/ юже дре́вле изглаше́нием предала́ еси пречистому Твоему образу,/ неоску́дне де́йствовати великая же и пресла́вная во спасение на Тя наде́ющимся.</p>
<p>Иде́же прославля́ется святое имя Обрадованныя Богородицы,/ та́мо всяческих благи́х исто́чницы пролива́ются;/ прииди́те в чистоте́, челове́цы,/ се бо явление Божественныя Девы иконы сказу́ет Царицы пришествие во спасение всех верных.</p>
<p>Целения боле́зней, отгна́ние же страстей и душепита́тельное спасение,/ грехо́в проще́ние и вечное избавле́ние от пречистыя Твоея иконы, Владычице,/ верно приходя́ще, прие́млем, Богомати Всенепорочная.</p>
<p>К Тебе, Госпоже, прибегают ро́ди правоверных, про́сят великия ми́лости/ и прие́млют неоску́дно су́щии в неду́зех исцеление, в страсте́х премене́ние, в печа́лех утеше́ние./ Источи́ и мне, Владычице, ка́плю душеспаси́тельную,/ да со всеми и аз пою́ Твое величие.</p>
<p>
<red>Кондак, глас 8</red>
</p>
<p>
<red>Подобен</red>: Избранной</p>
<p>Притеце́м, людие, к тихому сему́ и доброму пристанищу,/ скорой Помощнице, гото́вому и те́плому спасению, покро́ву Девы,/ ускори́м на молитву и потщи́мся на покая́ние:/ источает бо нам неоску́дныя милости Пречистая Богородица,/ предваря́ет на помощь и избавляет от великих бед и зол/ благонравныя и Богобоя́щияся рабы Своя.</p>
<p>
<red>Икос</red>:</p>
<p>Смысл очи́стивше и ум, притеце́м к Богородице,/ све́тло пе́сньми ублажа́юще Ю,/ и пречи́стую икону Ея прославля́ем и чтим,/ и, припа́дающе, покланя́емся яко Само́й су́щей о́ной:/ честь бо иконы на Первообра́зное восхо́дит,/ и почита́яй и покланя́яйся ей почитает са́мое Первообра́зное,/ якоже Божественнии отцы реко́ша. И <red><red>Аще</red></red> кто не чтит Пресвятыя Богородицы и не покланяется иконе Ея, ана́фема да будет:/ посрамля́ет бо и погубля́ет не чту́щия Ю,/ избавляет же от великих бед и зол благонра́вныя и Богобоя́щияся рабы Своя.</p>
<p>
<red>Песнь 7</red>
</p>
<p>
<red>Ирмос</red>: Не послужи́ша тва́ри Богомудрии,/ па́че Созда́вшаго,/ но, о́гненное преще́ние му́жески попра́вше,/ ра́довахуся, пою́ще:/ препе́тый отцев Господь и Бог,/ благословен еси.</p>
<p>Радуйся, радуйся. Богородице Одигитрие,/ всех и всегда наставля́ющи верных ше́ствовати ко всякому пути́ спасительному,/ радуйся, Владычице, Тобою бо присно избавляемся настоя́щия ва́рварския беды́.</p>
<p>Радуйся, радуйся, Одигитрие,/ бдя́щи и моля́щися о нас к Богу,/ и всякия злобы хода́тайством Твоим всяческих скорбе́й,/ Богородительнице, всех людей избавля́ющи.</p>
<p>Радуйся, радуйся, Пресвятая Одигитрие,/ проше́ния наша к пользе нам исполня́ющи/ и хотя́щи всем при́сно всегда любодру́жное благое единство, спешное же во изя́щных.</p>
<p>Радуйся, радуйся, корабле́м, Одигитрие, ну́ждно пла́вающим, избавля́ющи верных/ и всем избавле́ние от всякия ско́рби и неду́ги/ пестро́тныя и ме́дленныя разреша́ющи вскоре.</p>
<p>
<red>Ин. Ирмос тойже</red>
</p>
<p>Прииди́те, почерпе́м отпуще́ние от неистощи́маго источника,/ точа́щаго святы́ню Пречистыя Девы/ и Тоя́ Пречистаго Младенца, Божия Слова, нас ради вочеловечшагося./ К Нему возопии́м:/ Тво́рче Изба́вителю,/ препрославленный со Отцем и Духом, Боже, благословен еси.</p>
<p>Неусы́пную, Чистая, и Богоприятную иму́щи молитву,/ и непреодоле́емую держа́ву кре́пости,/ врагов наших дерзость, яже на ны, разори́/ и вы́я их под но́зе верному народу нашему низложи́,/ да возвесели́мся о Тебе, раби́, Сыну Твоему вопию́ще:/ отец наших Боже, благословен еси.</p>
<p>Радуемся и веселимся, вернии лю́дие, чу́дному явле́нию иконы Пречистыя Владычицы Богородицы:/ река́ бо яви́ся неисчерпа́ема, целебную во́ду точа́щи,/ слепы́м бо ви́дети дае́т и глухим слы́шание,/ хромым хождение и всем сущим в неду́зех безме́здное исцеле́ние.</p>
<p>Неиспы́тана глубина́, недове́домо таинство, непостижи́м образ, Дево, зачатия Твоего,/ зачатия без Се́мене, без мужа рождество./ Безплотный воплоти́ся, Превечный младе́нствует,/ Сын Божий, Сын Тебе, Девы, бывает, Емуже вопие́м:/ Боже, благословен еси.</p>
<p>
<red>Песнь 8</red>
</p>
<p>
<red>Ирмос</red>: О́троки благочестивыя в пещи́/ Рождество́ Богоро́дичо спасло́ есть,/ тогда у́бо образу́емое,/ ныне же де́йствуемое,/ вселе́нную всю воздвиза́ет пе́ти Тебе:/ Господа пойте дела/ и превозноси́те Его во вся веки.</p>
<p>Радуйся, Всеблагословенная Марие,/ из Тебе бо Всеблагословенный Бог оде́яся во всего́ мя человека/ и, оде́явся, соедини́ Своему Божеству неизрече́нным соединением, Дево Одигитрие;/ радуйся, Обрадованная, радосте всего мира.</p>
<p>Радуйся, лукавых духо́в Прогонительнице;/ радуйся, Богородице Одигитрие;/ радуйся, Юже Небе́сная неви́димая во́инства славосло́вят всегда и велича́ют яко Матерь Божию бывшую;/ радуйся, я́же нижняя сочета́вши с Вышними.</p>
<p>Радуйся, всех Небесных сил без разсужде́ния превосходя́щая;/ радуйся, Одигитрие;/ радуйся, вся́кия тва́ри яко Бога Рождшая госпо́дствующи, ей, Владычице Всепетая;/ радуйся, пребыва́еши Дева Чистая и по рождестве́.</p>
<p>Радуйся, жена́м всем сла́во, хра́ме преосвяще́нный Бога нашего;/ радуйся, Одигитрие;/ радуйся, душеспаси́тельная всей вселенней;/ радуйся, покрывающий о́блаче, Небе́с ши́ршая;/ радуйся, мирополо́жнице, Божественнаго ми́ра полна́.</p>
<p>
<red>Ин. Ирмос тойже</red>
</p>
<p>Ум Ангельский и человеческий ужаса́ется, Богородице,/ како Бога Небеснаго, ложесна́ми объе́мши, воплоти́ла еси,/ како, Младенца ро́ждали, яко Сына на руку́ но́сиши/ <red>егоже</red> ужаса́ется тварь и трепе́щут Горнии Престоли, вопию́ще непрестанно:/ Свят, Свят, Свят еси, Боже, препе́тый и превозносимый во веки.</p>
<p>Радуйся, су́щая ра́досте всего мира,/ со Архангелом Гавриилом вопие́м Ти, Богородице;/ радуйся, вмести́лище Невмести́маго;/ радуйся, Благодатная, носи́ло Божества всего;/ радуйся, Ада́мово воззва́ние, с Тобою Господь, и Тебе ради с нами, спасая нас,/ <red>егоже</red> поем и превозно́сим во веки.</p>
<p>Корень Иессеев освяще́нный, корень греха́ нашего исто́ргнула еси;/ жезл Ааронов процве́тший, Жизнодателя цвета израсти́вши Христа;/ ста́мно манноприе́мная, смерти всю силу сокруши́ла еси/ и в поро́ду жизни возвела́ еси род человеческий:/ темже Тя поем, добрых виновную.</p>
<p>Ты похвала́ христианом еси, Владычице,/ Ты оружие на враги и стена́ к Тебе прибега́ющим./ Тя и ныне на помощь призываем, Госпоже,/ не даждь враго́м вознести́ся на люди Твоя,/ иже Тебе не хва́лят, ни Сына Твоего, Богородице, и Твоей иконе не кла́няются:/ сих победа́ и ду́ши наша спаси.</p>
<p>
<red>Песнь 9</red>
</p>
<p>
<red>Ирмос</red>: Всяк земноро́дный/ да взыгра́ется, Ду́хом просвеща́ем,/ да торжеству́ет же Безпло́тных умо́в естество́,/ почита́ющее священное торжество Богома́тере,/ и да вопиет: радуйся, Всеблаженная Богородице,/ Чистая Приснодево.</p>
<p>Радуйся, свеще́, Свет невечерний поне́сшая,/ и в Рождестве Твоем многобожия тьму разруши́вшая,/ и а́довы про́пасти изба́вльшая люди;/ радуйся, Одигитрие Богородице, добро́т всех Предхода́таице.</p>
<p>Радуйся, земле́, из нея́же Клас прозя́бши Небесный верным,/ и мира всего душегу́бнаго гла́да изба́ви, разу́мная и одушевле́нная;/ о радуйся, виногра́де, иже Грозд живо́тный ро́ждшая,/ Богородице Чистая, Одигитрие.</p>
<p>Радуйся, тайных цвето́в прекрасный су́щий раю́;/ радуйся, Мати Дево, Неви́димых ра́зум чистото́ю странноле́пно побе́ждши, Богорода́тельнице;/ радуйся, Отроковице;/ радуйся, Одигитрие, всеми́рное чу́до и слышание.</p>
<p>Лето живота́ нашего про́чее сохрани́ неврежде́нно поможе́нием Твоим, Дево Отроковице,/ и сподо́би коне́ц благи́й получи́ти нам, воспева́ющим Тя и взыва́ющим:/ радуйся, Всеблаженная Богородице, Чистая Одигитрие.</p>
<p>
<red>Ин. Ирмос тойже</red>
</p>
<p>Тебе, тве́рдую Помощницу ро́ду челове́ческому, Богородице Марие, лик пророческий многообра́зно провозвести́,/ сень святу́ю, Небе́с простра́ннейшую,/ скрижа́ль Богопи́санную и купину́ неопали́мую,/ дверь Богопрохо́дную, го́ру же и ле́ствицу, и мост, и жезл процве́тший:/ мы же воистину Богородицу Тя величаем.</p>
<p>Тайна глубины́ Рождества Твоего ум Ангельский ужаса́ет, Дево,/ и пречи́стая икона де́моны прого́нит,/ и ли́ца нечести́вых омрача́ет, и в студ порева́ет:/ не терпя́т бо взира́ти на си́лу ея́, бе́гают же и исчеза́ют./ Мы же любезно покланя́емся и лобыза́ем, и Тя, Богородицу, величаем.</p>
<p>Предста́тельница су́щи неотсту́пна к Вышнему Царю,/ яко иму́щи матерне дерзнове́ние непосты́дно,/ в мире глубо́це православных житие́ утверди́ и отечество наше возвы́си,/ и вся поле́зная да́руй всегда рабо́м Твоим,/ да Тя, Богородице, величаем.</p>
<p>О Всемилостивая христиа́ном Помощнице,/ не может Тя воспе́ти достойно ум человеческий и Ангельский,/ яко всея́ тва́ри честне́йши, Небе́сных и земны́х сла́внейши:/ всех бо родила́ еси Творца и Бога,/ но, о Владычице,/ приими́ ми́лостивно и́же Тебе от сердца возложи́хом песнь,/ спасай нас всегда, на Тя бо наде́емся.</p>
<p>
<red>Светилен</red>:</p>
<p>Да почти́тся Всепетая Мати Божия,/ Жизнь Су́щую ро́ждши, Христа Бога нашего,/ райских дверей отверзе́ние и всего мира очище́ние, к животу́ возведе́ние:/ Сей есть проро́ком глаго́лавый,/ Тому поклони́мся, Богу и Спасу душ наших.</p>
<p>
<red>Слава, и ныне, глас 6</red>:</p>
<p>Прииди́те, ве́рнии, с чистото́ю возвели́чим Пречистыя Матере Бога нашего чу́дную икону/ и Божественнаго Младенца, Спаса Христа,/ <red>егоже</red> яко рождшая на руку́ носи́вши/ и ма́терне дерзновение к Нему иму́щи,/ непреста́нно мо́лит за ны и подае́т рабом Своим богатыя милости.</p>
<p>
<red>На хвалитех стихиры на 4, глас 4</red>:</p>
<p>Просла́вим, вернии, Обра́дованную Богородицу,/ паче же во усте́х наших имамы всегда/ святое и благословенное имя Ея,/ непреста́нно прибега́юще к пречи́стей Ея и цельбоно́сней иконе:/ то́ю бо обрета́ем яже на земли́ вся благая и полезная/ и су́щих на возду́се от демонов запина́ний избавляемся,/ яко Мати, рождшая всех Творца́,/ спасает от бед души наша.</p>
<p>Да рыдает вечно сонм злочести́вых,/ не испове́дающих Тя в рождестве Чистую Богородительницу/ и не покланя́ющихся пречи́стей Твоей иконе./ Ве́рнии же лю́дие, ра́дующеся,/ испове́даем Тя истинную Деву Богородицу,/ яко вои́стину родила́ еси пло́тию Христа Бога нашего,/ тление Адамово попра́ла еси/ и от греха весь мир очистила еси,/ жизнь безконечную дарова́ла еси,/ райский вход верным отве́рзла еси/ Божественным Твоим Рождеством;/ <red>егоже</red> моли спасти́ся нам,/ пою́щим верно Твое та́инство.</p>
<p>Радуется убо и весели́тся/ неизрече́нною радостию все мно́жество благочестивых:/ припа́дающе же покланя́ются,/ вси благогове́ют Божии Матери с боя́знию,/ благодаря́ще Сию́ по Бо́зе яко Бога,/ толи́ких превели́ких благ Хода́таицу,/ в ни́же желают Ангели прини́кнути,/ дарова́ Богородицею верным Христос Бог наш,/ имеяй премно́жество щедрот и великую пребогатую милость. </p>
<p>
<red>Слава, и ныне, глас 8</red>:</p>
<p>Святая Твоя и сообра́зная икона, Богородице Дево,/ благода́тию Твоею пребога́тый су́щий источник,/ кипя́щий всей подсо́лнечней/ и светя́щий всему́ миру/ светолу́чными Святаго Духа сия́ньми и исцеле́ний светлостьми./ Ты бо Бога Слова плотию несказа́нно родила́ еси,/от Архангела Гавриила сицева́я слы́шавши:/ радуйся, Обрадованная, Господь с Тобою,/ и Дух Святый осени́т Тя к зачатию./ Та́кожде рекла́ еси к первопи́санной Твоей иконе, на ту зря́щи:/ с то́ю Моя благодать,/ и слово Твое со вла́стию иконе бысть./ И о́браз, и глас, и сила, и дело, и всяк ум/ превосходя́щая Божественная благодать, спребыва́ющи вечно,/ зна́мения и чудеса́ непрестанно содева́ет/ и душеполе́зное исцеление всем верно приходя́щим подае́т/Твоими Богоматерними непреста́нными к Богу молитвами.</p>
<p>
<red>Славословие великое, и отпуст</red>
</p>
<p>
<red>На Литургии служба Богородицы</red>
</p>
<p>
<red><red>Аще</red> прилунится в неделю - зри устав 23 июня</red>
</p>
<p>
<red>В той же день</red>
</p>
<p>
<red>Святаго равноапостольнаго Аве́ркия, епископа Иерапо́льскаго, чудотворца и святых седми отроко́в, иже во Ефесе</red>
</p>
<p>
<red>На Господи, воззвах: стихиры святителю, глас 2</red>
</p>
<p>
<red>Подобен</red>: Егда от Древа</p>
<p>Божественных учений блиста́ньми/ разруши́л еси многобо́жную нощь, отче Аве́ркие,/ утро же возсия́в, сы́ны дне совершил еси,/ во мра́це сущия прежде, иерарше,/ чудеса преславная показа́в,/ тем святую твою память верою празднуем вси,/ песносло́вяще тя, Богодухновенне.</p>
<p>В сосуде еди́нем чудодействуя,/ вино бо и елей, отче, и вид други́й совокупи́л еси,/ блюдо́ма внегда требовати несме́шена Божественною благодатию,/ теплых же вод дарова́ние/ молитвою истещи́ сотворил еси,/ неду́ги исцеляя всяческия,/ приходя́щих тебе верою/ и блажа́щих тя, Аве́ркие.</p>
<p>Весь прилежа́ Богу,/ Божественных испо́лнитель учений явился еси, Аве́ркие,/ благодать же прие́м от высоты́, преподобне,/ неду́ги отгна́л еси различныя человеков,/ тре́бища и́дольская разорил еси,/ знание насади́л еси Божественное,/ неве́дением окая́нно прежде бе́дствующим, блаженне.</p>
<p>
<red>Ины стихиры мучеников, глас 4</red>
</p>
<p>
<red>Подобен</red>: Яко до́бля</p>
<p>Пребеззаконная веле́ния,/ Богу поко́ршеся, о́троцы блаженнии небрего́ша/ и, свя́зани бывше, разреши́ша пре́лести соу́з,/ и, сан мирски́й отвергше, прияша славу,/ яже тех преславно соверши́вшу/ и Горняго исхода́таившу Царствия наслажде́ние.</p>
<p>К по́двигом себе страдания, святии,/ крепко обучи́вше,/ скры́стеся в верте́пе,/ моле́ньми непрестанными ко Господу моля́щеся/ крепость пода́ти и силу,/ и́миже судьба́ми, Человеколюбец весть,/ усну́ти в мире всем вам Богонача́льно повелева́ет.</p>
<p>Богособранный полк, лик блаженный,/ мученическое собрание неудобопобори́мое,/ Це́ркви Божественней кра́сное торжество́,/ нерасте́рзное совокупле́ние, во́инство непобедимое,/ незы́бленное благочестия основание,/ прииди́те вси, воспоим усердно, благочестия свидетели.</p>
<p>
<red>Слава, глас 3. Иоа́нна монаха</red>:</p>
<p>Архиерее преподобне, всеблаженне отче,/ чудотворче угодниче Христов, Аве́ркие,/ пророческим житие́м возсия́вый/ и апостольских сподо́бился еси даро́в,/ Спасу служа́ со Ангелы непрестанно,/ моли́ избавитися от всякаго преще́ния душа́м нашим.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Велия Креста</p>
<p>Оружие сердце Твое про́йде, Пречистая,/ егда Сына Твоего на Кресте́ видела еси и вопия́ла еси:/ небезча́дну Мя покажи,/ Сыне Мой и Боже Мой,/ соблюды́й Мя по Рождестве́ Деву.</p>
<p>
<red>Тропарь святителю, глас 4</red>:</p>
<p>Истины проповедник и чудотворец дивен показался еси,/ сирот отец и нищих заступник,/ бодрый пастырь словеснаго стада, бесом страшен,/ всех убо от тех нападений заступай, вопиющих ти:/ Аверкие отче наш,/ моли Христа Бога,/ да спасет души наша.</p>
<p>
<red>И святым отроко́м тропарь, глас 8</red>:</p>
<p>Благочестия проповедники и воскресения умерших изобразители,/ Церкви столпы седмочисленныя,/ о́троки всеблаженныя песньми восхвалим:/ тии бо по многих ле́тех нетления, аки от сна воставше,/ всем возвестиша яве мертвых востание.</p>
<p>
<red>На утрени</red>
</p>
<p>
<red>Канон Октоиха един и святителя канон на 4, <red>егоже</red> краегранесие</red>: Аверкиеву воспою великую славу. <red>Иосиф</red>.</p>
<p>
<red>Глас 2</red>
</p>
<p>
<red>Песнь 1 </red>
</p>
<p>
<red>Ирмос</red>: Гряди́те, лю́дие, пои́м песнь Христу Богу,/ разде́льшему море и наста́вльшему люди,/ яже изведе́ из рабо́ты египетския,/ яко просла́вися.</p>
<p>Заре́ю светлою Трисолнечнаго Божества́ озаре́н быв, Аве́ркие,/ свет был еси,/ су́щия во тьме просвеща́я и все де́монское разруша́я омраче́ние.</p>
<p>Житие́ на земли имел еси, преблаженне, Небесное,/ с пло́тию, яко безпло́тен, жительствовав/ и стра́сти умертви́в, и священства дар прие́м.</p>
<p>Имея в тебе, отче, Слово веща́ющо,/ безслове́сия разруши́л еси суему́дренных,/ де́монския хра́мы и куми́ры преле́стныя низложи́в.</p>
<p>
<red>Богородичен</red>
</p>
<p>Вити́йстии язы́цы глаго́лати недоумеют Твоего паче сло́ва зача́тия:/ Бога бо родила́ еси плотию, Всечистая,/ нам уподо́бльшася за благосты́ню.</p>
<p>
<red>Ин канон мучеников. Глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Колесницегони́теля фараоня погрузи́,/ чудотворя́й иногда́/ Моисе́йский жезл, крестообра́зно порази́в/ и раздели́в море,/ Израиля же беглеца́, пешехо́дца, спасе,/ песнь Бо́гови воспева́юща.</p>
<p>Седми́чным число́м честву́еми, сняти́и о́троцы седмь,/ све́тлии зве́зды, на тверди Церко́вней сияюще,/ иже свиде́тельством на Небесная все́льшеся,/ помяни́те верою чту́щия вас.</p>
<p>Седмосве́тлым сия́нием Духа,/ вообража́юще златоза́рную свещу́, мученицы седмочи́сленнии,/ мрак ума́лили есте́ пре́лести/ и светом благочестия вся ныне седмеросугу́бно просвеща́ете.</p>
<p>
<red>Богородичен</red>
</p>
<p>На Тя, Дево, надежду полага́ю спасения моего,/ грехо́вныя ти́ны всего мя омы́й и чи́ста мя соде́лай,/ Сыну Твоему изя́щне благоугожда́юща и де́юща Того всесвятую волю.</p>
<p>
<red>Песнь 3</red>
</p>
<p>
<red>Ирмос</red>: Утверди́ нас в Тебе, Господи,/ Дре́вом умерщве́й грех,/ и страх Твой всади́/ в сердца́ нас, пою́щих Тя.</p>
<p>И словесы́ свяще́нными и показа́нии чуде́с, Аве́ркие,/ пре́лести море плавающия,/ преславно ко пристанищу спасения наставил еси.</p>
<p>Цельбы́ содева́я, совершая изря́дная,/ де́монов отгоня́я мечтания,/ спасения всем виновник, богатым предстатель ты был еси.</p>
<p>Слово священное, житие́ Божественное,/ нрав, чудесы́ сияющь,/ жизнь твоя, отче, сла́вна и смерть честна́ бысть.</p>
<p>
<red>Богородичен</red>:</p>
<p>Сый Бог, прежде невидимый, ви́дим бысть, Дево,/ за благоутро́бие из чрева Твоего воплощаем:/ тем Тя верою ублажаем.</p>
<p>
<red>Ин</red>
</p>
<p>
<red>Ирмос</red>: Утвержде́й в начале Небеса разумом/ н зе́млю на вода́х основа́вый,/ на ка́мени мя, Христе, заповедей Твоих утверди́,/ яко несть свят, па́че Тебе, Едине Человеколюбче.</p>
<p>Я́вльшеся на земли́, седмосве́тлии, яко светильницы добродетелей/ и по́двигов зарею, и чудес блиста́ньми све́тло просвети́вше,/ свет Богознания всему миру просия́ете.</p>
<p>От пеле́н ма́терних возложи́вшеся Творцу,/ Того ра́ди небрего́сте о сла́ве и че́сти царской, и богатстве мимотеку́щем,/ от Негоже нетленных че́стей славу получи́сте.</p>
<p>
<red>Богородичен</red>:</p>
<p>Умерщвле́нный мой ум, Жизни де́йством, я́вльшияся из Тебе, ми́ру воздви́гни,/ язвы и о́бразы потре́бльши грехо́вныя,/ Едина Богороди́тельнице, Всенепорочная.</p>
<p>
<red>Кондак отроков, глас 4</red>
</p>
<p>
<red>Подобен</red>: Вознесыйся</p>
<p>Прославивый на земли святыя Твоя,/ прежде Втораго и страшнаго пришествия Твоего, Христе,/ преславным воста́нием отроко́в показал еси Воскресение неве́дящим е,/ нетле́нна одея́ния и телеса́ яви́в,/ и царя уве́рил еси вопи́ти:/ воистинну есть мертвых востание.</p>
<p>
<red>Икос</red>:</p>
<p>Чу́дное и высокое отроко́в воскресение ви́дев, иерарх Ефесский иногда́/ удиви́вся ра́зумом, пишет со тща́нием ве́рнейшему царю тех востание:/ приити́ сподо́би державе твоей, владыко,/ зде да ви́диши Бога твоего силу, юже показа́ тебе./ Абие воста́в великий победоносец, ше́ствие творя́ще радуяся,/ вторы́й явився Илия́ колесни́чник, вопи́я:/ воистинну есть мертвых востание.</p>
<p>
<red>Седален святителю, глас 8</red>
</p>
<p>
<red>Подобен</red>: Премудрости</p>
<p>Иерарх явился еси, ма́стию честно́ю обложе́н, отче, Богоде́тельно/ и вся совершая благодатию священнейше,/ даро́в же Божественных и чудес све́тлостию украшаем,/ Святым и Божественным Духом, всехвальне, неду́ги исцеляя и де́моны попаля́я,/ и множества прельщаемых обращая, Аве́ркие./ Сего ра́ди вопие́м ти:/ моли Христа Бога грехо́в оставле́ние пода́ти/ чту́щим любовию святую память твою.</p>
<p>
<red>Слава, отроко́м, глас 4</red>
</p>
<p>
<red>Подобен</red>: Скоро предвари́</p>
<p>Яко столпи́ су́ще Церкве Христовы,/ сте́ны разори́сте неве́рствия кре́пко,/ седмобра́тнии мученицы./ Тем пре́жде смерти е́ллинскую ярость/ и паки по смерти ерети́ческую бурю разруши́сте,/ молящеся о душа́х наших.</p>
<p>
<red>И ныне, Богородичен</red>:</p>
<p>Чистая, Всенепоро́чная и Неискусому́жная,/ Яже Едина Безле́тнаго Сына и Слова Божия в лето рождши:/ Сего́ со святыми и честны́ми патриархи, и мученики, и пророки, и преподобными моли́/ дарова́ти нам очищение и ве́лию милость.</p>
<p>
<red>Крестобогородичен</red>:</p>
<p>Дево Всенепорочная, Мати Христа Бога,/ оружие про́йде Твою пресвятую душу,/ егда́ распина́ема видела еси волею Сына и Бога Твоего./ <red>егоже</red>, Благословенная, моля́щи не преста́й, прощение прегрешений нам дарова́ти.</p>
<p>
<red>Песнь 4</red>
</p>
<p>
<red>Ирмос</red>: Пою́ Тя, слу́хом бо, Господи, услышах и ужасо́хся,/ до мене́ бо и́деши, мене́ ища́, заблуждшаго./ Тем многое Твое снизхождение, еже на мя,/ прославляю, Многоми́лостиве.</p>
<p>Вельми́ престо́л, преподобне, украси́л еси, святителю,/ великими бо чудесы́ преле́потствовал еси и житие́м светлым./ Сего́ ра́ди Превеликий Бог наш вельми́ тя прослави.</p>
<p>Милости Воли́теля Господа ве́дый, Богоносе,/ те́пле Его умоли́л еси/ на исцеление и спасение многих/ те́плых вод всечу́дное сотвори́ти истечение.</p>
<p>Плодови́ты безча́дныя сотворил еси Божиею благодатию,/ совершил еси помышления,/ вложи́в бо тем, Аве́ркие, сло́ва се́мя я́ве,/ яко добрый сеятель, пожа́л еси кла́сы стори́цею, блаженне.</p>
<p>
<red>Богородичен</red>:</p>
<p>Исцели́ла еси сокрушение, Всенепорочная, и дре́внее окая́нство земноро́дных,/ рождши Господа и Царя Христа,/ понесшаго неду́ги наша за благоутробие неизглаго́ланное, Богоневесто.</p>
<p>
<red>Ин</red>
</p>
<p>
<red>Ирмос</red>: Ты моя кре́пость, Господи,/ Ты моя и си́ла,/ Ты мой Бог, Ты мое ра́дование,/ не оста́вль не́дра Отча/ и нашу нищету́ посети́в./ Тем с пророком Авваку́мом зову́ Ти:/ силе Твоей слава, Человеколюбче.</p>
<p>Бра́тским совокупля́еми союзом и Боже́ственным желанием распаляеми,/ согласием истиннаго, мученицы Господни, испове́дания и веры/ посрами́сте мучителей суему́дренный ра́зум и пре́лести многобо́жное учение.</p>
<p>За Христа и со Христом гони́ми,/ в верте́пех, гора́х же и про́пастех земны́х скрыва́еми./ Того ра́ди сном живоносным вместо смерти усну́ли есте́ на ле́та должа́йшая,/ я́вственно утверждающе общее земны́х Воскресение.</p>
<p>
<red>Богородичен</red>:</p>
<p>Да о́браз, засы́панный страстьми́, обнови́ши богатством благосты́ни, в Де́вственную вселился еси утробу,/ из нея́же Мудрость храм Божий созда́л еси,/ Еюже с человеки пожи́л еси, Щедрый, и спасл еси мира концы.</p>
<p>
<red>Песнь 5</red>
</p>
<p>
<red>Ирмос</red>: Просвеще́ние во тьме лежащих,/ спасение отча́янных, Христе Спа́се мой,/ к Тебе у́тренюю, Царю мира,/ просвети́ мя сиянием Твоим,/ ино́го бо, ра́зве Тебе, Бога не знаю.</p>
<p>Поста́вив твоя но́ги на ка́мени сердца, Богомудре,/ падшия поги́белию и че́сти камению подаю́щия, блаженне,/ Божественными словесы́ чествова́ти научил еси Камень,/ Иисуса Христа и Бога нашего.</p>
<p>Врача́ разли́чно неду́гующих, путевожда́ всех, прельще́нных злосове́тием,/ мирополо́жницу честны́х дарова́ний, прия́телище Божественнаго Духа,/ священноучителя почтим Аве́ркия.</p>
<p>Вино повеле́нием твоим в едином сосуде со елеем, ви́ды же другая вложе́нныя,/ во время свое несме́сно преславно изливаются,/ преизоби́лующую благодать твою явля́юще я́ве, священне.</p>
<p>
<red>Богородичен</red>
</p>
<p>Зако́ни в Тебе пресла́вно, Дево, обновля́ются,/ ражда́еши бо безсе́менно Бога Спаса/ и пребываеши де́вствующи па́ки,/ стра́нно чу́до./ Тем Тя, Матерь Емману́илеву,/ благочестно возвещаем.</p>
<p>
<red>Ин</red>
</p>
<p>
<red>Ирмос</red>: Вску́ю мя отри́нул еси/ от лица Твоего, Све́те незаходи́мый,/ и покрыла мя есть чужда́я тьма, окаяннаго,/ но обрати́ мя и к свету заповедей Твоих/ пути моя направи, молюся.</p>
<p>Умертви́вшеся миру, вся жите́йская кра́сная отринули есте́,/ Живот Держащему живот свой преда́вше,/ живоносный сон, на до́лга ле́та влеку́ще, общаго воскресения образ.</p>
<p>Страдальцы житием яви́стеся, до́лгая гонения претерпе́вше,/ в гла́де и жа́жди, в разных беда́х и ско́рбех, и злоиму́ществах за Христа терпя́ще,/ и богатя́щеся су́що воспокое́нием.</p>
<p>
<red>Богородичен</red>:</p>
<p>В Тебе, стене́, обогаща́емии и предста́тельством Твоим сохраня́емии,/ Твоею Божественною славою хва́лящеся, Тя ублажаем:/ Ты бо, Пресвятая, душа́м нашим источаеши веселие и радость.</p>
<p>
<red>Песнь 6</red>
</p>
<p>
<red>Ирмос</red>: В бе́здне грехо́вней валя́яся,/ неизследную милосердия Твоего призываю бе́здну:/ от тли, Боже, мя возведи́.</p>
<p>От востока к западу пришел еси,/ де́монския и лютыя страсти царицу, преподобне, отрешая/ силою Духа.</p>
<p>Стра́нен мира явился еси, священнейше,/ странная и страшная совершая чудеса́,/ и ходя́ в телеси́, и отсюду отшед, Аверкие.</p>
<p>Молниезра́чен, отче, ви́димь, де́монския победил еси полки́,/ терпе́ти не могу́щия твоего, Аве́ркие, прещения, Богодухновенне.</p>
<p>
<red>Богородичен</red>:</p>
<p>Тобою, Всесвятая Богоневесто,/ умерщвле́ннии, жизни сподо́бихомся/ и, тле́нию работающии, нетлением я́ве обогати́хомся.</p>
<p>
<red>Ин</red>
</p>
<p>
<red>Ирмос</red>: Очисти мя, Спа́се,/ мно́га бо беззакония моя/ и из глубины́ зол возведя́, молюся:/ к Тебе бо возопи́х и услы́ши мя,/ Боже спасения моего.</p>
<p>Любовию, яже к Богу, Ефесскаго отечества, мудрии,/ род светлый, богатство же пресветлое и славу пречестну́ю оставили есте́,/ наследие Небесное произбра́вше.</p>
<p>Седмочи́сленный страдальцев лик, Божественне совокупля́емь,/ низложи́ враго́в множество многочисленное/ и славу прия́ша испове́дания, и венцы страдания.</p>
<p>
<red>Богородичен</red>
</p>
<p>Возсия́ от Сиона Вышняго благолепие/ приятием пло́ти, по соединению неизрече́нному,/ из Тебе, Неискусобрачная, оде́ян, и мир просвети́.</p>
<p>
<red>Кондак, глас 8</red>:</p>
<p>
<red>Подобен</red>: Яко начатки</p>
<p>Яко священника превели́каго и апостолов совсе́льника,/ Церковь почита́ет тя, вся верных, Аверкие:/ юже твоими молитвами соблюда́й, блаженне,/ непобеди́му и необурева́ему от всякия е́реси, и нескверну,/ яко приснопамятный.</p>
<p>
<red>Икос</red>:</p>
<p>Мира всего суету́ помышляя, мира учуже́нный/ и, страсти Христовы подражая, плотски́я страсти умертви́л еси/ и, крест твой взем, последовал еси, блаженне, Творцу твоему,/ и, пребывая с Ним, ныне молися за чту́щия тя истинно,/ яко приснопа́мятный.</p>
<p>
<red>Песнь 7</red>
</p>
<p>
<red>Ирмос</red>: О́бразу злато́му, на по́ле Деи́ре служи́му,/ трие́ Твои о́троцы небрего́ша безбожнаго веления;/ посреде́ же огня вве́ржени, ороша́еми, поя́ху:/ благословен еси, Боже отец наших.</p>
<p>Яко Божественный па́стырь, яко чуде́с самотво́рец,/ слепы́м е́же зре́ти молитвою, отче, пода́л еси, и слышати глухи́м,/ очище́ние же прокаже́нным, и благотече́ние хромым, воспевающим:/ благословен еси, Боже отец наших.</p>
<p>Пропове́дает твое чудо дея́ние, му́дре, во век те́плых вод искипе́ние/ и столп, у гроба твоего лежащий,/ <red>егоже</red> от Рима, великаго града, принесе́ лукавый дух, изгна́нный тобою, отче Аве́ркие.</p>
<p>Лю́дем смире́нным вождь был еси,/ высо́к в виде́ниих, и де́йствиих же, и силах яви́вся, священнейше,/ и Высочайшаго Царя угодник, Емуже взываем:/ благословен еси, Боже отец наших.</p>
<p>
<red>Богородичен</red>:</p>
<p>Роди́ся из Тебе, <red>егоже</red> роди́ Отец пре́жде денни́цы,/ во двою́ существу́ и хоте́нию, яко Бог же и Человек, Отроковице, знаемь всем, верою зовущим:/ Благословенная, Бога плотию рождшая.</p>
<p>
<red>Ин</red>
</p>
<p>
<red>Ирмос</red>: Божия снизхожде́ния/ огнь устыде́ся в Вавилоне иногда́,/ сего ради о́троцы в пещи́ радованною ного́ю,/ яко во цве́тнице, лику́юще, поя́ху:/ благословен еси, Боже отец наших.</p>
<p>Богу покаря́ющеся, Божественным законом наказу́еми о́троцы,/ разумом пра́вым пребеззако́нная повеле́ния мучителей злых укори́ли есте́,/ смертию жизнь приобре́тше и нетление, ме́ртвым обога́щшеся те́лом.</p>
<p>Смертную чашу за Творца пи́ти жела́юще верно безсмертия ради и нетления,/ погребение претерпе́сте теле́с,/ изъясня́юще воста́ние пресла́вным воста́нием вашим, мученицы.</p>
<p>
<red>Богородичен</red>:</p>
<p>Яко утро возсияла еси, правды Солнце иму́щи,/ от тьмы ми́ра неве́дения изымающаго Богове́дением,/ Емуже поем, Пречистая:/ благословен еси, Боже отец наших.</p>
<p>
<red>Песнь 8</red>
</p>
<p>
<red>Ирмос</red>: В пещь о́гненную ко отроко́м еврейским снисше́дшаго/ и пла́мень в ро́су прело́жшаго Бога,/ пойте дела, яко Господа,/ и превозноси́те во вся веки.</p>
<p>Преславный па́стырь, неистощи́мый исто́чник исцелений,/ Це́ркве столп, верных утвержде́ние,/ великий светильник, многосве́тлый священноучи́тель да почти́тся Аве́ркий.</p>
<p>Ты, я́коже фи́никс, псало́мски процве́л еси во дво́рех Бога Жива́го;/ умно́жился еси, яко кедр и яко ма́слина, му́дре, показался еси,/ ма́стию дел твоих всех умаща́я ли́ца ве́рою.</p>
<p>Горы́ верху́ действи́тельным жи́тельством я́вственне, якоже град познался еси стоящь,/ и погру́жшийся дре́вле пре́лестию град твой, преподобне,/ Града Вышняго явля́еши наследника.</p>
<p>
<red>Богородичен</red>:</p>
<p>Се одр Соломо́нов, <red>егоже</red> обстоя́т си́льнии,/ Богодухнове́ннаго Писания ныне прорица́ния,/ на немже Христос Бог воплощением Божественным почи́л есть,/ Благословенная и Обрадованная.</p>
<p>
<red>Ин</red>
</p>
<p>
<red>Ирмос</red>: Седмери́цею пещь/ халдейский мучитель/ Богочестивым неи́стовно разжже́,/ силою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</p>
<p>Седмери́чно облиста́ па́мять ваша <red>Днесь</red>,/ солнечных луч обра́зно просвеща́ющи, му́дрии, подсо́лнечную/ страда́льческими све́тлостьми, чудоде́йственными же блиста́ньми и Божественных догма́тов заря́ми,/ имиже уверя́ете всем воста́ние теле́с и мертвых нетление.</p>
<p>Авимеле́хово прежде на селе́ сохране́ние положи́ Бог,/ яко не ви́дети гра́да иногда запусте́ния./ Вас же соблюде́ ле́ты множа́йшими в верте́пе спящия/ на увере́ние всех воскресения, о́троцы,/ веко́в седмочи́сленных равночи́сленнии свети́льницы.</p>
<p>
<red>Богородичен</red>
</p>
<p>Освятившися Духом, Богородице Всенепорочная,/ и́стинно прия́ла еси во чре́ве Безначальнаго Сына и Присносущнаго,/ в Тебе, Чистая, воплоще́ннаго на благодея́ние верою вопиющих:/ о́троцы, благословите, священницы, воспойте,/ людие, превозносите во вся веки.</p>
<p>
<red>Песнь 9</red>
</p>
<p>
<red>Ирмос</red>: От Бога Бога Слова,/ неизрече́нною мудростию прише́дшаго обнови́ти Адама,/ я́дию в тле́ние падшаго лю́те,/ от Святыя Девы неизреченно воплотившагося нас ради,/ ве́рнии единому́дренно пе́сньми велича́ем.</p>
<p>Яко светоза́рно твое житие́, яко красны́ но́ги,/ яко зело́ чу́дно е́же к Богу маа́ние<a type="note" xlink:href="#note42">42</a> же вку́пе и бли́жность,/ яко велича́йшая благодать, свы́ше да́нная тебе, му́дре./ Сего ради верою почитаем тя, Аве́ркие.</p>
<p>Тя, сожительника всех святых мученик и ревнителя Божественных ученик,/ патриархов равноче́стна, пророков и преподобных,/ и Небесных слуг собеседника верою славим, Аве́ркие.</p>
<p>Пресвятая твоя память, простира́ющися в мире,/ просвещает челове́к ду́ши светом, богатым в благодати,/ ю́же соверша́юще любовию,/ страсте́й нас и тьмы напа́стныя/ молитвами твоими изба́ви, молимся, Аве́ркие.</p>
<p>
<red>Богородичен</red>
</p>
<p>Све́тла Тя свети́льника проро́к прови́де,/ свещу́ Божественную и́стинно в Себе нося́щую, Всесвятая Дево,/ Единаго Пресущнаго Бога,/ за благоутробие милости из Тебе вочеловечшася.</p>
<p>
<red>Ин</red>
</p>
<p>
<red>Ирмос</red>: Ужасе́ся о сем Небо/ и земли удиви́шася концы,/ яко Бог яви́ся челове́ком пло́тски/ и чрево Твое бысть простра́ннейшее Небе́с:/ тем Тя, Богородицу,/ Ангелов и челове́к чинонача́лия величают.</p>
<p>Удиви́ся о сем всяк земноро́дный, почуди́ся же и всяк ум,/ яко ме́ртвии, по многовре́меннем погребе́нии, в верте́пе лежа́ще, аки в вечер усну́вше и у́тре обычно востаю́ще, яви́шася,/ уверя́юще мертвых общее востание.</p>
<p>Седмочи́сленнии мучеников све́тлии свети́льницы,/ ефе́сская свети́ла присносве́тлая,/ мира всего молитвенницы и предста́теле те́плии,/ общаго воскресения пропове́дницы и храни́телие верных,/ испроси́те тишину нам,и спасение, и мир всем концем.</p>
<p>
<red>Богородичен</red>:</p>
<p>Яко Мати Пострадавшаго о нас, душетленных мя страсте́й изба́ви;/ яко Милосе́рдая, разреши́ прегрешений у́зы;/ яко Благая, ублажи́ ныне озло́бленную мою ду́шу де́монскими прило́ги, Дево Богородице,/ да пою Тя, Всепетую.</p>
<p>
<red>Светилен</red>
</p>
<p>
<red>Подобен</red>: Жены, услышите</p>
<p>Потещи́ тя пону́ди блазноде́латель демон к Риму гра́ду,/ вше́дый в царе́ву дщерь лука́вно, из неяже изгнал пса,/ обремене́нна послал еси и столп носи́ща во Иерапо́ль, Аверкие Богогласе.</p>
<p>
<red>Слава, мучеников</red>:</p>
<p>Ору́жием Честна́го Твоего́ Креста́ огра́ждшеся, страстотерпцы Твои, Сло́ве,/ проти́вныя си́лы крепко победи́ша и мучителей посрами́ша,/ и о Тебе пострада́ша,/ и Тебе, Христе мой, Всецарю́, сца́рствуют ку́пно.</p>
<p>
<red>И ныне, Богородичен</red>
</p>
<p>О та́йн Твоих! О чуде́с Твоих!/ Како по рождестве Дева пребыла́ еси, яко прежде рождества,/ како Бога вмести́ла еси, нигдеже вместимаго,/ но вои́стинну несказа́нна суть Твоя вся,/ Благословенная Марие.</p>
<p>
<red>На Литургии: Блаженны Октоиха на 4 и святаго песнь 3-я на 4. Прокимен, глас 1</red>: Уста моя возглаголют премудрость и поучение сердца моего разум. <red>Стих</red>: Услышите сия, вси <red>язы ́цы</red>: <red>Апостол к Евреем, зачало 318. Аллилуия, глас 2:</red> Уста праведнаго поучатся премудрости. <red>Стих</red>: Закон Бога его в сердце его, и не за́пнутся стопы́ его. <red>Евангелие от Иоанна, зачало 36. Причастен:</red> В память вечную</p>
<p>
<red>Преподобных Фео́дора и Па́вла Ростовских</red>
</p>
<p>
<red>Тропарь, глас 8</red>:</p>
<p>Звездам заря послушания жизнь лучших показа,/ яко два светила сияюще нам,/ Феодор и Павел Богомудрии, Ростовская похвало,/ житием чистым Богу присвоишася.</p>
<p>
<red>Молитва</red>
</p>
<p>О преподобныи отцы, пастырие и учителие наши, блаженнии авво Феодоре и авво Павле! В лета древняя путе́м заповедей Господних ше́ствовати изво́ливше, притекли́ есте в место пустынное, идеже благословением и молитвами началовождя своего, преподобнаго и Богоноснаго Сергия, чудотворца Радонежскаго, преславную обитель святых страстотерпцев Бориса и Глеба возградили есте, во устроение благочестия иноческаго жительства, и противу невидимых врагов спасения нашего тамо подвизастеся, и тако угодницы бысте Богови, верою, надеждою и любовию благолепие украшающеся, постом же и бдением и молитвами Богу благоугождающе, и во всяком благочестии ко временному житию и вечному спасению о́брази нам явльшеся. И ныне убо, преподобнии отцы наши, не забудите посещати чада своя, во<red>еже</red> отразити от нас наве́ты вражия: наставите же и утвердите нас в по́двизех добрых, к жизни вечней души наша руководствующе. Молитеся милости Подателю и Господу всяческих, да спасет нас, имиже весть судьбами, и наследники сотворит с вами вечнаго наслаждения, да непрестанно славим Всесвятое Имя Отца, и Сына, и Святаго Духа в безконечныя веки веков. Аминь.</p>
</section>
