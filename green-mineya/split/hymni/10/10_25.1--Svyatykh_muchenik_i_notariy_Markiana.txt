<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святых мученик и нотари́й Маркиа́на чтеца и Мартири́я иподиакона</p>
</title><p>
<red>На Господи, воззвах: стихиры глас 4</red>
</p>
<p>
<red>Подобен</red>: Яко добля:</p>
<p>Течение совершивше и веру соблю́дше,/ муче́ния венцем увязо́стеся, Маркиане и Мартирие,/ столпи́ непоколеби́мии Церкве,/ сосцы́, млеко́ еле́стное источающие,/ светлии би́серы, светильницы,/ иже тварь светлостьми́ благоче́стия просвещающе.</p>
<p>Един разум внося́ще и едино соглаша́юще, двоица Боже́ственная,/ разделение Ариево разрушили есте́,/ научающе чествова́ти Соприсносущна Отцу Сына и Собезначальна, и Духу,/ во Еди́нице Троицу и Троицу во Еди́нице,/ Едино Естество́ Треми́ Ли́цы Нераздельно.</p>
<p>После́дователие и единонра́внии,/ подо́бницы и единоревни́телие/ священнопропове́дника Павла явистеся,/ и излиянием кро́ве враги потопи́сте,/ и лю́тых ересе́й изсуши́сте пото́к,/ и явистеся река благочестия, напаяющая Церковь Христову,/ Маркиане и Мартирие.</p>
<p>
<red>Слава, глас 1</red>
</p>
<p>
<red>Ге́рманово</red>:</p>
<p>Ученицы́ и после́дователие бывше/ Единосущныя Троицы проповедника и исповедника,/ и с ним за Ню гони́ми, блаженнии,/ ме́чную смерть ерети́ческих языкобо́лий предсуди́сте./ Тем и мученическими венцы́ украси́вшеся от Бога/ и дерзновение приемше,/ моли́те избавитися от бед чтущим память вашу.</p>
<p>
<red>И ныне,</red>
</p>
<p>
<red>Богородичен или Крестобогородичен</red>
</p>
<p>
<red>Подобен</red>: Всехвальнии мученицы</p>
<p>Агнца, Агница и Всенепоро́чная Владычица,/ на Кресте́ яко видевши, зра́ка не иму́ща, ни добро́ты,/ увы Мне, плачущи глаголаше:/ где добро́та Твоя за́йде, Сладчайший,/ где благолепие, где благодать сияющая о́браза Твоего,/ Сыне Мой Любезнейший.</p>
<p>
<red>На стиховне Октоиха</red>
</p>
<p>
<red>Слава, глас 3</red>:</p>
<p>Разумнии Церкве светильницы и Троице поборницы,/ Маркиан и Мартирий, щито́м веры е́реси низложивше,/ Православия светом мир просветиша,/ Павлу повинующеся, равноапостолу, пастырю и учителю истинно догма́тов,/ Ариево и Несто́риево низложиша разделение,/ Саве́ллиево и Севи́рово сли́тие отражающе,/ Троически Богосло́вяще Еди́ницу/ и от Девы Воплощшася Бога,/ во двою́ существу Единаго Христа,/ благочестно всем воспевати, всехвальнии, проповедаша./ Тем венцы́ победы с Небесе приемше, Богоглаго́ливии,/ просят нам велия милости.</p>
<p>
<red>И ныне,</red>
</p>
<p>
<red>Богородичен или Крестобогородичен</red>
</p>
<p>Оружие сердце Твое про́йде, Пречистая,/ егда́ Сына Твоего на Кресте́ видела еси и вопияла еси:/ небезчадну Мя покажи, Сыне Мой и Боже Мой,/ соблюды́й Мя по Рождестве Деву.</p>
<p>
<red>Тропарь, глас 1</red>:</p>
<p>Мученик двоица единонравная,/ Маркиан с Мартирием славным, Ариево нечестие разрушиша/ и Соприсносущна Сына Отцу и Духови веровати научиша,/ Павлу повинующеся истинных повелений учителю,/ темже мечем убиени, умроша;/ и присно со Христом живуще,/ о нас Того молят/ спасти души наша.</p>
<p>
<red>На утрени</red>
</p>
<p>
<red>Оба канона Октоиха. И святых канон на 4. <red>егоже</red> краегранесие</red>: Двум приношу мучеником пения. <red>Иосиф. Глас 4</red>
</p>
<p>
<red>Песнь I</red>
</p>
<p>
<red>Ирмос</red>: Триста́ты кре́пкия,/ Рожде́йся от Девы,/ безстрастия во глубине/ души тричастное потопи́, молюся:/ да Тебе, яко в тимпа́не, во умерщвлении телесе/ победное воспою пение.</p>
<p>Превесьма́ светом Святыя Троицы осия́еми присно,/ светильницы непреле́стнии бываете, святии,/ тем, верою светоносный праздник ваш <red>Днесь</red> совершающе,/ све́тло веселимся.</p>
<p>Видети, на земли возсиявшее Слово, из Девы нас ради желающе, страдальцы,/ Отцу Единосущна Сего испове́дающе,/ ну́жднейшую смерть, по́мыслом крепчайшим, пострадаете.</p>
<p>Павла мудраго, Богоглаго́льницы, я́вльшеся после́дователе и ученицы́,/ Единоче́стна Отцу Сына проповедаете,/ Тем, мечи́ ссече́ни бывше,/ излиянием кро́ве, страстотерпцы, землю освяти́сте.</p>
<p>
<red>Богородичен</red>
</p>
<p>Безначальнаго Сына Божия заче́нши, воплотила еси, Чистая,/ бываема Человека за милость неизглаго́ланную:/ тем, Тому покланяющеся,/ благочестно Тя славим, Вину всех обожения.</p>
<p>
<red>Песнь 3</red>
</p>
<p>
<red>Ирмос</red>: Не му́дростию и силою, и богатством хвалимся,/ но Тобою, Отчею Ипоста́сною Мудростию, Христе:/ несть бо свят, паче/ Тебе, Человеколюбче.</p>
<p>Православия просвещаеми Божественным Духом,/ Ариево омрачение отню́д прогнасте,/ свидетели бывше Вседержителя.</p>
<p>Ра́вно Слово Отцу догма́тствующе, святии,/ разсуди́сте умре́ти, Маркиане и Мартирие,/ и к безконечней Жизни преидосте.</p>
<p>Воинствосло́вием священным Ангелом сочисли́стеся/ и мученик лико́м пресве́тло совокупи́стеся,/ тем честну́ю вашу память похваляем.</p>
<p>
<red>Богородичен</red>
</p>
<p>Упещре́на ря́сны златыми яко Царица,/ Царя и Бога одесну́ю ныне предстоиши, Владычице,/ молящи о рабех Твоих.</p>
<p>
<red>Седален, глас 3</red>
</p>
<p>
<red>Подобен</red>: Божественныя веры</p>
<p>Повеление Божественное испове́дающе даже до кро́ве,/ еже о Нем приясте, мученицы славнии,/ зловерных пре́лесть обличи́вше и Православную веру соблюдше,/ но моли́теся Христу Богу непрестанно/ дарова́ти нам ве́лию милость.</p>
<p>
<red>Слава, и ныне, Богородичен</red>
</p>
<p>Божественнаго естества́ не отлу́чся,/ плоть быв во чреве Твоем,/ но Бог вочеловечся и пребысть,/ Иже по рождестве, Матерь, Тя Деву,/ яко прежде рождества,/ сохранив Всенепоро́чну Един Господь./ Того прилежно моли дарова́ти нам велию милость.</p>
<p>
<red>Крестобогородичен</red>
</p>
<p>Нескверная Агница Сло́ва, Нетленная Дева Мати,/ на Кресте́ зрящи повешена из Нея без болезни Прозябшаго,/ ма́терски подобно, рыдающи, вопияше:/ увы́ Мне, Чадо Мое,/ како стра́ждеши волею,/ хотя избавити от страсте́й безчестия человека.</p>
<p>
<red>Песнь 4</red>
</p>
<p>
<red>Ирмос</red>: Седя́й в славе на Престоле Божества,/ во облаце ле́гце/ прии́де Иисус Пребожественный/ нетленною дла́нию, и спасе́ зовущия:/ сла́ва, Христе, силе Твоей.</p>
<p>До́блим помы́слом и совершенною мудростию Православия, мученицы Господни, утверди́вшеся,/ мученически по́двиг соверши́сте,/ ерети́ческую тьму отгна́ли есте́.</p>
<p>Иже Сло́ва не проповедав Отцу Единосущна,/ разгневався несмы́сленно на мученики,/ удави́ся жи́лами священных ваших по́двиг и погрузи́ся кро́вными теченьми, Божиею благодатию.</p>
<p>Во́инствовавше Господу верою, святии, и пострадавше,/ Небесным во́инством сочисли́стеся,/ тем ублажа́етеся,/ укрепление наше и просвещение бывающе.</p>
<p>Сосцы́ Церковнии,/ млеко́ источающим Православия и благочести́выя питающии,/ Маркиан до́блий и Мартирий,/ да похва́лятся радостными песнопении.</p>
<p>
<red>Богородичен</red>
</p>
<p>Священный дре́вле пророк го́ру Божественную нарече́,/ добродетельми, Дево Пречистая, весьма́ осене́ну:/ из Неяже Слово Спасительное явися/ на обновление и просвещение душа́м нашим.</p>
<p>
<red>Песнь 5</red>
</p>
<p>
<red>Ирмос</red>: Нечести́вии не у́зрят Славы Твоея, Христе,/ но мы Тя, Единородне,/ Отеческия Славы сияние Божества́,/ от но́щи у́тренююще,/ воспеваем Тя, Человеколюбче.</p>
<p>Прему́дрых яви́стеся догма́тов последователи/ Павла, священноде́теля Божественнаго,/ <red>егоже</red> нра́вы, мученицы, подражавше,/ терпеливно пострадасте и законно венча́стеся. </p>
<p>Яко зве́зды сияете на высоте́ честныя Церкве све́тло,/ тьму глубочайшую отгоняюще Ариевы е́реси,/ мученицы до́блественнейшии.</p>
<p>Удалившеся, святии, жития́ красот, прибли́жистеся Христу,/ мале́йшею же кровию недви́жимое Царство,/ славнии страстотерпцы, насле́довасте.</p>
<p>
<red>Богородичен</red>:</p>
<p>Истинна родила́ еси Сына на земли,/ Единосу́щна Отцу и Божественному Духу, Богородительнице:/ <red>егоже</red> непрестанно моли́/ уще́дрити ду́ши наша.</p>
<p>
<red>Песнь 6 </red>
</p>
<p>
<red>Ирмос</red>: Приидо́х во глубины́ морския,/ и потопила мя есть буря многих грехов,/ но яко Бог из глубины возведи живот мой,/ Многоми́лостиве.</p>
<p>Глаголом последующе пастыря, премудраго Павла,/ Православную веру соблюдо́сте/ и, яко агнцы, кровопи́иц мечи́ закалаетеся, радующеся.</p>
<p>Честна́ пред Господем, благославнии,/ ваша смерть явися, мудрии ору́жницы,/ тем почестьми́ ле́тними, святии, от всех ублажа́етеся.</p>
<p>Вас, до́блия страстотерпцы, Маркиане всеблаженне и Мартирие,/ источник чудес Христова Церковь иму́щи,/ вечно веселится.</p>
<p>
<red>Богородичен</red>:</p>
<p>Усты́ и язы́ком Матерь Тя всеи́стинно, Дево,/ Бога нашего испове́дуем:/ Того, Чистая, прилежно моли спастися душа́м нашим.</p>
<p>
<red>Кондак, глас 4</red>
</p>
<p>
<red>Подобен</red>: Вознесыйся</p>
<p>Подви́гшеся до́бре от младенства,/ Маркиане с мудрым Мартирием,/ отсту́пника А́рия низложи́сте,/ невредно сохранше Православную веру,/ Павлу последующе, мудрому учителю,/ темже с ним обретосте живот,/ яко Троицы побо́рницы изря́днейшии.</p>
<p>
<red>Икос</red>:</p>
<p>Яко служителие благочестия Бога Человеколюбца,/ двоице благословенная, предвари́те мя скоро и лю́тых избавите,/ слово ми мудрости подаю́ще, ваше похвали́ти страдание,/ еже за веру, святии, нравом несомне́нным пострадавше, венцы прия́сте Небесныя./ Лико́м страдальцев, и апостолов, и учи́телей, и честны́х архиереев свесели́теся,/ яко проповедницы Божия Слова и Троицы поборницы изря́днейшии.</p>
<p>
<red>Песнь 7</red>
</p>
<p>
<red>Ирмос</red>: Авраамстии иногда́ в Вавилоне о́троцы/ пе́щный пла́мень попра́ша, пе́сньми взывающе:/ отец наших Боже, благословен еси.</p>
<p>После́дующе до́бре священнаго пастыря, Православием удобряеми,/ руками закла́ни бы́сте злославных всу́е,/ преславнии ору́жницы.</p>
<p>Законоположе́ние Божие невредимо верно сохранше,/ мученицы Божественнии,/ законно пострада́сте от рук беззаконных,/ ку́пно закла́ни бывше.</p>
<p>По погребе́нии священнем приходя́щим с верою ко гро́бу вашему/ неду́ги погребаете, святии,/ еже к Жизнодателю святым хода́тайством вашим.</p>
<p>От источников та́инственно священных почерпа́юще Божественную благодать целе́ний,/ верныя напоя́ете,/ неду́г всякое изсуша́юще умноже́ние.</p>
<p>
<red>Богородичен</red>
</p>
<p>Изба́влении Твоим Рождеством, Богомати, вечнаго осуждения,/ радуйся, зовем Ти,/ присно Благослове́нная и Обра́дованная.</p>
<p>
<red>Песнь 8</red>
</p>
<p>
<red>Ирмос</red>: Изба́вителю всех, Всесильне,/ посреде́ пламене благоче́ствовавшия,/ снизшед, ороси́л еси/ и научил еси пети:/ вся дела́ благословите, пойте Господа.</p>
<p>Якоже два а́гнца, закала́етеся,/ Агнца Божия, Единосущна Отцу проповедающе,/ и, Трапе́зе Вышней принесе́ни бывше, страдальцев собору сочетава́етеся.</p>
<p>Укрепля́еми силою Духа, искорени́сте пре́лести свере́пство/ и, крепко пострадавше, лю́те осла́бленныя немощми́,/ мудрии исцеляете мученицы.</p>
<p>Вра́чеве страсте́й бывше душ наших, святии мученицы,/ лютыя неду́ги и привоста́ния противная/ разреши́те Божественными молитвами.</p>
<p>Воспеваем Отца Нерожденнаго, и Сына, и Духа Святаго,/ Едино Существо Несозда́нно и Божество́ Едино, и вопие́м согласно:/ вся дела благословите Господня Господа.</p>
<p>
<red>Богородичен</red>
</p>
<p>Умерщвле́нныя ны оживила еси,/ Жизнь всех рождшая, Богороди́тельнице Владычице,/ мучеников слава и праведных,/ и прегрешений теплое очисти́лище.</p>
<p>
<red>Песнь 9</red>
</p>
<p>
<red>Ирмос</red>: Ева убо неду́гом преслушания/ клятву вселила есть,/ Ты же, Дево Богородице,/ прозябением чревоноше́ния, мирови благословение процвела́ еси:/ тем Тя вси величаем.</p>
<p>Крепостию вжиля́еми Божественною, смерти, страстотерпцы, не убоя́стеся,/ но, усердно подло́жше мече́м вы́и,/ испо́лнисте до́блественно по́двиг Божественный, тем достойно блажите́ся.</p>
<p>Яко два светильника све́тла, просвещаете вселенныя исполнения/ Божественными страданий светлостьми́, Маркиане мудре и Мартирие,/ тьму мрачныя е́реси Ариевы отгоня́ще.</p>
<p>Венцы́ славы от Бога, победивше слепоумнаго Македония, приясте достойно;/ и Престолу Владычню предстояще,/ прегрешений нам проси́те разрешение совершенно, достославнии.</p>
<p>Память Боже́ственная ваша возсия солнца светлейши,/ всех просвещающи сердца сию́ совершающих, блаженнии,/ в <red>нейже</red> умоли́те Господа тьмы согрешений нас избавити.</p>
<p>
<red>Богородичен</red>:</p>
<p>Света жили́ще, Чистая, су́щи,/ души моей зе́ницы просвети, очерне́вшия небрежением/ и тьмою неве́дения глубочайшею всегда одержи́мыя, Всенепорочная,/ яко да верою ублажаю Тя.</p>
<p>
<red>Светилен</red>
</p>
<p>
<red>Подобен:</red> Духом</p>
<p>Павла всеблаженнаго последователи бывше, течение совершисте,/ Христова Царствия и Славы безсмертныя с ним получи́сте со всеми святыми,/ и предстои́те ку́пно Троице Честне́й,/ славосло́вяще <red>ю</red> досто́йно.</p>
<p>
<red>Слава, и ныне, Богородичен</red>
</p>
<p>Похваляют Рождество Твое Безплотных чи́ни,/ радости бо сущия на земли́ Ты исполнила еси едина,/ тем Тя, Пренепорочную, вернии славим, пе́сньми славословяще:/ Свет бо сущим во тьме возсияла еси, яко утро возсиява́ющее день.</p>
<p>
<red>На Литургии: Прокимен, глас 4: </red>Дивен Бог во святых Своих, Бог Израилев. <red>Апостол к Ефесеем, зачало 224, от полу́</red>. Аллилуия<red>, глас 4</red>: Воззваша праведнии: <red>Евангелие от Матфея, зачало 34, от полу́. Причастен</red>: Радуйтеся</p>
<p>
<red>В той же день</red>
</p>
<p>
<red>Святыя праведныя Тави́фы</red>
</p>
<p>
<red>На велицей вечерни</red>
</p>
<p>
<red>На Господи, воззвах: стихиры, глас 4</red>:</p>
<p>Церковь Христова чудо <red>Днесь</red> страшное прославляет:/ едина от дщерей Адама гробом прие́млется,/ яко земля в землю отходит, исполняющи веление Зиждителя,/ но Той яко смерти Потребитель апостолом Своим провещава́ет, глаголя:/ тебе сказую, Тави́фо, востани и будеши паки жити,/ да уразумеют вси тебе ра́ди, яко Аз есмь Воскресение и Жизнь,/ и всяк веруяй в Мя не у́мрет во веки.</p>
<p>Востания егда твоего слух, Тави́фо, обы́де пределы Иоппийския,/ тогда вера Христова утвердися во мно́зех/ разумеша бо вси владычество Господа,/ Иже и́мать власть возставляти мертвыя,/ сие бо есть едино от образо́в сбытие́,/ яко пожерта бысть смерть победою Сына Божия,/ и Той есть Владыка и жизни Податель,/ обновляяй и просвещаяй души наша.</p>
<p>Иже есть всех человеков спасение,/ посла́ ученики Своя по вселенней,/ да проповедают Его Воскресение,/ и <red><red>Аще</red></red> не воскре́се Господь, су́етно упование жизни вечныя./ Верховный же от апостол прииде во Иоппию, повелевает Тавифе воскреснути от мертвых,/ да вси вернии уразумеют воистину, яко жительствует жизнь воскресением Христовым./ Мы же, несумне́нно верующе чудеси́ и воскресению,/ припа́даем в молитве ко Вседержителю:/ Многомилостиве и Милосерде,/ молитвами святыя Твоея спаси души наша.</p>
<p>
<red>Слава, глас той же</red>:</p>
<p>Яже се́рна нарицаемая, воистину той уподо́билася еси, Тавифо,/ егда со тщанием скоро устремилася еси уклонитися всякаго нечестия,/ ближния своя возлюбила еси, и украси́лася еси преизобильно милосердием./ Отону́дуже сия царица добродетелей возведе тя к жизни Небесней,/ обаче Христос Царь Славы, видя тя, мудрую деву,/ со украшенным светильником в деснице,/ паки тя воздвизает к жизни временней,/ да наставиши и нас ходити во свете,/ являюще достойное звания своего во плоти жительство,/ и да будем совершени воистину,/ и сподобимся райския сладости Иерусалима Горняго/ твоими молитвами ко Спасу нашему.</p>
<p>
<red>И ныне: Догматик гласа или во глас той же:</red> Иже Тебе ради: <red>Вход и чтения три преподобническая (зри страницы 791- 792)</red>
</p>
<p>
<red>На литии стихиры, глас 1</red>:</p>
<p>Блажен праведник, пребываяй в благодати,/ уподо́бися бо древу при исхо́дищих вод,/ еже плоды изобильны приносит во времена своя,/ <red>егоже</red> лист не отпаде́т./ Сия глаголы Давидовы видим сбываеми на тебе, Тавифо:/ утвердила бо еси спасение твое на твердом ка́мени,/ иже есть попрание грехолюбия,/ поставила еси но́зе на путь добродетели/ и востекла́ еси в Небесныя обители,/ идеже седи́ши во славе невечерней,/ тамо вознеси молитвы ко Престолу Триединаго Безсмертнаго,/ да разрешит плени́цы греховныя,/ им иже растле́хом образ Его, живущий в нас,/ и утвердит ны в благочестии.</p>
<p>Исполнися ныне рече́ние Премудраго,/ яко добрая жена имать славу и честь;/ во всю землю изы́де веща́ние о тебе, Тавифо,/ вси бо и́мут тя образ благочестия, еже подобает в житии́ стяжа́ти,/ да исполнится высочайшая заповедь./ Любы́ твоя простира́шеся на человеки, по повелению Божию,/ сего ради и Господь возлюби тя и возстави от гроба./ Не забуди нас, совершающих память твою,/ и моли Владыку всех Христа Бога нашего,/Иже есть Любы́ совершенная,/ да мир Его воцарится в нас и по всей земли,/ и пребудем присно в любви Его.</p>
<p>
<red>Слава, глас 5</red>:</p>
<p><red>Днесь</red> гла́сы хвалебными вдовицы славу поют Богу,/ с ними же и вси земнороднии веселятся:/ тии бо прияша от мертвых воставшую жену добродетелей,/ яже бе и пребудет им прибежище в ско́рбех и нуждах,/ сии же радуются чудеси преславному,/ яко востанут кости сухия и плоть человеча в День Судный/ прияти славу или осуждение Мздовоздая́теля./ Потщимся убо десны́м сочета́тися,/ поревну́ем не жертве, а милости,/ Господеви предлагающе предстательство праведныя Тавифы,/ во спасение душ наших.</p>
<p>
<red>И ныне, Богородичен, глас 8</red>:</p>
<p>Владычице и Мати Изба́вителя рода человеческаго,/ к Тебе припа́даем и Тебе молимся:/ молися, Пречистая, Сыну Твоему всех Богу,/ да воздвигнет люди Своя умерщвленныя грехми/ к жизни и плодоношению духовному,/ якоже дре́вле Тавифу повелением апостола,/ да благодарно зовем Ему:/ слава силе Твоей, Господи.</p>
<p>
<red>На стиховне стихиры, глас 2</red>:</p>
<p>Сын и Слово Отца Безначальнаго,/ явивыйся на земли возсоздати па́дшыя,/ предлагает путь ко спасению, глаголя:/ иже хощет спастися, да будет милостив./ Вышния милости восхотевши, Тавифо,/ напитала еси алчущия хлебом, утолила еси жажду тре́бующих,/ пребыла́ еси сирым и вдовицам утешение,/ больным и безкровный прибежище была еси,/ научи и нас подражатели тебе быти/ и моли спастися душам нашим.</p>
<p>Егда праотец помышля́ше себе паче Бога быти,/ тогда явилася есть смерть греха обро́цы./ Ты же, преда́вши сердце Создателю, Тавифо,/ возлюбила еси созда́нныя по образу Создавшаго,/ тем убо исполнила еси заповедь Новаго Адама,/ Иже разруши́ клятву прародителя,/ смертный же искус прияла еси,/ но востала еси от мертвых силою Безсмертнаго,/ да яви́тся слава Божия верным/ и уве́дят вси людие,/ яко Господь и в жизни сей венчает праведники/ и прославляет Своя угодники.</p>
<p>Радость вдови́ча в плач преложи́ся о успении твоем, Тавифо:/ никтоже бо гряды́й к тебе тощь оты́де,/ но удовли́ла еси во Имя Господне всяку потре́бу человечу,/ словом се́рдца твоего осушила еси слезы скорбящих,/ к сему и дело рук твоих приложила еси,/ и сию обою́, яко крила́ми, возлетела еси к Престолу Господа Вышних Сил,/ моли Его спастися нам.</p>
<p>Не имамы инаго утеше́ния, якоже преставльшаяся Тавифа,/ возопи́ша вдовицы камню веры,/ сия бо предаде́ ру́це своя на служение наше,/ укрыла есть многия от зноя и хлада,/ в дом свой введе́ неимущыя,/ болящим вся ко врачеванию подаю́щи,/ ты же, верховен посланник Всемогущаго,/ повели́, да востанет от мертвых на радость нашу и славу Божию.</p>
<p>
<red>Слава, глас тойже</red>:</p>
<p><red>Аще</red> и зри́те Тавифу во гробе, не рыдайте, не пла́чите,/ глаголет сын Ио́нин со дерзновением,/ Божественный Учитель наш, посылая ны возвещати Его Благовестие,/ даде́ власть всякия пло́ти:/ больныя и недужныя врачевати,/бесы изгоняти и прокаже́нныя очищати,/ к сему же и мертвыя воскрешати,/ да утвердится исповедание Воскресшаго от мертвых,/ верующим бо вся возможна суть у Бога,/ тем убо, видя веру вашу, взывая вопию́:/ Тавифо, востани от мертвых.</p>
<p>
<red>И ныне: Богородичен</red>
</p>
<p>
<red>Тропарь, глас 4:  </red>
</p>
<p><red>Днесь</red> вера Христова утверждается камнем веры,/ и ликовствует в веселии Иоппи́я,/ псаломски славословят Жизнодавца Сына Божия вернии,/ ви́дяще совершаемо велие чудо:/ первоверховный апостол глаголет,/ и умершая востает от гроба,/ юже Низложитель смерти дарует Церкви,/ да украшаются во образ ея добродетельми люди./ Приидите убо, христиане,/ принесем ко святей моления наша:/ блаженная Тавифо и милосердная,/ вознеси наша воздыхания Пресвятей Троице/ и молися со дерзновением,/ да сынове Света Превечнаго будем,/ да сподобимся Божия милости,/ да пребываем в любви Божественней,/ и да царствует мир во вселенней.</p>
<p>
<red>На утрени</red>
</p>
<p>
<red>По первом стихословии, седален, глас 3</red>:</p>
<p>Един от Троицы, воплотивыйся нас ра́ди,/ воздвиза́ет от гроба умершую плотию словом первопрестольника апостолов,/ да торжеством добродетели воцарится в сердцах человеческих исповедание Его;/ к Нему же припа́дающе взываем:/ спаси ны, Всесильне, предстательством Тавифы.</p>
<p>
<red>Стих</red>: Апостол верховный/ о Имени Спасове воздви́же Тавифу, во гробе лежащую,/ Сей бо есть воистину праздник благочестия,/ имже поучающеся зовем:/ дивен Бог во святых Своих.</p>
<p>
<red>Слава и ныне, Богородичен</red>:</p>
<p>Безневестная Дево,/ рождшая преесте́ственне Слово Божие,/ Имже вселенная и жизнь утверждается,/ радосте наша и упование, мольбы Тавифы блаженныя приими/ и теми спастися нам сотвори, Тебе вопиющим:/ радуйся, Невесто Неневестная.</p>
<p>
<red>По втором стихословии седален, глас 7</red>:</p>
<p>Радуется <red>Днесь</red> человеческий род,/ вселенная ликовствует в веселии,/ несть бо в земнородных страха нетления:/ Христос Воскресый дарует жизнь, и востает Тавифа от гроба./ Мы же, зряще велие чудо, вопием:/ воскреси́ и нас и сподоби славы Твоея, Человеколюбче.</p>
<p>
<red>Стих</red>: <red>Аще</red>, возшед на Небо,/ и царствует  <red>одесную</red> Отца Низложи́тель смерти и ада,/ но неразлучно пребывает в Церкви Своей, якоже Апостолом обещался есть,/ ныне словом ученика Тавифу здравою возставляет от мертвых,/ научая верных Своих добродетели.</p>
<p>
<red>Слава и ныне, Богородичен</red>
</p>
<p>Радуйся, скиние Божия, радуйся, святая святых,/ в <red>нейже</red>, яко на Херувимех, пребы́сть сияние Славы Отчия, зрак рабий волею взе́мшее,/ радуйся, породи́вшая Животворящаго вся,/ ныне Тавифу силою Своею глаголом ученика воздвигшаго от гроба.</p>
<p>
<red>По 50-м псалме стихира, глас 6</red>:</p>
<p>Егда преставле́ние Тавифы совершися,/ скорбию вернии Иоппии одержи́ми <red>бяху</red>,/ наипаче вдовицы слезя́ще,/ яко оты́де от земных едина,/ многих добродетелей исполненная,/ обетования воистину наследница,/ яже творяще милостыню великую./ Обре́тшуся же ту первоверховному,/ <red>глаголаху</red> к нему вси люди церковныя;/ претвори печаль и слезы всех в радость,/ яко благовеству́еши Низложителя смерти./ Петр же ста посреде́ и воздви́же глас свой,/ воззва по молитве со властию:/ не ктому пребуди в мертвых, усопшая.</p>
<p>
<red>Канон глас 4, <red>егоже</red> краегране́сие</red>: Памяти и востанию твоему, Тавифо, поем вси.</p>
<p>
<red>Песнь 1</red>
</p>
<p>
<red>Ирмос</red>: Несть Тебе подобен, препрославленный Господи,/ рукою бо крепкою избавил еси люди,/ яже стяжал еси, Человеколюбче.</p>
<p>Приспе́ светоносный <red>Днесь</red> праздник,/ радости исполняяй вселенную,/ Тавифа от смертнаго сна востает к жизни сей,/ указу́ющи путь ко спасению.</p>
<p><red>Аще</red>, возшед на Небо, и царствует  <red>одесную</red> Отца Низложитель смерти и ада,/ но неразлучно пребывает и в Церкви Своей по неложному обещанию,/ ныне ученицу, добродетельми украшенную,/ здравою возставляет посреде́ от мертвых словом апостола,/ верным Своим указуя путь ко спасению.</p>
<p>Милости источник сый,/ обещавый помиловати благосерда,/ возлюбившую ближния Тавифу блаженную/ в назидание всем воскреси от нетления,/ житием тоя указуя путь ко спасению.</p>
<p>
<red>Богородичен</red>:</p>
<p>Яже принесшая во вселенную радость, мир и спасение,/ Дево Всепетая, моли Сына Своего Вседержителя с Тавифою милосердною,/ да помилует люди Своя,/ Сам бо есть верным Своим путь ко спасению.</p>
<p>
<red>Песнь 3</red>
</p>
<p>
<red>Ирмос</red>: С высоты снизшел еси волею на землю/ превышше всякаго начала/ и смиренное вознесл еси/ из ада преисподняго естество человеческое;/ несть бо свят, паче Тебе, Человеколюбче.</p>
<p>Творец всея твари, обнищав нас ра́ди,/ сниде даже до Креста и погребения,/ но воскресе Боголепно, со славою, возставляя сущия во гробе́х,/ Той и ныне воздви́же Тавифу от мертвых словом верховнаго Апостола,/ темже славно прославися.</p>
<p>Исполнив все смотрение, еже о нас,/ посла Неботаи́нники апостолы Своя всем язы́ком,/ возвещати спасение всех земнородных,/ Владыка жизни и смерти рече́нием камене веры воскрешает Тавифу умершую,/ темже славно прославися.</p>
<p>Искус смертный прие́мшую Тавифу милосердную/ воздвиза́ет от тления Животворя́й вся,/ утверждая веру ученик Своих чудом благовестника,/ в немже славно прославися.</p>
<p>
<red>Богородичен</red>
</p>
<p>Вышшую небес и чистшую всея твари,/ явльшую в мир Еммануила,/ Иже спасе́ нас и приусво́и, и соедини с Собою, и воздви́же от смерти вечныя,/ благодарно вси и славно прославим.</p>
<p>
<red>Седален, глас 3</red>:</p>
<p>О, чуда преестественнаго!/ О, величества Божия!/ Воскресением Содетеля жизнь утвердися и смерть низложися./ И Той во апостолех вся чудодействует,/ якоже и ныне зрим востание Тавифы от мертвых словом Петровым.</p>
<p>
<red>Песнь 4</red>
</p>
<p>
<red>Ирмос</red>: Сей Бог наш от Девы воплощься/и естество обожив,/ <red>егоже</red> воспевающе, вопием:/ слава силе Твоей, Господи.</p>
<p>Зна́мение всемирнаго воскресения в день оный ныне зрим в Иоппи́и,/ апостол повелевает, и мертвая паки обретает жизнь, назидающи всех в добродетели,/ к <red>нейже</red>, припа́дающе, воззовем:/ Тавифо блаженная, моли спастися всем нам.</p>
<p>Силою Воскресшаго Спаса,/ Петровым гласом возбуди́лася еси от сна смертнаго,/ да паки поживе́ши в правде по заповеди Милосерднаго Спаса,/ <red>егоже</red> моли, Тавифо блаженная, спастися всем нам.</p>
<p>Таинство смертное токмо коснуся тебе, Тавифо блаженная,/ повеле́ бо Спас глаголом ученика воскре́снути тебе от мертвых,/ да знают вси земнороднии, яко входы и исходы жизни наш ея в деснице Вседержителя,/ <red>егоже</red> моли спастися всем нам.</p>
<p>
<red>Богородичен</red>:</p>
<p>Архангел Гавриил благовести́ тебе, Дево, вопияше,/ яко низложи́ Сын Твой смерть и воскресе боголепно,/ подая избавление людем Своим, вопиющим к Тебе усердно:/ Владычице, упование наше, моли спастися всем нам.</p>
<p>
<red>Песнь 5</red>
</p>
<p>
<red>Ирмос</red>: Ныне востану, пророчески рече Бог,/ ныне прославлюся, ныне вознесуся,/ падшаго прием от Девы,/ и к свету умному возносяй Моего Божества.</p>
<p>Никтоже поставляет под спудом светильник горящий,/ но на свещнице, да светит всем./ Тако и ныне, Тавифо блаженная, Человеколюбец Господь воздвизает тя,/ елеем милости исполненную и светом Христовым сияющую, глаголом первоверховнаго./ Моли Жизнодавца Спаса, да просветит души наша.</p>
<p>Имеяй власть судити живым и мертвым/ посылает ученики воскрешати мертвыя во утверждение Евангельскаго благовестия./ Сего ради и Тавифа возбуждается паки от смертнаго сна,/ к <red>нейже</red> припаде́м вопиюще:/ моли Воскресшаго нас ради, да просветит души наша.</p>
<p>Юже воздви́же от гроба первопрестольник апостолов,/ восхвалим вси песньми достодо́лжными:/ Тавифо блаженная, милости Божия сосуде избра́нный,/ моли Благосердаго Человеколюбца, да просветит души наша.</p>
<p>
<red>Богородичен: </red>
</p>
<p>Тя величаем, Богородице Дево,/ Ты еси свеще́ умная, явльшая миру Свет неприступный,/ Имже вси озари́хомся в купели Крещения, оба́че помрачи́хомся прегреше́ньми,/ умоли Его, плоть от <red>Тебе</red> Приемшаго, да просветит души наша.</p>
<p>
<red>Песнь 6</red>
</p>
<p>
<red>Ирмос</red>: Приидо́х во глубины морския/ и потопила мя есть буря многих грехов,/ но яко Бог из глубины возведи живот мой,/ Многомилостиве.</p>
<p>Вся тварь ныне ужаса и радости исполняется,/ ви́дящи смерть низлагаему воскрешением Тавифы человеком, приемшим повеление Богочеловека,/ Низложи́теля ада и смерти, к Немуже воззовем:/ Твой мир даждь нам, Всесильне.</p>
<p>О Тавифо блаженная!/ Воставши от мертвых веща́нием гласа апостольскаго,/ <red>егоже</red> Господь посла чудеса совершати во умножение веры,/ воззови, Емуже предстои́ши и <red>егоже</red> зриши непрестанно по втором твоем успении:/ мир Твой, Всесильне, даруй людем Твоим.</p>
<p>Егда апостольский глас в слух уха твоего прия́ла еси, блаженная,/ востала еси от смертнаго ложа/ и, поживши благочестно, паки преставилася еси к Горней Славе,/ идеже помолися, Тавифо, Господу всяческих,/ да дарует всем нам мир, яко Всесилен.</p>
<p>
<red>Богородичен</red>:</p>
<p>Мати Божия, Радосте наша и Прибежище спасения!/ Обурева́еми есмы прегрешеньми и напа́стьми житейскими, к Тебе припа́даем,/ приносяще сокрушения сердечная, и Тя на помощь призываем:/ мир подаждь мирови Твоими молитвами.</p>
<p>
<red>Кондак, глас 4</red>:</p>
<p>Ужасахуся Иоппи́йстии людие, и дивля́хуся Ангели Божии,/ егда исцеливый Еннея воззва от мертвых серну нарицаемую, милосердием преукрашенную,/ о <red>нейже</red> к нему взываху вдовицы неиму́щыя./ И ныне, Тавифо блаженная, услыши молитвы наша, к тебе приноси́мыя,/ и испроси у всяческих благ Подателя милости и щедроты верным Его,/ да, блажаще тя, вопием ти:/ радуйся, добродетели нас научающая.</p>
<p>
<red>Икос</red>:</p>
<p>Ты еси прибежище сирым и вдовицам, Тавифо, рабо Господня./ Сотворила еси блага́я людей, законы Евангельския исполнила еси/ и научила еси человеки не себе жи́ти, но ближнему угождати во благое./ Сего ради насле́дница Царствия Небеснаго явилася еси/ и пребыла́ еси на земли, иму́щи любовь Небесную,/ ейже причастники сотвори молитвою твоею и нас, чтущих тя верно и вопиющих:/ радуйся, добродетели нас научающая.</p>
<p>
<red>Песнь 7</red>
</p>
<p>
<red>Ирмос</red>: В начале Безначальное Слово/со Отцем и Духом, Сын Единородный, благословен еси,/ и превозноси́мый, Боже отец наших.</p>
<p>Апостольский лик разсе́яся в поднебесней, словом Евангельским вся концы земли́ просвеща́я./ Петр убо воздви́жением Тавифы от мертвых вселенную утверди исповедати воскресение Христа Жизнодавца,/ <red>егоже</red> превозносим во веки.</p>
<p>Воскреснут мертвии, и востанут сущии во гробе́х,/ глаголаше древле пророк, прови́дяй духом попрание ада./ Сие же явле́но бысть и твоим успением и востанием, Тавифо;/ темже и мы, чтуще верно память твою,/ Христа Жизнодавца превозносим во веки.</p>
<p>Испове́дающи Господа Иисуса усты твоими, блаженная Тавифо,/ сердце твое отдала́ еси Тому́, и заповеди Его потщилася еси исполнити,/ и служила еси де́лы рук твоих неимущым./ Добродетелию же, яко лествицею, взошла еси в чертоги Небесныя./ Мы же, видяще тя сияющую светом Евангельским,/ Христа Жизнодавца поем и превозносим во веки.</p>
<p>
<red>Богородичен: </red>
</p>
<p>Фома иногда прии́де на гроб Твой, Владычице,/ видев пояс един, уразуме́, яко воскре́сла еси от гроба благодатию и силою Сына Твоего./ Тогда убо апостоли прославиша Господа и Тебе, Заступницу нашу./ Теми убо науче́ни, и мы веруем, яко присно с нами еси неотступна,/ сподоби ны грешныя, не имущыя елея милости,/ предстояти Престолу Христа Жизнодавца, якоже Тавифа, с лики избра́нных,/ да превозносим Его во веки.</p>
<p>
<red>Песнь 8</red>
</p>
<p>
<red>Ирмос</red>: Изба́вителю всех, Всесильне,/ посреде́ пламене благоче́ствовавшия,/ снизшед, ороси́л еси/ и научил еси пети:/ вся дела благословите, пойте Господа. </p>
<p>Обиталище Духа Всесвятаго явилася еси, досточудная,/ исто́ргла бо еси от сердца твоего вся мудрования греховная,/ наипаче же страх Господень стяжала еси/ и воздвигла еси в души твоей храмину благочестия, Богове́дения же и человеколюбия,/ и ныне, радующися в Небесных чертозех,/ молися о нас, чтущих тя верно.</p>
<p>Плод мира и радости о Дусе Святе духовен есть,/ и любы, яже есть союз совершенства,/ долготерпение же с благостию и милосердием./ Иму́щи же вся сия,/ сотворила еси в себе пребывалище благодати Божия, Тавифо достохва́льная,/ и была еси образ добродетели,/ житием твоим благовеству́ющи Евангелие Царствия Небеснаго./ Молися убо о нас, чтущих тя верно.</p>
<p>Образ и утешения и долготерпения, блаженная Тавифо, явила еси в житии о Господе,/ вся бо дела твоя растворила еси милостию,/ яже излияся от сердца твоего, в немже благодать вселися./ Даждь убо и нам от елея сего, яко да светильницы наши не угаснут,/ чтущим тя верно.</p>
<p>
<red>Богородичен</red>:</p>
<p>Еже, Дево, от века та́инство открыся,/ егда в сбытие́ Сове́та Превечнаго благовести Тебе Гавриил рождество Еммануила - Бога Истиннаго и Человека,/ Иже совоскреси́ всех с Собою и обожи́./ Того моли, Преблагословенная Заступнице наша,/ даровати радость вечную чтущим Тя верно.</p>
<p>
<red>Песнь 9</red>
</p>
<p>
<red>Ирмос</red>: Сокровенное Божие неизрече́нное/ в Тебе совершается явственное таинство,/ Дево Пречистая,/ ибо Бог из Тебе воплотися за милосердие./ Темже тя яко Богородицу величаем.</p>
<p>Милость, о Тавифо, возлюбила еси по слову Господню/ и принесла еси Ему в жертву чи́сту сердце твое, блаженная,/ еже очистила еси огне́м любве Божественныя,/ и, взирающи на люди, разумела еси в тех образ Божий/ и творила еси им такожде, якоже запове́да Спас мира./ Даждь убо и нам от любве твоея и моли, <red>егоже</red> возлюбила еси,/ даровати нам жизнь безконечную.</p>
<p>Веселятся концы земли и радуется Иоппи́я, ныне свершаемо зря́ще чудо преславное,/ яко воста́ от гроба жена блаженная и праведная сущи,/ ученица Поправшаго силу смерти и врата ада,/ Того убо моли, Тавифо, о всех нас.</p>
<p>Славословие и песни, Тавифо блаженная, приносим Единому Источнику безсмертия,/ воскресившему тя Апостола Своего рече́нием и веру утвердившему/ и научившему нас, како вни́ти в Его чертоги Небесныя стезе́ю милости, еюже востекла́ еси./ О сем, радости испо́лнени,/ приносим Ему песни усердныя и молитвы:/ светом Твоим просвети всех нас.</p>
<p>
<red>Богородичен</red>:</p>
<p>И Небесная и земна́я поют Тебе, Богомати, гласы хваления,/ яко Тобою Бога позна́хом и обрето́хом жизнь вечную:/ Твой бо Сын Божественный узы смертныя разори́ Своею смертию и воскресением./ Темже востание Тавифы от смертнаго сна гласом первоверховнаго апостола почитающе, молим Тя, Владычице:/ мир Церкви и миру Твоему, Богородице, даруй,/ утоли́ церковныя собла́зны и постави ны с лики избра́нных Твоих.</p>
<p>
<red>Светилен, глас 7</red>:</p>
<p>Свет, из гроба Воплотившагося Превечнаго Слова возсиявый,/ озари́ всю вселенную блиста́ньми воскресения, имже попрася смерть./ Апостол же, нося́й сияние сего Света живоноснаго, воззва от мертвых Тавифу во Иоппи́и,/ утвердив исповедание Воскресшаго,/ Емуже взываем:/ просвети нас Твоею истиною.</p>
<p>
<red>Слава, глас тойже</red>:</p>
<p>Троице Трисия́нная,/ света Твоего зарями просвети омраченныя прегрешеньми/ и воздвигни до́лу поверженныя и земли преклоньшияся,/ да не у́мрем во веки, но востанем от греховнаго тления, якоже Тавифа от гроба,/ вси бо <red><red>Аще</red></red> и согрешаем, но несумне́нно православно исповедаем Отца и Сына и Духа Святаго.</p>
<p>
<red>И ныне</red>:</p>
<p>Пречистая и Преблагословенная Дево,/ Мати Сияния славы Отца Безначальнаго,/ восприя́вши свет Солнца правды,/ просвети, яко пресветлая луна, люди Твоя,/ да разыдется всякий мрак от сердец их,/ вси бо и́мут Тя Заступницу, покров и прибежище.</p>
<p>
<red>На хвалитех стихиры, глас 8</red>:</p>
<p>Блаженна еси, святая Тавифо,/ возрасшая в винограде Христове, иже есть Церковь Божия./ От Лозы́ истинныя Иисуса Сладчайшаго почерпла еси Божественныя токи благодати,/ имиже уплодоноси́лася еси от земли к Небесным./ Яко грозд винный, напитай нас и увесели́ подражанием тебе в добрых делех,/ да сподобимся неизреченных благ.</p>
<p>Пропове́да иногда Господь,/ яко <red><red>Аще</red></red> зе́рно пшеничное, пад на землю, не у́мрет, то едино пребывает,/ <red>Аще</red> же у́мрет, сотворит плод изобильный:/ успение твое, Тавифо, явися плодоносно,/ востала бо еси от мертвых за слезы вдови́чи,/ не токмо ра́ди твоея добродетели, яже ныне во услышание Церкви всей,/ и явися образ достоподражательный многим,/ наипаче же сие сотворися во утверждение веры Христовы,/ отверзающия человеком райския двери,/ да Небесная с земны́ми сочетаются./ Мы же в добродетелех оскуде́вшии,/ молитвы твоея ко Всещедрому просим,/ да спасет и помилует души наша,/ мирови же подаст мир и велию милость.</p>
<p><red>Днесь</red> соборы верных ликовству́ют,/ прославляюще величие добродетели,/ юже Господь яви́ в житии Своея учени́цы,/ яже процвете́, яко финикс, преумноживши таланты Господни. Испроси, о Тавифо, блажащим тя/ оставление прегрешений.</p>
<p>
<red>Слава, глас тойже</red>
</p>
<p>Глас Владыки Христа услышавши,/ бу́дите убо соверше́ни, якоже совершен есть Вышний Отец ваш,/ Божественным глаго́лом последовала еси, Тавифо,/ в сердцы твоем, яко в до́брей земли, произрастила еси семя жизни вечныя,/ и плоды его явила еси пред человеки,/ я́же прославляют Прославльшаго тя,/ и научаются жити по образу твоему;/ моли о всех, творящих память твою.</p>
<p>
<red>И ныне: Богородичен</red>
</p>
<p>
<red>Славословие великое, ектении и отпу́ст</red>
</p>
<p>
<red>На Литургии: Блаженны от канона святыя песнь 3 и песнь 6. Апостол Деяний, зачало 23. Евангелие от Матфея, зачало 104</red>
</p>
<p>
<red>В той же день </red>
</p>
<p>
<red>Преподобнаго Марти́рия диакона, </red>
</p>
<p>
<red>в Дальних пещерах почивающаго</red>
</p>
<p>
<red>Тропарь, глас 1</red>:</p>
<p>Служивый в чину диаконства Господеви добре,/ честный иеродиаконе Марти́рие,/ и тамо яко слуга Господень обретыйся,/ идеже и Господь твой,/ молися Ему и о нас,/ да подаст нам велию милость.</p>
<p>
<red>Кондак, глас 2</red>:</p>
<p>Диаконе честный, иночествующим похвало/ и преподобным сопричастниче всеблаженне Марти́рие,/ молися Господеви непрестанно о всех нас.</p>
</section>
