<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святыя великомученицы Параске́вы, нареченныя Пя́тницы</p>
</title><p>
<red>На вечерни</red>
</p>
<p>На Господи, воззвах: <red>стихиры на 6: и на утрени канон преподобныя на 6. <red>Аще</red> ли настоятель изволит пети полиелей, тогда поем</red>: Блажен муж: <red>1 антифон</red>. На Господи, воззвах: <red>стихиры на 8, глас 4</red>
</p>
<p>
<red>Подобен</red>: Дал еси знамение</p>
<p>Рим тя предлагает,/ яко огра́д, цве́ты благовонныя,/ Параске́во многострадальная,/ верных смы́слы облаговонствуя/ воня́ми добродетельными,/ и смрад страстны́й отгоняя,/ благодатию, славная, всегда,/ мучеников добро́та,/ дев похваление и чудес пучи́на.</p>
<p>Яко слава многоценна всем да́стся/ от Христа Бога нашего,/ в Риме пострада́вши/ и в нем бы́вши, славная мученице,/ де́монская лукавствия от человек отгоняющи/ заступле́нием твоим./ Тем тя вси блажи́м/ и святыя твоя стра́сти <red>Днесь</red> похваляем,/ Параске́во многострадальная.</p>
<p>Соблюда́ема силою Христовою,/ всеславная Параске́во,/ болезней телесных небрегла́ еси,/ к подвиго́м вмести́лася еси,/ му́жеским смыслом/ женскую слабость отвергши,/ упованием укрепи́вшися,/ восприя́ла же еси с пе́рвенствующими/ озаре́ние, прехвальная.</p>
<p>Вернии, сошедшеся,/ хва́ляще тя любовию,/ блажи́м по́двиги твоя и стра́сти, мученице Параске́во./ Христа, Жениха твоего,/ умоли́ от бед и напа́стей изба́вити ны/ твоими молитвами.</p>
<p>От твоих крове́й/ трудолю́бно истинную чашу испила́ еси,/ желающи по Христе, Женисе́ твоем, во след потещи́,/ прехвальная мученице Параске́во,/ яко ла́стовица доброгла́сная,/ песнь воспевающи ко всех Творцу, Христу Богу,/ о пра́зднующих память твою.</p>
<p>Твои роди́телие Христовы стра́сти почитающе,/ знамени́таго дне тезоимени́ту тя нареко́ша,/ воспита́на же бывше, и на стра́сти дерзну́ла еси,/ и ра́ны претерпе́вши,/ в темни́це, а́ки в черто́зе све́тле, лику́ющи,/ вопия́ла еси:/ никогдаже отлучу́ся Тебе, Господи,/ но посли́ ми помощь Твою/ и спаси мя великия ради Твоея милости.  </p>
<p>
<red>Слава, глас 6</red>:</p>
<p>Одесну́ю Спаса, якоже поет Дави́д, предста́ Царица,/ и твоя душа, яко ря́снами испещре́на златы́ми,/ и жертву себе представила еси Господу твоему, яко кади́ло благовонно,/ принесла еси кровь пло́ти твоея, мученице прехвальная Параске́во,/ молися о нас Владыце Христу Богу, да спасет души наша.</p>
<p>
<red>И ныне, Богородичен или Крестобогородичен</red>: Видящи Тя распинаема: <red>(зри страницу 400)</red></p>
<p>
<red><red>Аще</red> поеши полиелей, пой Богородичен воскресен:</red> Кто Тебе не ублажит: <red>Вход. Прокимен дне. И чтения</red>.</p>
<p>Пророчества Исаиина чтение <red>(глава 43)</red>:</p>
<p>Тако глаго́лет Господь:/ вси язы́цы собра́шася вку́пе, и соберутся кня́зи от них, кто возвести́т сия́ в них?/ Или́ я́же от нача́ла, кто слы́шана сотвори́т вам?/ Да приведу́т свиде́тели своя́ и оправдя́тся, и да услы́шат, и да реку́т истину./ Бу́дите Ми свидетели, и Аз свиде́тель, глаголет Господь Бог и о́трок, <red>егоже</red> избра́х./ Да познаете и веруете Ми,/ и разуме́ете, яко Аз есмь:/ прежде Мене́ не бысть ин бог, и по Мне не будет./ Аз есмь Бог и несть, ра́зве Мене, спаса́яй./ Аз возвести́х и спасо́х, уничижи́х и не бе в вас чу́ждий./ Вы Мне свиде́тели, и Аз Господь Бог,/ и еще от начала Аз есмь, и несть от рук Моих избавля́яй./ Сотворю, и кто отвратит то?/ Си́це глаголет Господь Бог, избавля́яй: вас Святый Израилев.</p>
<p>Премудрости Соломоновы чтение. Праведных ду́ши в руце́ Божией: <red>(зри страницу 791- 792)</red>
</p>
<p>Премудрости Соломоновы чтение. Пра́ведницы во веки живут: <red>(зри страницу 791)</red>
</p>
<p>
<red>На литии стихиры, глас 5</red>
</p>
<p>
<red>Подобен: </red>Радуйся</p>
<p>Радуйся, Господня а́гнице,/ уподо́бльшися честне́й и блаже́нней успе́шно страсти Безсмертнаго на Кресте,/ мирски́я стра́сти разорившаго,/ источниче, источающий, яко во́ды, чудеса́,/ иста́явшая сердца́, немощны́х дарова́нием исцелений напаяющи,/ страстоте́рпице пребогатая./ Де́рзость разруши́ла еси и́дольскую немощну́ю,/ Небеснаго черто́га насле́довавши жили́ще./ Христу моли́ся/ дарова́ти душа́м нашим мир и велию милость.</p>
<p>Идеже веселящихся есть жили́ще,/ идеже свет невечерний,/ в дому́ Бога Живаго, посреде́ ски́нии дивныя,/ идеже лик празднующих, чистая,/ веселием, свещу́ иму́щи све́тлу, недрема́нну./ Тем наслаждающися Вышняго Божества/ и отту́ду богатно сияющи светлостьми́,/ Христу молися/ даровати душам нашим мир и велию милость.</p>
<p>Ви́дяще силы Небесныя пло́тию стра́ждущую Содетеля ради Параске́вы/ и Его силою крепля́щуся, глаголюще:/ се, и девы на земли́ просла́виша Господа./ Человецы же, трепетом одержи́ми, ужаса́хуся,/ и, уди́вльшеся, песньми прославля́ху, глаголюще:/ о́ле чудесе!/ дева врага́ победи́/ и молится Милостивому Владыце за мира спасение,/ да подаст мир и велию милость.</p>
<p>Радующися, предстала еси иге́мону, мученице до́бляя Параске́во,/ ясно веру проповедающи,/ строга́ния мно́га мужески претерпела еси,/ мучителя посрами́вши, Христу уневе́стилася еси./ Емуже предстоящи, молися/ за честву́ющия тя и верою творя́щия память твою.</p>
<p>Радуйся, агнице вседо́бляя,/ Агнцу и Пастырю прине́сшися жертва,/ огне́м всесожега́ема,/ яко огне́м любве́ разже́гшися по Христе, Женисе твоем./ Пла́мень угаси́вши и́дольскаго су́етства,/ и свещу́ неуга́сну душевную соблю́дши,/ и чудесными светлостьми́ тмы ополчения де́монов страдальчески победи́вши,/ и вошла еси со Христом в чертог Небесный./ Молися о творящих память твою даровати нам мир и велию милость.</p>
<p>
<red>Слава, глас 6</red>:</p>
<p>Посрами́ся лукавый враг, от девы побеждаем,/ яко прама́терь содея дерзновенну ко греху./ От Девы бо родившееся Слово Отчее/ непреложно и несказанно,/ якоже весть Един Сам,/ клятву разруши́ Адама и Евы/ Христос Бог,/ венчавый достойно Параске́ву мученицу,/ и той ради дарует миру очищение и велию милость.</p>
<p>
<red>И ныне, Богородичен</red>
</p>
<p>
<red>На стиховне стихиры, глас 4</red>
</p>
<p>
<red>Подобен</red>: Яко добля</p>
<p>Обагре́нии кро́вными/ спасения одежду себе, всехвальная, обагри́вши/ и убели́вшися Духом, Господу обручи́лася еси, Безсмертному Царю,/ соблюдающему тя непорочну и нетленну во веки веков в черто́зех Небесных,/ яко деву преудо́брену и нетленну.</p>
<p>
<red>Стих</red>: Святым, иже суть на земли Его,/ удиви Господь, вся хотения Своя в них.</p>
<p>К ра́нам приобщи́вшися, и со огне́м бра́вшися,/ и плотска́я влаче́ния претерпе́вши,/ и коно́бная вре́ния до́блественне пренесши,/ и непобежде́на бысть мыслию, и истука́нным не пожре́,/ но прекло́нши Богу вы́ю,/ ме́чным усече́нием, венец нося́щи, на Небеса взы́де.</p>
<p>
<red>Стих</red>: Терпя́, потерпе́х Господа, и внят ми,/ и услы́ша молитву мою.</p>
<p>Каплями кро́вными обагри́вшися, возсияла еси проявле́нно, яко солнце,/ и отгна́ла еси, всехвальная, безбожия тьму благодатию,/ мученице Параске́во,/ и верныя просвети́ла еси, чтущия твоя до́блественныя подвиги/ и память светлую, и светоносную, и всеспасительную.</p>
<p>
<red>Слава, глас 8</red>:</p>
<p>Сия глаголет Параске́ва к мучителю:/ вра́же нечестивый, иге́моне,/ что неи́стовствуеши на христианы?/ ни царства у <red>тебе</red> отъя́х, ни гра́да твоего разори́х,/ но бу́ими словесы́ увеща́ти мя помышляеши./ Аз тебе небрегу́, ни твоих безумных глагол,/ плоти бо не щажду́ за Христа моего,/ зане́ Он любит мя и Царство мне да́рует,/ к Нему пойду и Того буду невеста,/ и Той мене спасет от рук враг моих,/ и дарует ми жизнь вечную.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: О преславнаго чудесе</p>
<p>Не терплю, Чадо, ви́дящи Тя, на Древе усну́вша,/ бодрость всем подающаго./ Яко да древле преступления плодо́м,/ сном погибельным усну́вшим,/ Божественную и спасительную бодрость пода́си,/ Дева глаго́лаше, плачущи, Юже величаем.</p>
<p>
<red>Тропарь, глас 4</red>:</p>
<p>Премудрая и всехвальная Христова мученица Параске́ва,/ му́жескую крепость прии́мши,/ же́нскую же не́мощь отве́ргши,/ диа́вола победи́ и мучи́теля посрами́,/ вопию́щи и глаго́лющи:/ прииди́те, тело мое мече́м ссецы́те и огне́м сожги́те,/ аз бо, радующися, иду́ ко Христу, Жениху моему./ Тоя́ молитвами, Христе Боже,/ спаси души наша.</p>
<p>
<red>Слава, ин тропарь </red>
</p>
<p>
<red>Ин тропарь святыя великомученицы Параскевы, глас 8</red>:</p>
<p>Иже веруя и мужеством душевным, тезоименитые,/ диавола посрамила еси/ и мучительское прещение и раны доблественне победила еси,/ мученице Параскево, вопия:/ мечем сосецайте и огнем сожизайте тело мое,/ яко да, радуюся, прииду Жениху моему Христу Богу./ <red>егоже</red> моли спастися душам нашим.</p>
<p>
<red>И ныне, Богородичен или Крестобогородичен</red>
</p>
<p>
<red>На утрени</red>
</p>
<p>На Бог Господь: <red>тропарь святей, дважды. Слава, и ныне, Богородичен или Крестобогородичен</red>.</p>
<p>
<red>По 1-м стихословии седален, глас 4</red>
</p>
<p>
<red>Подобен</red>: Скоро предвари́</p>
<p>Жениха́ возлюби́вши, Творца и Бога, жениха́ тле́ннаго оставила еси,/ мученице честна́я Параске́во;/ и, радующися, претерпела еси му́ки и растерза́ния, и о́гненное томле́ние./ Темже и венец нося́щи, к Божественному чертогу возшла́ еси,/ испроша́ющи всем грехо́в оставления.</p>
<p>
<red>Слава, и ныне, Богородичен</red>:</p>
<p>Дево Всенепорочная,/ Яже Пресущнаго Бога ро́ждшая,/ со страстотерпицею Того непрестанно моли́/ оставление прегрешений и исправление жития́ да́ти нам прежде конца,/ верою и любовию поющим Тя по до́лгу, едина Всепетая.</p>
<p>
<red>По 2-м стихословии седален, глас 4</red>
</p>
<p>
<red>Подобен</red>: Вознесыйся</p>
<p>Жениха твоего, Христа, возлюби́вши/ и свещу́ твою светло украси́вши,/ добродетельми просия́ла еси, славная./ Темже возшла еси в Небесный чертог/ и, венец страдания прии́мши,/ от бед избави нас, совершающих, Параске́во, память твою.</p>
<p>
<red>Слава, и ныне, Богородичен</red>:</p>
<p>По Бозе во Твой, Богородице, Покров Божественный прибегаю,/ смиренный, припадая, молюся:/ помилуй, Пречистая, яко превзыдо́ша главу́ мою греси́,/ и боюся, Владычице, му́ки, и трепе́щу./ Моление сотвори, Чистая, к Сыну Твоему,/ от сих изба́вити мя.</p>
<p>
<red>По полиелеи седален, глас 8</red>
</p>
<p>
<red>Подобен</red>: Премудрости</p>
<p>Уневе́стившися Господу благолепно,/ якоже дар, кровь и заколе́ние Тому принесла́ еси,/ страстотерпице отрокови́це Параске́во,/ и чертог Божественный достойно улучи́ла еси,/ просвещения неизреченнаго непрестанно исполняема./ Темже святую и честну́ю память твою творяще духовно,/ Спаса прославляем и верно взываем ти:/ моли Христа Бога грехо́в оставление подати/ честву́ющим любовию святую память твою.</p>
<p>
<red>Слава, и ныне, Богородичен</red>:</p>
<p>Яко Деву и едину в жена́х/ Тя, без Семене рождшую Бога плотию,/ вси ублажа́ем ро́ди человечестии:/ Огнь бо всели́ся в Тя Божества/ и яко Младенца дои́ши Зижди́теля и Господа./ Тем Ангельский и человеческий род/ достойно славим пресвятое Рождество Твое/ и согласно вопие́м Ти:/ моли Христа Бога прегрешений оставление дарова́ти/ покланяющимся верою пресвятому Рождеству Твоему.</p>
<p>
<red>Степенна, 1-й антифон 4-го гласа. Прокимен</red>: Дивен Бог во святых своих, Бог Израилев.</p>
<p>
<red>Стих</red>: В це́рквах благословите Бога, Господа от источник Израилевых. Всякое дыхание: <red>Евангелие от Матфея, зачало 62</red>
</p>
<p>
<red>По 50-м псалме стихира, глас 1</red>:</p>
<p>С Вышними чи́нми причта́лася, славная,/ мир оста́вльши и Христа возжеле́вши, Параске́во всечестная,/ проси нам мира и велия милости.</p>
<p>
<red>Канон Богородицы со ирмосом, на 6, глас 8:</red> Воду прошед, яко сушу: <red>И святыя, два канона, на 8. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста́ моя,/ и наполнятся Духа,/ и слово отры́гну Царице Матери,/ и явлюся, све́тло торжествуя,/ и воспою, ра́дуяся, Тоя́ чудеса́.</p>
<p>Светом Божественным освети́вшися свыше,/ мрак отжени́ неразумия моего/ и подаждь ми молитвами твоими, Параске́во, благодать,/ воспевати твоих, мученице, чудес мно́жества.</p>
<p>Солнца светле́йши, яко истинно возсия́ла еси у́тро,/ утверждение Церкве бывши Христовы,/ озари́ла еси луча́ми по́двигов, мученице Параске́во,/ твоими чудесы́ мира концы́.</p>
<p>Жениха, Безсмертнаго Христа, возлюби́вши,/ яко ве́рою Того стра́сти о́бщница показалася еси/ и восприяла еси вечное Царство/ и венец нетленный, мученице Параске́во славная.</p>
<p>
<red>Богородичен</red>:</p>
<p>Дево Всенепорочная, Христа родившая,/ и Сего в ложесна́х понесла еси, истинноимени́тая,/ разреши́ мрак души́ моей и просвети́ мя, да пою Тя.</p>
<p>
<red>Ин канон. Глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Пои́м Го́сподеви,/ прове́дшему люди Своя́ сквозе́ Чермно́е мо́ре,/ яко Един сла́вно просла́вися.</p>
<p>Пои́м Господеви,/ прославльшему память мученицы,/ и приводя́щу земны́я ли́ки к похвале́нию <red>Днесь</red>.</p>
<p>Славу презре́ла еси, о бога́тстве неради́вши,/ честна́я мученице Параске́во,/ на страсть себе вдала́ еси.</p>
<p>Возжела́ Владыка/ твоея́ добро́ты, мученице,/ в Небесный чертог всели́ тя.</p>
<p>
<red>Богородичен</red>:</p>
<p>Род Ада́мов/ па́че ума́ блаженства Тобою рай отве́рст обре́тше, Богородице,/ достойно хвалим Тя.</p>
<p>
<red>Катавасия</red>: Отве́рзу уста́ моя</p>
<p>
<red>Песнь 3</red>
</p>
<p>
<red>Ирмос</red>: Лук сильных изнемо́же,/ и немощству́ющии препоя́сашася силою:/ сего ради утверди́ся в Господе сердце мое.</p>
<p>Па́лицами неми́лостивно бие́ма, радовашеся, лы́стом сокруша́емым и косте́м вку́пе,/ приснопамятная мученица Параске́ва, вопиющи:/ ничтоже мя разлучи́т от любве́ Твоея, Христе.</p>
<p>Уста́ нечести́вых, глаго́лющая беззаконие на преподобнаго,/ и язык велере́чив загради́шася,/ мученица Параске́ва вопияше, Спаса проповедающи.</p>
<p>Крове́й твоих кропле́нии безбожия огнь погаси́ла еси,/ многострада́льная мученице Параске́во,/ и верных ра́зумы просветила еси.</p>
<p>
<red>Богородичен</red>
</p>
<p>Глаголы благочести́вно исполняются Иса́иины:/ Дева бо родила есть во плоти Жизнодавца Христа,/ Спаса душ наших.</p>
<p>
<red>Ин</red>
</p>
<p>
<red>Ирмос</red>: Ты еси утверждение/ притекающих к Тебе, Господи,/ Ты еси свет омраче́нных,/ и поет Тя дух мой.</p>
<p>Ты еси утверждение мое, Господи, глаго́лаше мученица,/ Ты же и заступление,/ и к Тебе прибего́х, Царю мира.</p>
<p>Явилася еси на суди́щи, мужеу́мну ду́шу иму́щи,/ и врага́, яко нехра́бра су́ща,/ победила еси, всехвальная.</p>
<p>Души́ моея́ зе́ницы исцели́,/ всехвальная мученице, молитвами твоими/ и ум мой упра́ви.</p>
<p>
<red>Богородичен</red>:</p>
<p>Подаждь нам помощь/ молитвами Твоими, Пречистая,/ советы отрева́ющи лю́тых обстоя́ний.</p>
<p>
<red>Седален, глас 8</red>
</p>
<p>
<red>Подобен</red>: Премудрости</p>
<p>Крове́й твоих струя́ми, мученице Христова,/ пото́ки нечестия изсуши́вши, всехвальная Параске́во,/ одожде́нием же благодати слове́сныя напая́еши бразды́,/ в <red>нихже</red> прозяба́еши клас веры./ К сему же, славная, и по смерти явилася еси, точа́щи жизнь мучения ради,/ страстотерпице всехвальная./ Моли Христа Бога дарова́ти душа́м нашим велию милость.</p>
<p>
<red>Слава, другий седален, глас 4</red>
</p>
<p>
<red>Подобен</red>: Скоро предвари́</p>
<p>Посто́м украси́вши чистоту́ душевную,/ луча́ми страдания просвещаеши верныя,/ мученице многострада́льная Параске́во./ Тем твой святый и светоносный день/ верою совершающе, благочестно вопием:/ яко имея дерзновение ко Господу, моли спастися нам.</p>
<p>
<red>И ныне, Богородичен</red>:</p>
<p>Обнови́ла еси, Чистая, Божественным Рождеством Твоим/ истле́вшее во страсте́х земнородных ме́ртвенное существо/ и воздвигла еси вся от смерти к жизни нетления./ Темже Тя по до́лгу блажи́м вси, Дево Препрославленная,/ якоже прорекла еси.</p>
<p>
<red>Крестобогородичен</red>:</p>
<p>На Кресте́ Тя возвы́шена яко узре́ Пречистая Мати Твоя, Слове Божий,/ ма́терски рыдающи, веща́ше:/ что новое и странное сие́ чудо, Сыне Мой,/ како, Жизнь всех, вкушаеши смерть,/ оживи́ти мертвыя хотя́, яко Милосерд.</p>
<p>
<red>Песнь 4</red>
</p>
<p>
<red>Ирмос</red>: Седя́й в сла́ве на Престоле Божества/ во о́блаце ле́гце,/ прии́де Иисус Пребожественный/ нетленною дланию и спасе́ зову́щия:/ слава, Христе, силе Твоей.</p>
<p>Уязви́вшися любовию Христовою,/ ополчения мучительская крепостию твоею умертви́ла еси,/ благодать источаеши присноживо́тную:/ страсте́й ради мздовоздая́ние, восприяла еси, Параске́во,/ мучениц Христовых добро́та.</p>
<p>Превозше́дши вся любовию Христа, Жениха твоего,/ плотску́ю любовь возненави́девши,/ крепко болезненная страдания претерпела еси, мученице Параске́во, вопиющи:/ не разлучи́ мене, Христе, от желания/ Твоего мучения подвиг совершити.</p>
<p>Отве́ргши мира суету́ всю,/ Богу Единому прилепи́лася еси, Параске́во мученице,/ и болезни страдания претерпевши,/ невесто Божия, мужеу́мная.</p>
<p>
<red>Богородичен: </red>
</p>
<p>Сни́де, яко дождь на руно́, во утро́бу Твою Господь,/ якоже рече́ дре́вле пророк, Всенепорочная,/ <red>егоже</red> во двух Существах родила́ еси,/ Емуже взываем:/слава силе Твоей, Господи.</p>
<p>
<red>Ин</red>
</p>
<p>
<red>Ирмос</red>: Услышах, Господи,/ смотре́ния Твоего та́инство,/ разуме́х дела́ Твоя,/ и просла́вих Твое Божество.</p>
<p>Услы́шавши, Господи,/ мученица Параске́ва заповеди Евангельския,/ просла́ви Твое Божество.</p>
<p>Не принесла́ еси отню́д жертвы де́моном ме́рзским,/ жертву жи́ву себе Господу вдала́ еси.</p>
<p>Крепко на суди́щи ста́вши, вопияше мученица:/ со Христом, Женихом моим, распну́ся/ и возцарствую с Ним.</p>
<p>
<red>Богородичен</red>:</p>
<p>Очищение наших да́руй согрешений, яко Безгрешен,/ и умири́ люди Твоя, яко Благ,/ молитвами Рождения Тя.</p>
<p>
<red>Песнь 5</red>
</p>
<p>
<red>Ирмос</red>: Ты, Господи, мой свет/ в мир пришел еси,/ Свет Святый, обраща́яй из мра́чна неве́дения/ верою воспевающия Тя.</p>
<p>Свет незаходимый всели́ся в души́ твоей,/ да добродетелию сия́еши,/ озаря́я тебе непрестанно сла́вящия.</p>
<p>Струю́, мученице Параске́во, нечестиваго безбожия изсуши́ла еси:/ тече́нии кро́вными, непра́ведно проливаемыми,/ огнь пре́лести погасила еси.</p>
<p>Ум иму́щи прозра́чен, пророческаго да́ра сподо́билася еси,/ хотящая бы́ти всем я́ве предглаго́лала еси,/ Параске́во многострадальная.</p>
<p>
<red>Богородичен</red>:</p>
<p>Мати Божия, души́ моея зло́бу исцели,/ родившая Бога Слова неизреченно./ Сего ради вси ро́ди блажа́т Тя.</p>
<p>
<red>Ин</red>
</p>
<p>
<red>Ирмос</red>: У́тренююще, вопие́м Ти,/ Господи, спаси ны:/ Ты бо еси Бог наш,/ разве Тебе, ино́го не ве́мы.</p>
<p>У́тренюющи, мученица вопия́ше Параске́ва:/ ничто́же мя разлучи́т любве́ Христовы.</p>
<p>Божественную мученицу мнев ослабе́ти,/ смех сам яви́ся проны́рливый.</p>
<p>Просвещение подаждь мне, всехвальная,/ и многомяте́жный мой ум просвети́/ молитвами твоими.</p>
<p>
<red>Богородичен</red>:</p>
<p>Низложи́ непрестаю́щую бурю страсте́й,/ Христа Рождшая,/ ко́рмчию и Господа.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хвале́ния, Господи,/ Церковь вопие́т Ти,/ от бесо́вския кро́ве очи́щшися,/ ради милости от ребр Твоих/ истекшею Кровию.</p>
<p>Возсиявши из Ри́ма,/ яко солнце светлое, святая мученице,/ мрак де́монский от человек отгоняющи мольбами твоими,/ Параске́во многострадальная.</p>
<p>Исцеления прие́млют приходя́щии прикосновением к ра́це моще́й твоих,/ кровоточи́вии и прокаже́ннии очищаются,/ отбегают де́монския полки́,/ призыванием святаго твоего имени.</p>
<p>Утреневала еси ко Христу, невечернему Солнцу,/ и Того светлостьми́ ду́шу, Богомудрая,/ и сердце озарила еси, Параске́во честна́я,/ и к Свету Троическому, радуяся, прешла́ еси.</p>
<p>
<red>Богородичен</red>:</p>
<p>Исцели души́ моея́ страсти, Всенепорочная,/ безстрастия рождшая Источник,/ и отжени́ томи́тельство,/ непрестанно смуща́ющее сердце мое.</p>
<p>
<red>Ин</red>
</p>
<p>
<red>Ирмос</red>: Ри́зу мне пода́ждь све́тлу,/ одея́йся светом, яко ри́зою,/ Многомилостиве Христе Боже наш.</p>
<p>Ри́зою мя с Небесе́ приоде́й, Господи, вопияше Параскева,/ Иже о́блаки небеса́ одева́яй, Многомилостиве.</p>
<p>Якоже из ро́ва Дании́ла услы́ша Господь,/ тако и тебе, в темни́це молящейся, исцеление подавает.</p>
<p>Мучи́телеву гордость низложи́ла еси,/ сама же, невреди́ма пребывши,/ на му́ку дерзну́ла еси.</p>
<p>
<red>Богородичен</red>:</p>
<p>Слово Божие Тя земны́м показа́ Небесную лествицу:/ Тобою бо к нам сни́де.</p>
<p>
<red>Кондак, глас 3</red>
</p>
<p>
<red>Подобен:</red> Дева <red>Днесь</red></p>
<p>Всесвятое и непорочное мучение прине́сши,/ яко ве́но пречестно́е, безсмертному Жениху Христу,/ Ангельское ликостоя́ние возвесели́ла еси/ и победила еси де́монския ко́зни./ Сего ради тя че́стно верою чтим,/ мученице Параске́во многострадальная.</p>
<p>
<red>Икос</red>:</p>
<p>Кто изглаголет силы Господня;/ или кто пове́сть страдания твоя и добродетели, мученице;/ или <red>кий</red>  язык воспети возможет по достоинству./ Темже и аз, недостойный, воспе́ти покушаюся,/ хвалити же и славити Владыку Жизнодавца,/ давшаго тебе на три́знищи крепость/ мучителей не убоятися, исповедающей Истиннаго Бога./ Сего ради тя чтим верою и любовию,/ мученице Параске́во многострадальная.</p>
<p>
<red>Песнь 7</red>
</p>
<p>
<red>Ирмос</red>: Спасы́й во огни́ Авраа́мския Твоя о́троки,/ и халде́и убив,/ яже правда пра́ведно уловля́ше,/ препетый Господи,/ Боже отец наших, благословен еси.</p>
<p>Голуби́це, кри́ла иму́щи злата́я и оружием храни́ма крестным,/ ага́ряны же, в нощи граду твоему прибли́жившияся, отгна́ла еси,/ спа́сши верныя от убийства, мученице Параске́во, поющия:/ препетый отец наших Боже, благословен еси.</p>
<p>Многообра́зныя болезни претерпевши Христа ради, мученице Параске́во,/ неболезненный у Него обрела́ еси покой/ и, радующися, взываеши:/ препетый отец наших Боже, благословен еси.</p>
<p>Коль непобеди́м твой разум, Параске́во честна́я,/ яко от начальников ли́ка мучителей мук не убоялася еси./ С нимиже бра́вшися, скончалася еси яко служительница тайны Божественныя славы, поющи:/ препетый отец наших Боже, благословен еси.</p>
<p>
<red>Богородичен</red>:</p>
<p>Благословен Плод благословеннаго Твоего чрева,/ <red>егоже</red> благословят Небесныя Силы и человечестии собори восхваляют,/ нас избавльшаго клятвы древния, Благословенная, поющих:/ препетый отец наших Боже, благословен еси.</p>
<p>
<red>Ин</red>
</p>
<p>
<red>Ирмос</red>: От Иудеи дошедше о́троцы,/ в Вавилоне иногда/ верою Троическою пламень пе́щный попраша, поюще:/ отцев Боже, благословен еси.</p>
<p>Яви́шася паче ума́ чудеса Божественныя мученицы,/ во ю́нотстве девства победи́ мучителя, зовущи:/ отец наших Боже, благословен еси.</p>
<p>Блудя́щих загради́ла еси богомерзская уста́,/ среди суди́ща ста́вши, Бога исповедала еси, взывающи:/ отец наших Боже, благословен еси.</p>
<p>Забы́вши женскую немощь,/ мужественно укрепи́вшися терпением,/ стра́ждущи, вопия́ла еси:/ отец наших Боже, благословен еси.</p>
<p>
<red>Богородичен</red>
</p>
<p>Из Деви́ческу боку́ вопло́щся,/ явился еси на спасение наше./ Тем Твою Матерь ве́дуще Богородицу,/ благодарно взываем:/ отец наших Боже, благословен еси.</p>
<p>
<red>Песнь 8 </red>
</p>
<p>
<red>Ирмос</red>: Отроки благочестивыя в пещи́/ Рождество Богородичо спасло́ есть,/ тогда у́бо образу́емое,/ ныне же де́йствуемое,/ вселенную всю воздвиза́ет пе́ти Тебе:/ Господа пойте дела/ и превозноси́те Его во вся веки.</p>
<p>Божественными светлостьми́ Солнца мысленнаго просвети́вшися,/ мученице всехвальная Параске́во,/ нощь претекла́ еси безбожия, поющи единомыслием души́:/ Господа воспевайте дела и превозносите Его во веки.</p>
<p>Яко а́гница, яко нескверная ю́ница,/ яко Божественная голуби́ца, яко самовольное заколение,/ привела́ся еси, мученице Параске́во, Зижди́телю твоему/ и, яко жертва непоро́чна, принесла́ся еси, согласно поющи:/ Господа пойте дела и превозносите Его во веки.</p>
<p>Све́тлу себе от крове́и́ ри́зу мучением обложи́ла еси,/ Параске́во, до́бляя мученице,/ совле́кшися истинно тленнаго со грехи́ человека, радостно воспевающи:/ Господа пойте дела и превозносите Его во веки.</p>
<p>
<red>Богородичен: </red>
</p>
<p>Во след Тебе теко́ша жены́, мира сладково́ннаго ве́дуще, Всечистая Богоневесто,/ Едина Неискусобрачная,/ из утро́бы Твоея возсиявшаго Единороднаго Сына, Христа Бога,/ и с Тобою царствуют истинно, песнословяще Его во веки.</p>
<p>
<red>Ин</red>
</p>
<p>
<red>Ирмос</red>: Царя Небеснаго,/ <red>егоже</red> поют во́и Ангельстии,/ хвали́те и превозноси́те во вся веки.</p>
<p>Царя Христа Бога,/ <red>егоже</red> испове́да дева мученица Параске́ва,/ воспевающи: хвалите и превозносите Его во веки.</p>
<p>За любовь Божественныя Троицы/ огнь безбожия погасила еси, вопиющи:/ превозносите Христа во веки.</p>
<p>По́двиги, иже к Богу,/ тьмы начальника низложи́ла еси, поющи:/ превозносите Христа во веки.</p>
<p>
<red>Богородичен</red>
</p>
<p>Проти́вных прило́га на ны угаси́ и́скры, Дево,/ яко да поем Господа и превозно́сим Его во веки.</p>
<p>
<red>Песнь 9</red>
</p>
<p>
<red>Ирмос</red>: Всяк земноро́дный/ да взыграется, Духом просвещаем,/ да торжествует же Безплотных умо́в естество,/ почитающее священное торжество Богоматере,/ и да вопиет:/ радуйся, Всеблаженная/ Богородице, Чистая Приснодево.</p>
<p>В Небесный чертог все́льшися, дево Параске́во всечестная,/ и невидимых добро́т разу́мно наслади́вшися,/ восприи́мши неизрече́нную светлость,/ просвети́ поющия и величающия тя.</p>
<p>Венец восприяла еси на главе́ твоей, Параске́во доблеу́мная,/ яко скончавши течение и сохранивши веру непоколеби́му,/ праведных чи́ни радостно тя прия́ша./ Тем ныне ублажаем тя.</p>
<p>Подае́ши исцелений ка́пли требующим, яко от источника,/ всебогатая мученице Параске́во,/ уставляющи то́ки неду́гов и страсте́й отгоня́щи зной,/ сердца́ благочестивых напаяющи ко благоплодию Божественных деяний.</p>
<p>
<red>Богородичен</red>:</p>
<p>Мудрости Вместилище, паче ума́ лучшаго, явилася еси,/ Отроковице Всенепорочная,/ одушевле́н же престол и дверь./ Тем яко Царицу Тя возлю́бльше, девы во след Тебе приведо́шася, Богоотроковице.</p>
<p>
<red>Ин</red>
</p>
<p>
<red>Ирмос</red>: Воистинну Богородицу/ Тя исповедуем,/ спасении тобою, Дево чистая,/ с Безплотными ли́ки Тя величающе.</p>
<p>Воистинну тезоимени́та назва́лася еси, Параске́во,/ подо́бящися страсте́м Христовым,/ с Небесными во́инствы лику́ющи.</p>
<p>Постигла еси конец мучения/ многими страстьми́ и боле́зньми твоими,/ со Ангелы Христа сла́вящи на Небесех, всечестная.</p>
<p>Дерзновение иму́щи ко Спасу и Владыце,/ моли за поющия твою память,/ мученице славная Параске́во.</p>
<p>
<red>Богородичен</red>:</p>
<p>Пе́сньми Тя поем, Богоблагодатная,/ и немо́лчно Тебе, радуйся, прино́сим,/ Ты бо источи́ла еси всем нам веселие.</p>
<p>
<red>Светилен</red>
</p>
<p>
<red>Подобен</red>: Жены́, услы́шите</p>
<p>Яко ши́пок красне́йший от терно́внаго прозябла́ еси ко́рене, дево Параске́во,/ оброше́нием, мученице, священнаго страдания обагри́вшися кровию./ И ныне Божественную твою память творящия любовию/ спасай ны от бед.</p>
<p>
<red>Слава, и ныне, Богородичен</red>:</p>
<p>Стоя́ще о́крест Тебе девы Богомудрыя, Богородительнице Марие, яко Царице ро́дом,/ Твоему Сыну приведо́шася невестоле́пно, Пречистая, яко Царю всяческих,/ <red>егоже</red>, Мати Дево Отроковице, о нас моли.</p>
<p>
<red>На хвалитех стихиры, глас 4</red>
</p>
<p>
<red>Подобен</red>: Яко добля</p>
<p>Девство нетленно, мучение всечудно/ Христу принесла еси, всечестна́я дево Параске́во,/ низложи́ла еси шатание пре́лести безбожныя силою Крестною,/ му́жественным разумом./ Темже вся Христова Церковь празднует святую твою память.</p>
<p>Твоему страданию, дево мудрая, и сопротивлению, и неодолению/ ли́цы Ангельстии, блаженная Параске́во, я́ве удиви́шася,/ како му́жественным сплете́нием врага́ неви́димаго разрази́ла еси/ и победы венец от руки́ Жизнодавца богатно прия́ла еси.</p>
<p>Огне́м опаля́ема,/ о́гненною мудростию пламень угаси́ла еси естественный/ и, свещу́ неугаси́му душевную соблю́дши,/ вошла еси со Христом, Женихом твоим, в чертог Небесный./ Чудесными и́скрами стра́сти умертвивши,/ и де́монскии полки́ страдальчески победи́ла еси.</p>
<p>
<red>Ины стихиры, глас 1</red>
</p>
<p>
<red>Подобен:</red> Небесных чино́в:</p>
<p>В Небесныя дворы́ всели́лася еси, мученице Параске́во,/ кровьми́ твоих страда́ний,/ в виде́нии ликостояний причислилася еси ра́вно, всехвальная.</p>
<p>Мучи́теля посрами́ла еси, о му́ках небре́гши,/ и звере́й рыка́ния не устраши́лася еси,/ иму́щи Христа Помощника твоего, всехвальная.</p>
<p>Радующися, текла́ еси, прехвальная Параске́во,/ тща́щися конец мучения прия́ти, дево всехвальная,/ и Христу уневе́стившися та́мо, поминай ны, всегда честву́ющия тя.</p>
<p>
<red>Слава, глас 6</red>:</p>
<p>Пе́сньми да почестви́тся Христова мученица,/ подобает бо ей всякое хвалосло́вие:/ хвала́ми бо испле́тши свой венец,/ той непрекло́нней су́щи и тве́рдей,/ мно́гу мучителей злобу низложи́./ Тем, в боле́знех стра́ждущи, вопияше:/ Ты мне, Господи, бу́ди помощь и не оста́ви мене́.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Все отло́жше</p>
<p>Агнца Своего Агница Нескверная дре́вле/ и Непорочная Владычица/ на Древе Крестнем яко узре́, матерски восклица́ше и, дивя́щися, вопияше:/ Чадо Сладчайшее, что зрение сие новое и преславное;/ како сонм безблагодатный суди́щу Пила́тову предаде́ Тя/ и осуждает на смерть, Жизнь всяческих;/ но воспеваю Твое неизрече́нное, Слове, снизхожде́ние.</p>
<p>
<red>На стиховне, Слава, глас 4</red>:</p>
<p>Крест, яко ору́жие держа́вно, Параске́во мученице, держа́щи рука́ми,/ веру, яко щит, надежду, яко броню́, любовь, яко лук,/ мучителей томле́ние победи́вши му́жески,/ и де́монов кова́рствия упраздни́ла еси Божественною силою,/ во главу́ же усекнове́на бывши, лику́еши во Христе,/ не преста́й молящися о душах наших.</p>
<p>
<red>И ныне, Богородичен или Крестобогородичен</red>:</p>
<p>
<red>Подобен</red>: Яко до́бля</p>
<p>На Кресте́ Тя яко узре́ пригвожде́на, Господи,/ Агница и Мати Твоя дивля́шеся/ и, что виде́ние сие́, взыва́ше, Сыне Вожделение,/ сия Тебе неве́рный собор воздаде́ беззаконный,/ многих Твоих чудес наслади́выйся;/ но слава неизглаго́ланному сошествию Твоему, Владыко.</p>
<p>
<red>Славословие великое. И отпуст</red>
</p>
<p>
<red>На Литургии: Блаженна от канона перваго, песнь 3-я, и втораго канона, песнь 6-я. Прокимен, глас 4</red>: Дивен Бог во святых Своих, Бог Израилев. <red>Стих</red>: В церквах благословите Бога, Господа от источник Израилевых. <red>Апостол к Коринфяном, зачало 181. Аллилуия</red>: Терпя, потерпех: <red>Евангелие от Луки, зачало 33. Причастен</red>: В память вечную</p>
<p>
<red>В тойже день</red>
</p>
<p>
<red>Святых мученик Тере́нтия и Неони́лы и чад их: Сарви́ла, Фо́та, Феоду́ла, Иера́кса, Ни́тта, Ви́ла, Евни́кии</red>
</p>
<p>
<red>и преподобнаго отца нашего Стефа́на Савваи́та, творца канонов</red>
</p>
<p>
<red>На Господи, воззвах: стихиры мучеников, хлас 4</red>
</p>
<p>
<red>Подобен</red>: Яко до́бля</p>
<p>Многообра́зным му́кам мужески приобщи́в шеся,/ вражия возношения низложи́сте,/ испове́дающе, блаженнии, пред мучители Явльшагося нас ради дебельство́м плоти,/ и пречистыя страсти претерпевши волею,/ и источи́вша миру просвещение и безстрастие.</p>
<p>С Тере́нтием возсия́ Неони́ла славная,/ Ни́тта же и Сарви́л чуднии,/ Фот же и Иера́кс с сими законно пострадавше/ и огнь мучений Божественною росою Духа угаси́вше/ и быша столпи́ благочестия, и благоприятныя жертвы, и приношения пречиста.</p>
<p>Яко многосветлое солнце,/ с луною совоку́плься Неони́лою,/ родил еси, о Терентие, лик звезд седмочи́слен,/ мученическою     кровию обагри́вшихся,/ и светлое испущающих сия́ние,/ вселившихся же в  невечерний покой,/ идеже всех страда́лец стада́ све́тло ликовству́ют.</p>
<p>
<red>Ины стихиры преподобнаго, глас 8</red>
</p>
<p>
<red>Подобен:</red> О преславнаго чудесе</p>
<p>Отче Богоносне Стефа́не,/ Божественным смы́слом ум укрепи́в светле́йше,/ ярость же мужеством, целомудрием желание,/ правдою же всю силу души́ управил еси./ Мудролю́бнейше колесни́цу прекрасну добродетелей состро́ил еси,/ на нюже всед, радуяся, возшел еси к высоте́, славне.</p>
<p>Отче Богоносне Стефа́не,/ Богословием ум просвети́л еси, преподобне,/ якоже копиено́сную ярость/ простира́я на хульныя, отче, еретики́,/ возжелев пищи вышния,/ еяже сподо́бился еси причасти́тися, чудне,/ предстоя́ Престолу Всецаря и Вседержителя.</p>
<p>Отче Богоносне Стефа́не,/ воздержанием ум утучня́я всегда,/ к Первовино́вному востещи́ сотворил еси,/ и отвергл еси мира смуще́ние, и молвы́ оттря́с,/ ума́ чистотою сраствори́вся, всемудре, с желанием, воистинну крайним,/ Богомудре преподобне.</p>
<p>
<red>Слава, и ныне,</red>
</p>
<p>
<red>Богородичен. Подобен тойже</red>:</p>
<p>Девства сосуд/ и чистое Божие и красное жили́ще,/ молю Тя, всечестно́е,/ душу мою уте́ши,/ озло́бленную ядом змии́ным и умерщвле́ную преступле́ньми,/ яко да славлю Тя,/ верныя вся возвеличившую, Богора́дованная.</p>
<p>
<red>Крестобогородичен, подобен тойже</red>:</p>
<p>Что зримое виде́ние,/ еже Моими очесы́ видится, о Владыко,/ содержа́й всю тварь,/ на Древо воздви́жен быв,/ и умираеши, всем дая́й Жизнь,/ Богородица, пла́чущи, глаголаше,/ егда узре́ на Кресте́ возноси́ма,/ из Нея неизреченно возсиявшаго/ Бога и Человека.</p>
<p>
<red>Тропарь, глас 4</red>:</p>
<p>Му́ченицы Твои, Господи,/ во страданиих своих венцы́ прияша нетленныя от <red>Тебе</red>, Бога нашего:/ имуще бо крепость Твою,/ мучителей низложите,/ сокрушиша и де́монов немощны́е де́рзости,/ тех молитвами/спаси ду́ши наша.</p>
<p>
<red>Слава, тропарь Стефа́на, глас 5</red>
</p>
<p>Воздержанием житие украси́ и страсти умертвив,/ посрамил еси вражия прилоги, отче Стефа́не,/ и преложися к Богу, чудотворец показася,/ в вечней славе со Ангелы ликуя,/ с ними же моли поми́ловати ду́ши наша.</p>
<p>
<red>И ныне, Богородичен или Крестобогородичен</red>
</p>
<p>
<red>На утрени</red>
</p>
<p>
<red>Канон Октоиха един, и святых два</red>
</p>
<p>
<red>Канон мучеников. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Отве́рзу уста моя,/ и наполнятся Духа,/ и слово отры́гну Царице Матери,/ и явлюся, све́тло торжествуя,/ и воспою, радуяся, Тоя чудеса.</p>
<p>Глубиною обуреваем греха, Человеколюбче,/ к единой пучи́не благоутробия Твоего/ взираю очесы́ моего се́рдца,/ окорми́ и спаси мя страстоте́рпец молитвами.</p>
<p>Незаходимое вас Солнце звезды показа на тверди Церкве Своея,/ озаряющия сиянием по́двиг,/ мученицы прехвальнии, сея́ исполне́ние.</p>
<p>Веры побо́рницы, Церкве утвержде́ние,/ Тере́нтий быст, Нитта́ же, Сарви́л, Феоду́л, Ие́ракс, Неони́ла,/ и Ви́л чу́дный, Евни́кия же и Фо́т.</p>
<p>
<red>Богородичен</red>:</p>
<p>Радости нам Хода́таица, яко приемши полноту́ всего Божества́,/ явилася еси, Всенепорочная./ Темже вси Тебе, еже радуйся,/ со Ангелом согласно зовем, Богорадованная.</p>
<p>
<red>Ин канон преподобнаго. Глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Пои́м Господеви,/ прове́дшему люди Своя сквозе́ Чермно́е море,/ яко Един славно прославися.</p>
<p>Всю мою мрачную, отче, мглу уныния/ светом Божественным разори,/ Божественную благодать пода́в, Стефа́не, пети память твою.</p>
<p>Единый тебе добродетелей иску́с ве́дом,/ мирски́я бо всеконечно зло́бы не приял еси,/ от младенства Богу, Стефа́не, возложе́н.</p>
<p>Всего Христу Спасу ты тебе сама́го привед воздержательно,/ заколение   све́тло благоприятно,/ безсмертнаго жития, славне, был еси причастник.</p>
<p>Положи духовная молния столп тя всесве́тел,/ прие́мша достояние службы та́инственныя,/ вся верныя озаря́ющая.</p>
<p>
<red>Богородичен</red>:</p>
<p>Пречистая Богородице, всех радосте,/ Яже Бога в Твоей утробе вмести́вши, Нескверная,/ изба́витися от враг моли́ся поющим Тя.</p>
<p>
<red>Песнь 3</red>
</p>
<p>
<red>Ирмос</red>: Не мудростию, и силою, и богатством хвалимся,/ но Тобою, о́тчею Ипоста́сною Мудростию, Христе:/ несть бо свят,/ паче Тебе, Человеколюбче.</p>
<p>Якоже солнце со многосветлою луною,/ соединяем Неони́ле славный Тере́нтий,/ породи́ звезд седмочисленный лик мучеников Христовых.</p>
<p>Сокрушение твоих уде́с, страдальче Тере́нтие,/ пре́лести ко́сти, якоже прах, истни́,/ тебе же исхода́таи славу неизглаго́ланную.</p>
<p>Златы́ми впери́вшися крилы́, Евники́е,/ беззаконных лове́ц коварствия избе́гла еси/ и внутрь вселилася еси чертога мысленнаго.</p>
<p>
<red>Богородичен</red>:</p>
<p>Тя Мудрость Божия чистейшее селение обре́тши,/ от Твоих чистых крове́й воплотися,/ и по Рождестве нетленну показа́.</p>
<p>
<red>Ин</red>
</p>
<p>
<red>Ирмос: </red>Страх Твой, Господи,/ всади́ в сердца́ раб Твоих/ и буди нам утверждение,/ Тя во истине призывающих.</p>
<p>Скверня́щих в житии человеческия ду́ши избежавши тя, Стефа́не, плотски́х,/ очисти пусты́ня изде́тска/ Божественным промышлением.</p>
<p>Небесное иму́щии житие́, по́стницы тя приемше,/ утверди́ша, блаженне, страхом Господним к мудрости Божественней.</p>
<p>Отце́в повинуяся учением премудрости,/ страх Божий, яко основание положил еси/ твоего небесоподо́бнаго, отче, жития.</p>
<p>
<red>Богородичен</red>:</p>
<p>Безсе́менно зачала́ еси, Богоневесто, Спаса и Господа,/ избавляющаго ны от тли,/ Тя воистинну песносло́вящия.</p>
<p>
<red>Кондак Стефана, глас 4</red>
</p>
<p>
<red>Подобен:</red> Вознесыйся</p>
<p>Насадил еси добродетелей рай/ и напои́л еси то́ками слез твоих,/ яко жизни, всеславне, древо получив,/ спаси молитвами твоими от тли стадо твое,/ избави от обстоя́ний те́пле чту́щих тя, Стефа́не,/ тя бо предстателя велича́йша, мудре,/ вси верою и любовию стяжа́хом.</p>
<p>
<red>Седален мучеников, глас 8</red>
</p>
<p>
<red>Подо</red>бен: Премудрости</p>
<p>Яко зве́зды солнцу световидны, Тере́нтию,/ дети священныя я́ве совозсиява́ют и тварь просвещают,/ мужескими по́двиги доблественно сия́юще, многобожия нощь разоряют;/ <red>ихже</red> с веселием ублажаем верою, яко сущия угодники Божия, и возопиим:/ страстотерпцы всехвальнии, моли́те Христа Бога грехо́в оставле́ние пода́ти/ чту́щим любовию святую память вашу.</p>
<p>
<red>Слава, преподобнаго, глас 5</red>
</p>
<p>
<red>Подобен:</red> Собезначальное Слово</p>
<p>Воздержанием житие́ украси́в и страсти умертви́в,/ попрал еси вражия прило́ги́, отче Стефа́не,/ и, преложи́вся к Богу, чудотворец показался еси,/ в вечней славе со Ангелы ликуя./ С нимиже моли непрестанно поми́ловатися нам.</p>
<p>
<red>И ныне, Богородичен</red>:</p>
<p>Теплая Предста́тельнице и непобедимая,/ упование изве́стное и непостыдное,/ стене́, и покро́ве, и приста́нище прибегающим к Тебе,/ Приснодево Чистая,/ Сына Твоего и Бога моли́ со Ангелы/ мир да́ти миру, и спасение,/ и ве́лию милость.</p>
<p>
<red>Крестобогородичен</red>:</p>
<p>На Кресте зря́щи Тя, Христе, Мати Твоя,/ волею посреде́ разбойников ви́сяща,/ растерза́ющися утробою ма́терски, глаголаше:/ Безгрешный Сыне,/ како неправедно на Кресте, якоже злодей, пригвожден еси,/ человеческий род хотя́ оживи́ти,/ яко Благоутробен.</p>
<p>
<red>Песнь 4 </red>
</p>
<p>
<red>Ирмос</red>. Вознесена Тя видевши Церковь на Кресте,/ Солнце праведное,/ ста́ в ви́не своем,/ достойно взывающи:/ слава силе Твоей, Господи.</p>
<p>Окормля́еми дла́нию всесильною,/ мук пучи́ну немо́кренно преидоша,/ до́ндеже достиго́ша в приста́нище тихое Вышняго Царствия, мученицы.</p>
<p>Возвышаемаго державою нече́стия гордаго мучителя,/ веры оружии, мученицы всехвальнии, низложи́сте, пою́ще:/ слава силе Твоей, Господи.</p>
<p>Седмобра́тный лик страстотерпцев с двои́ми родители,/ непорочная жертва Тебе, тех ради чудно поже́ршемуся,/ яко овча, Владыко Христе, приведо́шася.</p>
<p>
<red>Богородичен</red>
</p>
<p>Иже волею всяческая создавый,/ зи́ждется хотя́ из Тебе паче сло́ва,/ спасая, Неискусобра́чная, верою зову́щия:/ слава силе Твоей, Господи.</p>
<p>
<red>Ин</red>
</p>
<p>
<red>Ирмос</red>: Услышах, Господи,/ смотре́ния Твоего та́инство,/ разуме́х дела Твоя/ и прославих Твое Божество́.</p>
<p>Законом Божественным Духа все покорил еси плотско́е мудрование/ и словом безсловесная стремле́ния страсте́й отгна́л еси, мудре Стефа́не.</p>
<p>Ты ярости во́лны на врага вооружил еси, Стефане,/ к Единому же Рачителю желание, Богу, простерл еси.</p>
<p>Светлый свет узре́л еси ты безстрастия, преподобне Стефане,/ совле́кся мглы темныя страсте́й, благодатию наставляемь.</p>
<p>Во уме ты будущая помышляя,/ возгнушался еси мимотекущих безслове́сия./ Темже вся наследовал еси болезньми присносу́щая.</p>
<p>
<red>Богородичен</red>:</p>
<p>Бога, <red>егоже</red> родила́ еси, Чистая Дево,/ Сего умоли́, рабо́м Твоим дарова́ти согрешений проще́ние/ и противных избавле́ние.</p>
<p>
<red>Песнь 5</red>
</p>
<p>
<red>Ирмо́с</red>: Ты, Господи, мой свет/ в мир пришел еси,/ Свет Святый, обращали из мрачна неве́дения/ верою воспева́ющия Тя.</p>
<p>Тя, Господи, крепость стяжа́вше мученицы,/ терза́ния, и раны, и огнь, и смерть му́жески преоби́деша.</p>
<p>О дети священныя!/ О Богоприятная заколе́ния!/ О совокупле́ние, разорившее ко́зни многоплете́нныя врага борющаго!</p>
<p>Побе́дами главу́ безсмертными венча́ла еси,/ победи́вшая зми́я, Еву победи́вшаго, Евники́е добродево.</p>
<p>
<red>Богородичен</red>
</p>
<p>Свет безлетный нам, Отчее Сияние родила́ еси,/ под летом благости богатством бы́вша, Всенепорочная.</p>
<p>
<red>Ин</red>
</p>
<p>
<red>Ирмо́с</red>: Просвети нас повелении Твоими, Господи,/ и мышцею Твоею высокою/ Твой мир подаждь нам,/ Человеколюбче.</p>
<p>Являешися, яко светильник, с Небес поющим тя,/ отгони́ дел омраче́ние/ и Божественнаго вообража́я дея́ния осия́ние.</p>
<p>Бо́дренну молитву и стояние всено́щное,/ рук приле́жное воздеяние стяжа́л еси, отче,/ и источники слез, Стефа́не.</p>
<p>Нов истинно пусты́ни явился еси/ све́тел светильник, о Стефане,/ просвеща́я во тьме держи́мыя злых.</p>
<p>
<red>Богородичен</red>:</p>
<p>Моли присно Сына Твоего и Бога нашего,/ Неискусобра́чная Марие Чистая,/ низпосла́ти нам верным милость.</p>
<p>
<red>Песнь 6</red>
</p>
<p>
<red>Ирмос</red>: Пожру́ Ти со гла́сом хваления, Господи,/ Церковь вопиет Ти,/ от бесовския кро́ве очищшися,/ ради милости от ребр Твоих/ исте́кшею Кровию.</p>
<p>Простре́ти немилостивно повелев мучитель/ и к колесе́м привяза́ти многообра́зными ви́ды му́ченики,/ но посрами́ся,/ непобеди́мы ты́я видев.</p>
<p>Звере́м в снедь пре́дани бывше,/ показа́сте я кротчайшия овец непрестанными ва́шими молитвами/ и вре́да от тех никакоже прии́сте, святи́и.</p>
<p>Сарви́л, Неони́ла, Фот и Феоду́л,/ Вил, Иера́кс, Евни́кия же и Нитта́ Божественный с Тере́нтием,/ яко до́блии, благоче́стно да восхва́лятся, мученицы.</p>
<p>
<red>Богородичен</red>:</p>
<p>Купина преобразоваше великое та́инство,/ еже паче ума, Твоего Рождества,/ огне́м всюду окружа́ема и никакоже опаля́ема, Дево Всепетая.</p>
<p>
<red>Ин</red>
</p>
<p>
<red>Ирмо́с</red>: Ио́ну в ки́те, Господи,/ единаго всели́л еси,/ мене же, связаннаго мре́жами вра́жиими,/ яко от тли онаго, спаси.</p>
<p>Ты рука́ми, ви́ден был еси, Стефа́не, се́рне подавая пищу,/ душевныя бо стра́сти отря́с,/ над ди́виими животными, якоже пе́рвее во Еде́ме Адам, царствовал еси.</p>
<p>Путетворя́ Христу селение твоея́ в клети́ души,/ чре́во твое, Стефане, и язык удержа́в,/ и плотски́я сла́сти до конца умертви́л еси.</p>
<p>Победительными венча́лся еси венцы́, Стефане, по́стничества,/ де́монов бо полки́ победил еси/ и помышлений и страсте́й прило́ги низложил еси, блаженне.</p>
<p>
<red>Богородичен</red>
</p>
<p>Паче ума воплоще́ннаго Господа во чреве Твоем/ сотвори Твоим рабо́м милостива быти/ Твоими молитвами, Чистая,/ яко да страшнаго избавимся муче́ния.</p>
<p>
<red>Кондак, мучеников, глас 4</red>
</p>
<p>
<red>Подобен: </red>Вознесы́йся</p>
<p>Му́ченическая честна́я память прии́де <red>Днесь</red>, веселящи всяческая,/ Тере́нтия премудраго и подру́жии его./ Те́пле убо стеце́мея, да прии́мем исцеление,/ си́и бо благодать прие́мше от Духа Святаго/ исцеля́ти недуги и болезни душ наших.</p>
<p>
<red>Песнь 7</red>
</p>
<p>
<red>Ирмо́с</red>: В пещи́ Авраа́мстии о́троцы перси́дстей,/ любовию благочестия паче,/ не́жели пла́менем опаля́еми, взыва́ху:/ благослове́н еси в храме славы Твоея,/ Господи.</p>
<p>В пещь муче́ний вве́ржени бывше, мученицы,/ ро́су с Небесе́ обрето́сте терпе́нием, благодарно взыва́юще:/ благословен еси в храме славы Твоея, Господи.</p>
<p>Вкорене́но душевное иму́щи мудрова́ние на ка́мени непреложныя веры Христовы,/ безбо́жных свере́пства трус,/ мученицы молитвою творя́ще, низложи́ша.</p>
<p>Пове́шени бывше и по ре́бром крепко стру́жеми,/ о́цтом люте́йшим же и огне́м сожигаеми, блаженнии,/ всю попали́сте вещь ле́стную, славнии.</p>
<p>
<red>Богородичен</red>:</p>
<p>Одева́яй небо о́блаки, Пречистая, Тя небо показа́ на земли,/ из Тебе облече́ся во всего человека/ и обожа́ет мя за милосердие безчи́сленное.</p>
<p>
<red>Ин</red>
</p>
<p>
<red>Ирмо́с</red>: О́троки оросивый в пещи́/ и Деву сохрани́вый Рождшую Тя по рождестве,/ благослове́н еси, Боже отец наших.</p>
<p>Воистинну Нетле́нныя тя Троицы благодать обре́тши, сосуд, Стефа́не, избра́н,/ якоже жела́ше, в тебе упоко́йся,/ и дарова́нии обогати́, и врача́ душевных страсте́й показа.</p>
<p>Таи́нниче пресветлаго Богоначалия, зрителю славы неизреченныя Божия причаща́яйся,/ подаждь нам просвеще́ние, творящим верою память твою,/ угодниче Христов, преблаженне Стефа́не.</p>
<p>Воду Моисе́йски в земли невла́жней, жа́ждущу твоему ученику, Стефа́не,/ твоим жезло́м начерта́в, источи́л еси, преподобне,/ песнопоя́ Христу Вседержителю:/ благослове́н еси, Боже отец наших.</p>
<p>
<red>Богородичен</red>:</p>
<p>Подоба́ше безсе́менно Воплоще́нному из Тебе проити́, Марие Чистая,/ паче солнца я́вльшися Чистая и Нескверная,/ на объя́тиих бо носи́ла еси, Благословенная, Бога Вседержителя.</p>
<p>
<red>Песнь 8</red>
</p>
<p>
<red>Ирмос</red>: Ру́це распросте́р Дании́л,/ львов зия́ния в ро́ве затче́,/ огненную же силу угаси́ша, добродетелию препоя́савшеся,/ благоче́стия рачи́тели,/ о́троцы, взыва́юще:/ благословите вся дела Госпо́дня Господа.</p>
<p>На огнь дерзну́ша, светом Божественнаго Духа просвещаеми,/ коно́бов вре́ния<a type="note" xlink:href="#note44">44</a> показаша неде́йственна,/ Божественный хлад с Небесе́ Божественный мученицы прие́мше,/ <red>ихже</red> по достоянию, вернии, восхва́лим.</p>
<p>Ангелов явися множество, на три́знищи ясно укрепля́юще вас, всехвальнии мученицы,/ и болезни отъе́млюще;/ с нимиже отроко́в песнь взыва́ете:/ благословите вся дела Госпо́дня Го́спода.</p>
<p>Бо́дро име́я к Богу о́ко, Сарви́ле, се́рдца твоего,/ оче́с терпе́л еси избоде́ние,/ облича́я мучителя, безбожия мглою одержи́маго./ Тем вси тя, яко дне сына, ублажа́ем.</p>
<p>
<red>Богородичен</red>:</p>
<p>Отчим благоволением Сына во утробе прия́ла еси,/ осенйвшу Божественному Духу, Пречистая,/ и рождши яко пе́рвее Пречиста пребыла́ еси;/ к Немуже непрестанно молися избавитися всем, Дево, тли и озлобле́ния.</p>
<p>
<red>Ин</red>
</p>
<p>
<red>Ирмос</red>: Мусики́йским орга́ном согласу́ющим/ и людем безчисленныя покланяющимся образу в Деи́ре,/ три о́троцы не повину́вшеся,/ Господа воспеваху/ и славосло́вляху во вся веки.</p>
<p>Повину́лся еси, блаженне, Господу, пребыва́нием жития́ непорочнаго,/ и, отту́ду укрепи́вся,/ враги́ покоря́еши под но́зе твои и сокрушаеши,/ на ты́я болезньми, яко оружии, до́блествовав.</p>
<p>Единообра́зно житие имея, Истины слово показа/ и обы́чай прост и прав, нелука́в нрав, Боголюби́в разум./ Темже тя пою́ще, Христа превозно́сим во веки.</p>
<p>Вседушно, отче, возлюби́л еси Бога, пли́щей<a type="note" xlink:href="#note45">45</a> отврати́лся еси,/ непрохо́дныя же обходя́ пусты́ни,/ наслажда́лся еси Единаго Рачи́теля твоего,/ <red>егоже</red> ради уме́ты вменя́л еси вся.</p>
<p>
<red>Богородичен</red>:</p>
<p>Известно ве́дящии Тя, Деву и Божию Матерь, па́че слова,/ пое́м Тя всеблагоче́стно, верою песнопою́ще:/ Господа пойте и превозноси́те Его во веки.</p>
<p>
<red>Песнь 9</red>
</p>
<p>
<red>Ирмо́с</red>: Камень нерукосе́чный/ от несекомыя горы́, Тебе, Дево,/ краеуго́льный отсечеся,/ Христос, совокупивый разстоящаяся естества./ Тем, веселящеся, Тя, Богородице, величаем.</p>
<p>Рай яве́стеся, среде́ жизни древо имущ,/ источник же, пролива́ющ капли исцелений/ и река, истинно испо́лнена, святии, Боже́ственных вод Духа.</p>
<p>Столпи́ Христовы Це́ркве/ и тиша́йшая пристанища су́щих в пучи́не лю́тых обурева́емых, мученицы яви́стеся,/ и мира пита́телие, и Ангелов сожи́тельницы.</p>
<p>В Небесных се́лех с радостию живете́,/ добро́ты недомысленныя вкупе сматря́юще и наслажда́ющеся истиннаго обожения,/ венцено́сцы великоимени́тии.</p>
<p>
<red>Богородичен</red>:</p>
<p>Яже Небес ши́рши и Херувимов святейши, всея же твари вку́пе честне́йши,/ Бога, <red>егоже</red> родила́ еси,/ о нас моли, Богороди́тельнице, чту́щих Тя.</p>
<p>
<red>Ин</red>
</p>
<p>
<red>Ирмо́с</red>: Чистую славно почти́м,/ людие, Богородицу,/ Огнь Божества прии́мшую во чреве неопально,/ пе́сньми величаем.</p>
<p>Те́сный путь шествовал еси,/ <red>егоже</red> ничтоже в мире истинно ну́жднейше,/ сего ради во Еде́м вшел еси, пространное поко́ище.</p>
<p>Ти́х явился еси, о Стефа́не,/ на Небесех бо венце́м славы венча́лся еси, блаженне, достойно,/ поя́ Венча́вшаго тя.</p>
<p>Чудно житие твое проси́я, благовонно,/ яко шипо́к в ве́рте, и яко све́щник на возду́се,/ светови́дно озаря́я, всеблаженне, честву́ющия тя.</p>
<p>
<red>Богородичен</red>
</p>
<p>Деву вси и Пречистую, вернии, Богородицу,/ неизреченно носи́вшую во утро́бе Бога и Спаса,/ в песнех величаем.</p>
<p>
<red>В тойже день</red>
</p>
<p>
<red>Святителя Дими́трия, митрополита Ростовскаго</red>
</p>
<p>
<red>На вечерни</red>
</p>
<p>
<red>На Господи, воззвах: стихиры, глас 6: </red>
</p>
<p>Украси́в твою ду́шу добродетельми,/ и преше́д по́прище временныя жизни во стра́се Божии,/ обрел еси благодать пред Богом,/ сви́те Дими́трие:/ и ныне, предстояй Престолу Господа славы,/ моли спастися душам нашим.</p>
<p>Еще сый в теле,/ распали́лся еси серафи́мскою к Богу любовию,/ ныне же по отшествии от временныя жи́зни,/ совле́кся уз телесных/ и, наслаждаяся сладости ра́йския,/ наипа́че соделался еси обита́лищем любве́ Божественныя;/ и, подражая Христа Спасителя,/ <red>егоже</red> ныне лице́м к лицу́ зри́ши,/ сострада́й бедности человечества,/ и буди о наших не́мощех ко Господу хода́тай,/ да изба́вившеся от них,/ избе́гнем и временных зол, и вечныя смерти.</p>
<p>Пастырю добрый,/ усердный подража́телю Пастыреначальника, Сына Божия,/ услы́ши нас грешных,/ призывающих в помощь твое всесильное хода́тайство,/ и моли о нас Всемилостиваго Бога,/ да избе́гнем всяких зол и напастей,/ и да улучи́м вечное блаженство,/ во<red>еже</red> ку́пно с тобою, святителю Димитрие,/ славити и воспевати Божество,/ силу и единовластие Пресвятыя Троицы.</p>
<p>
<red>Слава, глас тойже</red>:</p>
<p>Похвала́ми ублажи́м святителя Дими́трия,/ иерарха великаго, Златоуста Российскаго,/ иже ре́вностию по Господе Бо́зе Вседержителе поощряем,/ непрестанно облича́л возмущающих тишину и Православие Христовы Це́ркве/ и, соделався сосу́д избра́н Всесвятаго Духа,/ причте́н яви́ся ли́ку друго́в Божиих./ Темже тебе почитаем, святителя Христова,/ и усердно молим:/ буди о нас заступник и хода́тай ко Триипостасному Богу,/ наста́ви нас на путь спасения/ и даруй улучи́ти от Господа Вседержителя/ мир душам нашим, и велию милость.</p>
<p>
<red>И ныне, Богородичен, глас тойже</red>: Кто Тебе: <red>Вход, прокимен дне, и чтения 3 святительская (зри страницы 135-138).</red></p>
<p>
<red>На литии стихиры, глас 7</red>:</p>
<p>Отче Дими́трие,/ иерарше великий, Российское светило,/ приими похвалы, от усердия нашего тебе по силе приноси́мыя,/ и бу́ди теплый предстатель/ и молитвенник о душах наших.</p>
<p>Отче Дими́трие,/ мечу́ на ерети́чествующих обою́ду о́стрый,/ отсецы́ от Христовы Це́ркве суему́дренныя пле́велы/ и сохрани <red>ю</red> непорочну и чи́сту,/ да в безопасном ея пристанище/ убегаем от козней губителя древняго.</p>
<p>
<red>Слава, глас тойже</red>:</p>
<p>Святителю Дими́трие,/ моли Человеколюбца Бога,/ да изба́вит нас от всяких бед и напа́стей,/ и да да́рует нам Живот вечный.</p>
<p>
<red>И ныне, глас тойже</red>:</p>
<p>Богородице Дево,/ упование христиан,/ покрый и соблюди нас Твоими к Сыну Твоему и Богу молитвами/ от всякия нужды и печали.</p>
<p>
<red>На стиховне стихиры, глас 8</red>:</p>
<p>Прииди́те, Российскии Це́ркве сы́нове,/ прииди́те, ублажим учителя нашего,/ иже в жизни своей нас наставля́я,/ по смерти же назира́я,/ печется яко пастырь добрый о душах наших.</p>
<p>
<red>Стих</red>: Уста́ моя возглаголют премудрость/ и поучение сердца моего разум.</p>
<p>Богодухновенный орга́н Всесвятаго Духа,/ обличитель суему́дренных расколов,/ великий святитель Дими́трий,/ источающий струю́ благодати Божия от многоцелебных мощей своих,/ хода́тайствует непрестанно и молится Богу о душах наших.</p>
<p>
<red>Стих</red>: Праведник, яко фи́никс, процветет,/ и яко кедр, иже в Ливане, умно́жится.</p>
<p>Твое заступле́ние получивше, святителю Дими́трие,/ благодарни есмы́ душею и сердцами и молим тя усердно:/ подкрепи́ нашу веру к Богу и наста́ви нас на стезю́ Его заповедей,/ да Богоугодно поживше в веце сем, наследуем блаженство пра́ведных.</p>
<p>
<red>Слава, глас тойже</red>:</p>
<p>Благи́й ра́бе и верный,/ умно́живый тала́нт, вруче́нный тебе от Владыки твоего,/ научи́ и нас последовати достохвальному примеру твоему,/ да не с лукавыми раба́ми осу́димся,/ но да сподобимся радости вечныя.</p>
<p>
<red>И ныне, Богородичен гласа</red>
</p>
<p>
<red>Тропарь, глас 8</red>:</p>
<p>Правосла́вия ревни́телю и раско́ла искорени́телю,/ Росси́йский целе́бниче и но́вый к Бо́гу моли́твенниче,/ списа́ньми твои́ми бу́их уцелому́дрил еси́;/ цевни́це духо́вная, Дими́трие блаже́нне,/ моли́ Христа Бога спасти́ся душа́м нашим.</p>
<p>
<red>На утрени</red>
</p>
<p>
<red>По 1-м стихословии седален, глас 1</red>:</p>
<p>Гра́ду Росто́ву и всем единозе́мным росси́яном/ показался еси учитель и наставник,/ словесы́ и делами показу́я путь ко спасению,/ Дими́трие всеблаженне:/ и приял еси от Бога венец почестей,/ угото́ванный лю́бящим Его./ Темже <red>Днесь</red> всесвятую память твою празднующе,/ прославляем Бога, прославляющаго святыя Своя.</p>
<p>
<red>Слава, и ныне, Богородичен</red>:</p>
<p>Неискусомужная Мати Емману́илева,/ моли Сына Твоего и Бога нашего,/ да да́рует нам прощение согрешений наших/ и мир душам нашим.</p>
<p>
<red>По 2-м стихословии седален, глас 1</red>:</p>
<p>Упра́вив паству твою добре, святе Дими́трие,/ получил еси мзду твою от Мздовоздая́теля, Христа Бога нашего,/ <red>егоже</red> моли непрестанно,/ да и мы сподобимся причте́ны быти к лику Его лю́бящих.</p>
<p>
<red>Слава, и ныне, Богородичен</red>
</p>
<p>Под Твое покровительство прибегаем, Богородице Дево,/ и на Тя все упование наше возложи́вше,/ молим хода́тайствовати за нас у Престола Сына Твоего/ теплыми Твоими молитвами.</p>
<p>
<red>По полиелеии седален, глас 8</red>:</p>
<p>Просиял еси добродетельным житием твоим, святителю Дими́трие,/ украша́яся красото́ю нрава, воздержанием и милосердием,/ златослове́сными же твоими учении украша́я Христову Церковь./ Темже, приснопамятне, предстоиши Престолу Вседержителя:/ моли Христа Бога, даровати грехов оставление/ празднующим любовию всечестную память твою.</p>
<p>
<red>Слава, и ныне, Богородичен</red>
</p>
<p>Тя стяжа́хом молитвенницу теплую к Сыну Твоему и Богу нашему,/ не оста́ви нас, Всепетая Владычице,/ но избавля́й всегда рабы́ Твоя/ от всякия ну́жды и печали.</p>
<p>
<red>Степенна: 1-й антифон 4-го гласа. Прокимен, глас 4:</red> Уста́ моя возглаголют премудрость,/ и поучение сердца моего разум. <red>Стих</red>: Услышите сия, вси <red>язы ́цы</red>: <red>Всякое дыхание: Евангелие святительское</red>.</p>
<p>
<red>По 50-м псалме стихира самогласна, глас 8</red>:</p>
<p>Благи́й ра́бе и верный,/ умноживый талант, вруче́нный тебе от Владыки твоего,/ научи и нас последовати достохвальному примеру твоему,/ да не с лукавыми раба́ми осу́димся,/ но да сподобимся радости вечныя.</p>
<p>
<red>Канон Богородицы со ирмосом на 6</red>
</p>
<p>
<red>и другий канон святаго на 8, глас 6</red>
</p>
<p>
<red>Песнь 1 </red>
</p>
<p>
<red>Ирмос</red>: Яко по су́ху, пешешествовав Израиль/ по бездне стопа́ми,/ гонителя фараона/ видя потопля́ема,/ Богу победную песнь/ пои́м, вопияше.</p>
<p>Со ангельскими чиноначалиями предстояй Святей Троице,/ великий иерарше Дими́трие, моли о нас грешных,/ да полу́чим грехов оставление.</p>
<p>Постничеством и воздержанием всяким порабо́тивый тело духу,/ и тем соде́лавый нетление и цельбоносную силу и бре́нному веществу твоему,/ научи и нас, отче святый, Богу, а не мамо́не работати.</p>
<p>Управля́я паству, вверенную тебе от Началопастыря Христа,/ и отгоняя душевредных волко́в от Христовы огра́ды твоими Богодухновенными учении,/ назира́й и ныне, святителю Дими́трие, да не како суему́дренныя расколы возмутят тишину церковную,/ но паче моли Человеколюбца Бога,/ да вскоре вси едиными усты́ и единым сердцем восхва́лим Его благоутробие.</p>
<p>
<red>Богородичен</red>:</p>
<p>Избра́нну и Всечи́сту разумев Тя/ Сын Божий, Всенепорочная, Сын Твой бысть,/ сыно́в сотвори́ благодатию, Богородицу Тя чтущия.</p>
<p>
<red>Песнь 3  </red>
</p>
<p>
<red>Ирмос</red>: Несть свят,/ якоже Ты, Господи, Боже мой,/ вознесы́й рог верных Твоих, Блаже,/ и утверди́вый нас на камени/ исповедания Твоего./</p>
<p>Утверди́вся на ка́мени веры Христовы,/ тверд пребыл еси во исповедании Православия/ и злоче́ствующих непрестанно обличал еси.</p>
<p>Облича́я, моля́, советуя,/ не преставал еси призывати заблуждших ове́ц от Христова стада,/ <red>Аще</red> и не вси послу́шаша гласа твоего.</p>
<p>Сыно́в Це́ркве, непоколебимо пребывших во объятиях ея, ободря́л еси,/ и мы, со сладостию внимая учению твоему, вопием:/ несть свят па́че Бога нашего.</p>
<p>
<red>Богородичен</red>:</p>
<p>Избавляющаго человеки преслушания/ и Кровию Своею омывшаго первородный грех Адамов,/ Чистая и Всенепорочная, родила́ еси.</p>
<p>
<red>Седален, глас 8</red>:</p>
<p>Исцеления и чудеса, истекающая от чудоточных моще́й твоих, святителю Дими́трие,/ радуют верных сердца́ и возбуждают любовию пети тебе:/ радуйся, отче, Российская похвало́.</p>
<p>
<red>Слава, и ныне, Богородичен</red>
</p>
<p>Едина истинная христиан Покровительнице,/ всяких лю́тых обстояний, бед и скорбе́й нас избави,/ и мольбами Твоими спаси души наша.</p>
<p>
<red>Песнь 4   </red>
</p>
<p>
<red>Ирмос</red>: Христос моя сила,/ Бог и Господь,/ Честна́я Церковь/ Боголепно поет, взывающи,/ от смысла чи́ста о Господе празднующи.</p>
<p>Измла́да воспи́тан в до́брем научении,/ остроту́ ума́ твоего не на суему́дренная у́мствования обрати́л еси, святителю Дими́трие,/ но на созидание и утверждение православных, на обличение же и обуздание еретиков:/ темже и явился еси достойный апостольскаго престола наместник.</p>
<p>Неистощи́мое врачевство́ источают многоцелебнии святии мощи твои,/ и иже верою к ним притекающии/ обретают от злых избавление.</p>
<p>За любовь, юже ко Христу имел, прославился еси даром чудес и исцелений,/ сего ради покланя́емся тебе и молим тя, яко угодника и друга Божия,/ да помяне́ши нас во святых твоих к Богу молитвах.</p>
<p>
<red>Богородичен</red>
</p>
<p>Моли о нас Человеколюбца Бога, Пресвятая Владычице,/ да не помяне́т беззаконий наших,/ но да сотворит с нами по милости Своей.</p>
<p>
<red>Песнь 5</red>
</p>
<p>
<red>Ирмос</red>: Божиим светом Твоим, Блаже,/ у́треннюющих Ти ду́ши любовию озари́, молюся,/ Тя ведети, Слове Божий,/ Истиннаго Бога,/ от мрака греховнаго взыва́юща.</p>
<p>Сохрани́, святителю Христов,/ отечество твое ненаве́тно от врагов/ и даруй на сопротивных победу и одоление. </p>
<p>Огради нас, угодниче Божий Дими́трие,/ от всех козней лукаваго диавола,/ да не преткновенно возмо́жем прейти́ путь жития́ сего/ во исполнении заповедей Божиих.</p>
<p>Разжени́, отче Дими́трие, тьму греховную от душевных оче́с наших/ и просвети́ нас познанием воли Божия,/ да во свете за́поведей Его совершим до́бре течение наше.</p>
<p>
<red>Богородичен</red>:</p>
<p>Дево Непорочная, ро́ждшая Свет истинный,/ облиста́й нам свет Богове́дения во спасение наше.</p>
<p>
<red>Песнь 6</red>
</p>
<p>
<red>Ирмос</red>: Житейское море,/ воздвиза́емое зря напа́стей бурею,/ к тихому пристаниду Твоему прите́к, вопию́ Ти:/ возведи от тли живот мой,/ Многоми́лостиве.</p>
<p>Воззри́ милосердным о́ком, святителю Христов,/ на волнение греховное, нас обуревающее,/ и упра́ви плавание наше в тихое пристанище милосердия Божия.</p>
<p>Бу́ди нам добрый кормчий, отче Дими́трие,/ и не остави нас погибнути во греха́х наших,/ но в <red>нихже</red> сам, яко человек искушаем был, помози́ и нам, искушаемым.</p>
<p>Святе Дими́трие,/ бу́ди о нас заступник и хода́тай ко   Многомилостивому Богу,/ да возведет от тли живот наш.</p>
<p>
<red>Богородичен</red>:</p>
<p>Устна́ми и сердцем величаем Тя, Матерь Божию:/ Ты же, примирившая Богу весь род человеческий,/ не отри́ни нас от Твоего заступления.</p>
<p>
<red>Кондак, глас 4</red>:</p>
<p>Звезду́ Росси́йскую, от Киева возсия́вшую,/ и чрез Но́вград Се́верский в Ростов дости́гшую,/ всю же страну́ сию уче́ньми и чудесы́ озари́вшую,/ ублажи́м златослове́снаго учи́теля Дими́трия:/ той бо всем вся написа́, яже к наставле́нию,/ да всех приобря́щет, якоже Павел, Христу/ и спасе́т правове́рием души наша.</p>
<p>
<red>Икос</red>:</p>
<p>Пра́ведным о ка́ющихся на Небеси́,/ нам же, грешным, на земли́ о тебе, пра́ведниче Дими́трие,/ подоба́ет возра́доватися:/ яко новаго тя к Богу моли́твенника о нас стяжа́хом,/ <red>егоже</red> достойными похвала́ми ублажа́юще,/ си́це от радости зове́м:/ радуйся, Росто́вская похвало́, и всея России похвале́ние.</p>
<p>
<red>Песнь 7</red>
</p>
<p>
<red>Ирмос</red>: Росода́тельну убо пещь/ соде́ла Ангел/ преподобным отроко́м,/ халде́и же опаляющее веление Божие мучителя увеща́ вопи́ти:/ благословен еси, Боже отец наших.</p>
<p>Христова ради смирения, образ смирения явился еси, святе Дими́трие,/ и мне подаждь не в гордости, но во смирении взывати:/ благословен еси, Боже отец наших.</p>
<p>Воздержанием покори́л еси тело духу твоему, святителю Дими́трие,/ подаждь и мне в воздержании пожи́ти, да нескверными устна́ми воззову́:/ благословен еси, Боже отец наших.</p>
<p>Учениями твоими, отче Дими́трие, управля́еши мысли наша,/ и мы, подражая тебе, воспеваем Богу:/ благословен еси, Боже отец наших.</p>
<p>
<red>Богородичен</red>:</p>
<p>Безначальнаго Бога зачала́ еси во чреве Твоем,/ Пречистая Дево,/ <red>егоже</red> пою́ще, зове́м:/ благословен Бог отец наших.</p>
<p>
<red>Песнь 8</red>
</p>
<p>
<red>Ирмос</red>: Из пла́мене преподобным ро́су источи́л еси,/ и праведнаго жертву водою попали́л еси:/ вся бо твори́ши, Христе, то́кмо<red>еже</red> хотети,/ Тя превозносим во вся веки.</p>
<p>Ты был еси строитель спасения нашего, отче Дими́трие,/ вопия́ всем послу́шающим учения твоего:/ превозноси́те Христа во веки.</p>
<p>Богомудрый иерарше, всеблаженне Дими́трие, ми́лостивою и человеколю́бною к нам любовию моли́ о нас Человеколюбиваго Бога,/ <red>егоже</red> превозно́сим во вся веки.</p>
<p>Зловредное мудрова́ние раскольников испровергл еси, святе Дими́трие,/ верныя же наставил еси пребы́ти твердым во и́стинней вере,/ превозноси́те, вопия, Христа во веки.</p>
<p>
<red>Богородичен</red>
</p>
<p>Преестественное и чу́дное Рождество Твое, Дево,/ воспеваем благочестно,/ превознося́ще Христа во вся веки.</p>
<p>
<red>Песнь 9</red>
</p>
<p>
<red>Ирмос</red>: Бога/ челове́ком невозможно видети,/ на Негоже не смеют чи́ни Ангельстии взира́ти:/ Тобою же, Всечистая, явися человеком/ Слово воплоще́нно,/ <red>егоже</red> величающе,/ с Небесными во́и/ Тя ублажаем.</p>
<p>Наслажда́йся, отче, вечныя жизни,/ о <red>нейже</red> усердно подвизался еси,/ моли и нам дости́гнути о́ныя.</p>
<p><red>Аще</red> и пресели́лся еси от нас на Го́рняя, святителю Дими́трие,/ оба́че ду́хом пребываеши с призывающими тя,/ науча́я и укрепляя ходи́ти по стезе́ спасительных заповедей Божиих.</p>
<p>Яви́лся еси благочестия светильник всесветлый,/ ри́тор изя́щнейший и православных архиереев удобрение:/ тем тя сердечною любовию достойно величаем.</p>
<p>
<red>Богородичен</red>:</p>
<p>Богородице Дево,/ <red>егоже</red> родила́ еси Человеколюбца Бога,/ моли со святителем Дими́трием,/ да спасет ду́ши наша.</p>
<p>
<red>Светилен</red>:</p>
<p>Вождь спасения явился еси нам, отче Дими́трие,/ златозарными словесы́ твоими уча́ и наказу́я:/ и ныне не престава́й озаря́ти сердца́ наши/ светом истиннаго Богове́дения.</p>
<p>
<red>Богородичен</red>
</p>
<p>Владычице Милостивая,/ моли Сына Твоего о нас грешных,/ да изба́вимся вечныя тли и всякия ско́рби,/ и да получим вечная блага́я:/ вся бо мо́жеши, ели́ка хо́щеши.</p>
<p>
<red>На хвалитех стихиры, глас 8</red>:</p>
<p>Чистоту сердца, ума правость/ и кротость нрава прови́дев,/ Сердцеведец Бог возводит тя на престол архиерейства,/ пома́зав тя и совершив на сие великое звание:/ ты же, прияв корми́ло, направил еси паству твою/ в пристанище Божественнаго хотения,/ Дими́трие всеблаженне.</p>
<p>Вняв словесе́м сына Громова,/ распали́л еси себе любовию:/ Бога бо всеконечно, а ближняго, яко сам себе, возлюби́л еси./ Темже и Господь возлюби́ тя, святе Дими́трие,/ милостивне преклоняяся на твоя прошения:/ и ныне, име́яй дерзновение, моли непрестанно о душах наших.</p>
<p>
<red>Слава, глас тойже</red>:</p>
<p>Прииди́те, вернии,/ прииди́те, лю́бящии Божественную славу,/ прииди́те, восхва́лим Ангела земна́го и Небеснаго человека,/ великаго святителя Дими́трия:/ той бо источает нам струи́ Божия милосердия/ и молится о душах наших.</p>
<p>
<red>И ныне, Богородичен</red>:</p>
<p>Владычице, приими́ молитву раб Твоих/ и изба́ви нас/от всякия ну́жды и печали.</p>
<p>
<red>Славословие великое и отпуст</red>
</p>
<p>
<red>Молитва святителю Димитрию</red>
</p>
<p>О всеблаженный святителю Димитрие, великий угодниче Христов, Златоу́сте Российский, услыши нас грешных, молящихся тебе, и принеси молитву нашу к Милостивому и Человеколюбцу Богу, Емуже ты ныне в радости святых и с лики Ангел предстоиши! Умоли Его благоутробие, да не осу́дит нас по беззакониям нашим, но да сотворит с нами по милости Своей. Испроси нам у Христа и Бога нашего мирное и безмятежное житие, здравие душевное и телесное, земли благоплодие и во всем всякое изобилие и благоденствие, и да не во зло обратим благая, да́руемая нам от Щедраго Бога, но в славу Его и в прославление твоего заступления. Даруй нам Богоугодно прейти́ поприще временныя жизни; избави нас воздушных мытарств и настави нас на путь, веду́щий в селения праведных, идеже пра́зднующих глас непрестанный, зря́щих Божия Лица́ неизреченную добро́ту. Церковь же Святую от расколов и ересе́й сохрани, верных укрепи, заблуждающих обрати и всем даруй вся, яже ко спасению и славе Божией подобающая; Отечество твое сохрани от врагов ненаветно, но поборай оружие Крестоноснаго воинства; и подаждь нам всем твое архипастырское и святое благословение, да оным осеняеми, избавимся от ко́зней лукаваго и избегнем от всякия беды́ и напа́сти. Услыши моление наше, отче Димитрие, и моли непрестанно о нас Всесильнаго Бога, сла́вимаго и покланяемаго в Триех Ипоста́сех, Емуже подобает всякая слава, честь и держава во веки веков. Аминь,</p>
<p>
<red>В тойже день</red>
</p>
<p>
<red>Святителя Арсе́ния, архиепископа Се́рбскаго</red>
</p>
<p><red>Аще</red> хощет настоятель, творит бдение<strong/>
</p>
<p>
<red>На малой вечерни</red>
</p>
<p>
<red>Стихиры, глас 1</red>
</p>
<p>
<red>Подобен</red>:    Небесных чинов</p>
<p>Из мла́да возраста Бога в себе нося́, отче Арсе́ние,/ де́монския полки́ огнем молитвенным пожегл еси, блаженне./ Наставил еси, мудре, стадо словесных овец на па́жить духовную/ и к Богу привел еси.</p>
<p>Девства тезоимени́тый, Сербский светильник,/ чудодейством сияя, великий отче Арсе́ние,/ всех нас созываеши в память твою/ торжество совершати духовное,/ воспевати Спаса Христа.</p>
<p>Добродетели верх и верных основание,/ апостолов слава, иерархов хвала́,/ сербское утверждение, великий отче Арсе́ние,/ всех призываеши све́тло праздновати/ всечестную память твою.</p>
<p>
<red>Слава, глас 4: </red>
</p>
<p>Евангельских источник словесы́ твоими, святителю отче Арсе́ние,/ людей твоих сердца́ напоил еси,/ и семя благочестия в них молитвами твоими возрасти́л еси,/ и сия́ принесл еси Христу плод изря́ден./ И ныне, предстоя у Него с ли́ки апостол и иера́рхов,/ и нас поминай, и сохрани от всякаго озлобле́ния,/ яко в мире совершати память твою.</p>
<p>
<red>И ныне, Богородичен</red>: Богородице, всех Царице</p>
<p>
<red>На стиховне стихиры, глас 2</red>
</p>
<p>
<red>Подобен</red>: Доме Евфрафов</p>
<p>Ума владыку на стра́сти поста́вив,/ плотолюбием не порабо́тився,/ Ангельски чистотою, отче Арсе́ние, пожил еси.</p>
<p>
<red>Стих</red>: Блаже́н муж, боя́йся Го́спода,/ в за́поведех Его восхо́щет зело́.</p>
<p>Архиереев похвала и священников слава,/ правило монашествующих, отче Арсе́ние,/ радуйся, Це́ркве утверждение великое.</p>
<p>
<red>Стих</red>: Свяще́нницы Твои́ облеку́тся правдою,/ и преподо́бнии Твои возра́дуются.</p>
<p>Услы́ши моления раб твоих, архиере́е, отче Арсе́ние,/ и слез не премолчи́,/ и сердечная прошения подавай лю́бящим тя.</p>
<p>
<red>Слава, глас 4</red>:</p>
<p>Подобает Сербскому роду Арсе́ния везде имети архиерея,/ яко не́кую у́тварь царскую и сокровище некра́домо,/ всем подаю́ща богатство, спасения проповедание,/ и вся собирающа к соединению пе́сней благолепных,/ к немуже возопим:/ архиере́е и наста́вниче, Христа Бога моли о душах наших.</p>
<p>
<red>И ныне, Богородичен: </red>Избави ны от нужд наших: <red>Тропарь, глас 8:</red> Милости наставниче: <red>Писан на велицей вечерни. Слава, и ныне, Богородичен: </red>Иже нас ради Рождейся от Девы: <red>И отпуст.</red></p>
<p>
<red>На велицей вечерни</red>
</p>
<p>Блажен муж: На Господи, воззвах: <red><red>Аще</red> бдение, поем стихиры на 8; <red>Аще</red> ли ни, поем на 6, глас 5</red>
</p>
<p>
<red>Подобен</red>: Радуйся</p>
<p>Радуйся, преосвященне архиерее,/ доброе обре́т Христово подобие,/ имже возшел еси на высоту учений распложда́я,/ делы добродетелей совершая,/ и си́ми колесницу огненную восхождения твоего сотворив,/ к широте́ Божия града достигл еси./ Небесный человече, земный Ангеле,/ Арсе́ние отче священне,/ Христа Бога моли душам нашим дарова́ти мир и велию милость.</p>
<p>Радуйся, освящение отче архиере́е,/ деяния добродетелей твоих,/ Небесных каса́ющеся, подсо́лнечную просвещают,/ и к Божественней высоте вознося́щеся,/ умныя зари облистающе,/ столп добродетелей возвы́шши выспрь,/ Божественнаго твоего зра́ка возводя́щ./ Небесный человече, земный Ангеле,/ Арсе́ние освящение,/ Христа Бога моли/ дарова́ти душам нашим мир и велию милость.</p>
<p>Радуйся, Богоглаголивая глава́, Святаго Духа глаголы вещающи,/ труба́ Ангельская, всем воздаяние глася́щи,/ архиере́ев ссельниче, грешащих заступниче,/ теплая уте́ха притекающим к тебе,/ и сим возводя́щися, Небеснаго зра́ка прие́м,/ обновил еси, яко орел, юность твою,/ учением ча́да твоя просвещая,/ Небесный человече, земный Ангеле,/ Арсе́ние пресвященне,/ Христа Бога моли даровати душам нашим мир и велию милость.</p>
<p>
<red>Слава, глас 6. Самогласен</red>
</p>
<p>Возсия́ всесветлая <red>Днесь</red> иерарха память,/ верныя просвещающи и та́ки неоскудно благоухания точащи,/ в <red>нейже</red> собравшеся, цветы добропесненными главы́ своя увя́зше,/ просвещеннаго Арсе́ния хвалами почтим/ и сего освященней главе́ радость возгласи́м:/ радуйся, Божественная ластовице, всем глася́щи путь покаяния./ Радуйся, благовонием ра́ки твоея яви́вый житие твое./ Радуйся, надежде всех хвалящих тя./ Освящение Арсе́ние, молися о душах наших.</p>
<p>
<red>И ныне, Богородичен</red>: Кто Тебе не ублажит</p>
<p>
<red>Вход. Прокимен дне. Чтения три святительская (зри страницы 135-138)</red>
</p>
<p>
<red>На литии стихиры самогласны, глас 2</red>:</p>
<p>Сербская пречестная Церковь, созывающи нас, ликовству́ет,/ тем, веселящеся с духовными твоими ча́ды,/ тебе предстояще и с любовию почитающе тя,/ песньми и пении зове́м:/ архиере́е Арсе́ние, моли спастися душам нашим.</p>
<p>Изво́лив лучшая,/ су́щия же в житии́ вещи преобидел еси,/ и Горнее житие возлюбил еси,/ оде́явся в смирение,/ мученически показал еси подвиг страдания телесными по́ты,/ райское наслаждение восприял еси,/ и в светлости святых бога́тно вселился еси./ С нимиже Христу предстоя́, пресвященне отче Арсе́ние,/ моли спастися душам нашим. </p>
<p>
<red>Глас 6</red>:</p>
<p>Церковное светило вси ве́мы Боговидное/ и душ спасителя, Христова иерарха Арсе́ния./ Сей убо чудодействы сия́я и Богословием украшаем,/ Христова стада достоин бысть, досточудный пастырь,/ милостив и благоуветлив,/ и всего мира концы просвети.</p>
<p>
<red>Слава, глас 8</red>:</p>
<p>Преславно прославися Святая Церковь,/ в <red>нейже</red> стекаются вси вернии, духовная твоя чада,/ неисцельных страсте́й приемлют исцеления/ о имени твоем, святителю отче Арсе́ние:/ моли спастися душам нашим.</p>
<p>
<red>И ныне, Богородичен: Безневестная Дево</red>:</p>
<p>
<red>На стиховне стихиры, глас 2</red>
</p>
<p>
<red>Подобен</red>: Ки́ими похвальными:</p>
<p>Ки́ими пе́сненными добро́тами воспои́м архиерея Христова,/ уста́ тихая и Евангелия Его проповедника светла,/ церковнаго хранителя и заступника земли Сербстей,/ православному воинству нашему поборника;/ <red>егоже</red> молитвами врагов шатание Христос низложи́,/ име́яй велию милость.</p>
<p>
<red>Стих</red>: Священницы Твои облеку́тся правдою,/ и преподобнии Твои возра́дуются.</p>
<p>Ки́ими похвальными венцы увязе́м иерарха,/ священства венца́, благочестия управление,/ Церкве светлое украшение,/ источника Божественных исцелений неисчерпа́емаго,/ проли́тие дарований духовных,/ реку́ многих чудес, землю Сербскую веселящу течением,/ Арсе́ния, добраго предстателя нашего и хранителя.</p>
<p>
<red>Стих</red>: Блаже́н муж, боя́йся Господа,/ в за́поведех Его восхо́щет зело́.</p>
<p>Ки́ими украшенными гла́сы воспои́м иерарха,/ дивнаго в чудесе́х Арсения,/ безплотных сожителя, освяще́ннаго от пеле́н,/ столпа́ Церкве неподви́жима,/ веселие земли́ Сербския, правды правило,/ оби́димых заступника, немощных врача безмездна;/ <red>егоже</red> ради дарова́ Христос Церквам соединение, мир и велию милость.</p>
<p>
<red>Слава, глас 6: </red>
</p>
<p>Небеснаго Царствия во благодать/ у́зкою стезе́ю вшел еси пространства;/ райская обитель, прии́мши тя, наследника сотвори́,/ и глаголы уст твоих хва́лящи, и житие добродетелей цвету́щее,/ и своея красоты́ о́бщника тя устро́и,/ пресвященная же ра́ка благоуханием испо́лнися./ Мы же светоносную память любезно празднуем,/ святителю отче Арсе́ние,/ моли спастися душам нашим.</p>
<p>
<red>И ныне, Богородичен</red>: Творец и Избавитель мой</p>
<p>
<red>На благословении хлебов тропарь, глас 8</red>:</p>
<p>Милости наставниче и благоутробия сокровище,/ еже всем отве́рзл еси,/ правоверия учителю и архиереев Божественное удобрение,/ отче наш, иерарше Арсе́ние,/ нищих был еси заступник:/ тем моли Христа Бога,/ просветити души наша, <red>да не когда</red> усне́м в смерть.</p>
<p>
<red>На утрени</red>
</p>
<p>
<red>По 1-м стихословии седален, глас 3</red>
</p>
<p>
<red>Подобен</red>: Божественныя веры</p>
<p>Великое солнце всея́ Сербския страны,/ добродетелей твоих сиянии/ и чудес светлостьми просветив твоя чада верная,/ и истребил еси страсте́й омрачение, святителю отче Арсе́ние,/ Христа Бога моли даровати нам велию милость.</p>
<p>
<red>Слава, и ныне, Богородичен</red>
</p>
<p>Божественнаго естества не отлучи́вся,/ плоть быв во чреве Твоем: но Бог вочеловечився и пребысть,/ Иже по рождестве Матерь Тя Деву, яко прежде Рождества,/ сохрани́в Всенепорочну, Един Господь:/ Того прилежно моли даровати нам велию милость.</p>
<p>
<red>По 2-м стихословии седален, глас 3</red>
</p>
<p>
<red>Подобен</red>: Божественныя веры</p>
<p>Образы просиял еси Богоразу́мия, заре́ю облистал еси Сербское достояние/ и ча́да твоя наставил еси словесы́ твоими, нищелюбие и любовь источи́л еси./ Авраа́мову страннолюбию подобяся, отче Арсе́ние,/ Христа Бога моли даровати нам велию милость.</p>
<p>
<red>Слава, и ныне, Богородичен</red>:</p>
<p>Божественная ски́ния была еси Сло́ва,/ Едина Пречистая Мати          Дево, чистотою Ангелы превозшедшая,/ паче всех мене, персть бывша, оскверне́на плотскими прегреше́ньми,/ очисти молитв Твоих Божественными вода́ми,/ подающи, Чистая, велию милость.</p>
<p>
<red>По полиелеи седален, глас 2</red>
</p>
<p>
<red>Подобен</red>: Повеленное:</p>
<p>Гряди́те, вси вернии, воистину уви́дим чудо дивно,/ тленна бо яко нетленна зря́ще Божественнаго смотрения, в разум приводя́ща/ сего святаго архиерея песньми воспоим,/ Божественная деяния, яже о нем видяще, рцем:/радуйся, отче, земли Сербския, отец и учитель./ Моли Христа Бога грехов оставление даровати чтущим любовию святую память твою.</p>
<p>
<red>Слава, и ныне, Богородичен</red>:</p>
<p>Повеле́нное тайно прием в разуме, в кро́ве Ио́сифове тщанием предста́ Безплотный,/ глаголя Неискусобрачней:/ Приклонивый схожде́нием Небеса вмещается неизменно весь в Тя./ <red>егоже</red> и ви́дя в ложесна́х Твоих прие́мша ра́бий зрак,/ ужаса́юся звати Тебе:/ радуйся, Невесто Неневестная.</p>
<p>
<red>Степенна, 1-й антифон, 4-го гласа. Прокимен</red>: Честна пред Господем смерть преподобных Его.</p>
<p>
<red>Стих</red>: Что воздам Господеви о всех: <red>Евангелие от Иоанна, зачало 36</red>
</p>
<p>
<red>По 50-м псалме стихира, глас 6</red>:</p>
<p>Преподобне отче и преблаженне,/ священный пастырю добрый,/ Первопастыря Христа угодниче,/ положи́вый ду́шу за сербское достояние:/ ты ныне, архиере́е Арсе́ние блаженне,/ испроси у Господа даровати нам велию милость.</p>
<p>
<red>Канон Богородицы со ирмосом, на 6</red>
</p>
<p>
<red>И святаго на 8. Глас 6</red>
</p>
<p>
<red>Песнь 1</red>
</p>
<p>
<red>Ирмос</red>: Помощник и Покровитель/ бысть мне во спасение,/ Сей мой Бог,/ и прославлю Его,/ Бог отца моего,/ и вознесу Его:/ сла́вно бо прославися.</p>
<p>Боже Спа́се мой, отве́рзи мои устне́ и язык мой уясни́,/ яко да воспою память иерарха Твоего,/ <red>егоже</red> на земли́ удиви́л еси славно сла́вити Тя:/ славно бо прославися.</p>
<p>Иже превышняя держа́щи, в Небесная се́ла водворя́ше тя мудрость Божия,/ де́тели дарова́ний тебе воздающи,/ Горних все́льника сотворя́ет, Господу поюща:/ славно бо прославися.</p>
<p>Божественная краси́лища, веселя́ще священнаго твоего зра́ка,/ в вышняя вселяют поко́ища,/ к Божественней трапе́зе, Господу поюща:/ славно бо прославися.</p>
<p>
<red>Богород ичен</red>
</p>
<p>Окова́нных Свободителя, Богородице, и те́мных Просветителя прево Твое пречистое вмести./ <red>егоже</red> рождеством и́дольския ле́сти свобо́ждшеся,/ Истинную навыко́хом воспевати Божию Матерь.</p>
<p>
<red>Катавасия: </red>Отверзу уста моя:</p>
<p>
<red>Песнь 3</red>
</p>
<p>
<red>Ирмос</red>: Утверди́, Господи,/ на ка́мени заповедей Твоих/ подвигшееся сердце мое,/ яко Един Свят еси и Господь.</p>
<p>Просвещение де́тели твоея Божественных каса́яся,/ от земны́х к памяти возводит вышняго желания,/ преводя́ от тли в Жизнь неконечную.</p>
<p>Память твоя пребывает, святителю,/ и кротость сердца твоего в род и род,/ сей уподобля́еми, Божественныя твоея славы насыща́ющеся,/ достойно тя воспеваем.</p>
<p>Пре́йде сень закона, изнемо́гши,/ де́лом благовествования твоего,/ Христос Истина, сия́ющи, вся просвещает,/ верою память твою, святителю, празднующия.</p>
<p>
<red>Богородичен</red>
</p>
<p>Света Божественнаго Заря́ из чрева Твоего просия́, верных благоухающа:/ Сего благовоние получи́вше,/ омраче́ния свободи́хомся Тобою, Богородице Пречистая.</p>
<p>
<red>Седален, глас 4</red>
</p>
<p>
<red>Подобен</red>: Вознесыйся</p>
<p><red>Днесь</red> иерарха память возсия́ нам, солнцеобразно луча́ми сияющи,/ света явление всем простирает,/ и всем велегла́сно вопие́т и глаголет:/ прииди́те, желаемых насладимся.</p>
<p>
<red>Слава, и ныне, Богородичен</red>:</p>
<p>Теплое заступление сущих в беда́х, и Помощницу нашу,/ и к Богу пременение, Еюже тли изба́вихомся,/ Богородицу вернии ублажаем.</p>
<p>
<red>Песнь 4</red>
</p>
<p>
<red>Ирмос</red>: Услы́ша пророк пришествие Твое, Господи,/ и убойся,/ яко хощеши от Девы роди́тися/ и человеком явитися, и глаголаше:/ услышах слух Твой и убояхся,/ слава силе Твоей, Господи.</p>
<p>Возсия́вый свет и Просвеще́й утро,/ показа тя день, освященне отче Арсе́ние,/ учением Божества Его, вся к свету Того возводящаго./ Имже просвещаема духовная твоя чада, память твою празднуем.</p>
<p>Жити́я архиерейства твоего о́бразы, соперника не иму́ще,/ без свидетелей обличают тя:/ плотска́я бо духовным покори́в,/ отхождением своим в Небесная всели́ся,/ идеже ликовству́я, преблаженне Арсе́ние, светом Божественным просвети́ любовию поющия тя. </p>
<p>Чуде́с, <red>ихже</red> сподобился еси от Владыки твоего, преподобне, зря́ще,/ Божественная твоя чада, духовныя сладости насыщаемся,/ тя предстателя иму́ще к Нему,/ причастия Божественнаго сподоби нас улучити, молимся.</p>
<p>
<red>Богородичен</red>:</p>
<p>Чрево девственное носит,/ Еде́мская дверь отверзается,/ а́бие верных со́нмы дерза́юще входят,/ Истинную Богородицу верно восхваляют,/ Рожде́нному от Нея зову́ще:/ слава силе Твоей, Господи.</p>
<p>
<red>Песнь 5</red>
</p>
<p>
<red>Ирмос</red>: Мир мног лю́бящим Тя, Христе,/ и нощь просвещения в пи́щи словес Твоих:/ сего ради от но́щи у́тренююще,/ просим милости от <red>Тебе</red>, Человеколюбче.</p>
<p>Вседетельная и всемогущая мудрость, и сила Владычня,/ столпа́ истинна тя пресвященнаго сотво́рши, дом создала есть,/ Божественныя ограды Его наполня́ющ и ерети́ческая шатания прогоняющ,/ Арсе́ние преблаженне, тем тя восхваляем.</p>
<p>Возсия́в от Небес благолепие Вышняго,/ приме́сом святительства обло́ж тя, Небесныя трапе́зы состо́льника сотвори́,/ ны́нешняго же подателя верным показа́, священне, вопиюща:/ про́сим милости от <red>Тебе</red>, Человеколюбче. </p>
<p>Светоли́тия Божественнаго испо́лнившися,/ пресвященная твоя глава́ сладости языка удержати не возможе́:/ <red>Аще</red> бо и в землена́я сни́де, но духом в Небесная достиже́,/ отче Арсе́ние, мир испроси душам нашим.</p>
<p>
<red>Богородичен:  </red>
</p>
<p>Пра́дедняя кля́тва разреши́ся и прама́терняя болезнь исцели́ся,/ Пречистая, чрева Твоего Рождеством:/ безсеменно бо заче́нши, Слово родила́ еси./ Емуже прилежно молися спасти ны.</p>
<p>
<red>Песнь 6</red>
</p>
<p>
<red>Ирмос</red>: Возопи́х всем сердцем моим/ к Щедрому Богу,/ и услы́ша мя/ от а́да преисподняго,/ и возведе́/ от тли живот мой.</p>
<p>Божественныя славы путешествия де́лы явля́юще,/ земна́я проводят с веселием, Небесная же радуются,/ приемлюще духом пресвященнаго Арсе́ния.</p>
<p>Благословен плод Богоприятный,/ Божественнаго Духа де́тельми сияя, и преисподняя мрачи́т,/ в торжество иерарха собирающаяся просвещает воистину:/ грядите, вернии, просветимся.</p>
<p>Гра́днаго шествия течение провосхища́я, ведяй предстоит Арсе́ний, зовы́й:/ грядите, чада, стра́ху Господню научи́теся, якоже рече́ Господь:/ яко кро́ток есмь и сми́рен сердцем, и обря́щете покой душа́м вашим. </p>
<p>
<red>Богородичен</red>
</p>
<p>Искони́ пророчествия о Тебе прореко́ша, ныне же на Тебе испо́лнишася, Пречистая:/ ов бо Тя руно́ пронарече́, на негоже сни́де Слово Божие,/ ныне же Ты, Дево, родила́ еси Господа.</p>
<p>
<red>Кондак, глас 2</red>
</p>
<p>
<red>Подобен</red>: Вышних ища́</p>
<p>В пи́щи слове́с твоих, Богоносе Арсе́ние,/ разумно ча́да твоя питая,/ язы́ком хваля, устна́ми же пение принося́, вещанием зовы́й:/ Христе, Ты еси Свет неизреченный.</p>
<p>
<red>Икос</red>
</p>
<p>Сладкое твое вещание в послу́шество приходит,/ громо́вными о́бразы простираяся, в добропослуша́ние ну́дит,/ неизрече́нныя радости о́бщники увещава́я:/ прииди́те, чада, глаго́ля, возвеличите Господа со мною./ <red>егоже</red> сладости насыщающеся, в Небесная села водвори́мся/ и светлости сподо́бимся, вещанием зову́ще:/ Христе, Ты еси Свет неизреченный.</p>
<p>
<red>Песнь 7</red>
</p>
<p>
<red>Ирмос</red>: Неизреченное чудо,/ в пещи́ Изба́вивый преподобныя о́троки из пла́мене,/ во гро́бе мертв бездыха́нен полагается/ во спасение нас поющих:/ Избавителю Боже,/ благословен еси.</p>
<p><red>Аще</red> и земна́я превосходит, Вы́шним каса́лся,/ благодатию духовною с сими совокупля́яся,/ неизрече́нныя радости наполняет,/ сыны света сотворяет, поющия:/ благословен Бог отец наших.</p>
<p>Житейская унывают и Божественная красу́ются,/ Небесная торжествуют, архиерейский твой дух приемлюще,/ земна́я попра́вша и в Небесных лику́юща, с веселием поя́ху:/ отец наших Боже, благословен еси.</p>
<p>Де́тели Божественнаго твоего духа разширя́юще вхо́ды,/ Божественная чада твоя ведут в Живо́т./ <red>ихже</red>, желающе, просим: моли о нас, пресвященне Арсе́ние.</p>
<p>
<red>Богородичен</red>
</p>
<p>Дверь Тя заключе́нную нарече́ пророк, Чистая,/ юже никтоже про́йде, токмо Бог Един,/ отверзая нам паки еде́мския вхо́ды,/ верно сла́вящим Тя, Богородице.</p>
<p>
<red>Песнь 8</red>
</p>
<p>
<red>Ирмос</red>: За зако́ны оте́ческия/ блаже́ннии в Вавило́не юноши предбе́дствующе,/ царю́ющаго оплева́ша повеление безу́мное,/ и, совоку́плени<red>имже</red>, не свари́шася огне́м,/ Держа́вствующему достойную воспева́ху песнь:/ Господа пойте дела/ и превозносите во вся веки.</p>
<p>Светом Божественным озаря́ема, благоуханием цвету́щи,/ священная память твоя, Арсе́ние, просвещает верныя, созывающи вопи́ти:/ Господа воспевайте дела и превозноси́те Его во веки.</p>
<p>Желаемых сы́тости Божественная твоя чада наполнится прося́ще,/ благоукраше́нною твоею памятию прохлажда́еми,/ и, веселящеся, верно поют Просла́вльшаго память твою, иерарше, взывающе:/ Господа воспевайте дела и превозносите Его во веки.</p>
<p>Память твоя вечная, архиерее, кротость и смирение сердца твоего возвещающи,/ в то́же собира́еми, просвещения Божественнаго хода́тайством твоим/ надеющеся получи́ти желаемых, веселием зовуще:/ Господа пойте дела и превозносите Его во веки.</p>
<p>
<red>Богородичен</red>
</p>
<p>Неоску́дныя то́ки милосердия источающи призывающим Тя, Владычице,/ и песньми хва́лящих Тя, Чистая,/ не оста́ви молящихся Тебе, Царствия Сына Твоего сподоби, вопиющия верою:/ Господа воспевайте дела и превозносите Его во веки.</p>
<p>
<red>Песнь 9</red>
</p>
<p>
<red>Ирмос</red>: Стра́нствия Владычня/ и безсмертныя трапе́зы/ на Горнем месте, высо́кими умы́,/ вернии, прииди́те, наслади́мся,/ возшедша Слова,/ от Слова научи́вшеся, <red>егоже</red> величаем.</p>
<p>Тече́ньми премине́ землена́я твоя жизнь,/ и Небеснаго тя селения не оста́ви,/ ибо не потче́ся нога́ пло́ти твоея,/ дремания дух тебе не одоле, храня́щу тя Богу./ Темже моли за ны Господа, пресвященне отче Арсе́ние.</p>
<p>Небе́снии ли́цы радуются, мы же, землени́и, славословим,/ де́монская крепость исчезе́, пресвященнаго твоего духа выспрь ви́дяще водворяема в Небесная селения,/ о хва́лящих тя моли, священне Арсе́ние.</p>
<p>Отцу, и Сыну, и Святому Духу верою покланя́емся,/ Тричи́сленное Единство сла́вяще и с любовию воспевающе, глаголем:/ молитвами иерарха Твоего Арсе́ния, помилуй и сохрани вся ны.</p>
<p>
<red>Богородичен</red>
</p>
<p>Древним преступлением введе́ в па́губу пра́баба естество земно́е:/ Рождества же Твоего чревоноше́нием, Пречистая, па́ки к Бо́гу примири́хомся./ <red>егоже</red> сла́вяще, Тебе, Дево, величаем.</p>
<p>
<red>Светилен</red>
</p>
<p>
<red>Подобен</red>: Небо звездами</p>
<p>Святителю преста́вльшуся, собра́шася наро́ди погребсти́ тело его,/ Ангели же веселящеся, приима́ху душу его,/ вселя́юще во святые дворы.</p>
<p>
<red>Слава, и ныне, Богородичен</red>:</p>
<p>Державным Твоим Покровом/ от враг наве́та рабы́ Твоя сохрани́, Чистая, вся ны невре́дны:/ Тя бо стяжа́хом Едину прибежище в ско́рбех.</p>
<p>
<red>На хвалитех стихиры на 4, глас 4</red>
</p>
<p>
<red>Подобен</red>: Яко добля</p>
<p>Мимоте́к земна́я, Вышних достигл еси/ и со Ангельскими ли́ки водворя́ешися,/ Троицы проповедник яви́вся./ Ейже предстоя со дерзновением,/ за ны молися прилежно, Арсе́ние преподобне,/ сопрестольниче архиереев и похвала.</p>
<p>От чувственна твоего жития́ на Небеса возводи́ма,/ со святыми сияюща пресветло, Горе́ вселя́ема,/ тя земная славословят и Небесная радуются:/ с нимиже Христу предстоя,/ молися о нас, Арсе́ние,/ сопрестольниче архиереев и похвала преподобных.</p>
<p>Наи́тием Святаго Духа,/ освященная твоя глава́, иерарше, чу́вственным зра́ком прозря́щи,/ язы́чными струя́ми со архиереи изво́ли сла́вити/ в Троице Едино Божество:/ Ейже предстоя, Арсе́ние, моли о нас,/ сопрестольниче архиереев и похвала.</p>
<p>
<red>Слава, глас 6</red>:</p>
<p>Превзы́де память твоя, Богоносе иерарше Арсе́ние,/ па́че чувственнаго света сияющи,/ пречу́дная бо сотворил и дивная приял еси,/ правыми пути́ шествовав, преславная наследовал еси./ В <red>нейже</red> ликующе, духовная чада/ в Небесная се́ла молитвами твоими водворяются,/ и веселятся, тебе предстоя́ще,/ и торжествуют твое кра́сное успе́ние,/ тобою прося́ще получи́ти от Христа велию милость.</p>
<p>
<red>И ныне, Богородичен</red>: Богородице, Ты еси лоза</p>
<p>
<red>Славословие великое. И отпуст</red>.</p>
<p>
<red>На литургии: блаженна от канона святаго, песнь 3-я и 6-я. Прокимен, глас 1</red>: Уста́ моя́ возглаго́лют премудрость, и поучение се́рдца моего ра́зум. <red>Стих</red>: Услы́шите сия́ вси язы́цы: <red>Апостол ко Евреом, зачало 318. Аллилуия, глас 2:</red> Уста́ праведнаго поуча́тся премудрости: <red>Стих</red>: Закон Бога его в сердце его, и не запнутся стопы́ его. <red>Евангелие от Луки, зачало 24. Причастен</red>: В память вечную</p>
<p>
<red>В той же день</red>
</p>
<p>
<red>Преподобнаго И́ова Поча́евскаго, чудотворца</red>
</p>
<p>
<red>На малой вечерни</red>
</p>
<p>
<red>На Господи, воззвах: стихиры, на 4, глас 7</red>:</p>
<p>Явися день благоволения Божия/ и праздник веселия:/ стецемся убо, ве́рнии, на  го́ру Поча́евскую/ и воспои́м всеблаженнаго И́ова,/ честну́ю память того совершающе.</p>
<p>Дрема́ния ве́ждома,/ ниже́ сна очи́ма твоима дал еси, преподобне,/ бо́дренными молитвами и постническим житием Господеви угождая,/ темже радостно совершаем память твою, всечестне.</p>
<p>Приидите, ве́рнии, на святую гору Поча́евскую,/ идеже угодник Божий/ подвизася в житии своем/ и от силы в силу восхожда́ше,/ и тому ныне помо́лимся,/ да во обителех Небесных водворився,/ мо́лится ко Господу о спасении душ наших.</p>
<p>Не может град укрытися, верху́ горы́ стоя́,/ ты же, преподобне,/ <red>Аще</red> и в те́мней каменней пещере/ почива́еши нетленным телом твоим,/ обаче всех призываеши на гору Поча́евскую/ светлаго ради праздника твоего,/ моля́ Христа Бога спастися душа́м нашим.</p>
<p>
<red>Слава, и ныне, Богородичен, глас 6</red>:</p>
<p>Всесвятая Богородице,/ во время живота моего не остави мене,/ человеческому предстательству не вве́ри мя,/ но Сама́ заступи и помилуй мя.</p>
<p>
<red>На стиховне стихиры, глас 6</red>:</p>
<p>Память твою <red>Днесь</red> пра́зднующе,/ преподобне отче наш И́ове, вопие́м ти:/ со Ангелы предстоя в дерзнове́нии мно́зе,/ о всех нас, отче, моли́ся ко Владыце Христу.</p>
<p>
<red>Стих</red>: Блажен муж, бояйся Господа,/ в заповедех Его восхо́щет зело.</p>
<p>Утро и день све́тел,/ твой праздник явися,/ просвещая наша сердца́,/ верою хва́лящих честныя твоя подвиги,/ отче наш Иове.</p>
<p>
<red>Стих</red>: Честна пред Господем/ смерть преподобных Его.</p>
<p>Яко солнце на земли,/ обре́т всечестну́ю икону Божия Матере/ на горе́ Поча́евстей,/ всесветлая звезда тоя́ показался еси;/ темже и нас, поющих тя,/ светом Богоразумия озари́,/ молитвами Богородицы, И́ове отче наш.</p>
<p>
<red>Слава, и ныне, глас тойже</red>:</p>
<p>Все упование мое/ на Тя возлагаю, Мати Божия,/ сохрани мя под кро́вом Твоим.</p>
<p>
<red>Тропарь, глас 4</red>:</p>
<p>Многострада́льнаго пра́отца долготерпе́ние стяжав,/ Крести́телеву воздержанию уподобляяся,/ Божественныя же ревности обою́ приобщался,/ тех имена́ достойно прияти сподобился еси/ и истинныя веры был еси пропове́дник безбоя́знен;/ темже монахов множества ко Христу привел еси,/ и вся люди в Православии утвердил еси,/ И́ове преподобне отче наш,/ моли́ спасти́ся душа́м нашим.</p>
<p>
<red>Слава, и ныне: </red>Еже от века утаенное:</p>
<p>
<red>На велицей вечерни</red>
</p>
<p>
<red>На Господи, воззвах: стихиры на 8, глас 1</red>:</p>
<p>Прииде день памяти твоея, И́ове преславне,/ и Волынская земля радости исполня́ется,/ яко твоим научением во Православии утверди́вшися/ и твоими по́двиги благочестию научи́вшися,/ на твоя же молитвы упова́ющи:/ и́миже, отче преподобне, испроси ми́рови мир/ и душа́м нашим велию милость.</p>
<p>Во славней памяти твоей, угодниче Христов,/ монашестии собори ликовствуют/ и о Богоугоднем житии ре́вностию распаляются,/ твоим же нетле́нным моще́м покланяющеся,/ яко живущему ти с нами восклицают:/ отче И́ове, милостиве и Богоуветливе,/ испроси у Господа ми́рови мир и душа́м нашим велию милость.</p>
<p>Кто не подивится твоему долготерпели́вому житию́,/ отче преподобне,/ во трие́х бо обителех твоя преславная дея́ния проповедашася,/ пост же, и слезы, и бдение,/ в пещере себе заключе́ние/ и во всем себе непощаде́ние,/ но ко братии любовь ми́лующая,/ та́тем прощение/ и всем людем доброе научение.</p>
<p>
<red>Ины стихиры, глас 2</red>:</p>
<p>Ки́ими похвальными венцы/ увязе́м преподобнаго И́ова,/ веры Православныя учителя и ратобо́рца,/ Божественных Писаний глаша́тая,/ отеческих же Преданий списа́теля,/ но и тяжких служб исполнителя,/ земли копанием и древе́с сажде́нием/ себе смирявшаго и всем образ послуша́ния бывшаго;/ сего ныне нетленною славою/ венчает Христос Бог наш,/ имеяй велию милость.</p>
<p>Ки́ими достойными благодареньми прославим И́ова,/ Поча́евскую похвалу и всея страны Российския украшение,/ той бо молитвами своими Небесный свет в пещеру низведе́,/ той и по преставлении своем с Небесе является/ и молитву возносит о напа́ствуемых людех,/ тамо бо славою венчает его Христос Бог наш,/ имеяй велию милость.</p>
<p>Ки́ими умиле́нными слезами/ сокруши́м растле́нная сердца́ наша,/ зряще И́ова нетленное тело,/ еже по смерти, аки живо, сохраняется,/ но во вре́мя жития его, аки мертво, пребываше,/ посто́м и бдением изнуряемо,/ того убо подвиго́м подража́ти потщимся,/ да и нас во грядущем житии́ помилует Христос Бог наш,/ имеяй велию милость.</p>
<p>
<red>Слава, глас 3: </red>
</p>
<p>Твоим словесе́м, Господи,/ после́довав, И́ов преподобный/ вся кра́сная мира сего во уме́ты вменил есть/ и, о ю́ности своей неради́в,/ измла́да монашескому послуша́нию вдаде́ся,/ темже де́монския ко́зни победив,/ адама́нт кре́пок православнаго благочестия явился есть,/ всю же страну сию своими по́двиги просвещает,/ того молитвами ду́ши на́ша пощади́/ и да́руй нам по́мысл добрый/ еже прежде конца покаяния.</p>
<p>
<red>И ныне, Богородичен: Како не дивимся</red>:</p>
<p>
<red>Вход, и чтения три преподобническая (зри страницы 791 - 792)</red>
</p>
<p>
<red>На литии стихира храма и святаго две, глас 8: </red>
</p>
<p>Приидите, вси слове́нстии собори,/ прославим общаго спасения рачи́теля/ и е́реси безбоязненнаго обличителя,/ нищих питателя и грешников кроткаго вразуми́теля,/ Павлову ревность о людех яви́вшаго/ и дерзновение велие ко Господу стяжа́вшаго,/ той бо и по преставлении своем боля́щия исцеляет/ и дерзнове́нная нашествия ва́рвар отгоня́ет,/ нас же умиле́нными по́мыслы исполняет/ и мо́лится присно о спасении душ наших.</p>
<p>
<red>Слава, глас 2</red>:</p>
<p><red>Днесь</red> ликует твоя Лавра,/ преподобне отче И́ове,/ и вси людие твоя мо́щи лобызати подвизаются,/ де́мони твоея благодати трепещут,/ и Ангели о твоем заступлении радуются./ Мы же непрестанно вопием:/ утверди твоими молитвами православных веру,/ житие наше исправи/ и спасение испроси́ душа́м нашим.</p>
<p>
<red>И ныне</red>:</p>
<p>Все упование мое/ на Тя возлагаю, Мати Божия,/ сохрани мя под кровом Твоим.</p>
<p>
<red>На стиховне стихиры, глас 5</red>:</p>
<p>Радуйся, священная главо́, И́ове,/ Волы́нския страны́ украшение,/ ту́ю бо зри́ши в Православней вере утверждаему,/ тебе, яко живу, сущу молящуюся/ и заступления на де́моны просящую,/ ейже буди заступник необоримый/ и о всем мире моли́твенник.</p>
<p>
<red>Стих</red>: Честна пред Господем/ смерть преподобных Его.</p>
<p>Радуйся, священная главо́,/ преподобне Иове,/ звездо от Га́лицкия земли́ к востоку пришедшая/ и немощны́х ду́ши обо́дрившая,/ во смирении своем дерзновению проти́ву ереси люди российский наставившая/ и к Небесному Царствию приведшая,/ <red>егоже</red> и нас сподоби предста́тельством твоим/ и о всем мире буди молитвенник.</p>
<p>
<red>Стих</red>: Блажен муж, бояйся Господа,/ в за́поведех Его восхо́щет зело.</p>
<p>Радуйся, священная главо́,/ над Волынскою страною Господем вознесе́нная,/ ейже повину́шася князи и лю́дие,/ мы же, духовная твоя чада,/ се́рдцем сокруше́нным к тебе припа́дающе,/ просим ко одолению страсте́й твоея по́мощи,/ в ско́рбех благодушия,/ и о сме́ртном часе́ памяти непрестанныя,/ и о всем мире молитв твоих,/ И́ове преподобне.</p>
<p>
<red>Слава, глас 8</red>:</p>
<p>Монахов множества наставника тя почитаем, отче наш И́ове,/ твоею бо стезею́ воистинну право ходити позна́хом./ Блажен еси, Христу работав,/ и вражию обличил еси силу,/ Ангелов собесе́дниче,/ и преподобных соприча́стниче, и праведных,/ с ни́миже моли́ся Господеви/ помиловатися душа́м нашим.</p>
<p>
<red>И ныне, Богородичен: </red>Безневестная Дево</p>
<p>
<red>Тропарь, глас 4</red>: Многострадальнаго праотца долготерпение стяжав: <red>дважды (писан на малой вечерни)</red> и Богородице Дево: <red>единожды</red>
</p>
<p>
<red>На утрени</red>
</p>
<p>На Бог Господь<red>: тропарь преподобному, дважды. Слава, и ныне, Богородичен</red>
</p>
<p>
<red>По 1-й кафизме седален, глас 4</red>:</p>
<p>Званию Господню после́довав, родительский дом оставил еси/ и от теснаго жития́ на тесне́йшее преходил еси,/ но сердце твое вся, притекающия к тебе, не тесно вмеща́ше,/ темже духовная чада твоя умно́жишася и о Господе возвеселишася,/ <red>егоже</red> моли, отче наш Иове, спастися верою чтущим святую память твою.</p>
<p>
<red>Слава, и ныне, Богородичен</red>:</p>
<p>Обновила еси, Чистая, Божественным Рождеством твоим/ истлевшее страстьми́ земноро́дных мертвенное существо́/ и воздвигла еси вся от смерти к жизни нетления./ Темже Тя по долгу блажим вси, Дево Препрославленная, якоже прорекла еси.</p>
<p>
<red>По 2-й кафизме седален, глас 5</red>:</p>
<p>Пещернаго затворника и бденнаго молитвенника почти́м, преподобнаго И́ова,/ от младенства до старости себе смирявшаго и Святую Церковь прославльшаго,/ та́ти и злоде́и к покаянию приведшаго и те́пле моля́щася о душа́х на́ших.</p>
<p>
<red>Слава, и ныне, Богородичен</red>:</p>
<p>Ужасно чудо зача́тия и несказа́нен образ рождества/ в Тебе познася, Приснодево Чистая,/ ужасает мой ум и удивляет помышление:/ слава Твоя, Владычице, всем простреся во спасение душ наших.</p>
<p>
<red>Псалом избранный преподобному</red>
</p>
<p>
<red>По полиелеи седален, глас 8</red>:</p>
<p>Па́стырскую мудрость смиренномудрием стяжав, многим был еси учитель:/ мона́хом отец, и скорбящим уте́шитель, и молитвы Иису́совы неумолка́яй орга́н./ Темже мощей нетлением прослави тя Мздовоздая́тель Господь,/ <red>егоже</red> непрестанно моли прегрешений оставление даровати/ чтущим любовию святую память твою.</p>
<p>
<red>Слава, и ныне, Богородичен</red>
</p>
<p>Небесную дверь и кивот, всесвятую гору, светлый о́блак воспои́м,/ неопали́мую купину́, словесный рай, Евы воззвание, вселенныя всея великое Сокровище,/ яко спасение в Ней соделася миру и оставление древних согрешений./ Сего ради вопием Ей:/ молися Сыну Твоему прегрешений оставление даровати/ благочестно покланяющимся всесвятому Рождеству Твоему.</p>
<p>
<red>Степенна, 1-й антифон 4-го гласа. Прокимен, глас 4</red>: Честна пред Господем/ смерть преподобных Его. <red>Стих</red>: Что воздам Господеви о всех, яже воздаде ми. <red>Евангелие от Матфея, зачало 43</red>
</p>
<p>
<red>По 50-м псалме стихира, глас 6</red>
</p>
<p>Преподобне отче,/ во всю землю изыде вещание исправлений твоих,/ тем на Небесех обрел еси мзду трудов твоих,/ демонския погубил еси полки/ и Ангельския достигл еси чи́ны,/ <red>ихже</red>  житию без порока поревновал еси,/ дерзновение имея ко Христу Богу,/ мир испроси душам нашим.</p>
<p>
<red>Канон Богородице на 6 и преподобному на 8, по азбуце</red>
</p>
<p>
<red>Канон преподобному и Богоносному Иову,</red>
</p>
<p>
<red>Поча́евскому чудотворцу, глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Посеченный несеко́маго пресече,/ и виде солнце землю, ю́же не виде;/ лютаго врага вода потопи́,/ и непроходи́мое про́йде Изра́иль;/ песнь же воспевашеся:/ Го́сподеви пои́м, славно бо просла́вися.</p>
<p>Ангела земнаго и Небеснаго человека, И́ова преподобнаго, Волы́нскую похвалу,/ достойно воспети помози́ ми, Слове Божий,/ презира́я моя прегрешения и подава́я слово у сто́м моим.</p>
<p>Был еси, преподобне, вои́стинну миру свети́льник пресветел, всем путь спасения показу́яй;/ темже и мне буди помощник,/ во<red>еже</red> прославити житие твое и умиле́ние стяжа́ти.</p>
<p>В дому́ роди́телей твоих пе́рвее познал еси Господа, Ио́ве славне,/ и, о́трок сый, разум соверше́н показал еси, егда монашеское житие изво́лил еси,/ вся же житейская провидев, Единаго Бога возлюбил еси.</p>
<p>Горе́ очи твои и душу вознося́, во обители Уго́рництей братию в Богоуго́днем житии́ скоро превозше́л еси,/ ху́ждша всех себе́ помышля́я и тем лучший Иису́су явля́яся,/ ста́рцем же и ю́ным образ быв прелюбе́знейший.</p>
<p>Добре тя на диа́волы во́инствовавша помышля́я, преподобне,/ своей стыжду́ся лености и множества грехов моих ужаса́юся:/ но твоими, святе, молитвами да́руй ми жела́ние благо́е,/ во<red>еже</red> прочее время жития моего в покаянии сконча́ти.</p>
<p>
<red>Богородичен</red>:</p>
<p>Яко Божия Мати дерзнове́ние иму́щи к ро́ждшемуся из Тебе/ Единоро́дному Слову, и Отцу Собезнача́лъному, и Соесте́ственному Духу моля́щи не преста́й от бед спасти́, Всенепорочная,/ Тя, Богородицу, славящия.</p>
<p>
<red>Катавасия по уставу</red>
</p>
<p>
<red>Песнь 3  </red>
</p>
<p>
<red>Ирмос</red>: Утверди́ся сердце мое во Господе,/ вознесе́ся рог мой в Бозе моем,/ разшири́шася на враги моя уста моя,/ возвесели́хся о спасении Твоем.</p>
<p>Есть во мне, отче преподобне, добраго исправле́ния жела́ние,/ но искуше́ния лености побежда́ти не навыка́х, увы мне./ Обаче на помощь твою надеяся, уныния помыслы отгоня́ю,/ на твоя же взираю славныя подвиги.</p>
<p>Желе́зо наречеся род твой, И́ове преподобне, крепость души́ твоея предуказу́я;/ в пещере же ка́менне заключи́вся, яко зла́то сокрове́но, освятил еси место по́двиг твоих/ и го́ру Поча́евскую, яко стену ме́дяну, проти́ву врагов Православия явил еси.</p>
<p>Зело углуби́шася помышле́ния твоя яже о Небеснем Царствии,/ егда, еще отрок сый, Ангельский образ восприял еси;/ темже и священник быв Богу ве́рен,/ даже ныне моле́ния о людех возно́сиши, Иове преподобне.</p>
<p>Земля Га́лицкая ю́ностию твоею славится, и Ду́бенская обитель му́жеския подвиги твоя благовеству́ет,/ обитель же Поча́евская старостию твоею хва́лится и блаженною кончи́ною веселится,/ вся же вселенная о чудеса́х твоих радуется и ликовствует.</p>
<p>Иже подаеши блага́я всем, моля́щимся тебе, и мене́ припа́дающа не отри́ни, святче,/ но, покая́ние мое зря, даждь ми жития́ исправле́ние, ревность же вдохни́,/ еже подражати твоим Боголюбивым дея́нием.</p>
<p>
<red>Богородичен</red>
</p>
<p>Умерщвленный мой ум Животным действом из Тебе, Явльшимся миру, воздвигни, Чистая,/ и к жизни настави,/ Яже смерти двери разоршая Едина Рождеством Твоим.</p>
<p>
<red>Седален, глас 8</red>:</p>
<p><red>Днесь</red> исполня́ется радости обитель Поча́евская, твое Боголюби́вое житие́ прославля́ющи;/ <red>Днесь</red> христоимени́тии лю́дие ревностию спасения просвещаются, зряще нетлением прославленныя мощи твоя, преподобне;/ <red>Днесь</red> греховный отгоня́ются страсти, и по́мыслы покая́ния ду́ши наша объемлют,/ в <red>нихже</red> утверди всех, преславне, верно почитающих память твою.</p>
<p>
<red>Слава, и ныне. Богородичен</red>:</p>
<p>Яко Всенепорочная Невеста Творца́, яко Неискусомужная Мати Изба́вителя,/ приятелище яко сущи Уте́шителя, Всепетая,/ беззакония мя суща скверное оби́телище и де́монов игра́лище в разуме бывша,/ потщися от тех злодейства мя избавити и светлое жилище доброде́телей соверши, Светоносная Нетленная,/ отжени облак страсте́й, и Вышняго причастия сподоби, и Света невечерняго молитвами Твоими.</p>
<p>
<red>Песнь 4</red>
</p>
<p>
<red>Ирмос</red>: Пророк Авваку́м у́мныма очи́ма/ провиде, Господи, прише́ствие Твое,/ тем и вопияше:/ от ю́га приидет Бог./ Слава силе Твоей, слава снизхожде́нию Твоему.</p>
<p>И́ове преподобне, о всех моли́твенник буди теплый, твоему заступлению верующих,/ свое же окаява́ющих житие́ и на Божие милосердие упова́ющих,/ <red>Аще</red> и прельще́ньми жития́ сего вда́ющихся.</p>
<p>Кто от человек не подиви́тся долготерпеливому житию́ твоему, отче,/ кто ли не прославит твоея о Православии ревности,/ ты бо, яко адама́нт крепок, еретико́м противостал еси,/ и истинныя веры пропове́дание словесы́ же и писа́ньми всем препо́дал еси.</p>
<p>Льва рыка́юща и и́щуща поглотити ду́ши спасаемых молитвою твоею победил еси, отче,/ но и тому служащия люди в покая́ние приводил еси,/ та́ти милосе́рдием твоим постыжда́я и вразумляя, грабители же обличе́ньми устраша́я/ и вся науча́я спасительному покая́нию.</p>
<p>Мрак души́ моея, отче, предста́тельством твоим разсей/ и светом заповедей Господних просвети́ мое окая́нное сердце,/ да и аз, твоим учеником последуя, тех части лише́н не пребуду,/ твою восхваляя святую память.</p>
<p>
<red>Богородичен</red>
</p>
<p>Бога, из Тебе воплоще́ннаго, моли́, непреложно,/ Еже бе пребывша и естественно Равна Отцу, и Духу Сопрестольна,/ прощение прегрешений и душ спасение поющим Тя верою дарова́ти.</p>
<p>
<red>Песнь 5</red>
</p>
<p>
<red>Ирмос</red>: Мрак души́ моея разжени́, Светода́вче Христе́ Боже,/ начало ро́дную тьму изгна́в бе́здны,/ и даруй ми свет повеле́ний Твоих, Слове,/ да, у́тренюя, славлю Тя.</p>
<p>Наш еси вои́стинну предстатель и чудотворец пресветлый,/ взываше Диони́сий, обретый мо́щи твоя, тлению непричастны./ Мы же, сия лобыза́юще, вопием:/ наших скверн не возгнуша́йся, угодниче Божий, но твоими молитвами сия очи́сти.</p>
<p>Оправда́нием Божиим от юности, отче, научаемь,/ суеты́ житейския уклони́тися крепко возжелал еси, безмолвие же возлюбил еси:/ обаче велению Христову не противля́яся, притекающия к тебе Пра́вому испове́данию и Ева́нгельскому житию́ научал еси.</p>
<p>Предстатель явился еси и по преставлении твоем стра́ждущим и скорбящим челове́ком:/ тако бо тя видеша людие, из гроба твоего исходя́ща и со Ангелы посреде церкве моля́щася./ О, чудо преславное воистинну! О, радость верным и утверждение!</p>
<p>Рачитель быв Небеснаго Царствия, о своем тамо вхожде́нии известву́ешися/ и кроме́ боле́зни и страха пресельник являешися лучшия жизни,/ братии же твоея учитель и упова́ние.</p>
<p>Сопутник житию́ моему буди, отче Иове,/ молитвою твоею огражда́й многомяте́жную мою душу/ и введи <red>ю</red> в Небесное Царство, твоими умиленную подвиги,/ Христу же покаянныя принося́щую слезы.</p>
<p>
<red>Богородичен</red>
</p>
<p>Тя стену иму́ще и предста́тельством Твоим соблюда́еми,/ Твоею Божественною славою хва́лящеся, Тя блажим:/ Ты бо, Всечистая, душа́м нашим источа́еши веселие и радование.</p>
<p>
<red>Песнь 6</red>
</p>
<p>
<red>Ирмос</red>: Ио́ну в ки́те, Господи,/ единаго всели́л еси,/ мене же свя́зана мре́жами вра́жиими,/ яко от тли о́наго, спаси́.</p>
<p>Твердое упова́ние на предста́тельство твое возлагаю, преподобне, и верою молю́ся:/ даждь ми страсте́й лю́тых одоле́ние, смерти же непреста́нную память/ и блаженства желание грядущаго ве́ка.</p>
<p>Утвержда́ется тобою, преподобне, Святая Церковь,/ ересь же вся́кая посрамляется, обличе́ние иму́щи твоя многоцеле́бныя мо́щи,/ и жития́ твоего столе́тняго труды́, и болезни, и сле́зы, и пост, и плоти от косте́й отпаде́ние.</p>
<p>Фарао́на мысленнаго побеждаше Иов преподобный,/ послуша́нию всегда прилежа и обурева́емым на помощь приходи́ти не отрица́яся:/ и тако три обители учением своим просветив и по́двиги многими прославив,/ веселя́ше Спаса всех, Человеколю́бца.</p>
<p>Христову смире́нию подражаше Иов,/ егда нача́льство яко служе́ние всем прият и, игу́мен сый, в тяжких слу́жбах подвиза́шеся,/ бра́тии же бя́ше образ кротости, и трудолю́бия правило, и о молитве при́сное напомина́ние.</p>
<p>От скве́рных изба́ви мя страсте́й твоими молитвами,/ тех одоле́ние мне подавая Божественныя помощи при́сным призыва́нием,/ и на себе́ ненаде́янием, и брата моего неосужде́нием.</p>
<p>
<red>Богородичен</red>
</p>
<p>Вознесла́ еси всеистинно падшее челове́ческое существо́ во зра́це Божественнем,/ и Отца в равенстве видимаго Сына Неизменнаго, Богомати, без Семене во чреве поноси́вши.</p>
<p>
<red>Кондак, глас 4</red>
</p>
<p>
<red>Подобен</red>: Явился еси <red>Днесь</red> вселенней</p>
<p>Явился еси Истинныя веры столп,/ Евангельских же заповедей ревни́тель,/ гордыни обличе́ние, смиренным же предста́тель и науче́ние:/ темже и ублажа́ющим тя грехов отпущение испроси́/ и обитель твою невредиму сохрани,/ Иове отче наш,/ Многострада́льному подобный.</p>
<p>
<red>Икос</red>:</p>
<p>Отверзи уста твоя, пеще́ро каменная, и рцы нам, колькра́ты токи слез И́овлих омочи́лася еси,/ ка́ко того воздыхания твоих стен не расторго́ша,/ ка́ко Свет Божественный тебе не сожже́,/ ка́ко Ангели бде́нным подвиго́м И́овлим диви́шася, теми бо освяти́ся земля Га́лицкая и Волы́нская;/ мы же, сия вся помышляюще, слеза́ми умиления очи наши исполняем:/ есть бо преподобный Иов угодник дивный, Многострадальному подобный.</p>
<p>
<red>Песнь 7</red>
</p>
<p>
<red>Ирмос</red>: На по́ли Дейре/ иногда́ мучитель пещь поста́ви на мучение Богоно́сных,/ в <red>нейже</red> трие́ о́троды песносло́вяху Единаго Бога,/ тро́ично воспева́ху, глаго́люще:/ отцев Боже, благословен еси.</p>
<p>Люди православныя, тя блажащия, преподобне И́ове,/ укрепи на враги и о Церкви мирная глаголи в сердце их,/ всем единомыслие испроси у Бога, и друг ко другу любовь, и о Православии ревность.</p>
<p>Чашу жития́ Твоего пити, Господи, не могу аз, окая́нный,/ боя́знию скорбе́й обуреваемь и страстей сплетаемь тернием, обаче молюся:/ И́ова, Твоего угодника, молитвами помилуй мя/ и помози́ ми греховную отрясти ле́ность.</p>
<p>Широкий путь, поги́бель души преднося́щий, возненави́дев, И́ове преподобне,/ в тесней пещере заключился еси и те́снаго пути жизни в начальстве твоем не уклони́лся еси,/ день и нощь в молитве и трудех пребывая и научение здравое всем приходя́щим к тебе подавая.</p>
<p>Щедр был еси нищим, ка́ющимся же милостив и науче́ния требующим учитель кро́ток,/ Божественныя же мудрости любитель и Ева́нгельских за́поведей пропове́дник,/ книг же Божественных изда́тель и е́реси безбоязненный обличитель.</p>
<p>
<red>Богородичен</red>
</p>
<p>Марию Пречистую и Всесвятую восхвалим:/ То́ю бо благодать нам источа́ется паче ума даро́в, яко от потока Божественныя благости,/ Юже благочести́вым по́мыслом ныне ублажаем.</p>
<p>
<red>Песнь 8</red>
</p>
<p>
<red>Ирмос</red>: Покрыва́яй вода́ми превыспренная своя,/ полага́яй морю преде́л песо́к/ и содержа́й вся,/ Тя пое́т со́лнце, Тя сла́вит луна́,/ Тебе прино́сит песнь тварь/ яко Соде́телю всех во веки.</p>
<p>Е́дущим и иду́щим во обитель твою безчисленным людем, ко твоим же моще́м припа́дающим,/ буди дарова́ний духовных пода́тель, телесных же боле́зней целитель/ и пред Спасом теплый о всех предста́тель,/ И́ове, земли Волы́нския славо и украше́ние.</p>
<p>Юноша те́лом, но старец умо́м в начале мона́шескаго жития твоего был еси, отче:/ состаре́вся же плотию, ю́ношескую бодрость в трудех явля́л еси,/ земли копа́нием и древес насажде́нием образ всем смиренному́дрия подава́я.</p>
<p>Явле́ние твое со Ангелы вкупе смиренную деву ужасаше,/ здравие же ученику твоему подава́ше и вся люди на славосло́вие Богови воздвиза́ше,/ Истинную же утверждаше в них веру и ерети́ческая отрева́ше нападе́ния.</p>
<p>Фимиа́мом молитв твоих и мене облагоуха́й, Иове преславне,/ моих грехов злосмра́дие тем отгоняя и упование на Господа вселяя в мою смра́дную душу,/ да благодатию Божиею очища́емь, воспою твое, преблаженне, крепкое заступле́ние.</p>
<p>
<red>Богородичен</red>
</p>
<p>Богороди́тельнице Всечи́стая, души моея язвы и греховныя стру́пы очи́сти,/ исто́чником омыва́ющи сущим из ребр Сына Твоего, и поте́кшими из тех, очища́ющи, струя́ми:/ к Тебе прибегаю и Тя призываю, Богоблагодатную.</p>
<p>
<red>Песнь 9</red>
</p>
<p>
<red>Ирмос</red>: Благослове́н Господь Бог Изра́илев,/ воздви́гнувый рог спасения нам/ в дому́ Дави́дове, Отрока Своего,/ в <red>нихже</red> посети́ нас Восто́к с высоты/ и напра́вил ны есть на путь мира.</p>
<p>Иссо́пом благодати Божия окропи́ сердца́ наша, И́ове преподобне,/ твоим святым моще́м покланяющихся, да твоея ре́вности о вере причасти́вшеся,/ ко исполнению заповедей Христовых добре потщи́мся.</p>
<p>Псаломски взывати к Богу на земли не преставал еси, и девства твоего сосуд соблюл еси:/ темже на Небеси райския воспеваеши ныне песни со Ангелы и всеми святыми,/ люди же, на земли трудящимся, от Вышних назира́еши.</p>
<p>О, колйка жития́ твоего нетленная красота, о, ко́лика по смерти твоей чудеса и исцеления!/ Се бо земная оставив, воистинну сторйцею Небесная блага еще в житий,/ паче же во грядущем, по глаголу Христову стяжал еси.</p>
<p>О, ко́лико грехов наших мно́жество!/ Но сия превосхо́дит твоих молитв кре́пость, <red>ихже</red> не лиши нас, отче преподобне́ Иове,/ дру́же Христов и святых всех соприча́стниче,/ церковный столпе и о душа́х человеческих предста́телю тепле́йший.</p>
<p>
<red>Богородичен</red>:</p>
<p>Зачала еси, Дево, без Семене, вся́ческая созда́вшаго Сло́во Бо́жие, кроме́ хотений плотски́х,/ и без нетления родила́ еси, без боле́зней ма́терних./ Тем Тя, Богородицу, и язы́ком, и се́рдцем испове́дающе, велича́ем.</p>
<p>
<red>Светилен</red>
</p>
<p>
<red>Подобен</red>: Свете неизменный</p>
<p>И́ов преподобный <red>Днесь</red> да восхва́лится/ яко Христо́в во́ин и о людех моли́твенник,/ веры проповедник, е́реси обличи́тель и Це́ркве украше́ние.</p>
<p>
<red>Слава и ныне</red>:</p>
<p>Тя песньми немо́лчными ублажа́ем, Дево,/ яко от Тро́ицы Единаго родила́ еси, Богоро́дице,/ и носи́ла еси на Божественных объя́тиих Пресу́щественное Слово, невра́щно и неизме́нно.</p>
<p>
<red>На хвалитех стихиры на 4, глас 4</red>:</p>
<p>Просия́ша подвизи твои/ во стране Га́лицтей, отче И́ове,/ темже Православия ревни́тели/ в зе́млю Волы́нскую тебе глаша́ют,/ и обитель Ду́бенская/ твоим преподобным житием украшается,/ но того совершение/ Поча́евская Ла́вра приемлет,/ вся же страна сия уче́ньми твоими просвещается.</p>
<p>Братолюби́вое твое се́рдце, преподобне,/ мона́хов мно́жества на го́ру Поча́евскую привлече́,/ <red>ихже</red> спасения был еси ревни́тель;/ темже и мы апостольский глагол ве́дуще,/ яко никогда́же престае́т духо́вная любы́,/ твоему чудесному попече́нию ду́ши на́ши вверя́ем,/ яже приведя́ ко Иису́су Человеколю́бцу.</p>
<p>Не сме́яше тле́ние косну́тися/ ме́ртваго телесе́ твоего, преподобне,/ еже чрез все житие́ умерщвлял еси,/ душа же твоя, живущи со Ангелы,/ вся притека́ющия к тебе в свою любовь прие́млет./ Темже и на́ша ду́ши приведи ко Иису́су Человеколю́бцу.</p>
<p>
<red>Слава, глас 8</red>:</p>
<p>Не довле́ют словеса́ наша к восхвале́нию подвиг твоих,/ преподобне И́ове:/ кто бо изочте́т твоих добродетелей полноту́,/ кто уразумеет безмо́лвное твое к Богу собеседование,/ но не отри́ни твоя певцы и духовныя ча́да,/ твоего заступления просящия,/ и о твоем святем житии умиляющияся,/ и во твоей памяти веселящияся. </p>
<p>
<red>И ныне: </red>Владычице, приими</p>
<p>
<red>Славословие великое. Ектении и отпуст</red>
</p>
<p>
<red>На Литургии: служба вся преподобническая</red>
</p>
<p>Ведомо буди, яко память преподобнаго И́ова соверша́ется в день блаженныя кончины его, октября в 28 день, и в день обретения святых мощей его, августа в 28 день, егда во святей Поча́евской Лавре святыя мощи его изно́сятся в великую церковь. <red>Аще</red> убо память преподобнаго случится в неделю, соверша́ем всю службу его по 3-й главе Типикона; <red>Аще</red> же в субботу, по 15-й от зри неизме́нно. Трети́цею же творим память преподобнаго И́ова мая в 6-й день. В сей день на повече́рии поем службу святаго И́ова Многострада́льнаго, про́чее же совокупля́ем службу преподобнаго с Триодию, якоже во главе Иоа́нна Богосло́ва указа́ся, еже зри месяца того́жде во 8-й день.</p>
</section>
