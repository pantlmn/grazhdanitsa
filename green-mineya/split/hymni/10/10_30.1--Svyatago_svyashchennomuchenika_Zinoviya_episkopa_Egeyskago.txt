<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святаго священномученика Зино́вия, епископа Еге́йскаго, и святыя мученицы Зинови́и, сестры его</p>
</title><p>На Господи, воззвах<red>: стихиры, глас 4</red>
</p>
<p>
<red>Подобен</red>: Яко добля:</p>
<p>Мучения кровию одежду твою, Зино́вие, обагри́в, славне,/ совершил еси священнейшу благодатию,/ с неюже вшел еси, яко мудр архиерей, во святая святых;/ жертва непорочна, тебе ради пожершемуся,/ и совершенное приношение пречисто принеслся еси, священнейше.</p>
<p>Отру́жему телеси,/ души́ светлейшая добро́та, показовашеся красне́йши,/ священномучениче Зино́вие, Богомудре пребогате,/ иерархов добро́та, страдальцев хвала,/ чудес же присный источник,/ духо́в нечистых прогони́тель,/ Христов Божественный поборник.</p>
<p>Спострада́ти тебе произволи сестра/ единомудренная тебе, Зинови́я, премудре,/ яже единокровная твоя,/ ко́нобов бо вре́ния му́жески претерпеваше,/ огня́ преще́ние и ну́ждную смерть./ Темже улучи́ с тобою венцы победы и Вышнее Царство,/ священнотаинниче Зино́вие.</p>
<p>
<red>Слава, глас 6. Иоанна монаха</red>:</p>
<p>Песненный лик воспле́щим     <red>Днесь</red>,/ о мучениколюбцы,/ в памяти всеблагочести́вых страдалец Зино́вия и Зинови́и,/ си́и бо Троицы быша поборницы/ и на три́знищи мужески невидимаго врага/ честно́ю своею кровию удавиша,/ и победы венец славно прияша./ Темже к ним возопии́м:/ сопру́же святый,/ Господу благословенная двоице и просвещенная,/ Спаса моли о душах наших.</p>
<p>
<red>И ныне, Богородичен или Крестобогородичен</red>
</p>
<p>
<red>Подобен</red>: Тридневен</p>
<p>На Древе Жизнь нашу зря́щи, Всенепорочная Богородица,  ви́сящу,/ матерски рыдающи, вопияше:/ Сыне Мой и Боже Мой,/ спаси любовию поющия Тя.</p>
<p>
<red>Тропарь, глас 4</red>:</p>
<p>Мученицы Твои, Господи,/ во страданиих своих венцы прияша нетленныя от <red>Тебе</red>, Бога нашего,/ имуще бо крепость Твою,/ мучителей низложиша,/ сокрушиша и демонов немощныя дерзости,/ тех молитвами/ спаси души наша.</p>
<p>
<red>Слава, и ныне,</red>
</p>
<p>
<red>Богородичен или Крестобогородичен</red>
</p>
<p>
<red>На утрени</red>
</p>
<p>
<red>Оба канона Октоиха и святых на 4</red>
</p>
<p>
<red>Иосиф. Глас 8</red>
</p>
<p>
<red>Песнь 1</red>
</p>
<p>
<red>Ирмос</red>: Песнь возсле́м, людие,/ чу́дному Богу нашему,/ свободившему Израиля от работы,/ песнь победную поюще и вопиюще:/ поим Тебе, Единому Владыце.</p>
<p>Престолу предстоя Христову яко иерей благоприятен и мученик изряднейший,/ Зино́вие треблаженне,/ яже любовию чествующия твою память светоносную,/ житейских избави соблазнов.</p>
<p>Зарею просвещаемь, мудре, Трисолнечнаго Сияния,/ мглу разорил еси е́ллинскаго злословия и, светом твоих словес вся просветив,/ ныне прешел еси к незаходимому сиянию.</p>
<p>Угль явле́н мысленный,/ огне́м вжигаемь Божественнаго Духа, всех сердца вжегл еси к желанию Божественному, священнотаинниче,/ и прелесть попали́л еси вся́ку.</p>
<p>
<red>Богородичен</red>:</p>
<p>Радуйся, пресвятый храме, руно Богоросное,/ запечатанный источниче, безсмертия струя./ Паству Твою, Владычице, сохрани от всех сопротивных невоева́ну.</p>
<p>
<red>Песнь 3</red>
</p>
<p>
<red>Ирмос</red>: Страх Твой, Господи,/ всади в сердца раб Твоих/ и бу́ди нам утверждение,/ Тя во истине призывающих.</p>
<p>Миром пома́зания духовнаго пома́зан, Зиновие,/ священствовал еси, яко Ангел,/ мученическими при кончине украси́вся венцы.</p>
<p>Душ прирадение прием,/ возде́ланием Божественным, преподобне, плодоносны сия́ показал еси,/ темже Господни радости сподобился еси.</p>
<p>Сестра единокровная твоя тебе единомудренна показася,/ Зинови́я священнейшая,/ спострада́ти бо тебе произво́ли и с тобою насладитися славы вечныя.</p>
<p>
<red>Богородичен</red>:</p>
<p>Троицы Единаго родила́ еси, в человечество облекшася,/ Пресвятая Мати Дево:/ <red>егоже</red> моли спасти Тя воспевающия.</p>
<p>
<red>Седален, глас 1</red>
</p>
<p>
<red>Подобен</red>: Гроб твой</p>
<p>Миром честны́м пома́зан, явился еси, преблаженне, иерей Бога Вышняго,/ Имже укрепляемь, иерарше Зино́вие,/ мученик был еси и сограждани́н Ангелов./ Темже <red>Днесь</red>, всесвятую память творяще, поем тя.</p>
<p>
<red>Слава, и ныне, Богородичен</red>:</p>
<p>Безневестная Чистая Богородице Дево,/ едина верных Предстательнице и покрове,/ бед и скорбе́й, и лю́тых обстояний всех изба́ви,/ на Тя упование, Отроковице, имущих,/ и ду́ши наша спаси Божественными молитвами Твоими.</p>
<p>
<red>Крестобогородичен</red>
</p>
<p>Зрящи Тя, Христе, Всенепорочная Мати,/ мертва на Кресте простерта, вопияше:/ Сыне Мой, Собезначальне Отцу и Духу,/ что неизреченное Твое сие́ строение,/ имже спасл еси пречистых рук Твоих, Щедре, создание.</p>
<p>
<red>Песнь 4</red>
</p>
<p>
<red>Ирмос</red>: Всел еси на ко́ни, апостолы Твоя, Господи,/ и приял еси рукама Твоима узды́ их,/ и спасение бысть ежде́ние Твое/ верно поющим:/ слава силе Твоей, Господи.</p>
<p>Возвы́шен явился еси страдании честны́ми, священнейше,/ и приял еси венцы победы, мудре, и вечное получил еси радование,/ тем тя почитаем, отче иерарше Зино́вие.</p>
<p>На Древе Простершемуся волею подобяся, воздвигся,/ не ужаслся еси, Зиновие, и тления, славне, и умерщвления дебельства́ совлеклся еси, отче,/ священников похвало.</p>
<p>Душа твоя крепкая де́монская утверждения низложи́,/ ка́пища же разседо́шася, тверде́йшею верою твоею потребляеми,/ Зиновие славне, священномучеников похвало.</p>
<p>
<red>Богородичен</red>
</p>
<p>Странным Твоим Рождеством от Бога устранившийся к Нему присвоила еси, Всепетая./ Темже велегласно Тя вси славим и вопием Ти верою:/ радуйся, земнородных воззвание.</p>
<p>
<red>Песнь 5</red>
</p>
<p>
<red>Ирмос</red>: Вску́ю мя отринул еси/ от лица Твоего, Свете незаходимый,/ и покрыла мя есть чужда́я тьма, окаяннаго,/ но обрати мя и к свету заповедей Твоих/ пути моя направи, молюся.</p>
<p>Женское естество Духом укрепи́ся и попра́, иже в раи́ праматерь древле запе́ншаго,/ и Божественныя славы на Небесех сподобися,/ девством и страданьми сияющи.</p>
<p>Тучеро́ден облак быст язык твой,/ яко одождя́ющь благочестия дождь,/ и верных сердца́ напаяющь/ и к благоплодию священнодейственне путеводя́щь добродетельных, Зино́вие, деяний.</p>
<p>Девства зарями сластолюбия тьму отгна́ла еси/ и светом страданий безбожия нощь потребила еси,/ Зинови́е мученице, Иисусова красная невесто, жилище Божественнаго Духа.</p>
<p>
<red>Богородичен</red>:</p>
<p>Греха тяжким всегда обложе́н есмь бре́менем, Пречистая,/ и вопию Ти: сие́ ходатайством Твоим Божественным облегчи́,/ Ты бо еси Предстательница грешников препрославленная,/ Избавителя и Спаса рождши.</p>
<p>
<red>Песнь 6</red>
</p>
<p>
<red>Ирмос</red>: Молитву пролию́ ко Господу/ и Тому возвещу печали моя,/ яко зол душа моя исполнися/ и живот мой аду приближися,/ и молюся, яко Иона:/ от тли, Боже, возведи мя.</p>
<p>Молитва Божественныя души́ твоея прията бысть, яко кадило, отче:/ в воню бо благовония, преблаженне, страданий, Зино́вие, потекл еси,/ Возсиявшаго от Жены и всю тварь Просвещшаго.</p>
<p>Кровию страдания, блаженне, освятил еси зе́млю,/ дух же на Небеса возшед, первородных Церковь Божественне уясни́, Зино́вие,/ иерархов и мучеников светлая похвало.</p>
<p>Утесни́л еси нечестие, блаженне, пространством истиннаго благочестия/ и пути́, в сие́ ведущия, заблуждшим людем показал еси,/ и спасл еси люте потопляемыя прелести вода́ми.</p>
<p>
<red>Богородичен</red>
</p>
<p>Украси́ ду́шу мою, Дево,/ безобразием страсте́й одержимую,/ и помышленьми истиннаго покаяния окаянное сердце мое утверди,/ и спаси мя, на Тя несомненно, Дево, надеющагося.</p>
<p>
<red>Кондак, глас 8</red>
</p>
<p>
<red>Подобен</red>: Яко начатки</p>
<p>Истины свидетели и благочестия проповедники,/ двоицу достойно почтим в Богодухновенных песнех,/ Зино́вия вкупе с мудрою Зинови́ею,/ купно жившия и отшедшия/ и мучением приимшия венец нетленный.</p>
<p>
<red>Икос</red>: До́бляго и великаго Зино́вия песньми и пении восхва́лим/ с доброю девою и нескверною Зинови́ею,/ сущею сострадалицею,/ яко низложи́ша вражия свере́пства/ и и́дольское безбожие обличиша,/ веру же Христову уясниша./ Темже радостно прияша ныне венец нетленный.</p>
<p>
<red>Песнь 7</red>
</p>
<p>
<red>Ирмос</red>: Отроцы еврейстии в пещи/ попраша пламень дерзновенно/ и на ро́су огнь преложиша, вопиюще:/ благословен еси, Господи Боже, во веки.</p>
<p>Течении кровными погаси́в, всеприснопамятне, огнь безбожия,/ чудесы нас всегда орошаеши дожде́м, Зино́вие,/ Владыку благословящия:/ благословен еси, Господи Боже, во веки.</p>
<p>В Божественный мрак вшед, Невидимаго, яко мощно, видел еси,/ ду́шу и ум просвещающа твою, мучениче,/ благочестивомудренно поющаго:/ благословен еси, Господи Боже, во веки.</p>
<p>Дает тебе честь Владыка, пострадавшу твердо/ и низложившу козни вражия, и поющу велегласно:/ благословен еси, Господи Боже, во веки.</p>
<p>
<red>Богородичен</red>
</p>
<p>Место, Дево, явилася еси священия,/ из негоже Бог явися, освящая ны верою, песнопоющия:/ благословен, Пречистая, Плод Твоего чрева.</p>
<p>
<red>Песнь 8</red>
</p>
<p>
<red>Ирмос</red>: Богоглаголивии отроцы в пещи́,/ со огне́м пламень попирающе, пояху:/ благословите дела Господня Господа.</p>
<p>Не убоялся еси меча, иерарше,/ не устрашился еси бед, не ужаслся еси смерти,/ безсмертныя тя славы показующия причастника.</p>
<p>Священнодейственник тайн показался еси/ и, себе освятив, жертва благовонна был еси,/ и Вышния трапезы, Зино́вие, достоин.</p>
<p>Чудодействы сияя, иерарше,/ мученическими лучами светло облистал еси/ и мрак прелести до конца отгнал еси.</p>
<p>
<red>Богородичен</red>
</p>
<p>Не земледеланный Грозд заченши,/ источающь вино, Дево Мати,/ оставления страсте́й мя пиянства измени, молюся.</p>
<p>
<red>Песнь 9</red>
</p>
<p>
<red>Ирмос</red>: Устрашися всяк слух/ неизреченна Божия снизхождения,/ яко Вышний волею сни́де даже и до плоти,/ от Девическаго чрева быв Человек./ Темже Пречистую Богородицу, вернии, величаем.</p>
<p>Стоял еси пред суди́лищи, преславне, мучителей,/ воплощение светлым гласом проповедуя Вседержителя/ и страдания Его, Крест, и смерть, и Воскресение,/ имже спасе ны яко Человеколюбец.</p>
<p>О чудесе! како с плотию безплотныя враги́ победи́;/ како низложи́ немощию многокозненнаго;/ како с Небесными служители совокупитися земны́й подвигся;/ <red>егоже</red> чтуще, благочестно величаем.</p>
<p>Телеса, мученицы честни́и, ранам различным различие предасте,/ взирающе к вечному блаженству,/ братскою бо любовию друг другу свя́зани, мученическими добро́тами просветистеся,/ темже ублажаетеся.</p>
<p>Память <red>Днесь</red> ваша, светозаре́нием сияющи Духа, всем просия́,/ чудес благодать облистающи и врачеваний ре́ки обильно точа́щи,/ юже празднующе, блажи́м вы, Христовы мученицы.</p>
<p>
<red>Богородичен</red>:</p>
<p>Просвети, Двере светла, се́рдца моего очи, молюся,/ далече отгоня́ющи греха́ тьму тяжчайшую от окаянныя моей души́,/ да величаю Тя, да славлю Тя, да любовию Тя пою, Всепетую.</p>
<p>
<red>Светилен</red>
</p>
<p>
<red>Подобен</red>: Жены́ услышите</p>
<p>О чудесе! како пе́рстнии, зла́ти естеством, явишася,/ ибо ни огнь, ниже́ меч, ниже звере́й зу́бы,/ ни муки, ни раны сих повредиша,/ но в плоти безплотнаго низложивше,/ Господу о нас мо́лятся.</p>
<p>
<red>Слава, и ныне, Богородичен</red>
</p>
<p>Страшно предстательство Твое, Марие Богокрасная,/ и страшна́ Твоя слава всей земли, Богородице,/ Тобою бо ныне хвалимся,/ Тя и Ходатаицу имуще к Сыну и Зижди́телю Твоему,/ и неусыпною молитвою Твоею спасаемся вси.</p>
<p>
<red>В тойже день</red>
</p>
<p>
<red>Празднование Пресвято́й Богоро́дице</red>
</p>
<p>
<red>иконы ради Ея Озеря́нския</red>
</p>
<p>
<red>На велицей вечерни</red>
</p>
<p>
<red>На Господи, воззвах: поставим стихов 8</red>
</p>
<p>
<red>и поем стихиры во глас 8</red>:</p>
<p>Твоим благодеянием и чудесем, Владычице,/ оскудения несть и не будет;/ веко́м бо многим преходящим и христианскому язы́ку во вся страны мира разселя́ющуся,/ повсюду но́ва зна́мения от Твоих святых икон умножаются,/ и человеческая сердца умиления исполняются./ Убо и <red>Днесь</red> на Твое славословие собранныя люди благослови,/ и тех приими смиренныя молитвы,/ и прощение согрешений наших у Сына Твоего испроси, Милосердая Мати.</p>
<p>Архангел Гавриил, от негоже Пречистую Деву восхваляти научи́хомся,/ да предстанет ликостоянию нашему,/ вку́пе же праведная Елисавет с нами да возгласи́т:/ благословена еси в женах, Богородице, и Твоего чрева Плод благословен есть,/ <red>егоже</red> умоли, Владычице,/ даровати душам нашим мир и велию милость.</p>
<p>Зрак лица Твоего, о Владычице,/ си́це вопиет людем:/ приидите, христолюбцы и праведнии,/ духовную жажду сердец ваших славословием Бога утоли́те;/ прииди́те, грешнии и малове́рнии, своих очес к Нему возвести не сме́ющии,/ и Моего предстательства пред Ним проси́те дерзновенно,/ несть бо греха, Мою милость от кающихся отгонящаго;/ приидите, и надежду спасения вам возвращу/ и дарую душам вашим велию милость.</p>
<p>Твоего милосердия неизсле́димую бездну ве́дуще, Владычице,/ <red>Аще</red> и язвы грехов многих носим,/ пред Твоим чудотворным образом умиленно себе повергаем/и в покаянии Тебе вопием:/ <red>Аще</red> и ни единаго глагола ко оправданию дел наших и́мамы,/ но Твоих чудотворений памятию сердца́ наша слезами покаяния согреваем,/ еяже ради подаждь нам согрешений прощение/ и душам нашим велию милость.</p>
<p>
<red>Слава, и ныне, глас 2</red>:</p>
<p>От перваго Христова чудесе,/ еже на бра́це в Кане Галилейстей,/ Богородичо предстательство о людех наче́нся,/ до Втораго и страшнаго не престанет пришествия./ О, милости неизрече́нныя!/ О, снизхождения благоутробнаго!/ Како Чистая Голуби́ца смрадных грешников не возгнушается?/ Како тех воздыхания ма́терски приемлет?/ Дерзайте убо, братие, и моления ваша к Ней умножайте;/ есть бо наше защищение Пресвятая Дева,/ <red>егоже</red> врази одолети не могут,/ яко Той послушает Христос Бог и Спас душ наших.</p>
<p>
<red>Паремии Богородичны (зри страницы 6-7)</red>
</p>
<p>
<red>На литии стихира, глас 1: </red>
</p>
<p>Подоба́ше Озеря́нскому Владычицы нашея образу/ посреде великаго града Харькова утверди́тися,/ да множество людей Той подножию покланятися навыкнут/ и жития своего исправлению науча́тся,/ сказанию зде бывших исцелений внемлюще/ и о милосердии Пресвятыя Богородицы помышляюще;/ к <red>нейже</red> и ныне возопиим, глаголюще:/ о Пречистая Дево и Мати,/ Твоих рабов моления не отве́ржи,/ но немощи наша предстательством Твоим исцели,/ от нужд молитвами Твоими нас изведи/ и даруй нам прежде конца покаяние.</p>
<p>
<red>На стиховне стихиры, глас 2</red>
</p>
<p>
<red>Подобен</red>: Доме Евфрафов</p>
<p>Что дивишися, человече,/ разсече́нную обре́т не́когда икону, что смущаешися,/ паки бо силою Божиею сию сраще́ну у́зриши.</p>
<p>
<red>Стих</red>: Помяну имя Твое/во всяком роде и роде. </p>
<p>Из до́му человека того образ Владычицы паки нощию исчезает/ и по у́тру в дубраве древесней обретается,/ идеже вчера косою усече́ся.</p>
<p>
<red>Стих</red>: Слыши, Дщи, и виждь,/ и приклони ухо Твое.</p>
<p>О, превелие чудо!/ разсече́нная икона паки зрится сраще́на,/ к <red>нейже</red> рука человеческая прикоснутися не можа́ше.</p>
<p>
<red>Слава, и ныне, глас 8</red>:</p>
<p>Молитвы вознося и благодарныя изливая слезы,/ селяни́н Богородичну обре́т икону,/ сию ко иерею приносит,/ и радости вси людие исполняются/ и исцелений многих пред святынею сподобляются;/ тако бо Господь Свою Пречистую прослави Матерь,/ и новое жительство христиан верою укрепи,/ и место пребывания святыни в род и род прослави.</p>
<p>
<red>Тропарь, глас 3</red>:</p>
<p>Твоего предстательства увере́ние/ и милосердия Твоего явление/ икона Озерянская нам, Владычице, показася;/ пред неюже души наша в молитве изливаем/ и верою Тебе вопием:/ воззри, Милосердая, на люди Твоя,/ вся скорби наша и печали утоли́,/ утешение благое в сердца наша низпосли/ и спасение вечное душам нашим, Пречистая, испроси.</p>
<p>
<red>На утрени</red>
</p>
<p>На Бог Господь<red>: тропарь, дважды</red>
</p>
<p>
<red>Слава, и ныне: и паки тойже</red>
</p>
<p>
<red>По 1-м стихословии седален. глас 2</red>:</p>
<p>Икону Владычицы, своею косо́ю разсеченную, узре́в, смиренный муж/ сию в дом свой прерадостно вносит,/ во у́трие же паки на месте обретения ея сраще́нную приемлет,/ и чудо Богородицы всем проповедует.</p>
<p>
<red>Слава, и ныне, тойже</red>
</p>
<p>
<red>По 2-м стихословии седален, глас 3</red>:</p>
<p>Возлюбила еси нищету смиренную, о Владычице,/ и святыню Твою тру́днику убогому вручила еси;/ той же сию церкви лю́дстей преда́в, со апостолом вся богатя́й явися;/ с нимиже и нашего не отвержи моления.</p>
<p>
<red>Слава, и ныне, тойже</red>
</p>
<p>
<red>По полиелеи седален, глас 6</red>:</p>
<p>Ку́ю похвалу принесем Ти, Богородице?/ Кое ли сплетем Ти славословие?/ Зане́, кроме́ трудов или подвигов наших/ посреде града сего источники исцелений источила еси пред Твоею иконою молящимся людей;/ <red>ихже</red> и <red>Днесь</red> услыши молитвы, и на благая деяния, Пречистая, всех настави.</p>
<p>
<red>Слава, и ныне, тойже</red>
</p>
<p>
<red>Прокимен и Евангелие Богородице о́бщии</red>
</p>
<p>
<red>По 50-м псалме стихира, глас 8</red>:</p>
<p>О, дивнаго чудесе!/ оскудевшей во дни наша вере, чудеса от Богородичныя не оскудевают иконы,/ ниже́ умолкают благодарнии исцеленных гла́си./ К сим и наша приобщим благодарения, братие,/ и победы над страстъми у Владычицы испросим/ и душам нашим велия милости.</p>
<p>
<red>Канон, глас 3</red>
</p>
<p>
<red>Его же краестрочие</red>: Блаженно чрево, носившее Тя, и сосца, яже еси ссал. <red>Ирмос по дважды, тропари на 8.</red></p>
<p>
<red>Песнь 1</red>
</p>
<p>
<red>Ирмос</red>: Песнь новую поим, людие,/ от Девы Рождшемуся во спасение наше/ едино Сотворшему с Небесными земна́я,/ яко прославися.</p>
<p>Богородице Пречистая,/ молитву смиренных сердец наших приими,/ паче же Сама научи нас, о <red>нихже</red> подобает просити/ и и́миже словесы пети Тя, Пренепорочную.</p>
<p>Людие Божии сытости похвале́ Твоей не и́мут, Богородице,/ но умиленным славословием чудес Твоих присно питающеся,/ велие утешение тем приемлют.</p>
<p>Ангели Твою чистоту воспевают, Владычице;/ нам же, человеком, помози́ Твое заступление присно помина́ти/ и чудеса от святыя иконы Твоея пове́дати.</p>
<p>Житие трудолюбивое провождая,/ на делание изы́де препро́стый муж,/ внезапу же изображение Божия Матере зрит, косою его разсече́нное,/ и сие со благоговением в дом свой приносит.</p>
<p>Еще спящу человеку тому,/ святая икона Владычицы разсече́нная чудесно срастеся и паки на место явления своего пренесе́ся,/ еже видевше, людие Божию Матерь прославиша./ С ними и наши, о Владычице, молитвы приими милостивно.</p>
<p>
<red>Катавасия по уставу</red>
</p>
<p>
<red>Песнь 3</red>
</p>
<p>
<red>Ирмос</red>: Лук сокрушил еси вражий/ и щиты́ стерл еси крепостию, Владыко Христе,/ утверждение наше;/ Свят еси, Господи.</p>
<p>Несомне́нныя веры испо́лнен, иерей Феодор/ всеблагоговейно икону Владычицы в новосозда́ннем поставляет храме,/ и множества людей тамо притекати абие навыко́ша;/ <red>Днесь</red> же святыня сия пред очесы нашими зрится/ и умиления сердца́ наша исполняет.</p>
<p>Не остави нас, Богородице,/ нечистыми страстьми́ вла́ятися,/ не остави в беззакониях наших погибнути,/ но молящихся Тебе житие свое испра́вити научи/ и Твое милосердие воспети достойно.</p>
<p>Оному иерею Феодору/ Богородица наставница бысть;/ Ея бо ра́ди чудотворнаго образа обитель иноков устро́й/ и сам во Ангелъстем образе житие свое скончава́ет./ Потщимся убо, о братие, тоя́же иконы покло́нницы,/ себе саме́х в волю Божию присно предава́ти.</p>
<p>Человеков молитвы/ и Ангелов славословие, Владычице, приемлющи,/ и моего убогаго не отврати моления, скорбь души моея утоля́ющи,/ паче же терпение в ско́рбех присно мне подающи.</p>
<p>
<red>Седален, глас 5</red>:</p>
<p>Молитв, яже о нас, присное устремление,/ и грешных прибежище несумне́нное,/ и праведнаго гнева Божия отклоне́ние позна́хом Тя, Богородице Дево;/ убо и на нас долготерпение Твое простри, и грехом нашим прощение испроси,/ и во благих прошения наша исполни, Пречистая.</p>
<p>
<red>Слава, и ныне, тойже</red>
</p>
<p>
<red>Песнь 4</red>
</p>
<p>
<red>Ирмос</red>: Стра́нна и неизрече́нна Рождества Твоего тайна;/ услышах слух Твой и убояхся,/ и, веселяся, вопию Ти:/ силе Твоей слава, Человеколюбче.</p>
<p>Различных исцелений чудеса от новоявле́нныя Твоея иконы, Владычице,/ абие во окре́стных страна́х слышана быша и Святогорския пусты́ни настоятеля болящаго на обещание подвиго́ша,/ иже, здравие получив, ко храму Твоему пешеше́ствует/ и обитель иноков со иереем Феодором тамо устроя́ет.</p>
<p>Естество земны́х тварей от подобнаго себе ражда́ется;/ тако и обитель Озерянская от Святогорския начало прият чудеса Твоя достойно воспевати./ Ныне же обители Куря́жская и Покровская сей блаженный жребий прия́ша;/ мы же, величая Тя, Твоему образу со умилением покланяемся, Владычице.</p>
<p>Владычице Пречистая,/ ели́ка просим <red>Днесь</red> от <red>Тебе</red> прия́ти,/ сия от чудотворныя Твоея иконы нам подаждь,/ и немощно́е наше произволение утверди, и Небесных благ желание в сердца́ наша всели.</p>
<p>Оный муж явления иконы Твоея, Богородице,/ во время делания звания своего сподо́бися;/ тако бо Господь смиренныя возвышает./ Убо и от нас помыслы гордыни и зависти отжени́, Владычице,/ и вы́шния по́чести будущия жизни желати нас научи, Пречистая.</p>
<p>Нашему спасению бу́ди, Богородице, ходатаица и наставница,/ но и телесныя ну́жды и болезни наша исцели;/ зане́, маловерии и нетерпеливи суще, по́мыслы уныния в беда́х наших вла́емся/ и наипаче терпения дар у Бога просити требуем.</p>
<p>
<red>Песнь 5</red>
</p>
<p>
<red>Ирмос</red>: На земли́ Неви́димый яви́лся еси/ и челове́ком во́лею сожи́л еси Непостижи́мый,/ и к Тебе у́тренююще,/ воспева́ем Тя, Человеколюбче.</p>
<p>Огнь веры в людех Твоих, возжже́ Твоя, Богородице, икона;/ егда́ бо вскоре губительная язва на страну нашу на́йде,/ молящиися пред чудотворным образом Твоим всегда исцеля́хуся./ Мы же, тех пра́внуцы суще,/ благодарную память о сем те́пле сохраняем.</p>
<p>Сей убо губительней я́зве прешедшей,/ чрез сто и паче лет другая пределы Российская земли посети трикраты;/ ужасом же смяте́ннии людие к подножию святыни Божия Матере паки припа́даху/ и, икону Владычицы во град Харьков приносяще,/ от недуга того исцеление приима́ху.</p>
<p>Иже в беда́х сущии человецы, ве́дите,/ яко близ вас избавление верное обрета́ется,/ <red>Аще</red> токмо с верою сие призывати будете, сице глаголюще:/ о Владычице, помози и прости нас грешных,/ о нас милосердовавши.</p>
<p>Ве́мы, Владычице, вемы,/ яко веры исполненная молитва Тобою не отщети́тся;/ но сицевы́я веры лености ради нашея не стяжа́хом, <red>Аще</red> и стяжати возжеле́хом./ Темже и вопием:/ веруем, Пречистая, помози нашему маловерию!</p>
<p>Широкий путь жития зле возлюби́хом, Богородице,/ к погибели сыны своя влекущий и веру их сокрушающий;/ но пред святою Твоею иконою предстояще, покаяние о сем приносим/ и помощи Твоея смиренно просим,/ во<red>еже</red> на путь спасения обрати́тися.</p>
<p>
<red>Песнь 6</red>
</p>
<p>
<red>Ирмос</red>: Селе́ния Ио́на,/ еже в преиспо́днем а́де,/ есте́ственный о́браз быв, вопия́ше:/ возведи́ от тли живо́т мой, Человеколюбче.</p>
<p>Естественнаго исцеления отча́явся,/ увещанию же духовнаго отца своего повину́яся,/ сухорукий некий муж ко иконе Владычицы пешиим издале́ча притече́ хождением;/ и молитва веры болящаго исцели, и бысть рука его здрава,/ душа же хваления Твоего, Богородице, исполнися.</p>
<p>Еже ко временному житию потребное вма́ле полезно есть,/ но паче сих о сухости сердец наших восплачем, о братие,/ и исцеления страстей наших просити потщи́мся,/ греховное житие́ свое ока́явше и Горних даро́в тепле возжеле́вше.</p>
<p>Твоея милости сподобися хро́мый,/ во обитель Твою, Богородице, привезе́нный/ и пред святою иконою Твоею усердную вознесы́й молитву,/ иже абие исцеление от неду́га своего прия́т/ и пе́ший в дом свой радостно возвратися.</p>
<p>Ядом страстей извраще́на ми душа,/ и но́зе мои по пути спасения ходити не возмо́гут,/ <red>Аще</red> не Твоим, Пречистая, предстательством благодатную обрящу помощь,/ во<red>еже</red> на путь правый устреми́ти души моея шествие.</p>
<p>Испо́лни ужаса виде́ние иконы Твоея, о Владычице,/ бесну́ю некую девицу,/ бесу на хулы́ сию подвиза́ющу;/ обаче вознесе́нное церковию моление, паче же Твоего предстательства сила,/ абие беса от девы той изгна/ и здраву бывшую на славословие подви́же.</p>
<p>
<red>Кондак, глас 5</red>:</p>
<p>Не отри́ни, о Милосердая Мати,/ слез и воздыханий наших,/ но прошения наша милостивно прии́мши,/ пред иконою Твоею молящихся людей веру укрепи,/ умилением сердца их исполни и крест земнаго жития носи́ти им помози́;/ ели́ка бо хо́щеши, мо́жеши.</p>
<p>
<red>Икос</red>:</p>
<p>Егда Святыя Владычицы нашея икона/ во град Харьков на ко́еждо лето приноша́шеся или паки во ближнюю обитель изношашеся,/ тогда града сего людие, ко провождению святыни устремля́хуся,/ благодатным исполня́хуся умилением и покаяние теплое о гресех своих приноша́ху./ Но сицево́е покая́нное умиление и память чудес, от святыни нашея бываемых,/ присно в душах наших подобает храни́ти нам, о братие,/ и на святую Богородицы икону взира́ющим глаголати:/ крест земнаго жития носи́ти нам помози,/ ели́ка бо хо́щеши, мо́жеши.</p>
<p>
<red>Песнь 7</red>
</p>
<p>
<red>Ирмос</red>: Го́рдый мучи́тель, но дете́й бысть игра́лище./ Якоже бо персть, попра́вше седмери́чный пла́мень, поя́ху:/ благословен еси, Господи Боже отец наших.</p>
<p>Связаннаго мя страсте́й наси́льством/ паче бесны́я тоя́ девы окаява́ю аз;/ та́я бо неволею власти его предана́ бывши, му́ку приима́ше,/ аз же волею бесо́вское исполняю хотение./ Но, о Владычице, Твоего Сына волю творити научи мя.</p>
<p>Огради́, Владычице, мое помышление,/ да не хуло́ю или зло́бою во власть демоном предам свою душу,/ но сию непрестанныя потщу́ся исполня́ти молитвы, глаголя:/ предстательством Матере Твоея от лукаваго избави мя,/ Господи.</p>
<p>Свяще́нною водою пред чудотворным Богородицы образом окропле́н быв, исцеле бесны́й человек,/ иже прежде вся люди беснова́ньми своими зело́ устраша́ше,/ по сих же со благоговением и тихостию души благодарение о чудеси́ Владычице принесе́./ С ним и нас, о Всеблагая, услыши молящихся Тебе.</p>
<p>Церковь, в <red>нейже</red> икона Твоя пребывает, Богородице,/ врачебница неду́гов телесных и душевных является,/ веры же учительница и неверия явная обличительница.</p>
<p><red>Аще</red> тех человек исцеле́нных толи́каго не и́мам упования и веры,/ но покаяния моего ради исцели, Всеблагая, души моея беснование,/ и тихость смиренномудрия подаждь моему сердцу.</p>
<p>
<red>Песнь 8</red>
</p>
<p>
<red>Ирмос</red>: Веще́ственнаго огня пламень/ Невещественным увяди́ша Богозри́мии о́троцы и поя́ху:/ благословите вся дела Господня Господа.</p>
<p>Язык человеческий не возможет изрещи́,/ коли́кую души наша любовь и умиление вмещают к Тебе, о Всеблага́я, ниже́ бо словесы́, ни пе́сньми насытится возмо́гут,/ но сия слезами радости пред святынею Твоею восполняют.</p>
<p>Жены не́кия две ослепшия юныя дще́ри,/ от земных враче́в никоея́же пользы получившия,/ внеза́пу пред иконою Богородицы прозре́ша,/ и от того дне даже до старости здравы пребывающа,/ сию икону почитати знае́мыя увещава́ху.</p>
<p>Евангелием Христовым обеща́нная верным чудеса видим зде умножа́ющася;/ убо и жи́ти евангельски потщимся, братие,/ да не преще́ние, Тиру и Сидону Христом предрече́нное, наши нечувственныя постигнет ду́ши.</p>
<p>Един по единому приходят се́мо вернии,/ исцеления им бывшая от иконы Богородицы испове́дающе/ и сию златом и самоцветным ка́мением украшающе;/ темже и душы наши златом добродетелей украси́м,/ да милостей Пречистыя достойни яви́мся.</p>
<p>Славу Божией Матери воздаваше исцеле́нная отрокови́ца,/ уже смерть прия́ти имущая,/ но по внезапней от иконы сея исцелении память о чудеси до старости хранившая/ и вся драгоценныя ря́сны своя на ризу образа сего приложи́вшая.</p>
<p>
<red>Песнь 9</red>
</p>
<p>
<red>Ирмос</red>: Сла́дкою пречистаго Твоего Рождества/ стрело́ю уязвле́ни, Чистая,/ Твоей достожела́нней добро́те дивя́щеся,/ песньми Ангельскими достойно Тя яко Матерь Божию величаем.</p>
<p>Иже почитания Богородицы отпа́дшии,/ посрамитеся, еретицы́,/ умиле́нное пение Той, от православных возносимое, слышаще;/ паче же в чувство пришедше, к нашему сопричти́теся молению,/ да вку́пе Чистую возвеличаем.</p>
<p>Святым Своим апостолом обетова́ше Спас,/ яко всяк, ближнему своему милость во имя ученика Его творя́й,/ своея не погуби́т мзды./ Сицевы́я, о братие, сугубо сподобите́ся,/ <red>Аще</red> во имя Матере Господни в де́лех братолюбия подвизатися будете,/ моление Владычице присно принося́ще.</p>
<p>Се ро́ди земнии ублажают Тя, Владычице, якоже прорекла еси,/ и Тобою возносит смиренныя сердцем Христос/ и алчущия благ всяческих исполняет,/ богатя́щияся же и гордыя посрамля́ет./ Темже новый Израиль милости Твоя, человечеству дарованныя, воспоминает/ и Тя, Пречистая, величает.</p>
<p>Аз един, паче всех грешен сый,/ <red>Аще</red> и чудесем Твоим, Богородице, умиляюся,/ но жития своего додне́сь не испра́вих;/ обаче, якоже су́ху руку молящемуся испра́вила еси,/ сице изсохшую мою исцели душу,/ да Тя непрестанно величаю.</p>
<p>Людей мольбы и славословия,/ пред чудотворным Твоим образом и на всяком месте возноси́мыя,/ благоутробно, Владычице, приими,/ и, у́зами Твоея любве души наша пророчески связавши,/ сия в Небесное привлецы́ Царство,/ и тамо Твоему лицу поклони́тися сподоби.</p>
<p>
<red>Светилен</red>
</p>
<p>
<red>Подобен</red>: Жены, услы́шите</p>
<p>Образ Богородицы Озерянский,/ чудесно при корени древе́с явився/ и многими исцеленьми прославився,/ <red>Днесь</red> на     молитву люди призывает./ Зри, о душе моя, Матере Божия милосердие безмерное,/ и одеяние твое просвети,/ и от скверных дел отвратися наве́ки.</p>
<p>
<red>На хвалитех поставим стихов 4, и поем стихиры во глас 4, повторяюще первую</red>:</p>
<p>Святыя Твоея иконы поклонение, о Владычице,/ ду́ши наша умиляет и радует,/ молитва же, пред нею возноси́мая, сон от очес наших отгоняет/ и памятию милости Твоея сердца́ человеческая любве ко всем исполняет;/ в <red>нейже</red> утверди нас Твоим предстателъством/ и подаждь рабом Твоим мир и велию милость.</p>
<p>Святых Ангелов чи́ни и человеков собори/ Твое заступление прославляют, Пречистая Дево,/ Единородный же Сын Твой и Бог наш сие с любовию прие́млет/ и от молитв Матере Своея николи́же отврати́тся;/ яже и о нас грешных <red>Днесь</red> вознеси, Всепетая.</p>
<p><red>Аще</red> и многими отсту́пствы/ сынове рода нашего гнева Твоего, Владычице, достойни яви́шася,/ но паче воззри́ на веру верных и терпение;/ и якоже Господь грады согрешившыя ради десяти праведник пощадити обетова́ше,/ тако и Ты, о Богомати, немногих ради смиренных Твоих раб многогрешный род наш помилуй,/ и к Сыну Твоему о всех нас предста́ни,/ да подаст душам нашим мир и прегрешений отпуще́ние.</p>
<p>
<red>Слава, и ныне, глас 2</red>:</p>
<p><red>Днесь</red> Владычицы чудотворная икона прославляется,/ <red>Днесь</red> вернии на молитву пред нею отвсю́ду собираются,/ <red>Днесь</red> и маловернии по́мыслми покаяния озаряются,/ силы Небесныя о славе Пречистыя радуются,/ мы же, яко Ангелом научихомся, тако вопие́м:/ радуйся, Благодатная, Господь с Тобою,/ благословена Ты в женах,/ благословено Твое к нам милосердие,/ благословен Плод чрева Твоего, слава Тебе.</p>
<p>
<red>Славословие великое и отпуст</red>
</p>
<p>
<red>На Литургии служба вся Богородице</red>
</p>
<p>
<red>Молитва ко Пресвятей Богородице </red>
</p>
<p>Суеты́ житейския возни́кше и ума своего по́мыслы во едино собравше, ко Твоей, Богородице, иконе очи душ и телес наших воздвиза́ем и Тебе взываем сице: не остави, Пречистая, нас, немощных, во грехах наших растле́тися, не попусти злому демону ду́ши наши от Сына Твоего в дебри страстей отгна́ти, но помози нам Того заповеди присно па́мятовати, да ниже́ блудным возбеше́нием себе предае́м, ниже друг друга зло́бою угрызаем, но якоже <red>Днесь</red> святыни Твоей предстояще, о исправлении жития нашего ревностию распаля́емся, тако и от храма Твоего в до́мы своя отшедше, сие доброе наме́рение сохраните потщимся.</p>
<p>По сих же и телесныя наша ну́жды утоли, и горести Твоея молитвою исцели, Всепетая. Вемы, яко подоба́ше нам паче вся сия благодушие претерпевати и то́чию о терпении в ско́рбех Господа проси́ти; но поне́же изнемогают в печалех души наша и помыслы уныния нашу колеблют веру, сего ради в сокрушении сердец к Тебе сице взываем. Якоже безчисленныя болящия страдальцы исцелила еси и скорбящия уте́шила еси, тако и нас, пред чудотворною Твоею иконою припа́дающих и в скорби Тебе молящихся, услыши, и всех прошения во благое исполни, болящим здравие, скорбящим утеше́ние подающи, во вражде сущим мир от Бога низпосылающи, сомня́щимся же веры утвержде́ние.</p>
<p>Услыши грешныя рабы Твоя, Пречистая, воздвигни нас на благодарственное Тебе славословие, да умно́жится вера людей Твоих, да прославится в них Твое заступление, да та́ко Царствие Сына Твоего посреде нас утвердится; Емуже подобает всякая слава, честь и поклонение со Безначальным Его Отцем, и Пресвятым, и Благим, и Животворящим Духом, ныне, и присно, и во веки веков. Аминь.</p>
<p>
<red>В тойже день</red>
</p>
<p>
<red>Святаго праведнаго Стефа́на Милу́тина,</red>
</p>
<p>
<red>короля Ба́ньскаго, Се́рбскаго</red>
</p>
<p>
<red>Тропарь, глас 3</red>:</p>
<p>Ты на земли вседу́шно Христа возлюби́в/ и Того заповеди соблюда́я,/ яко река, благоутро́бием изсохших нищетою богатно напоил еси/ и люди своя снабдел еси,/ и рака мощей твоих благоухания цельбы всем подает,/ сего ради, святе, молим тя,/ изпроси́ душа́м нашим велию милость.</p>
<p>
<red>Кондак, глас 4</red>:</p>
<p>Явился еси от ко́рене блага́го/ о́трасль преславная отечеству своему и прародителем своим,/ новообра́зен подобник бываеши/ и людей своим являешися утварь прекрасная.</p>
</section>
