<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святых апостол Стахи́я, Ампли́я, Апе́ллия, Аристову́ла, Нарки́сса, Урва́на и святаго мученика Епима́ха</p>
</title><p>На Господи, воззвах<red>: стихиры апостолов, глас 1</red>
</p>
<p>
<red>Подобен</red>: Всехвальнии мученицы:</p>
<p>Во всю протече́ зе́млю/ ваше спасительное веща́ние,/ Господни апо́столи,/ сиянием благодати озаря́ющее всех сердца, сла́внии,/ и разоря́ющее пре́лести омрачение./ Темже молитеся/ дарова́ти душа́м нашим мир и ве́лию милость.</p>
<p>Стахи́й всеблаженный,/ Христов проповедник и апостол,/ и Апе́ллий чудный, и Аристову́л,/ Урва́н, Ампли́й, и Божественный Нарки́сс,/ Троицу Всесвяту́ю пропове́давше,/ язы́ки просветиша и от рабо́ты изба́виша,/ яже верою вси ублажи́м.</p>
<p>Свети́льницы Христовы пресве́тлии,/ сосуди чисте́йшии,/ всю зарю Ду́ха верою вмести́вше,/ церко́внии столпи́, Небеса преславная,/ славу Божию пове́дающе./ Того моли́те дарова́ти душа́м нашим мир и ве́лию милость.</p>
<p>
<red>Ины стихиры мученика, глас 4</red>
</p>
<p>
<red>Подобен</red>: Яко до́бля</p>
<p>Дохновением Духа Святаго, Епима́ше,/ жили́ще яви́лся еси Боже́ственно, славне,/ и, от Него де́йство прие́м врачева́ний,/ боля́щим богатно здравие подава́еши,/ при́сно зову́щим:/ Иисусе Жизнода́вче,/ Ты еси весе́лие же, и слава Твоих мучеников, и похвала́.</p>
<p>Дерзновением пропове́дал еси истину, славне,/ яко Христов воин зако́ннейший,/ не убоя́вся судящаго ярости зве́рския,/ поклонение бого́м не су́щим повеле́вша,/ <red>егоже</red> посрами́л еси Богодухнове́нными твоими словесы́, страстоте́рпце,/ и проповедал еси всем Су́щаго над всеми Бога нашего.</p>
<p>Яко кра́сны но́ги твоя, муче́ния украси́шася/ путь пройти́ невозвратно/ и, убо скончав течение твое, веру соблюл еси/ и венец от руки Владычни прия́л еси./ <red>егоже</red> моли от тли и бед изба́витися/ верою творя́щим пречестну́ю память твою.</p>
<p>
<red>Слава, и ныне,</red>
</p>
<p>
<red>Богородичен, подобен тойже</red>
</p>
<p>В землю низве́ржен бых, грехи́ умертви́хся,/ душевными страстьми́ и телесными,/ темже тьмою покрыва́юся отчаяния./ Но воздви́гни мя ныне, к жизни нетленней наставля́ющи мя/ и Вышнему Отечеству, иде́же глас чист пра́зднующих,/ Пресвятая Богоневесто.</p>
<p>
<red>Крестобогородичен</red>:</p>
<p>А́гнца и Пастыря Тя на Древе яко виде,/ А́гница рождшая рыдаше и ма́терски Тебе веща́ше:/ Сыне Возжеле́нне, како на Древе Кре́стнем пове́шен еси, Долготерпели́ве?/ како руце и но́зе Твои, Сло́ве, пригвозди́шася от беззаконных/ и кровь Твою излия́л еси, Владыко?</p>
<p>
<red>Тропарь, глас 3</red>:</p>
<p>Апостоли святи́и,/ моли́те Милостиваго Бога,/ да прегрешений оставле́ние/ подаст душа́м нашим.</p>
<p>
<red>Слава, мученику, глас 4</red>
</p>
<p>Мученик Твой, Господи, Епимах,/ во страдании своем венец прият нетленный от <red>Тебе</red>, Бога нашего:/ имеяй бо крепость Твою,/ мучителей низложи,/ сокруши и демонов немощныя дерзости./ Того молитвами/ спаси души наша.</p>
<p>
<red>И ныне, Богородичен или Крестобогородичен</red>
</p>
<p>
<red>На утрени</red>
</p>
<p>
<red>Един канон Октоиха. И святых два</red>
</p>
<p>
<red>Канон апостолов, <red>егоже</red> краегранесие: </red>Верно похвалю Божия слуги́.<red> Иосиф. Глас 1</red>
</p>
<p>
<red>Песнь 1</red>
</p>
<p>
<red>Ирмос</red>: Твоя победи́тельная десни́ца/ Боголе́пно в кре́пости просла́вися:/ та бо, Безсме́ртне,/ яко всемогу́щая проти́вныя сотре́,/ изра́ильтяном путь глубины́ новосоде́лавшая.</p>
<p>Верою почитающия вашу, священнии благоглаголивии, память/ и торжествующим радостно,/ страсте́й мглы изба́вите и вечныя радости причастники соделайте.</p>
<p>Стопа́м последующе Христа, воплоще́ннаго за милосердие, пребогатии,/ Сего же повелением Богоначальным служа́ще,/ яви́стеся всех заблуждших наставницы к благочестию.</p>
<p>Стахи́я и Ампли́я мудраго, и Урва́на, Апе́ллия же, и Нарки́сса, и Аристову́ла,/ Христовы ученики бывшия,/ верою сошедшеся, до́лжно ублажи́м.</p>
<p>
<red>Богородичен</red>:</p>
<p>Явственную го́ру Божию, киво́т святый и трапе́зу,/ ста́мну же всезлатую, чистую Иисусову палату,/ Благословенную в жена́х ублажи́м.</p>
<p>
<red>Ин канон мученика. Глас 4</red>
</p>
<p>
<red>Песнь 1</red>
</p>
<p>
<red>Ирмос</red>: Воспою́ Тебе, Господи Боже мой,/ яко изве́л еси люди из рабо́ты еги́петския,/ покры́л же еси колесни́цы фарао́новы и си́лу.</p>
<p>Воспою Тебе, Господи Боже мой,/ яко показал еси нам память мученика, озаря́ющу всяческая,/ яко един Многомилостив.</p>
<p>Воспою Тебе, Господи Боже мой,/ яко непобеди́ма Твоего показал еси мученика,/ поборника в мученицех на безбожие.</p>
<p>Воспою Тебе, Господи Боже мой,/ яко дарова́нии Божественными Твоего страдальца украси́л еси, Епима́ха,/ и честию венчал еси.</p>
<p>
<red>Богородичен</red>:</p>
<p>Воспою Тебе, Господи Боже мой,/ яко безсе́менно из утро́бы Девы родился еси,/ Еяже ради и спасаеши вся, яко един Многомилостив.</p>
<p>
<red>Песнь 3 </red>
</p>
<p>
<red>Ирмос</red>: Едине ве́дый челове́ческаго существа́ не́мощь/ и ми́лостивно в не вообра́жен,/ препоя́ши мя с высоты си́лою,/ яже вопи́ти Тебе, Святый:/ одушевле́нный хра́ме неизреченныя славы Твоея, Человеколюбче.</p>
<p>Яко клас многоплоден, мудре, явился еси,/ словом знания, гладом та́ющия веры пита́я, Стахи́е Богоблаженне,/ и пи́щи лучшия причастники благодатию соде́лав/ силою Духа.</p>
<p>Мре́жею язы́ка, благоестественно взем, уловил еси из глубины́ лести, апостоле,/ и принесл еси Божественно пищу пришедшему, Нарки́ссе,/ спасти заблуждшаго, Царю́ и Владыце тва́ри.</p>
<p>Потекл еси, якоже звезда от востока, устреми́вся и Вретани́йския гра́ды постигл еси,/ Христово проповедуя Евангелие и просвещая благодатию, блаженне Аристову́ле,/ верно приемлющия слово твое.</p>
<p>
<red>Богородичен</red>
</p>
<p>Черто́г светоносен Христов и престол высочайший, Богородительнице,/ явилася еси, Всенепорочная:/ в Тебе бо Един почи́в, наша отъят труды́/ и будущую достойным угото́ва осла́бу.</p>
<p>
<red>Ин</red>
</p>
<p>
<red>Ирмос</red>: Лук си́льных изнемо́же/ и немощству́ющии препоя́сашася силою:/ сего ради утверди́ся в Господе се́рдце мое.</p>
<p>Суровство́ нечестивых омрачи́л есть,/ всехвальным Крестом хваля́ся,/ непобедимый венценосец Христов, мученик Епима́х.</p>
<p>Славу презре́в привре́менную и к подвиго́м совлекся,/ радовашеся Богомудрый и наследник Христов,/ мученик Епима́х.</p>
<p>
<red>Богородичен</red>:</p>
<p>Радуйся, Мати Приснодево,/ Бога Слова во чреве Твоем вместившая и рождшая воплощеннаго/ яко Бога ку́пно и Человека.</p>
<p>
<red>Кондак мученику, глас 4</red>
</p>
<p>
<red>Подобен</red>: Явился еси</p>
<p>Многообразныя раны претерпел еси/ и венец прием от Христа Бога,/ Емуже о нас молися, блаженне Епимаше,/ верно совершающих память твою, да спасет души наша.</p>
<p>
<red>Седален апостолов, глас 1</red>
</p>
<p>
<red>Подобен</red>: Гроб Твой, Спасе</p>
<p>Протече́ зе́млю честно́е ваше вещание, просвещающее ду́ши неверных человек, апостоли славнии,/ священными хода́тайствы вашими./ Тем <red>Днесь</red> радостно совершаем всечестную и светозарную вашу память,/ верно веселящеся.</p>
<p>
<red>Слава мученика, глас 3</red>
</p>
<p>
<red>Подобен</red>: Божественныя веры</p>
<p>Столп одушевле́н, Истины свидетель был еси во страдании,/ невидимыя враги́ победив видимыми мучители, всеизрядне,/ от Христа венец прием./ Темже зовем ти:/ не престай моляся, славне,/ дарова́ти нам велию милость.</p>
<p>
<red>И ныне, Богородичен</red>:</p>
<p>Божественнаго естества не отлучи́вся, плоть быв во чреве Твоем,/ но Бог вочелове́чився и пребысть,/ Иже по рождестве Матерь Тя, Деву, яко прежде рождества, сохранив Всенепорочную,/ един Господь./ Того прилежно моли даровати нам велию милость.</p>
<p>
<red>Крестобогородичен</red>
</p>
<p>Нескверная Агница, Слова, Нетленная Дева, Мати,/ на Кресте зря́щи повешена, из Нея без болезни прозябшаго,/ ма́терски подобно рыдающи, вопияше:/ увы Мне, Чадо Мое, како стра́ждеши волею,/ хотя избавити от страсте́й безчестия человека.</p>
<p>
<red>Песнь 4</red>
</p>
<p>
<red>Ирмос</red>: Го́ру Тя, благода́тию Божиего приосене́нную,/ прозорли́выма Авваку́м усмотри́в очи́ма,/ из Тебе изы́ти Израилеву/ провозглаша́ше Святому,/ во спасение наше и обновление.</p>
<p>Облиста́в на земли́ правды Солнце,/ якоже лучи таинственныя происпусти́ я́ве,/ Стахи́я же и Нарки́сса, Урва́на и Ампли́я, Аристову́ла и Апе́ллия,/ сущих во тьме просвещающия.</p>
<p>Крепостию Божественнаго укрепляемь Духа,/ живущия во тьме сы́ны показал еси света, Ампли́е апостоле,/ совершая чудес дела́ преславная и упраждня́я де́монов полки́.</p>
<p>Вод Божественных испо́лнен,/ потекл еси якоже струя, Урва́не, спасительная,/ го́рькия и непи́тныя во́ды отгоняя,/ и напаяя благодатию благоче́ствующих, преблаженне, полноту́.</p>
<p>
<red>Богородичен</red>
</p>
<p>Явилася еси Ангелов преиму́щи, Владычице./ Оным бо Страшнаго во утробе несказа́нно вмести́ти сподобилася еси/ и на руках носи́ти якоже Младенца дней же и лет древне́йша.</p>
<p>
<red>Ин</red>
</p>
<p>
<red>Ирмос</red>: Твоего на земли́ явления, Христе Боже,/ пропове́дая пророк пришествие,/ с веселием вопияше:/ слава силе Твоей, Господи.</p>
<p>Безбожных неради́в преще́ния, к по́двигом ополчи́ся,/ дерзновенно вопия, благославный Епима́х:/ слава силе Твоей, Господи.</p>
<p>Земная оплева́в, смертию Царство насле́дова славный Епима́х,/ верно вопия:/ слава силе Твоей, Господи.</p>
<p>Иже со Отцем и Духом славословимаго в Вышних/ добропобедный Епима́х на три́знищи Господа всем неве́дущим пропове́да.</p>
<p>
<red>Песнь 5</red>
</p>
<p>
<red>Ирмос</red>: Просвети́вый сиянием/ пришествия Твоего, Христе,/ и освети́вый Крестом Твоим мира концы,/ сердца́ просвети́ светом Твоего Богоразумия/ православно поющих Тя.</p>
<p>Пастыря добраго Богоизбра́нныя о́вцы/ посреди волко́в от Него я́ве по́слани быша,/ сия́ укроща́юще и приводяще ко ограде мысленней верою.</p>
<p>Великий тя Андрей Византи́и поста́ви епископа,/ иже та́мо верно плавающия, Стахи́е священнейше,/ и управляющаго к приста́нищем тихим Божественною благодатию.  </p>
<p>Якоже многоце́нен камень, тя имя́ше, краеугольный, Иракли́йская честна́я Церковь,/ укрепля́юща, Апе́ллие блаженне, сию́ словом Истины./ Тем достойно почитаем тя.</p>
<p>
<red>Богородичен</red>:</p>
<p>Зачала́ еси па́че слова Слово и родила́ еси, Всепетая,/ <red>егоже</red> Отец из чрева роди́ прежде веко́в, Чистая./ Темже яко Сего Матерь Тя до́лжно ублажаем.</p>
<p>
<red>Ин</red>
</p>
<p>
<red>Ирмос</red>: Просвеще́ние Твое, Господи, низпосли́ нам,/ и от мглы прегреше́ний разреши́ ны, Бла́же,/ Твой мир да́руяй.</p>
<p>Защити́вся благодати оружием Креста,/ нечестивым вопияше мученик:/ меч же и огнь не отсече́т мя Христовы любве́.</p>
<p>Благославный Епима́х, суди́щу предстоя́ беззако́ннующих,/ вопияше благоде́рзостне:/ земля́ и Небесе́ бо́зи несотворшии, нечести́вии да погибнут.</p>
<p>Благославный Епимах, от Бога вдохну́вся,/ Отца, Слова и Святаго Духа во едином естестве́/ неве́дущим Троицу проповеда.</p>
<p>
<red>Богородичен</red>:</p>
<p>Кто изрещи́ возможет Рождества Твоего, Чистая,/ паче слова преславный образ,/ естеством бо Бога воплоще́нна паче слова родила́ еси.</p>
<p>
<red>Песнь 6</red>
</p>
<p>
<red>Ирмос</red>: Обы́де нас после́дняя бе́здна,/ несть избавляяй,/ вмени́хомся, яко о́вцы заколе́ния,/ спаси́ люди Твоя, Боже наш:/ Ты бо крепость немощетву́ющих и исправление.</p>
<p>Моря́ язы́ков возмутивше Божественными восхождении,/ спасо́сте древле в го́рцем мо́ри пото́пльшияся/ и приведо́сте Изба́вителю спасшияся, Богоблаженнии.</p>
<p>Милости Воли́теля Бога проповедал еси/ и ле́сти свободи́л еси, Божественный Нарки́ссе, ду́ши благочестивых,/ великий быв афи́нян председатель и насади́тель садо́в кра́сных, Богоблаженне.</p>
<p>Божественный Урва́н, слово жизноточное и благодать врачеваний источи́в,/ привлече́ люди к просвещению Божественнаго разума,/ яко подражатель Воплотившагося и мир Спасшаго.</p>
<p>
<red>Богородичен</red>:</p>
<p>Поем Тя, Еюже оправди́хомся,/ иже пе́рвее осужде́ннии, и совокупи́хомся невещественным служителем, и рая́ сподо́бихомся,/ в жена́х благословенная, Богорадованная.</p>
<p>
<red>Ин</red>
</p>
<p>
<red>Ирмос</red>: Возопи́, прообразу́й погребение тридне́вное, пророк Иона,/ в ки́те моля́ся:/ от тли изба́ви мя, Иисусе, Царю Сил.</p>
<p>Оста́ви яже в мире и мир Епима́х,/ и тело му́кам мужественно предаде́ за Владыку,/ и Христов наследник быст.</p>
<p>Упраздни́ и́долов лесть Епима́х и славы сподобися истинныя,/ прие́м врачеваний благодать, от <red>нихже</red> вси вернии почерпаем.</p>
<p>Приобщи́вся Христовым страсте́м Епима́х/ силою распеншагося плотию Христа Бога/ и венцы славы от Него яко верен прия́т.</p>
<p>
<red>Богородичен</red>:</p>
<p>Моли о рабе́х Твоих, Дево Богородице,/ из Тебе воплощшагося Бога нашего,/ яко Тя и едину Предстательницу нашу ве́мы.</p>
<p>
<red>Кондак апостолов, глас 8</red>
</p>
<p>
<red>Подобен</red>: Яко начатки</p>
<p>Яко священная сокровища Всесвятаго Духа/ и Солнца Славы сияния, по долгу воспои́м мудрыя апостолы,/ Апе́ллия, Урва́на же и Аристову́ла,/ Ампли́я, Нарки́сса и Стахи́я,/ яже благодать собра́ Бога нашего.</p>
<p>
<red>Песнь 7</red>
</p>
<p>
<red>Ирмос</red>: Тебе у́мную, Богородице, пещь/ разсмотряем, вернии,/ якоже бо отроки спасе́ три превозносимый,/ мир обнови, во чреве Твоем всеце́л,/ хвальный отцев Бог и препрославлен.</p>
<p>Терпением напа́стей изба́вистеся врага́, искушающаго вы,/ ту́чами же слова животнаго, славнии апостоли, весь угаси́сте пламень ле́сти, зовуще:/ хвальный и превозносимый отец наших Боже, благословен еси.</p>
<p>Пресветло и изрядно совещал еси/ и совершенно твоя, Аристову́ле, ученики, блаженне, наказа́л еси,/ яко Ипостасную Мудрость имея, тя наказу́ющу хвальнаго возвещати/ отцев Бога и препрославленна.</p>
<p>Верных священное совокупление священнейшими гла́сы блажи́т тя, Апе́ллие,/ кончи́ну бо блаже́нну имел еси, житие же Ангельское,/ поя́ всегда хва́льнаго отцев Бога и препрославленна.</p>
<p>
<red>Богородичен</red>:</p>
<p>Изба́ви ны от напастей, и скорбе́й, и печалей различных,/ и язы́ков нашествия, Владычице Всепетая,/ яко да Тя славим и Сыну Твоему взываем:/ хвальный отец наших Боже, благословен еси.</p>
<p>
<red>Ин</red>
</p>
<p>
<red>Ирмос</red>: Авраа́мстии иногда́ в Вавилоне о́троцы/ пе́щный пла́мень попра́ша, пе́сньми взыва́юще:/ отец наших Боже, благословен еси.</p>
<p>Со огне́м лесть попирая мужески,/ Распе́ншемуся добропобедный вопияше Епима́х:/ отец наших Боже, благословен еси.</p>
<p>Не убояся пла́мене, ниже́ звере́й ди́виих, ниже́ мук непобеди́мый Епима́х, зовы́й:/ отец наших Боже, благословен еси.</p>
<p>Со Отцем Слова и Всесвятаго Духа не ве́дущим Епима́х проповедуя, взываше:/ отец наших Боже, благословен еси.</p>
<p>
<red>Богородичен</red>:</p>
<p>Неопа́льною купино́ю и росодательною пе́щию/ Ты пронаписавшаяся, Мати Чистая,/ несказа́нно бо родила́ еси воплощеннаго Христа Бога, Благословенная.</p>
<p>
<red>Песнь 8</red>
</p>
<p>
<red>Ирмос</red>: В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те вся дела́ Госпо́дня Го́спода,/ пойте и превозноси́те во вся веки.</p>
<p>В мире, якоже молния, яви́стеся, Боговидцы, попаля́юще убо лесть,/ поющия же, сы́ны дне показу́юще, и вопию́щия:/ благословите вся дела Господня Господа,/ пойте и превозносите во вся веки.</p>
<p>Сладкою со́лию твоих, Ампли́е, учений ле́сти гни́лость очи́стил еси./ Темже, чтуще тя, поем:/ благословите вся дела Господня Господа,/ пойте и превозносите во вся веки.</p>
<p>Да поется Стахи́й славный и Ампли́й, Апе́ллий же и Нарки́сс,/ Урван же и всемудрый, вопия́й верно, Аристову́л:/ благословите вся дела Господня Господа,/ пойте и превозносите во вся веки.</p>
<p>
<red>Богородичен</red>:</p>
<p>Тя и сте́ну, и прибежище, и ле́ствицу,/ к высоте преводя́щу человечество, Всенепорочная Чистая, ве́дяще, зовем:/ благословите вся дела Господня Господа,/ пойте и превозносите во вся веки.</p>
<p>
<red>Ин</red>
</p>
<p>
<red>Ирмос</red>: Во о́бразе Ангела,/ я́вльшагося в пещи́ огненней песнословцем/ Христа Бога, пойте, отроцы,/ священницы, благословите,/ людие, превозносите во вся веки.</p>
<p>Победителя ле́сти показавшаго и беззаконных муже́й, венцено́сца Епимаха,/ пойте, отроцы, священницы, благословите,/ людие, превозносите во вся веки.</p>
<p>Врача́ страсте́й и неду́гов, нам Даровавшаго, лю́тых, страстоно́сца Епимаха,/ пойте, отроцы, священницы, благословите,/ людие, превозносите Его во веки.</p>
<p>На земли́ память Епимаха, возвеличившаго Христа/ и Тем исцели́вшаго различныя неду́ги,/ свяще́ннии, пойте и превозносите Его во веки.</p>
<p>
<red>Богородичен: </red>
</p>
<p>Неизреченно и безсеменно заченшую и рождшую Деву Христа Бога нашего,/ пойте, дети, священницы, благословите,/ людие, превозносите <red>ю</red> во веки.</p>
<p>
<red>Песнь 9</red>
</p>
<p>
<red>Ирмос</red>: Образ чистаго Рождества Твоего/ огнепали́мая купина́ показа́ неопальная,/ и ныне на нас напа́стей свире́пеющую угаси́ти, мо́лимся, пещь,/ да Тя, Богородице,/ непрестанно величаем.</p>
<p>Да земныя концы́, исполненныя пре́лести борца́ и наполненныя омраче́ния безбожия,/ бла́гости светом озари́ши знания/ Твоя спасительныя зари́, Щедре,/ сим послал еси.</p>
<p>Явился еси тезоиме́нно, славне, спасительный клас, пшеницу требующим нося́щь,/ утверждение Богоразумия подаю́щую и гла́да у́мнаго изима́ющую,/ верою тя и любовию, священнопроповедниче, поющим.</p>
<p>Уста́ Божия быв, ри́торов язы́ки неглаго́ливы показал еси/ и из горта́ни вра́жия, Аристову́ле, извлекл еси ду́ши,/ и привел еси Господу спасе́ны, соверше́нны познанием.</p>
<p>Небеса́ убо бы́ша Боговидна живуща, Божии апостоли,/ и́же на земли́ чисто вас чтущия и искренно выну блажа́щия,/ причастники вечныя сподо́бите све́тлости.</p>
<p>
<red>Богородичен</red>:</p>
<p>Но́сиши вся Носящаго и млеко́м пита́вши всем пищу Подающаго./ Ве́лие и стра́шно, еже па́че ума́, Твое таинство,/ кивоте честна́го священия, Дево Богородице,/ тем Тя верою ублажаем.</p>
<p>
<red>Ин</red>
</p>
<p>
<red>Ирмос</red>: Тя, невместимое Слово во утро́бу вместившую,/ Небе́с простра́ннейшую и Херувимов сла́внейшую,/ Богородице Чистая, песнь ми величаем.</p>
<p>Ты яко возлюбил еси совершенно и умре́ти за уме́ршаго нас ради Христа./ Темже от Него в Вышних вво́инился еси, мучениче,/ <red>егоже</red> со Отцем и Духом песньми величаем.</p>
<p>Ты яко на земли́ Спаса Бога испове́дал еси пред нечестивыми мучители верно;/ ныне в вышних от Него пред Ангелы, свидетелю Епима́ше,/ и от Отца и Духа славою венчался еси.</p>
<p>
<red>Богородичен</red>:</p>
<p>Тя, светоносный облак, и Чистую и славную Деву и Матерь Божию,/ Моисею я́вльшуюся та́инственно на горе́ Сина́йстей неопали́мую купину́,/ в пе́ниих величаем.</p>
<p>
<red>Светилен</red>
</p>
<p>
<red>Подобен</red>: Жены́, услы́шите</p>
<p>Божественный Аристову́л и Стахи́й пребогатый, и Апе́ллий Богомудрый, и Нарки́сс,/ и Ампли́й, и Урва́н, всемудрый,/ ныне от нас да почту́тся яко Христовы апостоли,/ и́миже мир от ле́сти многообразныя избавися.</p>
<p>
<red>Слава, и ныне, Богородичен</red>:</p>
<p>Явилася еси преиму́щи Херувимов, Всепетая,/ Седя́щаго бо на сих ра́менах, Пречистая Отроковице,/ на объятиих Твоих носи́ла еси и Младенца млекопи́тала еси./ <red>егоже</red> прилежно моли о нас, поющих Тя, Богородицу воистинну.</p>
<p>
<red>В тойже день</red>
</p>
<p>
<red>Преподобных Спиридо́на и Никоди́ма,</red>
</p>
<p>
<red>просфорников Печерских,</red>
</p>
<p>
<red>в Ближних пещерах почивающих</red>
</p>
<p>
<red>Тропарь, глас 4</red>:</p>
<p>Хлебы́ прино́сныя руками своими творя,/ псалмопение непрестанное усты своими/ яко жертву хвалы приноша́ше Го́сподеви,/ со честны́м Никоди́мом, блаженне Спиридо́не,/ с нимже молися Христу Богу о душах наших.</p>
<p>
<red>Кондак, глас 3</red>:</p>
<p>Да явиши разжженную твою ко Господу любовь,/ чудне Спиридо́не,/ разжегшуюся зело пещь/ мантиею своею заграждаеши/ и да покажеши источник вод дарований духа в тебе живущ,/ одеждею своею, нося воду,/ угашаеши пламень огненный,/ тем, яко имея дерзновение ко Господу,/ со блаженным Никоди́мом/ молися присно о нас, поющих тя. </p>
</section>
