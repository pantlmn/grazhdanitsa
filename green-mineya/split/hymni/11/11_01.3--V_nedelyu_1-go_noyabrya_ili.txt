<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>В неде́лю 1-го ноября́ или́ близ 1-го</red> Собо́р всех святы́х Безсре́бреников</p>
</title>
<p>
<strong/>
</p>
<p>
<strong>
<red>На </red>
<red>Ма́лой Вече́рни</red>
</strong>
</p>
<p>На Го́споди, воззва́х:</p>
<p>
<red>Сла́ва, глас 4:</red>
</p>
<p>Сокро́вища Боже́ственных дарова́ний,/ помо́щницы стра́ждущих,/ вра́чеве неду́гующих,/ вси прехва́льнии Безсре́бреницы,/ в ну́ждах призыва́ющия вас посети́те/ и испроси́те у Всеблага́го Бо́га/ соверша́ющим па́мять ва́шу/ проще́ние прегреше́ний и избавле́ние от се́тей вра́жиих,/ Це́ркви же умире́ние/ и всем ве́рным ве́лию ми́лость.</p>
<p>
<red>На стихо́вне стихи́ры, глас 5:</red>
</p>
<p>Ра́дуйся, Безсре́бреников кра́сный ли́че,/ Бо́га возлюби́вшии от всея́ души́ и се́рдца, помышле́ния и кре́пости,/ я́ко Богому́дрии,/ па́ки же возлюби́вшии вседуше́вно, блаже́ннии, бли́жняго па́че себе́,/ е́же и де́лы показа́сте,/ места́ пременя́юще и зело́ состра́ждуще,/ всем безме́здно подае́те исцеле́ния./ Христу́ моли́теся/ дарова́ти на́м ве́лию ми́лость.</p>
<p>
<red>Стих:</red> Ди́вен Бог во святы́х Свои́х,/ Бог Изра́илев.</p>
<p>Ра́дуйся, Безсре́бреников сла́вное собра́ние,/ себе́ оби́тели Тро́ицы Пребоже́ственныя показа́вшии, всему́дрии,/ непоро́чностию души́ и телесе́,/ све́тлая яви́стеся зерца́ла,/ и от Нея́ ны́не я́сно осиява́еми,/ бы́сте я́коже со́лнца всесве́тлая,/ всю бо подсо́лнечную чуде́с озаря́ете луча́ми,/ тьму страсте́й прогоня́юще./ Те́мже мо́лим вас/ у Христа́ испроси́ти нам ве́лию милость.</p>
<p>
<red>Стих:</red> Се что́ добро́ или́ что́ красно́,/ но е́же жи́ти бра́тии вку́пе.</p>
<p>Ра́дуйся, Безсре́бреников свято́е сосло́вие,/ весь мир назира́ющии,/ и по сме́рти, я́коже при жи́зни, любо́вию горя́щии/ и сострада́нием ко всем, всеблаже́ннии,/ о́бщии спаси́телие и тепле́йшии засту́пницы/ во храм ваш приходя́щим,/ исто́чницы цельбоно́снии,/ от ни́хже че́рпающе врачева́ния,/ любо́вию вас почита́ем, Христу́ моля́щихся/ ниспосла́ти нам ве́лию ми́лость.</p>
<p>
<red>Сла́ва, глас 2:</red>
</p>
<p>Всех ми́луеши, Пантелеи́моне Богому́дре,/ с ве́рою тя призыва́ющих,/ гото́вый предста́тель в ну́ждах,/ изба́витель в беда́х и ско́рбех/ и безме́здный цели́тель в неду́зех,/ тезоиме́ние име́я и́стинствующее/ ми́лостивому нра́ву твоему́,/ страстоте́рпче Христа́ Бо́га./ Те́мже и нас, притека́ющих к тебе́/ вся́кия ну́жды и лю́тых боле́зней изба́ви,/ моля́ся о спасе́нии душ на́ших.</p>
<p>
<red>И ны́не, Богоро́дичен:</red> О чудесе́ но́ваго:</p>
<p>
<red>Тропа́рь Безме́здником, глас 8:</red>
</p>
<p>Святи́и безсре́бреницы и чудотво́рцы,/ посети́те не́мощи на́ша:/ ту́не прия́сте, ту́не дади́те нам.</p>
<p>
<strong>
<red>На Вели́цей Вече́рни</red>
</strong>
</p>
<p>
<red>На</red> Го́споди, воззва́х:
<red>стихи́ры, глас 4: </red>
Прииди́те, ве́рнии,/ пе́сньми почти́м всех святы́х Безсре́бреников,/ любо́вию к ним взыва́юще:/ ра́дуйтеся, немощству́ющих безме́зднии вра́чеве,/ ра́дуйтеся, стяжа́вшии неоску́дную благода́ть исцеле́ний;/ ра́дуйтеся, моли́твенницы те́плии,/ о спасе́нии ду́ш на́ших.</p>
<p>До́блия ны́не воспое́м/ Безсре́бреники вся вку́пе,/ о́бщее нося́щия именова́ние,/ Боже́ственныя блюсти́тели на́ша,/ ре́вностию ве́ры и любо́вию е́же к Бо́гу/ отда́вшия себе́ тве́рдо к о́бщему всех благотворе́нию,/ от ни́хже мно́зи за Христа́ пострада́ша,/ и со дерзнове́нием мо́лятся/ о спасе́нии душ на́ших.</p>
<p>Честна́я похвале́ния Це́ркве просла́вим/ сла́вныя Безме́здники,/ непобеди́мыя побо́рники,/ засту́пники при́сныя ве́рно прибега́ющим во вся́ких ско́рбех,/ ре́ки приснотеку́щия,/ излива́ющия струи́ исцеле́ний,/ вся во всех предваря́юще/ и моля́щеся о спасе́нии душ на́ших.</p>
<p>Я́ко дерзнове́ние иму́щии/ ко Всеми́лостивому Спа́су на́шему/ ми́ловати всех и спаса́ти от бед,/ изба́вите от страсте́й и боле́зней/ и вся́ких лю́тых искуше́ний/ ве́рою и любо́вию воспева́ющих вас,/ вси Богоблаже́ннии Безсре́бреницы,/ и моли́теся о спасе́нии душ на́ших.</p>
<p>За́поведи Госпо́дни до́бре соблю́дше,/ и сребролю́бия неду́г вконе́ц отсе́кше,/ ту́не неду́ги исцеля́ете,/ Космо́ и Дамиа́не пресла́внии./ Те́мже достодо́лжно ублажа́ем вас,/ всечестни́и чудотво́рцы,/ моля́щихся о спасе́нии душ на́ших.</p>
<p>Пантелеи́моне, безме́здный целе́бниче,/ ви́дев тя Многоми́лостивый Бог/ ми́лостию и сострада́нием богатя́щася,/ бога́тую тебе́ благода́ть дарова́/ цели́ти вся неду́жныя./ Уврачу́й у́бо боле́зни душ и теле́с/ тя с ве́рою призыва́ющих/ и моли́ся о спасе́нии душ на́ших.</p>
<p>
<red>Сла́ва, глас 3:</red>
</p>
<p>Блаже́нный лик святы́х/ восхва́лим <red>Днесь</red> Безсре́бреников:/ апо́стола и Евангели́ста Луку́,/ врача́ неду́жных преизря́дна;/ Анти́пу, Харала́мпия и Вла́сия,/ всечестны́х священному́чеников;/ Спиридо́на и Моде́ста,/ пресве́тлых Це́ркве свети́льников;/ три единоиме́нныя и единонра́вныя дво́ицы —/ Космы́ и Дамиа́на Богому́дрых,/ Ки́ра со Иоа́нном сла́вным,/ Боже́ственнаго Пантелеи́мона и Ермола́я,/ Диоми́да же и Сампсо́на/ с Моки́ем, Фо́тием и Аники́тою,/ Арте́мия, Фалале́я и Три́фона.</p>
<p>
<red>На литии́ стихи́ры, глас 1:</red>
</p>
<p>Па́мять святу́ю и све́тлую/ всех пречестны́х Безсре́бреников/ по до́лгу соверши́м <red>Днесь</red>, бра́тие,/ духо́вно веселя́щеся,/ суть бо о́бщии предста́телие на́ши,/ помо́щницы и спаси́телие,/ вся́ких неду́гов и скорбе́й избавля́ющии/ с ве́рою к ни́м прибега́ющим.</p>
<p>
<red>Глас 2:</red>
</p>
<p>Неистощи́мое, святи́и Безме́здницы,/ сострада́ния же и бла́гости бога́тство ва́ше/ не мо́жет ум челове́чь пости́гнути,/ язы́к же благоглаго́ливый изрещи́/ мно́жество чуде́с ва́ших./ Те́мже с весе́лием зове́м вам:/ ра́дуйтеся, ре́ки дарова́ний приснотеку́щия.</p>
<p>
<red>Глас 4:</red>
</p>
<p>С Небесе́ дар чуде́с/ прии́мше от Христа́ Бо́га,/ вся исцеля́ете безме́здно стра́сти,/ в вас бо яви́ся благода́ть Ду́ха,/ де́йствующая исцеле́ний си́лу./ Изба́вите убо лю́тых боле́зней/ и вся́кия тесноты́ воспева́ющих вас,/ Богому́дрии Безсре́бреницы, мо́лим вы.</p>
<p>
<red>Сла́ва, глас 8:</red>
</p>
<p>Кто не удиви́тся, кто не просла́вит,/ кто не воспое́т ве́рно/ му́дрых и пресла́вных Безсре́бреников чудеса́?/ Я́ко и по свято́м их преставле́нии/ всем подаю́т притека́ющим ве́рою бога́тно врачева́ния,/ и честны́я и святы́я мо́щи тех/ то́чат благода́ть врачева́ний./ О честны́я главы́!/ О му́дросте и сла́во, от Бо́га да́нныя вам благода́ти!/ Те́мже пе́сньми зове́м Благоде́телю Бо́гу,/ показа́вшему ты́я на врачева́ние душ и теле́с на́ших.</p>
<p>
<red>На стихо́вне стихи́ры воскре́сны.</red>
</p>
<p>
<red>Сла́ва, глас 6:</red>
</p>
<p>Све́тлая и просвеще́нная/ возсия́ <red>Днесь</red> па́мять/ всех Безсре́бреников Христо́вых,/ све́тло облиста́ющи луча́ми чуде́с / по всей земли́ мир./ Прииди́те, у́бо ве́рно торжеству́ем,/ прииди́те, к моще́м святы́х усе́рдно вси стеце́мся,/ я́ко да ско́рое исцеле́ние/ от ни́х прии́мем неоску́дне:/ безме́здно бо подаю́т всем,/ де́йством Свята́го Ду́ха,/ исцеле́ний дарова́ния.</p>
<p>
<strong>
<red>На У́трени</red>
</strong>
</p>
<p>
<red>По полиеле́и седа́льны:</red>
</p>
<p>В Вы́шних селе́ниих лику́юще,/ ни́жних не оставля́ете, Богоблаже́ннии Безсре́бреницы,/ призыва́ющия бо вас ми́лостивно посеща́ете,/ премно́гих зол избавля́юще,/ я́ко храни́телие жи́зни на́шея.</p>
<p>Ка́ко по достоя́нию восхва́лим/ любо́вь ва́шу, святи́и, к Бо́гу и бли́жним,/ ея́же ра́ди благоде́тельствуете всем по́мощи ва́шея тре́бующим./ Не преста́йте у́бо помога́ти нам,/ прося́щим заступле́ния ва́шего.</p>
<p>
<red>Сла́ва:</red> Спаси́телие ве́рных и зол прогони́телие,/ исцеле́ния боля́щим ту́не подава́ете, досточу́днии./ Но и нас посети́те, неду́гов и страсте́й свобожда́юще,/ любо́вию воспева́ющих вас.</p>
<p>
<red>И ны́не, Богоро́дичен:</red> Со святы́ми Безме́здники моли́, Присноде́во,/ из Тебе́ ро́ждшагося всех Творца́ и Бо́га/ пода́ти житию́ на́шему благоустрое́ние,/ изба́витися же нам мук/ и ча́сти избра́нных сподо́битися Твои́м предста́тельством.</p>
<p>
<red>Кано́н, глас 4</red>
</p>
<p>
<red>(по 8-ми тропаре́й во вся́кой пе́сни).</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Ве́рою прося́щу ми да́тися сло́ву прему́дрости/ моли́те, светоза́рнии Госпо́дни служи́тели,/ я́ко да воспою́ ра́дуяся вку́пе честно́е ва́ше торжество́.</p>
<p>Безсре́бреников па́мять чту́ще <red>Днесь</red>,/ чи́стым се́рдцем и непоро́чною со́вестию те́х воспои́м,/ я́ко да прии́мем предста́тельством их благода́ть врачева́ния.</p>
<p>Земля́ израсти́ ва́с, Божественнии Безме́здницы,/ Не́бо же и́мать ду́хи ва́ши, сла́внии,/ Небе́сную бо жизнь на земли́ пожи́вше, ны́не та́мо свеселите́ся.</p>
<p>Душ врачевству́ па́че теле́с научи́вся хи́трости,/ и обою́ду вседо́бр показа́лся еси́, Луко́, Бо́жиею му́дростию вдохнове́н,/ е́юже врачу́еши призыва́ющих тя́.</p>
<p>Стра́сти душ ку́пно и теле́с/ твои́х певце́в уврачи́, всеблаже́нне Луко́,/ та́инственным рукоде́ланием греха́ гни́лость изрезу́я, Богому́дре апо́столе.</p>
<p>Боля́щим врачевство́ есть це́рковь,/ в ней же, священному́чениче Анти́по, терпели́вое твое́ лежи́т те́ло,/ Боже́ственную зарю́ дарова́ний испуща́ет Ду́ха.</p>
<p>
<red>Сла́ва: </red>Свяще́нных твои́х моще́й свяще́нная ра́ка ми́ро исцеле́ний то́чит,/ злосмра́дныя стра́сти отгоня́ющи/ и твою́, Анти́по, сла́вящия па́мять благоуха́ющи.</p>
<p>
<red>И ны́не: </red>Саму́ю Тебе́ приво́дим ро́ждшую Тя пло́тию, Присноде́ву,/ на мольбу́ держа́ве Твое́й, Христе́, и Безсре́бреник собо́р./ Тех моли́твами умири́ живо́т наш.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/живы́й и незави́стный источниче,/ лик себе́ совоку́пльшия, духо́вно утверди́</emphasis><emphasis>,/ в Боже́ственней Твое́й сла́ве венце́в сла́вы сподо́би.</emphasis>
</p>
<p>Я́коже свети́ла на Боже́ственней тве́рди Це́ркве,/ ве́рныя озаря́ете све́том чуде́с,/ я́же соверша́ти не престае́те, сла́внии, неду́ги исцеля́юще.</p>
<p>Ра́вно тече́ние соверши́вше, ра́вных даро́в сподо́бистеся,/ и по́честей ра́вных на Небеси́ получи́сте,/ чудоде́йственнии Безме́здницы.</p>
<p>Любо́вию к Бо́гу и бли́жним связа́еми,/ всю зло́бу де́монов разруша́ете благода́тию:/ сего́ ра́ди ва́ше, досточу́днии, соверша́ем торжество́.</p>
<p>Огнь Боже́ственный внутрь нося́щим ва́м,/ страстны́й пла́мень наш угаси́те, Богоблаже́ннии,/ в ве́ре смы́сл согрева́юще.</p>
<p>Тро́йственный сопру́г Безме́здников Космы́ и Дамиа́на/ всечестны́й ны́не воспева́ем,/ де́лы едина́ковых, я́коже и именова́нием.</p>
<p>Све́тлии житие́м, тве́рдии ве́рою и ре́вностию ра́внии/ возсия́ша из Ри́ма, от Аси́и же и Арави́и./ Те́мже на́ми вку́пе да почте́ни бу́дут.</p>
<p>
<red>Сла́ва:</red> Прииди́те, исцели́теся от неду́г, боля́щии:/ тричи́сленная бо дво́ица благода́тию Тро́ицы обогаще́нна,/ врачева́ния подае́т ве́рою пою́щим ю.</p>
<p>
<red>И ны́не: </red>Цели́теля душ и теле́с ро́ждшая,/ исцеле́ние пода́ждь нам, Богоро́дице,/ еле́й милосе́рдия Твоего́ излива́ющи ко здра́вию и спасе́нию на́шему.</p>
<p>
<red>Конда́к, глас 2:</red>
</p>
<p>Благода́ть прии́мше исцеле́ний,/ простира́ете здра́вие су́щим в ну́ждах,/ вра́чеве, чудотво́рцы пресла́внии;/ но ва́шим посеще́нием ра́тников де́рзости низложи́те,/ мир исцеля́юще чудесы́.</p>
<p>
<red>И́кос:</red>
</p>
<p>Вся́каго ра́зума и му́дрости прехо́дит сло́во му́дрых враче́в,/ и всем зна́ние подаю́т:/ Высоча́йшаго бо благода́ть прие́мше,/ неви́димо здра́вие да́руют всем./ Отню́дуже и мне по́вести благода́ть дарова́ся пе́ти,/ я́ко Богоно́сныя уго́дники Христо́вы и служи́тели,/ исцеле́ний мно́жество подаю́щия:/ боле́зней бо вся избавля́ют,/ мир исцеля́юще чудесы́.</p>
<p>
<red>Седа́льны Безме́здником, глас 8:</red>
</p>
<p>Я́ко кри́ни, я́ко шипцы́, Ду́хом преукра́шени, благово́ние всем воспуща́ете./ Сего́ ра́ди к вам прибега́ем, Богоно́снии Безсре́бреницы,/ моли́теся Христу́ Бо́гу прегреше́ний оставле́ние дарова́ти/ пра́зднующим любо́вию святу́ю па́мять ва́шу.</p>
<p>
<red>Сла́ва:</red> Блаже́нныя наде́жды прии́мше,/ от всех досто́йно блажите́ся,/ я́ко исполни́телие Бо́га на́шего Боже́ственных хоте́ний,/ вра́чеве неисце́льных неду́гов я́вльшеся, великоимени́тии Безме́здницы./ Стра́сти у́бо на́ша исцели́те и уны́ния разжени́те о́блаки,/ с ве́рою вас призыва́ющих.</p>
<p>
<red>И ны́не:</red> Прииди́те, Всецари́цу во гла́сех велича́ем,/ и пою́ще, возопии́м:/ Я́же ра́дости вина́, Де́во всепе́тая, чту́щих Тя спаса́й,/ и покры́й от искуше́ний вся́ческих, и боле́зней, и скорбе́й./ И́маши бо я́ко Ма́терь Бо́жия дерзнове́ние ми́ловати нас./ Сего́ ра́ди мо́лим Тя:/ моли́ся Сы́ну Твоему́ и Бо́гу да́ти проще́ние рабо́м Твои́м.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий Сове́т,/ е́же от Де́вы воплоще́ния Тебе́, Вы́шняго,/ проро́к Авваку́м усмотря́я зовя́ше:/ сла́ва си́ле Твое́й, Го́споди.</emphasis>
</p>
<p>Се сла́вная и всея́сная Богосве́тлых враче́в па́мять возсия́,/ и весели́т сердца́ христоимени́тых люде́й,/ притека́ющих к целе́бным моще́м их.</p>
<p>Пантелеи́мона, прехва́льнаго великому́ченика,/ со Ермола́ем, сла́вным огласи́телем его́,/ зело́ ле́по есть воспомяну́ти <red>Днесь</red>,/ я́ко в Безсре́бреницех нача́льных.</p>
<p>Усты́ вси́ и се́рдцем воспои́м страстоте́рпцы Христо́вы,/ Ермола́я и Пантелеи́мона,/ ра́дуйтеся, — зову́ще, — предста́телие и засту́пницы оби́тели сея́ и цели́телие на́ши.</p>
<p>Ермола́я свяще́нными мольба́ми и Пантелеи́мона, ми́лости тезоимени́та,/ не отри́ни от нас ми́лости Твоя́, Всеми́лостиве Го́споди,/ но обы́чно уще́дрив, от злых изба́ви.</p>
<p>Све́тлый яви́лся еси́ житие́м и боре́нии светле́йший, Пантелеи́моне,/ зва́нием свы́ше богате́я, е́же возвеща́еши де́лы,/ всех призыва́ющих тя на по́мощь ми́луя.</p>
<p>К твоему́ покро́ву прибега́ющих, Целе́бниче, отъе́млеши вся́ку боле́знь,/ и ны́не посети́ с ве́рою моля́щихся тебе́/ и изба́ви неду́г многообра́зных.</p>
<p>
<red>Сла́ва: </red>Добро́то честны́х Безсре́бреник,/ благоле́пие святы́х му́ченик, врачу́ неду́гующих,/ бу́ди, Пантелеи́моне, хода́тай о нас ко Пресвяте́й Тро́ице.</p>
<p>
<red>И ны́не: </red>Я́коже ча́ша преисполня́ется, Владыко, благода́ть Твоя́/ и мно́гое бога́тство человеколю́бия/ Всеблаго́ю Ма́терию Твое́ю и Безсре́бреники пречестны́ми.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й:/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Ки́ра и Иоа́нна Боже́ственную любо́вь/ и му́ченическую за Христа́ смерть воспои́м,/ боре́нием бо сла́вным му́жески противуста́вше,/ яви́шася похвала́ му́чеников.</p>
<p>Свети́ла сия́ют два — Кир и Иоа́нн,/ чуде́с сия́ния от исто́чника еди́наго светоно́снаго,/ немощны́м источа́юще нетле́нную благода́ть,/ и́хже да ублажи́м.</p>
<p>Христо́вы ору́жницы, неду́гующим вра́чеве,/ Ки́ре и Иоа́нне пребога́тии,/ чуде́с де́йство от Всеще́драго Бо́га прии́мшии,/ исцели́те пою́щия вы.</p>
<p>Моки́я пе́сньми восхваля́ю, Фо́тия же и Аники́ту,/ в ли́це Богоно́сных Безме́здников су́щия,/ ско́рыя помо́щники призыва́ющих их в беда́х и ско́рбех.</p>
<p>Тя́ иму́щи све́тла би́сера и че́стна во у́вязе́нии свое́м,/ честна́я Це́рковь украша́ется,/ всеблаже́нне Моки́е, врачу́ безме́здный.</p>
<p>Яви́стеся я́ко вели́ции свети́льницы,/ просвеща́юще луча́ми исцеле́ний и Боже́ственных по́двиг всю тварь,/ страда́льцы Христо́вы Фо́тие и Аники́то.</p>
<p>
<red>Сла́ва: </red>Исцеля́ете стра́сти ве́рных,/ изобрази́вше страсть блаже́нную ва́шими страстьми́,/ и отъе́млете неду́ги, и отгоня́ете лю́тыя ду́хи,/ Фо́тие и Аники́то сла́внии.</p>
<p>
<red>И ны́не: </red>Не́мощь и разслабле́ние, всемо́щная Влады́чице, душ и теле́с на́ших/ преложи́ в кре́пость и здра́вие,/ во е́же бо́дренно твори́ти повеле́ния Сы́на Твоего́ и Бо́га.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е</emphasis>
<emphasis>/ соверша́юще пра́зднество,/ Богому́дрии, Богома́тере,/ прииди́те рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Всечестно́е соверша́юще пра́зднество ва́ше, христоподража́телие прехва́льнии и хода́тае тепле́йшии,/ е́же у вас про́сим ве́рно по́мощи.</p>
<p>Повеле́нию Боже́ственному повину́ющеся, Богому́дрии,/ не восхоте́сте ничесо́же взя́ти в возме́здие,/ ту́не прия́сте, ту́не дае́те, я́же к животу́ и спасе́нию.</p>
<p>Сампсо́на преподо́бнаго с Диоми́дом/ <red>Днесь</red> честна́я похвале́ния ли́ка Безсре́бреник вси почти́м,/ моли́твенники предлага́юще сих к Бо́гу и Царю́ всех.</p>
<p>Твои́м пресла́вным, о́тче, врачевство́м, е́же боле́зньми стяжа́л еси́,/ посеща́ти не оскуде́й, мо́лимся,/ в сострада́нии облегча́я боле́зни и труды́ душ на́ших.</p>
<p>Боже́ственною оде́ян, му́чениче Диоми́де, си́лою,/ уставля́еши боле́зни, разрешаеши неду́ги и отгоня́еши ду́хи лука́выя,/ я́ко в Безме́здницех преизря́дный.</p>
<p>Бога́тыми тя украси́ благода́ть Духа дарова́нии:/ моли́твами бо твои́ми, Арте́мие сла́вне,/ всяк неду́г престае́т в лю́дех, прибега́ющих к тебе́.</p>
<p>
<red>Сла́ва:</red> Страсте́й тли́тельных изми́ ны, великому́чениче,/ искуше́ний же и скорбе́й тя призыва́ющия с ве́рою,/ подража́телю Спа́сов, Арте́мие, Тро́ицы уго́дниче.</p>
<p>
<red>И ны́не: </red>Изба́ви нас, Пречи́стая Влады́чице,/ вся́каго гне́ва, гла́да же и всегуби́тельства,/ и ве́чнаго муче́ния, Дево, свободи́ Арте́мия предста́тельством.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но о́гненное преще́ние му́жески попра́вше,/ ра́довахуся пою́ще:/ препе́тый отце́в Госпо́дь и Бог благослове́н еси́.</emphasis>
</p>
<p>Ка́ко восхва́лим вас, всехва́льнии, превосходя́щии и ум и сло́во на́ше,/ и зело́ удивля́ющии чудесы́, о ни́хже зове́м:/ отце́в Госпо́дь Бог благослове́н еси́.</p>
<p>Не возлюби́сте отню́дь суеты́ Богому́дрии, ниже́ сла́дких жития́,/ но вся во уме́ты вмени́сте, Христа́ иму́ще, Ему́же взыва́ете:/ Госпо́дь Бог благослове́н еси́.</p>
<p>Ка́ко не воспое́м печа́ть и хвалу́ сла́внаго ли́ка Безме́здников,/ честну́ю дво́ицу — Фалале́я же и Три́фона доблему́дрых,/ чуде́с непрестаю́щее творя́щих мно́жество.</p>
<p>Яви́шася исцеле́ние ве́рным крове́й твои́х ка́пли, Фалале́е,/ неду́ги отмыва́юще и огнепале́ния лю́тая угаша́юще,/ благода́тию Христа́ Венцеда́вца.</p>
<p>Гу́си пасы́й в лузе́х, от Бо́га прия́л еси́ благода́ть исцеле́ний,/ великому́чениче Три́фоне — безме́здный врачу́,/ исцеля́ти челове́ческия не́мощи и неду́ги.</p>
<p>Стру́пи твои́, му́чениче Три́фоне, я́ко ми́ро благоуха́ют,/ кровь твоя́ источа́ет исцеле́ния,/ оста́нцы же те́ла твоего́ ду́ши освяща́ют каса́ющихся им.</p>
<p>
<red>Сла́ва:</red> Теле́сныя боле́зни изба́ви и душе́внаго неможе́ния рабы́ Твоя́,/ Триипоста́сный Бо́же,/ и сохрани́ неврежде́нны от всех жите́йских искуше́ний.</p>
<p>
<red>И ны́не: </red>Источа́еши с Безсре́бреники честны́ми/ исцеле́ний струи́ боля́щим, Дево, всю́ду:/ Тя́ бо исто́чника милосе́рдия показа́ милости Госпо́дь, из Тебе́ воплоти́выйся.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте дела́,/ и превозноси́те Его́ во вся ве́ки.</emphasis>
</p>
<p>Свя́т еси́, Вседержи́телю, прославля́я святы́я Твоя́:/ ми́р бо те́х ра́ди избавля́еши от бе́д/ и просвеща́еши пою́щия и превознося́щия Тя́ во ве́ки.</p>
<p>В се́ла Вы́шняя вселя́еми, всеприснопа́мятнии,/ милосе́рдовати не престае́те о су́щих на земли́/ и благоде́тельствуете пою́щим и превознося́щим Го́спода во ве́ки.</p>
<p>Слове́сным тя́ и безслове́сным благоде́теля/ е́же к Бо́гу присвое́ние показа́, блаже́нне Вла́сие, исправле́ний твои́х;/ те́мже у́бо прия́л еси́ исцеле́ний дарова́ния.</p>
<p>Святи́тель преподо́бен сый, Вла́сие,/ страсте́й Христо́вых ра́ны но́сиши,/ да́вшаго Ти благода́ть врачева́ти вся болезни;/ те́мже дарова́нии благи́ми на́м бу́ди на по́мощь.</p>
<p>Ум тво́й Спиридо́не, безстра́стием просвети́в и смире́нием украси́вся,/ дарова́нми Ду́ха обогати́лся еси́ отгоня́ти ду́хи/ и реши́ти неду́ги ве́рно чту́щим тя́.</p>
<p>Река́ су́щих в тебе́ дарова́ний вся́ко напоя́ет, преподо́бне Спиридо́не, се́рдце;/ всем да́рует здра́вие,/ вся Бо́га к сла́ве возставля́ет просла́вльшаго тя́.</p>
<p>Благослови́м Отца́, и Сы́на, и Свята́го Ду́ха, Го́спода.</p>
<p>Ми́лостива еси́, Тро́ице Неразде́льная,/ ми́луеши бо всех я́ко всеще́дра,/ те́мже прибега́ем к Тебе́, и́же грехми́ отягча́еми, взыва́юще:/  очи́сти рабы́ Твоя́.</p>
<p>
<red>И ны́не:</red>
</p>
<p>О и́же на Тя́ наде́жды возложи́вших, Влады́чице,/ с Безсре́бреники моли́ся, я́ко да бу́дущаго осужде́ния изба́вимся/ и вхо́да в Ца́рствие Небе́сное сподо́бимся.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вся́к земноро́дный/ да взыгра́ется, Ду́хом просвеща́емь,/ да торжеству́ет же безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная Богоро́дице,/ Чи́стая Присноде́во.</emphasis>
</p>
<p>Па́мять соверша́юще о́бщих засту́пников на́ших,/ приле́жно возопии́м к ни́м:/ от вся́каго вре́да, и ско́рби, и неду́гов лю́тых изми́те воспева́ющия вы́.</p>
<p>Во святи́телех чудоде́йственника и в страстоте́рпцех помо́щника безме́зднаго,/ неду́жных врача́ и язвы моровы́я прогони́теля,/ Харала́мпия да ублажи́м.</p>
<p>Ве́лий защи́тник ве́рных/ и изба́витель от бе́д показа́лся еси́, Богому́дре Харала́мпие,/ вся́каго у́бо свободи́ гне́ва и всегуби́тельства сла́вящия тя́.</p>
<p>Теле́снии неду́зи и душе́внии преста́ют,/ твои́м, Харала́мпие, моще́м почита́емым и лобыза́емым:/ Христо́с бо дарова́ сия́ целе́бны и лю́тых отрази́тельны.</p>
<p>Свети́льника Це́ркве, на све́щнице Сио́на поста́вленнаго,/ восхва́лим дне́сь Моде́ста, милосе́рдия луча́ми сия́юща,/ челове́ков и ското́в боле́зни исцеля́юща.</p>
<p>Иерусали́ма до́льняго па́стырь был еси́,/ сострада́тельствуя слове́сным и безслове́сным,/ и Го́рняго гра́да еси́ все́льник,/ иде́же помина́й помина́ющия тя́.</p>
<p>
<red>Сла́ва:</red> Приими́те, христоподража́тельнии Безсре́бреницы, сие́ ма́лое песнопе́ние на́ше,/ и мно́гим грехо́м пови́нным су́щим,/ проще́ние на́м у Тро́ицы испроси́те.</p>
<p>
<red>И ны́не:</red> Спа́се Благи́й, препе́тыя Твоея́ Матере мольба́ми/ и все́х прехва́льных Безме́здников,/ ми́лость Твою́ и по́мощь с Небесе́ ниспосли́ на́м, призыва́ющим Тя́.</p>
<p>
<red>Свети́лен воскре́сен, сла́ва:</red>
</p>
<p>Я́ко зве́зды пресве́тлыя, разу́мную твердь украша́ете, святи́и Безсре́бреницы,/ и зна́мений заря́ми ве́рныя просвеща́ете./ Те́мже мо́лим ва́с, Богоно́снии:/ разжени́те тьму́ страсте́й на́ших ва́шим ко Го́споду предста́тельством.</p>
<p>
<red>На хвали́тех стихи́ры 4, глас 1:</red>
</p>
<p>
<red>Стих:</red> Хвали́те Его́ в тимпа́не и ли́це,/ хвали́те Его́ во стру́нах и орга́не.</p>
<p>Возсия́ дне́сь пра́зднество/ всех святы́х Безсре́бреников,/ ли́к А́нгельский торжеству́ет/ и мы, земноро́днии, ликовству́ем,/ мо́лятся бо приснопа́мятнии/ о чту́щих любо́вию святу́ю па́мять их.</p>
<p>
<red>Стих:</red> Хвали́те Его́ в кимва́лех доброгла́сных, хвали́те Е́го в кимва́лех восклица́ния,/ вся́кое дыха́ние да хва́лит Го́спода.</p>
<p>Дождеро́дныя о́блаки преизя́ществующа,/ многотеку́щими благода́тей чудесы́/ всю зе́млю, сла́внии, напоя́ете,/ песнопе́ния Бо́гу приноси́ти понужда́юще.</p>
<p>
<red>Стих:</red> Се что́ добро́ или́ что́ красно́,/ но е́же жи́ти братии вку́пе.</p>
<p>Исцеля́ти стра́сти души́ и телесе́/ хи́трость от Христа́ прие́мше,/ преесте́ственно исцеля́ете вся, чудотво́рцы,/ нечелове́ческими лечба́ми враче́бными,/ но Боже́ственными, Безме́здницы, дохнове́ньми.</p>
<p>
<red>Стих:</red> Святы́м, и́же суть на земли́ Его́,/ удиви́ Госпо́дь вся хоте́ния Своя́ в них.</p>
<p>Добро́то Безсре́бреников, благоле́пие му́чеников,/ оби́тели сея́ засту́пниче, Пантелеи́моне досточу́дне,/ бу́ди неду́гом на́шим цели́тель/ и моли́твенник при́сный о душа́х на́ших.</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны от 3-й пе́сни кано́на: три пе́рвых тропаря́ святы́х и Богоро́дичен.</red>
</p>
</section>
