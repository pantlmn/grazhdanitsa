<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Святы́х му́ченик Акинди́на, Пига́сия, Аффо́ния, Елпидифо́ра и Анемподи́ста</red>
</p>
</title>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Я́ко до́бля:</p>
<p>Пяточи́сленное сочета́ние му́чеников воспои́м,/ му́драго Акинди́на, Пига́сия, Елпидифо́ра,/ Аффо́ния и Анемподи́ста,/ до́блия страда́льцы и те́плыя защи́тники,/ точа́щия невозбра́нную благода́ть/ и наде́жду незави́стну/ безбе́дно благочести́вым подаю́щия.</p>
<p>Ни глад, ниже́ беда́,/ ни жизнь, ниже́ смерть,/ ни коно́бов<a type="note" xlink:href="#note28">28</a>
вре́ния<a type="note" xlink:href="#note29">29</a>
, ни земны́я про́пасти,/ ниже́ звере́й уста́/ разлучи́ти возмого́ша от любве́ Христо́вы/ ва́ша терпеливому́дрыя до́блести,/ к Нему́ бо непреста́нно взира́юще/ и Того́ еди́наго жела́юще,/ вражду́ющия победи́сте.</p>
<p>Сла́дости насыща́ющеся, и све́та исполня́еми,/ и жизнь ве́чную насле́довавше,/ к вам прибега́ющия от бед изба́вите,/ и уз, и темни́цы/ на ме́сте озлобле́ния, Богому́дрии,/ к Бо́гу дерзнове́ние иму́ще/ и милосе́рдие явля́юще,/ я́ко и́стинно Христоподража́теле.</p>
<p>
<red>Сла́ва, глас 6:</red>
</p>
<p><red>Днесь</red> пятоза́рный му́чеников лик,/ я́ко светоно́сных звезд схожде́ние/ ве́рныя просвеща́ющь,/ к та́инственному весе́лию призва́./ <red>Днесь</red> и́же разу́мнаго Со́лнца служи́телие/ и пе́рсских<a type="note" xlink:href="#note30">30</a>
потреби́телие преда́ний,/ чу́вственное со́лнце че́ствовавшия/ и покланя́ющияся огню́,/ руково́дствоваша ко благоче́стию./ Поче́рпше же оби́льне страстоте́рпческую их ча́шу,/ и Христа́ ра́ди излия́вшимися кровьми́ венча́шася,/ нас призыва́юще,/ благоче́стия рачи́тели, прииди́те, глаго́люще,/ по́двиги на́шими учреди́теся/ и венцы́, и че́сти зри́те:/ претерпе́вый бо до конца́, той спасе́тся,/ Христо́с И́стина изрече́;/ да о́бщницы бу́дете венце́в на́ших/ и моли́твенники ны ко Го́споду и́мате.</p>
<p>
<red>И ны́не, Богоро́дичен или́ КрестоБогоро́дичен:</red>
</p>
<p>
<red>Подо́бен:</red> Тридне́вен:</p>
<p>Лю́ди беззако́ннейшия,/ без пра́вды пригвожда́ющия Тя на Дре́ве,/ Де́ва и Чи́стая Ма́ти Твоя́, зря́щи,/ я́коже Симео́н прорече́,/ утро́бою, Спа́се, уязвля́шеся.</p>
<p>
<red>На стихо́вне Окто́иха и святы́х стихи́ра, глас 1.</red>
</p>
<p>
<red>Стих:</red> Дивен Бог во святых Своих,/ Бог Изра́илев.</p>
<p>Лучи́ возсия́ша му́чеников пятоза́рныя,/ де́вам равночи́сленны,/ воображе́ния бо их зря́ще,/ озаря́емся, па́мятем их приобща́ющеся./ Тем моли́твами их, Христе́ Бо́же,/ безбе́дне спаса́й от враг ду́ши на́ша/ и мольба́ми их неоску́дну жизнь на́шу соблюди́,/ я́ко источа́еши ми́лости Твоя́ бога́тыя непреста́нно/ безпреткнове́нно Тя сла́вящим,/ упова́ние же иму́щим в Тя;/ моли́твами их да́руй душа́м на́шим ве́лию ми́лость.</p>
<p>
<red>Сла́ва, глас 2. Самогла́сен:</red>
</p>
<p>Прииди́те, возра́дуемся Го́споду/ в па́мяти <red>Днесь</red> страстоте́рпцев, о празднолю́бцы!/ Прииди́те, восхва́лим их, та́йно похваля́юще:/ ра́дуйся, Акинди́не; ра́дуйся, Пига́сие;/ ра́дуйся, Анемподи́сте; ра́дуйся, Елпидифо́ре;/ ра́дуйся, Аффо́ние,/ и́же лесть и́дольскую в про́пасть погрузи́вше/ и Христа́ Го́спода посреде́ три́знища я́сно пропове́давше./ Тем, всеблаже́ннии и многострада́льнии,/ непреста́нно моли́теся о душа́х на́ших.</p>
<p>
<red>И ны́не Богоро́дичен или́ Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:</p>
<p>Дре́ву Кре́стному Тя, Иису́се, пригвожде́на/ зря́щи, Неискусобра́чная,/ пла́чущи, глаго́лаше:/ Ча́до сладча́йшее, почто́ остави́л еси́ Мене́, ро́ждшую Тя, еди́ну,/ Све́те Непристу́пный Пребезнача́льнаго Отца́?/ Потщи́ся и просла́вися,/ я́ко да сла́ву получа́т Боже́ственную/ Боже́ственныя стра́сти Твоя́ сла́вящии.</p>
<p>
<red>Тропа́рь, глас 2:</red>
</p>
<p>Страстоте́рпцы Госпо́дни,/ блаже́нна земля́, напи́вшаяся кровьми́ ва́шими,/ и свя́та селе́ния,/ прии́мшая телеса́ ва́ша:/ в три́знищи бо врага́ победи́сте/ и Христа́ со дерзнове́нием пропове́дасте:/ Того́ я́ко бла́га моли́те/ спасти́ся, мо́лимся, душа́м на́шим.</p>
<p>
<strong>
<red>На У́трени</red>
</strong>
</p>
<p>
<red>О́ба кано́на Окто́иха и святы́х на 4, его́же краегране́сие: </red>Твои́х мольба́ми мя му́чеников мно́жества покрыва́й.
<red>Феофа́н. Глас 4.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
</p>
<p>Со́лнца иму́ще пра́вды незаходи́ма, Христа́, Бо́га на́шего,/ просвеща́юща вас, святи́и, невеще́ственным Све́том,/ о́блаки разори́те неве́дения моего́.</p>
<p>Безбе́дную, святи́и, безпрепо́нно источа́юще, благода́ть подава́ете приходя́щим ве́рою,/ вся́ку беду́, и вся́кое уны́ние,/ и бу́рю, и мяте́ж уставля́юще.</p>
<p>Кре́постию непобеди́мою препоя́савшеся, святи́и,/ плотски́я не́мощи не помы́слисте,/ но, безбоя́зненно мудрова́ние явля́юще,/ на огнь и муче́ние дерзну́сте.</p>
<p>
<red>Богоро́дичен:</red> Ты еди́на, Богоневе́сто,/ в высоча́йших Седя́щаго на объя́тиих носи́ла еси́, плоть бы́вша;/ Ты бо яви́лася еси́ от всех век прия́телище досто́йное Вседержи́теля.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ несть бо свят, па́че Тебе́,/ Человеколю́бче.</emphasis>
</p>
<p>Утверди́вшеся Христо́вою си́лою, всеизя́щнейшии, по́мыслом кре́пким,/ сквозе́ огнь же и во́ду, стра́ждуще, преидо́сте к Небе́сным.</p>
<p>Нерасте́рзною бу́дущих наде́ждею ствержда́еми<a type="note" xlink:href="#note31">31</a>
,/ настоя́щих боле́зней му́жественнейшим смы́слом, всесла́внии му́ченицы, небрего́сте<a type="note" xlink:href="#note32">32</a>
.</p>
<p>Равному́дрствующе трем ю́ношам, всехва́льнии,/ безу́мия пе́рсскаго огнь угаша́юще, яви́стеся,/ росо́ю Ду́ха окропля́еми.</p>
<p>
<red>Богоро́дичен:</red> Тя, Предста́тельницу изве́стну, Богома́ти, стяжа́вшии,/ наде́жды на Тя возлага́юще, спаса́емся/ и, к Тебе́ прибега́юще, сохраня́емся.</p>
<p>Седа́лен, глас 8.</p>
<p>
<red>Подо́бен:</red> Прему́дрости:</p>
<p>Безбе́дно тече́ние благочести́вное, в по́двизе стра́ждуще,/ благосла́внии наде́ждею проидо́ша, венцы́ укрепля́еми;/ сопроти́вныя бо до конца́ погуби́вше,/ безпрепо́нно побе́ду свою́ соверши́ша,/ тем и оби́льно прося́щим ве́рою источа́ют всегда́ мно́жество исцеле́ний./ И́мже согла́сно возопии́м:/ моли́те Христа́ Бо́га грехо́в оставле́ние дарова́ти честву́ющим любо́вию святу́ю па́мять ва́шу.</p>
<p>
<red>Сла́ва, и ны́не, Богоро́дичен:</red>
</p>
<p>Я́ко Де́ву и еди́ну в жена́х, Тя, без се́мене ро́ждшую Бо́га пло́тию,/ вси ублажа́ем, ро́ди челове́честии:/ Огнь бо всели́ся в Тя Божества́/ и я́ко Младе́нца дои́ши Зижди́теля и Го́спода./ Тем А́нгельский и челове́ческий род/ досто́йно сла́вим пресвято́е Рождество́ Твое́/ и согла́сно вопие́м Ти:/ моли́ Христа́ Бо́га согреше́ний оставле́ние дарова́ти/ покланя́ющимся ве́рою пресвято́му Рождеству́ Твоему́.</p>
<p>
<red>Крестобогоро́дичен:</red>
</p>
<p>А́гнца, и Па́стыря, и Изба́вителя А́гница, зря́щи на Кресте́,/ восклица́ше, пла́чущи, и, го́рько рыда́ющи, вопия́ше:/ мир у́бо ра́дуется, прие́мляй Тобо́ю избавле́ние,/ утро́ба же Моя́ гори́т, зря́щи Твое́ распя́тие,/ е́же терпи́ши за милосе́рдие ми́лости./ Долготерпели́ве Го́споди,/ ми́лости бе́здно и исто́чниче неисчерпа́емый,/ умилосе́рдися и да́руй согреше́ний оставле́ние/ ве́рою пою́щим Боже́ственныя Стра́сти Твоя́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ нетле́нною дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Просвеща́еми добро́тою изя́щнейшаго страда́ния,/ све́тлии свети́льницы, му́ченицы Христо́вы яви́стеся,/ светле́йшими луча́ми озаряя́юще зову́щия:/ сла́ва, Христе́, си́ле Твое́й.</p>
<p>Очище́ние кровь му́чеников бысть,/ и благово́ннейшее и́стинно приноше́ние Бо́гу безпрепо́нно даю́щи,/ и безбе́дный источа́ющи всем исто́чник врачева́ния.</p>
<p>Разли́чных напа́стей и бед нахожде́ние/ ва́шими моли́твами, су́щими ко Христу́, отрази́сте/ соверша́ющих усе́рдно всесвяще́нную и всепра́зднственную па́мять ва́шу, досточу́днии.</p>
<p>Испрове́ргше пре́лести и́дольское безбо́жие,/ Бо́га всех животворя́щее де́йство де́лы явля́юще, зва́сте, преблаже́ннии:/ сла́ва, Христе́, си́ле Твое́й.</p>
<p>
<red>Богоро́дичен:</red> Крепча́йшее Тя ору́жие на враги́ предлага́ем,/ ско́рби вся́кия и лю́тых обстоя́ний отрева́ем вред/ и во́змущений ерети́ческих, Ма́ти Бо́жия, избега́ем.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis>
</p>
<p>Тя сама́го, Аффо́ние, приве́л еси́ Христу́,/ кре́пце мучи́тельскую, сла́вне, обличи́в зло́бу безбо́жную,/ и к све́ту прите́кл еси́ ве́ры, веселя́ся.</p>
<p>Подо́бяся, Аффо́ние, стра́сти Христо́ве,/ Того́ ра́ди твоя́ глава́ отсече́ся изя́щне:/ к неизме́нному бо весе́лию потща́лся<a type="note" xlink:href="#note33">33</a>
еси́ и безсме́ртному поко́ищу.</p>
<p>На недви́жимей наде́жди утверди́вся,/ и кра́сная, я́же на земли́, оплева́в<a type="note" xlink:href="#note34">34</a>
, всему́дре Елпидифо́ре,/ неукло́нно бо ты прете́кл еси́ по́прище страда́ния.</p>
<p>
<red>Богоро́дичен:</red> Возсия́в из Тебе́, Со́лнце мы́сленное/ све́тлыя лучи́ Своего́ Божества́ всем простре́, Богоро́дице Влады́чице:/ тем вси Тя сла́вим.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́<a type="note" xlink:href="#note35">35</a> Ти со гла́сом хвале́ния, Го́споди,/ Це́рковь вопие́т Ти, от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Теку́щих тле́нная презре́вше,/ нетле́нная сподо́бистеся зре́ти./ Искуше́ний у́бо изба́вите и бед/ ве́рою вас призыва́ющия, всехва́льнии.</p>
<p>Тро́ицу Безнача́льную, пресла́внии му́ченицы,/ лю́то свя́занныя и в темни́цах неосла́бно держи́мыя разреши́ти,/ ва́шими мольба́ми умилосе́рдите.</p>
<p>За Тя себе́ преда́вше на смерть,/ безсме́ртие, Спа́се мой, до́блии получи́ша,/ и спаси́телие су́щих в бу́ри и напа́стех и скорбе́х бы́ша.</p>
<p>
<red>Богоро́дичен:</red> Расто́ргни мо́их прегреше́ний, Отрокови́це, рукописа́ние,/ и содержа́щия мя печа́ли и страсте́й разреше́ние да́рующи,/ и соблюда́ющи вы́ну<a type="note" xlink:href="#note36">36</a>
неврежде́нна, Влады́чице.</p>
<p>Конда́к, глас 2.</p>
<p>
<red>Подо́бен:</red> Тве́рдыя:</p>
<p>Благочести́выя и Богоно́сныя му́ченики,/ я́ко на земли́ оста́вльшия вся,/ прия́л еси́ в наслажде́ние благи́х Твои́х и упокое́ние,/ Акинди́на, Пига́сия, Анемподи́ста,/ с ни́миже Аффо́ния и Елпидифо́ра же,/ Еди́не сый Преблаги́й.</p>
<p>
<red>И́кос:</red>
</p>
<p>Отве́рзи ми уста́, Христе́ мой,/ воспе́ти и похвали́ти че́стно по́двиги страстоте́рпец Твои́х, Го́споди:/ сии́ бо, вся оста́вльше и возлюби́вше Тебе́, Созда́теля всех,/ су́щая на земли́ вся я́ко тле́нная вмени́ша./ И та́мо честны́й о́браз живоно́снаго Твоего́ Креста́ сотвори́вше,/ усе́рдно предста́ша Царю́, я́ко ору́жницы,/ му́ченицы до́блии, вопию́ще Ти:/ Еди́не сый Преблаги́й.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Спасы́й во огни́ Авраа́мския Твоя́</emphasis>
<emphasis>о́троки/ и халде́и уби́в,/ я́же пра́вда пра́ведно уловля́ше:/ препе́тый Го́споди,/ Бо́же оте́ц на́ших, благослове́н еси́.</emphasis>
</p>
<p>Я́ко изба́вил еси́ из пла́мене три благочести́выя о́троки,/ си́це<a type="note" xlink:href="#note37">37</a>
и ны́не страда́льцы в пещи́ о́гненней сохрани́л еси́,/ вопию́щия Ти Богому́дренно:/ оте́ц на́ших Бо́же, благослове́н еси́.</p>
<p>Дае́ши оби́льныя дары́ и чудодея́ние источа́еши страстоте́рпцы Твои́ми, Христе́,/ содева́я и соде́йствуя я́ко Милосе́рд и явля́я пою́щим Тя:/ оте́ц на́ших Бо́же, благослове́н еси́.</p>
<p>Мно́жество му́ченик, нело́жно со́браннии ве́рою, приведо́стеся Христу́,/ пресла́вных чуде́с явле́ние де́йствующе и пою́ще:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Изба́вленнии Тобо́ю пра́дедния кля́твы/ и к присносу́щней пи́щи преше́дше,/ ра́дуйся, зове́м Тебе́, Препросла́вленная Влады́чице,/ Я́же Бо́га нам воплоще́ннаго ро́ждшая.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте дела́/ и превозноси́те Его́ во вся ве́ки.</emphasis>
</p>
<p>Благочести́вейшее му́чеников торжество́ ра́достно прии́де,/ мир озаря́ющее, вся возвесели́,/ и све́тло украша́ющее ве́рою пою́щия:/ Го́спода воспева́йте дела и превозноси́те Его́ во вся ве́ки.</p>
<p>На зве́ри, и ро́вы, и му́ки лю́тыя дерзну́сте, преизя́щнии,/ иму́ще Помо́щника непобеди́ма, сла́вы Го́спода,/ Ему́же ны́не зове́м:/ Го́спода воспева́йте дела и превозноси́те Его́ во ве́ки.</p>
<p>Вас, до́блия страда́льцы, Акинди́на, Пига́сия, и Анемподи́ста,/ па́ки же Аффо́ния и приснопа́мятнаго Елпидифо́ра, иму́ще сте́ну кре́пкую,/ Го́спода пое́м и превозноси́м во ве́ки.</p>
<p>Венце́м побе́ды украси́вшеся и добро́ты диади́мою<a type="note" xlink:href="#note38">38</a>
светя́щеся,/ зарю́ невече́рнюю коне́чно, блаже́ннии, на Небесе́х прия́ли есте́, му́ченицы, зову́ще:/ Го́спода по́йте дела и превозноси́те Его́ во ве́ки.</p>
<p>
<red>Богоро́дичен:</red> Усты́ и ра́зумом Богоро́дицу му́дрствующе,/ песносло́вим Тя, Пренепоро́чная:/ породила́ бо еси́, Пречи́стая,/ пло́тию обложе́наго Творца́, и Бо́га, и Царя́ Христа́./ Тем Тя, Де́во, пое́м и превозноси́м во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла есть,/ Ты же, Де́во Богоро́дице,/ прозябе́нием чревоноше́ния ми́рови благослове́ние процвела́ еси́./ Тем Тя вси велича́ем.</emphasis>
</p>
<p>Труды́ ва́ша на земли́ Небе́сное весе́лие прия́ше,/ иде́же му́чеников ли́цы, и Боже́ственных во́инства,/ и все перворо́дных сра́дуется торжество́, всеблаже́ннии.</p>
<p>От уз лю́тых, всеблаже́ннии, и бед изба́вите вся,/ ве́рою свято́е торжество́ ва́ше пра́зднующия,/ мир же, и тишину́ прося́ще, и спасе́ние, блаже́ннии.</p>
<p>Бога́тым озаря́еми све́том и благода́тию, страстоте́рпцы, сия́юще,/ согреше́ний разреше́ние и печа́лей ку́пно<a type="note" xlink:href="#note39">39</a>
с ва́ми подви́гшимися/ да́ти к вам прибега́ющим Благоде́теля умоли́те.</p>
<p>
<red>Богоро́дичен:</red> Е́ва у́бо дре́ва жи́зненнаго изгна́ся, возбрани́вшися причаще́ния,/ Ты же, Де́во Богоро́дице, Жизнь преве́чную родила́ еси́,/ ми́ру живоно́сное де́йство да́рующи ве́рою.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Акинди́на, и Пига́сия, и Елпидифо́ра венча́ем/ со Аффо́нием пе́сньми, ку́пно и Анемподи́ста,/ и́бо пе́рсскую лесть обличи́вше суему́дренную/ и бие́ния и ра́ны за Христа́ претерпе́вше,/ неизрече́нныя сла́вы получи́ша.</p>
<p>
<red>Богоро́дичен:</red> Ра́дуйся, Бо́жия пала́то; ра́дуйся, горо́ осеня́ема;/ ра́дуйся, купино́ неопали́мая;/ ра́дуйся, престо́ле сла́вы;/ ра́дуйся, Боже́ственная трапе́зо;/ ра́дуйся, ру́чко всезлата́я;/ ра́дуйся, све́щниче огнезра́чный;/ ра́дуйся, ле́гкий о́блаче, Де́во Ма́ти Мари́е.</p>
<p>
<red>На стихо́вне Окто́иха и святы́х стихи́ра,</red>
</p>
<p>глас 2:</p>
<p>
<red>Стих:</red> Мно́ги ско́рби пра́ведным,/ и от всех их изба́вит я Госпо́дь.</p>
<p>Кро́вными то́ки те́ло обагри́в,/ безбе́дне проше́л еси́ путь муче́ния, страстоте́рпче Акинди́не,/ тем и кре́постию Боже́ственною препоя́сався,/ вра́жия изсе́кл еси́ козноде́йства./ Христа́ Бо́га моли́ о нас/ спасти́ся душа́м на́шим.</p>
<p>
<red>Сла́ва, глас 4:</red>
</p>
<p>Пятоза́рная страда́лец свеща́,/ я́ко в дубра́ве древ секи́рою,/ Дави́дски изсече́ лесть вра́жию,/ испове́давше Христа́ пред цари́,/ непреста́нно мо́лят о душа́х на́ших.</p>
<p>
<red>И ны́не, </red>
</p>
<p>
<red>Богоро́дичен или́ Крестобогоро́дичен.</red>
</p>
<p>
<red>Подо́бен:</red> Я́ко до́бля:</p>
<p>На Кресте́ Тя я́ко узре́ пригвожде́на, Го́споди,/ А́гница и Ма́ти Твоя́ дивля́шеся:/ и что виде́ние сие́, взыва́ше, Сы́не вожделе́ннейше?/ Сия́ Ти неве́рный собо́р воздаде́ пребеззако́нный,/ и́же мно́гих Твои́х чуде́с наслади́выйся,/ но сла́ва неизглаго́ланному соше́ствию Твоему́, Влады́ко.</p>
<p>
<strong>
<red>На Литурги́и</red>
</strong>
</p>
<p>
<red>Проки́мен, глас 4: </red>Святы́м, и́же суть на земли́ Его́:
<red>Стих:</red>
Предзре́х Го́спода пре́до мно́ю вы́ну:
<red>Апо́стол ко Ефесе́ем, зача́ло 233. </red>
Аллилу́ия,
<red>глас 4: </red>
Воззва́ша пра́веднии:
<red>Стих:</red>
Мно́ги ско́рби пра́ведным:
<red>Ева́нгелие от Матфе́я, зача́ло 36. Прича́стен: </red>
Ра́дуйтеся, пра́веднии:</p>
</section>
