<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Пра́зднование Пресвяте́й Влады́чице на́шей Богоро́дице в честь чудотво́рныя Ея́ ико́ны, нарица́емыя «Шу́йския»</red>
</p>
</title>
<p>
<strong>
<red>На Вели́цей Вече́рни</red>
</strong>
</p>
<p>
<red>На</red> Го́споди, воззва́х:</p>
<p>
<red>Стихи́ры на 8, глас 1:</red>
</p>
<p>Приди́те ны́не, ве́рнии,/ в пе́нии и пе́снех духо́вных воспои́м,/ благодаря́ще Ма́терь Бо́жию,/ ди́внаго ра́ди прославле́ния Ея ико́ны Шу́йския,/ в не́й бо от лет дре́вних/ нам Всеми́лостивая исто́чник чуде́с преизоби́лен/ во здра́вие теле́с и спасе́ние душ на́ших.</p>
<p>С чи́нми свяще́нными <red>Днесь</red>,/ вси ро́ди ве́рных, духо́вно да взыгра́ем,/ всечестно́е соверша́юще пра́зднество Богома́тере/ и прославля́юще да́ры благода́тныя,/ я́же моли́твами Влады́чицы/ бога́тно подае́т рабо́м Свои́м,/ с ве́рою к ли́ку Ея́ прибега́ющим,/ рожде́йся от Нея́ Человеколю́бец Христо́с/ и Спас душ на́ших.</p>
<p>
<red>Глас 2:</red>
</p>
<p>Ка́ко Тя, от Сама́го святы́х Святе́йшаго просла́вленную,/ воспои́м, Богоро́дице, недосто́йнии и мно́гим грехо́м пови́ннии,/ несть бо красна́ песнь во усте́х гре́шничих,/ но мы, любо́вию и усе́рдием побежда́еми,/ припа́дающе, вопие́м Ти:/ Сама́ испроси́ нам у Сы́на Твоего́ и Бо́га на́шего/ ро́су благода́ти во омы́тие беззако́ний на́ших,/ да очище́нными душа́ми и устна́ми/ блажи́м Тя, Всепе́тая.</p>
<p>Ма́ти су́щи Бо́жия,/ Ма́ти еси́ и милосе́рдия, Небе́сная Цари́це,/ предстоя́щи бо одесну́ю Царя́ Сла́вы,/ всегда́ пред Ним за род христиа́нский предста́тельствуеши/ и ве́рным рабо́м Тво́им да́ры ми́лости источа́еши./ Се бо и гра́ду Шу́е/ дре́вле избавле́ние от смертоно́сныя я́звы дарова́ла еси́/ новопи́санною ико́ною Твое́ю,/ по внесе́нии во храм ди́вным све́том просия́вшею,/ и тем сотвори́ла еси́ нача́ток зна́мением и чудесе́м от ней,/ и́же мы ны́не воспомина́юще, приле́жно мо́лимся Ти:/ проба́ви нам пре́жния Твоя́ ми́лости,/ да во благодаре́нии серде́ц при́сно сла́вим и блажи́м Тя, Всепе́тая.</p>
<p>
<red>Сла́ва и ны́не, Богоро́дичен, глас 6: </red>Кто Тебе́ не ублажи́т:
<red>Вход, проки́мен дне и чте́ния три (</red>
<emphasis>
<red>зри Мине́ю ноября́ 9 день</red></emphasis>
<red>)</red>
</p>
<p>
<red>На литии́ стихи́ры, глас 6:</red>
</p>
<p>Небе́сный Царю́, Христе́ Богомладе́нче,/ на начерта́нии свята́го о́браза Пречи́стыя Твоея́ Ма́тере/ зрим Тя, в десни́це пред ли́ком Свои́м сви́ток кни́жный держа́ща,/ в не́мже заключе́ны су́дьбы челове́чества./ Вои́стину Ты еси́ суде́б его́ Влады́ка и Реши́тель./ Те́мже и мы тре́петом объе́млемся,/ да не ка́ко по грехо́м, во оте́чествии на́шем умно́жившимся,/ впи́шутся о нем во сви́ток сей словеса́ о́ныя:/ оты́мется от вас Ца́рствие Бо́жие/ и да́стся язы́ку, твори́щему плоды́ его́./ Оба́че на долготерпе́ние Твое́ упова́юще,/ смире́нно мо́лимся Тебе́:/ изба́ви ны от належа́щаго и пра́веднаго Своего́ преще́ния и поми́луй ны,/ на́шего вся́чески ожидая́ покая́ния и обраще́ния,/ и страну́ на́шу благода́тию Твое́ю сохрани́,/ предста́тельством Ро́ждшия Тя,/ име́яй ве́лию и бога́тую ми́лость.</p>
<p>Небе́сная Цари́це Богоро́дице,/ на святе́м Твое́м о́бразе,/ ему́же ны́не пра́зднуем благоче́стно,/ зрим Тя десни́цею Свое́ю стопу́ шу́юю у Христа́ Богомладе́нца придержа́щу,/ главу́ же Свою́ к Нему́ моле́бно прикло́ншу/ и сим а́ки бы за град Шу́ю предста́тельствующу./ Те́мже во умиле́нии серде́ц взыва́ем Ти:/ поддержи́ руко́ю Своего́ милосе́рдия град Шу́ю,/ ико́ну Твою́ благогове́йне чту́щий,/ и моли́ Сы́на Твоего́ и Бо́га на́шего,/ да спасе́т живу́щия в нем и во о́бласти его ве́рныя лю́ди,/ име́яй ве́лию и бога́тую ми́лость.</p>
<p>
<red>Сла́ва и ны́не, глас то́йже:</red>
</p>
<p>Тебе́ вси ро́ди челове́честии/ хва́льныя да́ры приносят, Влады́чице,/ и мо́лятся я́ко Цари́це и Ма́тери Бо́жии,/ проро́цы Тя пропове́даша,/ леви́ти благослови́ша,/ апо́столи и му́ченицы испове́даша,/ архиере́и пропове́дают,/ мона́си и прости́и благогове́ют,/ бога́тии и убо́зии, сироты и вдо́вы,/ и всяк во́зраст, и вся́ко преспея́ние,/ ста́рческое и младе́нческое,/ под кров Твой держа́вный с ве́рою прибега́ем:/ покры́й и соблюди́, Госпоже́, моли́твами Твои́ми/ и спаси́ от бед ду́ши на́ша.</p>
<p>
<red>На стихо́вне стихи́ры, глас 8:</red>
</p>
<p>Испо́лнила еси́ благода́ти, Госпоже́ Де́во Богоро́дице,/ ико́ну Твою́ нача́льную,/ святы́м Луко́ю Евангели́стом первопи́санную./ Отто́ле же благи́м обы́чаем Свои́м/ не престае́ши и ины́я изображе́ния пречи́стаго ли́ка Твоего́,/ людьми́ Богоуго́дными пи́санныя,/ тоя́жде приобща́ти си́лы благода́тныя,/ в чудесе́х и зна́мениих от них явля́ющи ю́,/ я́коже и во гра́де Шу́е иногда́/ напи́санную Боголюби́вым рабо́м Бо́жиим Гера́симом,/ вели́кий о́браз мона́шеский на кончи́не свое́й восприя́вшим,/ честну́ю ико́ну Твою́ соде́лала еси чудотво́рну,/ за е́же Тя благодаря́ще/ и пра́зднество той ны́не соверша́юще,/ сла́вим неизрече́нное Твое́ к нам милосе́рдие.</p>
<p>
<red>Стих:</red> Помяну́ и́мя Твое́/ во вся́ком ро́де и ро́де.</p>
<p>И́мя Твое́ я́ко ро́ждшия Спа́са ми́ру, о Влады́чице,/ благода́рне во вся́ком ро́де и ро́де ве́рных помина́ется и сла́вится:/ сия́ же свяще́нная и сла́вная, Де́во, па́мять Твоя́/ в нас непрестаю́щими Твои́ми благодея́ньми утвержда́ется,/ источа́еши бо ты́я неоску́дно всем,/ с ве́рою и любо́вию к Тебе́ притека́ющим,/ милосе́рдия су́щи исто́чник, живы́й и незави́стный,/ Еди́на Благослове́нная.</p>
<p>
<red>Стих:</red> Лицу́ Твоему́/ помо́лятся бога́тии лю́дстии.</p>
<p>Лицу́ Твоему́, Влады́чице,/ его́же изображе́нию благоче́стно покланя́емся,/ мо́лятся лю́дие, стяжа́вшии бога́тство Твоея́ бла́гости,/ и упова́ют кре́пко,/ я́ко мно́го мо́жет моле́ние Ма́тернее ко благосе́рдию Влады́ки/ и я́ко никто́же от них оты́дет от ли́ка Твоего́ тощ и неуслы́шан,/ но прии́мет ми́лость и благода́ть обря́щет/ во благовре́менную по́мощь.</p>
<p>
<red>Сла́ва, и ны́не, </red>
</p>
<p>
<red>глас то́йже:</red>
</p>
<p>Ра́дуйся, вселе́нныя похвало́,/ ра́дуйся, хра́ме Госпо́день,/ ра́дуйся, горо́ приосене́нная,/ ра́дуйся, всех прибе́жище,/ ра́дуйся, све́щниче златы́й,/ ра́дуйся, сла́во правосла́вных честна́я,/ ра́дуйся, Мари́е, Ма́ти Христа́ Бо́га,/ ра́дуйся, ра́ю, раду́йся, Боже́ственная трапе́зо,/ ра́дуйся, се́не, ра́дуйся, ру́чко всезлата́я,/ ра́дуйся, всех упова́ние.</p>
<p>
<red>На благослове́нии хле́бов </red>
</p>
<p>
<red>Тропа́рь, глас 4:</red>
</p>
<p>Я́ко многоце́нное сокро́вище прия́т град Шу́я/ чуде́сно напи́санную ико́ну Твою́,/ Пресвята́я Влады́чице, Де́во Богоро́дице,/ во исцеле́ние лю́тыя я́звы и во утеше́ние правосла́вных Тобо́ю дарова́нную,/ от нея́же исто́чники благода́тныя и до ны́не оби́льно изливаются./ Проба́ви, Пречи́стая, и на бу́дущее вре́мя ми́лости Твоя́ ве́дущим Тя,/ храни́ град Твой и всю Ру́сскую зе́млю/ и спаса́й люде́й, к Тебе́ с ве́рою и любо́вию притека́ющих.</p>
<p>
<red>Ин тропа́рь, глас 4:</red>
</p>
<p>Всеблага́я и преми́лостивая Засту́пнице ро́да христиа́нскаго,/ Пречи́стая Де́во Богоро́дице,/ припа́дающе пред святы́м и чудотво́рным Твои́м о́бразом,/ и́мже от лю́таго смертоно́сия град Шу́ю дре́вле изба́вила еси́,/ уми́льно взыва́ем Ти:/ не преста́й под кро́вом Своея́ бла́гости/ сохраня́ти от бед и обсто́яний град Твой/ и вся гра́ды и ве́си страны́ Росси́йския/ и моли́ти Сы́на Твое́го, Христа́ Бо́га на́шего,/ да спасе́т ду́ши на́ша.</p>
<p>
<strong>
<red>На У́трени</red>
</strong>
</p>
<p>
<red>По 1-й кафи́зме седа́лен, глас 3:</red>
</p>
<p>Лю́дие благочести́вии,/ правове́рнии собо́ри христоимени́тии,/ приступи́те ве́рно вси,/ Боже́ственному припа́дающе Бо́жия Ма́тере о́бразу,/ и́мже исцеле́ние боля́щим ра́достно подава́ет,/ уязвля́ет же злосла́вныя, я́ко стрела́ из лу́ка,/ нас всех веселя́щи светови́дно/ и благода́тию озаря́ющи моли́твами Свои́ми.</p>
<p>
<red>Сла́ва, и ны́не, глас то́йже:</red>
</p>
<p>Ты еси́ на́ша кре́пость и утвержде́ние, Влады́чице,/ и от враго́в ви́димых и неви́димых заступле́ние,/ и су́щим в беда́х прибе́жище:/ Тя бо, Ма́терь Бо́жию, стяжа́вше Всеми́лостивую,/ от вся́ких напа́стей избавля́емся,/ к пречестне́й ико́не Твое́й с ве́рою притека́ющии.</p>
<p>
<red>По 2-й кафи́зме седа́лен, глас 4:</red>
</p>
<p>Да ликовству́ет све́тло ве́рных все мно́жество,/ да рыда́ет же де́монское во́инство,/ ви́дяще многоиме́нно сия́ющия пра́здники Бо́жия Ма́тере,/ ю́же ублажа́ем я́ко Богома́терь Боже́ственными пе́сньми,/ иде́же бо Богоприя́тно сла́вится Преблагослове́нная Богоро́дица Влады́чица,/ неприя́зни паде́ние, христиа́н же кре́пкое утвержде́ние.</p>
<p>
<red>Сла́ва, и ны́не, глас то́йже:</red>
</p>
<p>Ты в напа́стех и ско́рбех ми́лостивно защища́еши, Влады́чице,/ я́же к заступле́нию Твоему́ усе́рдно прибега́ют,/ ны́не у́бо, егда́ мно́зи ско́рби и напа́сти, обыше́дше, обыдо́ша нас/ и житие́ на́ше отяготи́ша,/ приклони́ся к моле́нию рабо́в Твои́х/ и пода́ждь нам от облежа́щих зол избавле́ние,/ мир и благоде́нствие хода́тайствы Твои́ми.</p>
<p>
<red>По полиеле́и седа́лен, глас 1: </red>
</p>
<p>Правове́рно чту́щия Тя/ и ико́не Твое́й святе́й покланя́ющияся,/ о Бо́жия Ма́ти, спаси́/ и не даждь в расхище́ние сопоста́том,/ ниже́ на́йдут на ны вся зла́я,/ я́же грехи́ на́ша угото́ваша нам,/ и беззако́ния на́ша превзыду́т главы́ на́ша:/ но да Твоя́ Ма́терняя к Бо́гу преодоле́ет за ны благоприя́тная моли́тва.</p>
<p>
<red>Сла́ва, и ны́не, глас то́йже:</red>
</p>
<p>Пречестна́я Твоя́ ико́на, Богоро́дице Де́во,/ врачевство́ всего́ ми́ра духо́вное,/ к не́йже прибега́ем и лобыза́ем ю́,/ исцеле́ний благода́ть почерпа́юще от нея́,/ и неду́гов теле́сных и душе́вных страсте́й Твои́ми моли́твами свобожда́емся.</p>
<p>
<red>Та́же степе́нна, 1-й антифо́н 4-го гла́са. Проки́мен: </red>Помяну́ и́мя Твое́/ во вся́ком ро́де и ро́де.
<red>Стих:</red>
Слы́ши, Дщи, и ви́ждь,/ и приклони́ у́хо Твое́. Вся́кое дыха́ние:
<red>Ева́нгелие от Луки́, зача́ло 4.</red></p>
<p>
<red>По 50-м псалме́ стихи́ра, глас 6:</red>
</p>
<p>Не вве́ри мя челове́ческому предста́тельству,/ Пресвята́я Влады́чице,/ но приими́ моле́ние раба́ Твоего́,/ скорбь бо обдержи́т мя,/ терпе́ти не могу́ де́монскаго стреля́ния,/ покро́ва не и́мам, ниже́ где прибе́гну окая́нный,/ всегда́ побежда́емь,/ и утеше́ния не и́мам, ра́зве Тебе́, Влады́чице ми́ра,/ упова́ние и предста́тельство ве́рных,/ не пре́зри моле́ние мое́, поле́зно сотвори́.</p>
<p>
<red>Кано́на два Одиги́трии Пресвяты́я Богоро́дицы, глас 4, со ирмосы́ на 6 (</red>
<emphasis>
<red>зри Мине́ю ию́ля 28 день</red>
</emphasis>
<red>).</red>
<red>Ин кано́н пра́здника, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ чудеса́.</emphasis>
<emphasis/>
</p>
<p>Отве́рзти ми недоуме́нный ум и язы́к/ на похвалу́ пречи́стаго Твоего́ и́мене не возбрани́,/ грех ра́ди мои́х, Всеблага́я Де́во,/ но и, Ма́ти, си́лу, ели́ко есть произволе́ние, даждь,/ да воспою́, ра́дуяся, Твоя́ чудеса́.</p>
<p>Отве́рзла еси́ дре́вле от о́браза Твоего́ честна́го/ и́ноку Шу́йския оби́тели Святы́я Трои́цы Ни́кону осле́пшия о́чи,/ и той, исцеле́н, оты́де в монасты́рь свой, ра́дуяся,/ сла́вити та́мо и воспева́ти Твоя́ чудеса́.</p>
<p>Отверзе́ния осле́пшим очесе́м свои́м проси́вшая у <red>тебе</red>́, Богома́ти,/ жена́ не́кая, и́менем Ма́рфа,/ а́бие на моли́тве пред ико́ною Твое́ю нача́ ви́дети я́сно/ и, исцеле́на, оты́де в дом свой,/ ра́дуяся и прославля́я Твоя́ чудеса́.</p>
<p>Отве́рзи нам душе́вныя о́чи, Богоро́дице и Ма́ти Све́та,/ слепото́ю грехо́вною неду́гующим,/ и во све́те повеле́ний Госпо́дних ходи́ти напра́ви нас,/ да, ра́дующеся, воспева́ем Твоя́ к нам ми́лости и чудеса́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/живы́й и незави́стный исто́чниче,/ лик себе́ совоку́пльшия, духо́вно утверди́,/ в Боже́ственней Твое́й сла́ве/ венце́в сла́вы сподо́би.</emphasis>
</p>
<p>Твоя́ песносло́вцы, Богоро́дице,/ се́рдцем и усты́ вознося́щия Ти глас хвалы́ и благодаре́ния,/ содева́еши всех, и́же от <red>Тебе</red>́ исцеле́ний и вся́кия благода́ти сподобля́ются,/ и́хже не лише́ны бы́ти и прича́стия Ца́рства Сла́вы сподо́би.</p>
<p>Твои́х песносло́вцев а́бие услы́ша гла́сы, Влады́чице,/ и́нок Юрьевецкия оби́тели Боголе́п,/ егдя́ на слу́жбе Бо́жией моля́шеся пред ико́ною Твое́ю о исцеле́нии от глухоты́,/ и отве́рзла еси́ слух его́./ Тогда́ нача́т и́нок ра́достно припева́ти им:/ лик себе́ совоку́пльшия духо́вно утверди́,/ в Боже́ственней Твое́й сла́ве венце́в сла́вы сподо́би.</p>
<p>Твоя́ певцы́, Богоро́дице,/ показа́шася иногда́ архиепи́скоп Су́ждальский Стефа́н с про́чим духо́вным собо́ром,/ егда́ по пришествии свое́м во град Шу́ю/ на свиде́тельствование чуде́с от Твоея́ ико́ны/ моле́бная пред не́ю воспе́ша:/ ты́я песносло́вцы Твоя́ и и́стину чуде́с тех дозна́вшия блаже́нства ве́чнаго сподо́би.</p>
<p>Твоя́ песносло́вцы, Богоро́дице,/ вознося́щия Ти гла́сы моле́ния и благохвале́ния,/ и с ни́ми вся ве́рныя/ от грехо́вных паде́ний огради́, в доброде́тели утверди́/ и Небе́сныя сла́вы улучи́ти сподо́би.</p>
<p>
<red>Конда́к, глас 3:</red>
</p>
<p>Ма́ти Бо́жия Пресвята́я,/ стено́ христиа́ном, гра́да на́шего Шу́и покро́в и заступле́ние!/ Моли́твы раб Твои́х, ко ико́не Твое́й припа́дающих, приими́,/ во испове́дании Правосла́вныя ве́ры укрепи́,/ от вся́кия напа́сти и беды́ изба́ви,/ ско́рби земны́я, на ра́дость преложи́/ и Сы́на Твоего́ моли́ гра́ду и лю́дем Твои́м в ми́ре спасти́ся.</p>
<p>
<red>Седа́лен, глас 2:</red>
</p>
<p>Моле́ние те́плое и стена́ необори́мая,/ ми́лости исто́чниче, ми́рови прибе́жище,/ приле́жно вопие́м Ти:/ Богоро́дице Влады́чице, предвари́ и от бед изба́ви нас,/ Еди́на вско́ре предста́тельствующая.</p>
<p>
<red>Сла́ва, и ны́не, то́йже.</red>
</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ нетле́нною дла́нию и спасе́ зову́щия:/ сла́ва, Христе́, си́ле Твое́й.</emphasis>
<emphasis/>
</p>
<p>Седя́й в сла́ве на Престо́ле Божества́,/ соше́д на зе́млю на́шего ра́ди спасе́ния/ и из Тебе́ проше́д, су́щую Тя Богоро́дицу вы́сшую всех тва́рей показа́,/ те́мже в благогове́нии тре́петнем зове́м Ему́:/ сла́ва, Христе́, си́ле Твое́й.</p>
<p>Седя́й в сла́ве на Престо́ле Божества́,/ благоволи́, вочелове́чився, седе́ти я́ко Младе́нец на руку́ Твое́ю, о Богома́ти,/ сим показу́я, я́ко Ты еси́ и ближа́йшее пред Ним предста́тельство о всех,/ ве́рно чту́щих Тя, Ему́ же зову́щих:/ сла́ва, Христе́, си́ле Твое́й.</p>
<p>Седя́й во объя́тиях Твои́х Младе́нец Иису́с Пребоже́ственный/ нетле́нною дла́нию де́ржит пред Собо́ю сви́ток дел челове́ческих,/ я́коже ви́дим на пречу́дней ико́не Твое́й, Влады́чице:/ из него́ же да бу́дут, мо́лимся, изъя́ты хода́тайством Твои́м грехи́ все́х,/ Сы́ну Твоему́ зову́щих:/ сла́ва, Христе́, си́ле Твое́й.</p>
<p>Седя́щему на Престо́ле Божества́ Царю́ Сла́вы/ предстои́ши одесну́ю, Цари́це Небе́сная,/ помози́ нам подража́ти Тебе́,/ да сподо́бимся ча́сти блаже́нства Твоего́ и воскли́кнем:/ сла́ва, Христе́, си́ле Твое́й.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й,/ Ты́ бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ Безле́тнаго Сы́на,/ все́м воспева́ющим Тя/ мир подава́ющая.</emphasis>
</p>
<p>Ужасо́шася вся́ческая о Боже́ственней сла́ве Твое́й,/ в чудотво́рных ико́нех Твои́х явля́емей:/ Ты бо, Премилосе́рдая, да́ры целе́бныя и зна́мения подае́ши/во времена́ благопотре́бна притека́ющим Ти с ве́рою,/ всем воспева́ющим Тя мир подава́ющая.</p>
<p>Ужасо́шася гра́да Шу́и жи́телие нашедшей на ня́ смертоно́сней я́зи ве́лией,/ но Ты, Всеми́лостивая, прикло́ншися на моле́ние их,/ дарова́ла еси́ им от нея́ ско́рое избавле́ние новопи́санною ико́ною Твое́ю/ и успокое́ние сердца́м их низпосла́ла еси́,/ все́м воспева́ющим Тя мир подава́ющая.</p>
<p>Ужасо́шася свиде́телие чуде́с от Твоего́ пречу́днаго о́браза/ приводи́мым к нему́ бе́сным, сотряса́емым и лома́емым си́лою де́монскою,/ посе́мже и ра́довахуся, воо́чию ви́девше ты́я а́бие исцеле́ны Тобо́ю,/ и ку́пно с ни́ми моли́твы благодаре́ния приноша́ху Тебе́, Влады́чице,/ всем воспева́ющим Тя ми́р подава́ющая.</p>
<p>Ужаса́юся опа́сно наве́та диа́воля,/ но, припа́дая к чудотво́рному о́бразу Твоему́,/ упова́ю Тобо́ю вра́жия прельще́ния изба́витися и умире́ния улучи́ти,/ е́же и потщи́ся дарова́ти ми, Госпоже́ Богоро́дице,/ всем воспева́ющим Тя мир подава́ющая.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
</p>
<p>Боже́ственное Твое́ истоща́ние<a type="note" xlink:href="#note40">40</a>, Иису́се,/ о́бразно живопису́ется нам на ико́нех Пречи́стыя Твоея́ Ма́тере,/ иде́же зрим Тя, на руку́ Ея́ держи́ма я́ко Младе́нца:/ те́мже Тебе́, от Нея́ ро́ждшагося Бо́га, сла́вим.</p>
<p>Боже́ственное и всечестно́е торжество́/ чудотво́рныя ра́ди ико́ны Твоея́, Богоро́дице,/ егда́ святи́тель Стефа́н соверша́ше,/ тогда́ сие́ ознамено́вано бысть исцеле́нием от слепоты́ жены́ не́кия Ва́ссы,/ два́десять лет очи́ма не ви́девшия./ О такове́м чудеси́ Твое́м ра́дующеся,/ от <red>Тебе</red>́ ро́ждшагося Бо́га сла́вим.</p>
<p>Боже́ственное сие́ и всечестно́е соверша́юще пра́зднество/ прославле́ния Твоея́, Богома́ти, ико́ны,/ па́мять твори́м всех чуде́с, я́же Тобо́ю от нея́ соде́яшася,/ о ни́хже Тя благода́ряще,/ от <red>Тебе</red>́ ро́ждшагося Бо́га сла́вим.</p>
<p>Боже́ственное сие́ и всечестно́е соверша́юще пра́зднество,/ от тя́жких и лю́тых изба́ви ны,/ ми́ра сподо́би, да ти́хое и безмо́лвное житие́ поживе́м,/ вся́ бо мо́жеши, Ма́ти Бо́жия су́щи,/ Юже велича́юще, от <red>Тебе</red>́ ро́ждшагося Бо́га сла́вим.</p>
<p>
<red>Конда́к, глас 6:</red>
</p>
<p>Предста́тельство христиа́н непосты́дное,/ хода́тайство ко Творцу́ непрело́жное,/ не пре́зри гре́шных моле́ний гла́сы,/ но предвари́ я́ко Блага́я/ на по́мощь нас, ве́рно зову́щих Ти́,/ ускори́ на моли́тву и потщи́ся на умоле́ние,/ предста́тельствующи при́сно, Богоро́дице, чту́щих Тя.</p>
<p>
<red>И́кос:</red>
</p>
<p>Простри́ дла́ни Твоя́,/ и́миже всех Влады́ку я́ко Младе́нца прия́ла еси́ за мно́жество бла́гости:/ не оста́ви нас, всегда́ наде́ющихся на Тя́, бо́дренною Твое́ю моли́твою,/ и неисче́тным состра́данием уще́дри нас,/ и пода́ждь душа́м на́шим милосе́рдие Твое́, во ве́ки источа́ющи:/ Тебе́ бо и́мамы, гре́шнии, Засту́пницу от находя́щих на ны́ бе́д и зо́л,/ но, я́ко иму́щи милосе́рдия щедро́ты,/ ускори́ на моли́тву и потщи́ся на умоле́ние,/ предста́тельствующи при́сно, Богоро́дице, чту́щих Тя́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,</emphasis>
<emphasis>/ но о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
</p>
<p>Не послужи́ти бого́м ины́м, ра́зве Тебе́,/ ниже́ покланя́тися вся́кому подо́бию их,/ законоположи́л еси́ дре́вле Изра́илю, Го́споди:/ се́ и мы́ Тебе́ Еди́ному слу́жим и Тебе́ Еди́ному пое́м:/ препе́тый отце́в Госпо́дь и Бог, благослове́н еси́.</p>
<p>Не послужи́ти тва́ри па́че Созда́вшаго запове́давый Госпо́дь/ повеле́ оба́че на киво́те заве́та два́ Херуви́ма извая́нна сотвори́ти,/ да покланя́ющеся им, Самому́ Ему́ сы́нове Изра́илевы покланя́ются;/ мы́ же Тебе́, Богоро́дице,/ я́ко одушевле́нному Бо́жию Киво́ту, от Херуви́м осеня́ему, покланя́ющеся,/ Творцу́ и Влады́це всех пое́м:/ препе́тый отце́в Госпо́дь и Бог, благослове́н еси́.</p>
<p>Не послужи́ша тва́ри о́троцы евре́йстии па́че Созда́вшаго;/ не иска́ша и лю́дие Шу́йския по́мощи челове́ческия па́че Бо́жия,/ егда́ на́йде на них смертоно́сие,/ тогда́ а́бие к Бо́гу со слеза́ми покая́ния обрати́шася/ и, избавле́ние получи́вше, воспе́ша:/ препе́тый отце́в Госпо́дь и Бог, благослове́н еси́.</p>
<p>Не послу́жити, па́че же противустоя́ти уче́нием и обы́чаем ве́ка сего́/ помози́ нам, Богоро́дице, да не в коне́ц поги́бнем,/ и сохрани́ в нас ве́ру отце́в на́ших, да всегда́ Творцу́ вопие́м:/ препе́тый отце́в Госпо́дь и Бог, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Отроки благочести́выя в пещи́/ Рождество́ Богоро́дичо спасло́ есть,/ тогда́ у́бо образу́емое,/ ны́не же де́йствуемое,/ вселе́нную всю́ воздвиза́ет пе́ти Тебе́:/ Го́спода по́йте дела́/и</emphasis>
<emphasis>превозноси́те Его́ во вся́ ве́ки.</emphasis>
</p>
<p>О́трока Иа́кова, лю́те бесну́ема,/ приведе́ннаго ко ико́не Твое́й, Богородице,/ от де́монскаго мучи́тельства изба́вила еси́ я́ве,/ я́коже всем, ви́девшим сие́, диви́тися зело́<a type="note" xlink:href="#note41">41</a>;/ изба́ви у́бо и нас наве́тов и искуше́ний бесо́вских,/ да в ми́ре душе́внем при́сно пое́м, изба́вленнии:/ Го́спода по́йте дела́ и превозноси́те во вся́ ве́ки.</p>
<p>Отрока друга́го, Иоа́нна и́менем,/ и́же, разболе́вся зле́, хотя́ше умре́ти,/ Ты, Преми́лостивая, молитв ра́ди и ве́ры роди́телей его́ ско́ро от боле́зни исцели́ла еси́,/ те́мже мо́лим Тя:/ и на́с от вся́ких неду́гов уврачу́й, да благода́рне зове́м:/ Го́спода по́йте дела́ и превозноси́те Его́ во вся́ ве́ки.</p>
<p>Отроки иногда́ и ученики́ духо́внаго вертогра́да уче́ний мы бы́вше,/ моли́хомся пред о́бразом Твои́м, Богоотрокови́це,/ те́х ра́ди о́трочих моли́тв на́ших не оста́ви нас покро́вом Свои́м/ и во вре́мя ста́рости и по кончи́не живота́ на́шего,/ да со о́троки евре́йскими и все́ми святы́ми зове́м:/ Го́спода по́йте дела́ и превозноси́те Его́ во вся́ ве́ки.</p>
<p>Отроки благочести́выя в пещи́ Рождество́ Богоро́дичо спасло́ есть:/ да спасе́т Оно́ и на́ши о́троки и де́ти,/ в пе́щи су́щия собла́знов неве́рия и развраще́ния,/ мы́ же во упова́нии на сию́ к ни́м и на́м Бо́жию ми́лость вопие́м:/ Го́спода по́йте де́ла и превозноси́те Его́ во вся́ ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Всяк земноро́дный/ да взыгра́ется, Ду́хом просвеща́емь,/ да торжеству́ет же Безпло́тных умо́в естество́,/ почита́ющее свяще́нное торжество́ Богома́тере,/ и да вопие́т:/ ра́дуйся, Всеблаже́нная/ Богородице, Чистая Приснодево.</emphasis>
</p>
<p>Всяк род ве́рных благогове́йне чтит свяще́ннаго ли́ка Твоего́ многоиме́нная изображе́ния,/ наипа́че зна́меньми Твоея́ благода́ти и ми́лости просия́вшия,/ от ни́хже и в пре́дняя Твои́х благодея́ний и да́ров не лише́ну бы́ти упова́я, вопие́т:/ ра́дуйся, Всеблаже́нная Богоро́дице, Чи́стая Присноде́во.</p>
<p>Всяк, слы́шай по́весть о изве́ствованных во гра́де Шу́е веще́х,/ я́коже преда́ше нам я́же испе́рва самови́дцы,/ ка́ко в не́м во дни́ дре́вния заступле́нием Богома́тере/ от новопи́санныя ико́ны Ея́ всегуби́тельство сме́ртное преста́,/ и мно́гая ина́я чудеса́ соде́яшася,/ игра́нием ду́ха исполня́ется и вопие́т:/ ра́дуйся, Всеблаже́нная Богоро́дице, Чи́стая Присноде́во.</p>
<p>Вся́ких даро́в благода́ти исто́чник яви́ла еси́, Влады́чице,/ не то́чию самую ико́ну Твою́ Шу́йскую,/ но и не́кия из спи́сков ея́ свяще́нных:/ се́ бо и в селе́нии Па́влове, е́же во о́бласти Нова́гра́да Низо́вския земли́,/ и во Яросла́вле гра́де, и во ины́х месте́х/ подоби́я тоя́ ико́ны ми́лостию Твое́ю чудоде́йственны показа́шася,/ те́мже и живу́щии та́мо ве́рнии благода́рне Тебе́ вопию́т:/ ра́дуйся, Всеблаже́нная Богоро́дице, Чи́стая Присноде́во.</p>
<p>Вся́кия ны́не мяту́щия страну́ Росси́йскую церко́вныя собла́зны и разделе́ния/ утоли́, Влады́чице, моли́твами Твои́ми,/ отсту́пльшия же от Православныя Це́ркве па́стыри и мирски́я лю́ди на путь и́стины обрати́,/ да вси́ еди́но пребыва́юще, согла́сно Го́спода сла́вим и Тебе́ вопие́м:/ ра́дуйся, Всеблаже́нная Богоро́дице, Чи́стая Присноде́во.</p>
<p>
<red>Свети́лен:</red>
</p>
<p>Сла́дость Ангелов, скорбя́щих ра́досте,/ христиа́н предста́тельнице, Де́во, Ма́ти Госпо́дня,/ заступи́вши ны, спаси́ от ве́чнаго муче́ния.</p>
<p>
<red>На хвали́тех стихи́ры на 4, глас 3:</red>
</p>
<p>Неисчерпа́емую чуде́с пучи́ну ве́мы Тя, Богоро́дице Де́во,/ я́ко па́че ума́ и сло́ва ро́ждши Христа́, Спа́са на́шего,/ от Него́ чудоде́йственныя благода́ти превы́сший дар восприя́ла еси́:/ Тобо́ю бо слепи́и прозира́ют,/ хроми́и хо́дят, прокаже́ннии очища́ются,/ глуси́и слы́шат, неми́и глаго́лют,/ от бесо́в томи́мии свобожда́ются,/ от неду́гов вся́ких и боле́зней стра́ждущии исцелева́ются,/ и ме́ртвии востаю́т./ Те́мже Тя ны́не и при́сно в пе́снех велича́ем,/ а́ще и недосто́йнии раби́ Твои́, Благослове́нная.</p>
<p>Пра́зднественным зво́ном доброшу́мным,/ град Шу́ю ны́не оглаша́ющим,/ внима́им ра́достно, бра́тие,/ себе́ оба́че назида́юще,/ да са́ми не я́ко медь звеня́щи или́ кимва́ли звяца́юще/ бу́дем в прославле́нии Пречи́стыя Ма́тере Бо́га на́шего/ еди́неми гла́сы благохва́льными, а́ще и от серде́ц возноси́мыми,/ но де́лы благи́ми наипа́че да ублажа́ем Ю,/ подража́юще Ея́ милосе́рдию/ и си́м вои́стину благоуго́дное Ей сотворя́юще.</p>
<p>Соста́вити пра́здник ра́достен/ в честь пречу́дныя ико́ны Твоея́, о Влады́чице, нам ны́не дарова́вшая,/ не лиши́ нас всемо́щнаго пред Сы́ном Твои́м предста́тельства,/ да бу́дем о́бщницы и ли́ка пра́зднующих с Тобо́ю/ в торжестве́ ве́чнем избра́нных Его́.</p>
<p>
<red>Сла́ва, и ны́не, глас 8:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Славосло́вие вели́кое и отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны от кано́на Одиги́трии песнь 3-я и от втора́го кано́на пра́здника песнь 6-я и про́чая слу́жбы Пресвяты́я Богоро́дицы.</red>
</p>
</section>
