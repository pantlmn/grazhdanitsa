<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Святи́теля Ио́ны, архиепи́скопа Новгоро́дскаго, чудотво́рца</red>
</p>
</title>
<p>
<strong>
<red>На Ма́лой Вече́рни</red>
</strong>
</p>
<p>
<red>Стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>Водруже́ние и́стины,/ благоче́стия согла́сника тя зна́ем/ и ве́ры освяще́ние,/ чистоты́ же селе́ние,/ прия́телище избра́нно,/ святи́телю преподо́бне Ио́но, мо́лим тя:/ в ми́ре нам моли́ сохрани́тися,/ да при́сно сла́вим и воспева́ем Го́спода на́шего,/ прославля́ющаго и тебе́ ра́ди подаю́щаго нам спасе́ние/ и ве́лию ми́лость.</p>
<p>Житие́ твое́ доброде́тельми украси́л еси́,/ свети́льник я́ве быв и храни́тель Христо́ву ста́ду,/ дея́ния бо виде́ния я́ве показа́л еси́ восхожде́нием,/ я́ко ду́шу согласи́л еси́ де́тельно,/ и изря́дно к виде́нию взя́тся,/ и зри́ши Го́спода, о́тче Ио́но./ Ему́же приле́жно моли́ся/ дарова́ти мир ми́рови,/ спасе́ние же и мно́гую ми́лость/ почита́ющим нам свяще́нную па́мять твою́.</p>
<p>Воздержа́нием пре́жде умертви́в плотска́я мудрова́ния,/ священноде́йственник был еси́,/ Бо́жия Боже́ственно соверша́я/ и честне́йшим по́мыслом чи́сте прикаса́яся,/ служи́тель яви́лся еси́ Вседержи́телю, архиере́ю Ио́но./ Его́же умоли́, яко Всеми́лостива и Бла́га,/ дарова́ти мир ми́рови/ и душа́м на́шим ве́лию ми́лость.</p>
<p>
<red>Сла́ва, глас 4:</red>
</p>
<p>Весели́ся и ра́дуйся, Вели́кий Но́вгра́де,/ да игра́ют сы́ны твоя́ в тебе́,/ све́тло торжеству́юще в памя́ть иера́рха Ио́ны,/ сирота́м и вдова́м предста́теля,/ скорбя́щих уте́шителя,/ прибега́ющим к нему́ помо́щника и те́пла засту́пника,/ призыва́ющих его́ ско́ро послу́шающа,/ сердца́ на́ша на милосе́рдие и ти́хость прелага́юща/ и проти́вныя примиря́юща:/ предсто́ит бо Го́сподеви, моля́ся умири́ти ми́ра/ и спасти́ ду́ши на́ша.</p>
<p>
<red>И ны́не, Богоро́дичен:</red>
</p>
<p>Ве́лие и пресла́вное, е́же о Тебе́ бы́вшее, чу́до,/ и кто́ дово́лен изглаго́лати си́лы Госпо́дня,/ я́же о Тебе́ бы́вшия, Богоро́дице?/ Устраша́ет бо ум наш вели́ка виде́ния достоя́ния,/ я́ко непостижи́маго Твоего́ та́инства глаго́лати не могу́ще./ Кто́ бо слы́ша от ве́ка Де́ву дои́вшу/ и Ма́терь без му́жа я́вльшуся на земли́,/ и Своего́ Соде́теля я́ко Младе́нца на руку́ носи́вшу?/ Те́мже тя вси ро́ди ублажа́ем.</p>
<p>
<red>На стихо́вне стихи́ры, глас 7:</red>
</p>
<p>О́тче свяще́нне Ио́но,/ ты освяти́лся еси́ благода́тию Всесвята́го Ду́ха/ слове́сному ста́ду Христо́ву,/ но я́ко Влады́це твоему́ подража́тель,/ ми́ловати нас жив сый не преста́л еси́./ И ны́не та́коже моля́ не преста́й/ изба́вити нас от вся́каго лю́таго обстоя́ния/ и спасти́ ду́ши на́ша.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.
<red>Глас 1:</red></p>
<p>О́тче преподо́бне Ио́но,/ ты, земна́я мудрова́ния воздержа́нием умертви́в,/ ду́шу напра́вил еси́ к невла́емому<a type="note" xlink:href="#note68">68</a>
наслажде́нию./ Проси́ нам невла́емо преити́ пучи́ну жития́,/ прелага́я стро́потное в тишину́,/ подая́ хва́лящим тя мир и спасе́ние, блаже́нне.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>О́тче Ио́но блаже́нне,/ да́нный тебе́ тала́нт умно́жил еси́,/ ра́дости сподо́бився Го́спода твоего́,/ испещре́н благода́ти сия́нием,/ заре́ю духо́вною блиста́я,/ предстои́ши Го́споду./ Проси́ изба́витися нам вся́каго гне́ва и озлобле́ния,/ да в ми́ре сла́вяще Го́спода,/ при́сно тя ублажа́ем.</p>
<p>
<red>Сла́ва, глас 5:</red>
</p>
<p>Прииди́те, ве́рных сосло́вие,/ соше́дшеся, восхва́лим архиере́я Ио́ну,/ и́бо до́брый па́стырь,/ пасо́мыя руководя́ к ве́ре сло́вом и́стинным/ и ве́ру изве́ствовати доброде́тельми наказу́я./ Те́ми Христо́с возда́л есть сему́ мзду,/ я́ко до́брому рабу́ Своему́,/ и нам, блажа́щим па́мять его́,/ да́рует, я́ко Бла́г,/ мно́жество щедро́т Свои́х его́ ра́ди/ и бо́гатую ми́лость.</p>
<p>
<red>И ны́не, Богоро́дичен:</red>
</p>
<p>Ра́дуйся, две́ре мы́сленная,/ е́юже про́йде преве́чный Бог;/ ра́дуйся, же́зле Ааро́нов,/ израсти́вший цвет от ко́рене Иессе́ева;/ ра́дуйся, трапе́зо,/ я́же Хлеб жи́зни на пи́щу всему́ пода́вши ро́ду челове́ческому,/ Де́во Ма́ти Чи́стая.</p>
<p>
<red>Тропа́рь, глас 4 (</red>
<emphasis>
<red>зри</red>
</emphasis>
<emphasis>
<red>день сей</red>
</emphasis>
<emphasis>
<red>ни́же Тропа́рь свята́го</red>
</emphasis>
<red>)</red>
</p>
<p>
<strong/>
</p>
<p>
<strong>
<red>На Вели́цей Вече́рни</red>
</strong>
</p>
<p>
<red>Блаже́н муж: 1-й антифо́н.</red>
</p>
<p>
<red>На</red> Го́споди, воззва́х:
<red>поста́вим стихо́в 8 и пое́м стихи́ры, глас 6.</red></p>
<p>
<red>Подо́бен:</red> Все отло́жше:</p>
<p>Я́коже звезда́ возсия́л еси́ на тве́рди Церко́вней,/ озаря́я мир исправле́нием Сло́ва и́стиннаго, му́дре Ио́но,/ вдовы́ и сироты́ снабдева́я оте́чески/ и ни́щия ми́луя,/ оби́димыя изима́я, вражды́ утоля́я,/ мир утвержда́я./ Христо́вых за́поведей де́лателю, о́тче всесвяще́нне,/ проси́ ми́ра ми́рови, мо́лим тя,/ и спасе́ния душа́м на́шим.</p>
<p>Досто́йно на тя архиере́йства нарече́ние прии́де, препо́добне о́тче,/ отроча́ти еще́ тебе́ су́щу:/ дея́ния бо в тебе́ Богоуго́дная воспита́ема,/ кро́тость с незло́бием./ Тем во дворы́ Госпо́дни вселя́ешися,/ я́ко тако́в подоба́ше архиере́й бы́ти преподо́бен./ Но я́ко и́маши дерзнове́ние,/ моли́, мо́лим тя, умири́ти мир/ и спасти́ ду́ши на́ша.</p>
<p>Преподо́бне архиере́ю,/ изво́лил еси́ примета́ти<a type="note" xlink:href="#note69">69</a>
себе́ в дому́ Бо́жии/ па́че, не́же жи́ти в се́лех ми́ра,/ и по́стническими пра́вилы испытова́шеся,/ после́дуя знаменоно́сцем, отце́м вели́ким,/ Варлаа́му и Се́ргию./ Те́мже и Госпо́дь изведе́ тя па́стыря лю́дем Свои́м/ и я́ко ве́рну рабу́ стро́ити ду́ши сих поручи́./ За ня́же моли́ поми́ловати я́ и спасти́.</p>
<p>
<red>Сла́ва, глас 1:</red>
</p>
<p>Прииди́те, Вели́каго Нова́гра́да лю́дие,/ духо́вне торжеству́им,/ <red>Днесь</red> бо день поко́я трудо́в до́браго на́шего па́стыря,/ в о́ньже пе́сней трубо́ю возглаша́юще:/ ра́дуйся, свети́ло све́тлое ми́рови;/ ра́дуйся, мы́сленнаго Со́лнца све́тлый о́бразе;/ ра́дуйся, заря́ми доброде́телей осиява́я вся./ Но, о́тче прекра́сне,/ хода́таю ми́ра и засту́пниче те́плый ста́ду твоему́,/ не преста́й моли́тися, мо́лимся тебе́,/ спасти́ся нам от вся́каго наве́та,/ любо́вию чту́щим свяще́нную па́мять твою́.</p>
<p>
<red>И ны́не, Богоро́дичен:</red> Всеми́рную сла́ву:</p>
<p>
<red>Вход, проки́мен дне. Чте́ния 3 святи́тельская (</red>
<emphasis>
<red>зри Мине́ю ноября́ 13-й день</red>
</emphasis>
<red>)</red>
</p>
<p>
<red>На литии́ стихи́ры, глас 1:</red>
</p>
<p>Све́тлый соде́ловает пра́здник <red>Днесь</red>/ свяще́нный храм честна́го и сла́внаго Крести́теля Госпо́дня,/ ра́достно Христо́ва Це́ркви блаже́ннаго святи́теля Ио́ны,/ я́ко ми́ро благово́нное, облагоуха́я нам свяще́нныя благода́ти,/ и боле́зней отгна́ние,/ и яко ло́зу виногра́да живо́тнаго,/ вино́ иска́пающую исцеле́ния,/ возвеселя́ющее сердца́ напа́стных печа́лей разгна́нием./ Те́м мо́лимся ему́,/ прося́ще ми́ра и спасе́ния душ на́ших.</p>
<p>
<red>Глас 3:</red>
</p>
<p>Ты, укра́шен доброде́тельными дея́нии,/ Несозда́нныя Тро́ицы храм освяще́н был еси́,/ созда́л еси́ свяще́нныя хра́мы Госпо́дню И́мени,/ и во и́мя сла́внаго Крести́теля,/ и вели́ких святи́телей, и Богоно́сных оте́ц./ И ны́не с ни́ми водворя́яся,/ моли́ о творя́щих па́мять твою́/ изба́витися от лука́ваго ловле́ния и собла́зн проти́внаго,/ иера́рше Ио́но блаже́нне.</p>
<p>
<red>Глас 4:</red>
</p>
<p>Весели́ся и ра́дуйся, вели́кий Но́вгра́де,/ да игра́ют сы́ны твоя́ в тебе́,/ све́тло торжеству́юще в па́мять архиере́я Ио́ны,/ сиро́т и вдов предста́теля,/ скорбя́щих уте́шителя,/ прибега́ющим к нему́ помо́щника и те́пла засту́пника,/ призыва́ющим его́ ско́ро послу́шающа,/ сердца́ на́ша на милосе́рдие и ти́хость прелага́юща/ и проти́вныя примиря́юща:/ предстои́т бо Го́сподеви, моли́ся умири́ти мир/ и спасти́ ду́ши на́ша.</p>
<p>
<red>Сла́ва, глас 4:</red>
</p>
<p>Прииди́те, лю́дие,/ и́же вели́каго Нова́гра́да порожде́ние,/ всяк род и во́зраст,/ пе́сньми почти́м до́браго па́стыря,/ я́ко того́ предстоя́нием ко Христу́/ дарова́шася блага́я вся гра́ду на́шему от Бо́га/ и всем преде́лом его́,/ и́бо благослови́шася бла́гостию венцы́ лет епи́скопства его́./ Госпо́дь даст бла́гость его́ ра́ди,/ и земли́ на́ша подаваше плоды́ своя́,/ насы́тися вся́ка душа́ благоволе́ния тогда́,/ умири́шася вси язы́цы проти́внии,/ и приклони́шася стра́н христолю́бцы влады́ки держа́внии,/ ми́лостивныма очи́ма смотря́юще,/ ти́хое промышле́ние подава́ху,/ ра́дость и мир вся́ческая приима́ше./ Но, о блаже́нне Ио́но,/ и ны́не такова́я да́руй лю́дем твои́м,/ да и честну́ю па́мять твою́, чту́ще/ при́сно, ублажа́ем.</p>
<p>
<red>И ны́не, Богоро́дичен:</red> При́зри на моле́ния:</p>
<p>
<red>На стихо́вне стихи́ры, глас 2:</red>
</p>
<p>После́дователя тя позна́хом, о́тче,/ кро́ткаго и незло́биваго Влады́ки Христа́:/ ти́хое бо сло́во и нра́ва молчали́вое/ от ю́ности се́ возрасте́ в тебе́,/ смире́ние же, и кра́сное, кро́тости совоспита́емо,/ и с седино́ю спросия́ющу ра́зуму./ Те́мже И́же вся ве́дый Госпо́дь/ произведе́ тя па́стыря слове́сному ста́ду Своему́/ и на престо́ле первопресто́льника Бо́жия Це́ркве посади́ тя,/ я́ко па́ствующа сии́ преподо́бием и пра́вдою.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>Не по земли́ ни́зитися,/ ниже́ на тле́ющая взира́ти,/ и ревнова́ти миродержи́телем/ по́мыслы души́ твоея́ утверди́шася, свяще́нне Ио́но,/ но возвы́сился еси́ на высоту́ безсме́ртныя доброде́тели,/ безсме́ртныя жи́зни рачи́телю,/ я́ко поучи́лся еси́ навы́кнути у кро́ткаго Учителя/ и смире́ннаго се́рдцем вои́стинну Влады́ки Хри́ста и Бо́га./ Того́ моли́, блаже́нне,/ уще́дрити мир/ и спасти́ и просвети́ти ду́ши на́ша.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Возлюби́ чи́стая душа́ твоя́, блаже́нне Ио́но,/ чистоту́ Боже́ственных чисти́тель,/ и́же верх учи́тельства, и пра́вило доброде́телей,/ и естества́ украше́ние,/ вои́стинну Небеси́ изъявле́ние<a type="note" xlink:href="#note70">70</a>
,/ иера́рхом нача́ла:/ Боже́ственнаго Никола́я и Вели́каго Васи́лия,/ Богосло́ва Григо́рия, Златоу́стаго же Иоа́нна,/ и́хже свяще́нныя хра́мы воздви́гл еси́,/ я́ко вои́стинну во дворы́ их жела́я всели́тися,/ и́же во све́те присносу́щныя ра́дости/ Живота́ ве́чнаго, Началопа́стыря Христа́./ Того́ с ни́ми, иера́рше, не преста́й моли́/ умири́ти мир и спасти́ ду́ши на́ша.</p>
<p>
<red>Сла́ва, глас 6:</red>
</p>
<p>Преподо́бне, блаже́нне, архиере́ю свяще́нне Ио́но,/ кро́тость и незло́бие твое́ удиви́ша кни́зи благочести́выя,/ и вои́стинну от души́ возлюби́ша тя:/ ра́ди бо доброде́телей исправле́ния/ обре́л еси́ благода́ть от Бо́га./ Те́мже и кня́зи почто́ша тя,/ моли́тв твои́х и благослове́ния тре́бующе,/ при́сно благопослу́шны быва́ху преподо́бию твоему́,/ и лю́ди твои́ незло́бием снабдева́юще./ Но и ны́не лю́дем твои́м предстоя́ бу́ди,/ и благопоспеше́ние да́руй моли́твами твои́ми,/ и душа́м на́шим ве́лию ми́лость.</p>
<p>
<red>И ны́не, Богоро́дичен:</red> Творе́ц и Изба́витель:</p>
<p>
<red>На благослове́нии хле́бов.</red>
</p>
<p>
<red>Тропа́рь свята́го, глас 4:</red>
</p>
<p>Исправле́ние ве́ры, и о́браз кро́тости,/ и я́коже сад посреде́ рая́,/ преподо́бными де́лы твои́ми мир просвеща́еши,/ и сего́ ра́ди к моще́м твои́м любо́вию прикаса́емся и ве́рно вопие́м:/ предста́ни в по́мощь воспева́ющим па́мять твою́ светоно́сную, о́тче Ио́но,/ и моли́ спасти́ся душа́м на́шим.</p>
<p>
<red>Два́жды.</red>
</p>
<p>
<red>И</red> Богоро́дице Де́во, ра́дуйся:
<red>еди́ножды.</red></p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь святи́телю два́жды. Сла́ва, и ны́не, Богоро́дичен:</red>
Е́же от ве́ка утае́ное:</p>
<p>
<red>По 1-м стихосло́вии седа́лен, глас 1: </red>
</p>
<p>Плоды́ слове́сныя принося́, му́дре Ио́но, Го́сподеви,/ восхваля́я архиере́и с преподо́бными Его́ пе́сньми,/ с ни́миже в земли́ живы́х ра́дуешися,/ я́ко сла́ву их возлюби́л еси́./ Те́мже с ни́ми, о́тче свяще́нне, о нас, восхваля́ющих тя,/ не преста́й моля́ Царя́ Небе́снаго/ и Спа́са всего́ ми́ра Христа́, Еди́наго Человеколю́бца.</p>
<p>
<red>Сла́ва, и ны́не, Богоро́дичен:</red>
</p>
<p>Проро́цы Тя я́сно провозвести́ша, Отрокови́це, Ма́терь Бо́жию,/ и Апо́столи Боже́ственнии в ми́ре пропове́даша, и мы́ ве́ровахом./ Те́мже вси́, благочестному́дренне почита́юще, воспева́ем Тя/ и Богоро́дицу вои́стинну при́сно имену́ем.</p>
<p>
<red>По 2-м стихосло́вии седа́лен, глас 8: </red>
</p>
<p>Любо́вь тво́я Боже́ственная возведе́ тя, па́стыря изря́дна, слове́сному мно́жеству:/ все́ю бо душе́ю к Боже́ственней любви́ прилепи́лся еси́/ и святы́м честны́я хра́мы созда́л еси́,/ и ле́поту сим свяще́нными ико́нами утворя́я,/ Боже́ственному Предте́чи и пресве́тлым учи́телем Васи́лию, Григо́рию и Иоа́нну с мудрым Никола́ем,/ преподо́бному Ону́фрию и Се́ргию чудотво́рцу,/ пе́сньми же похваля́я чуде́снаго Варлаа́ма и Са́вву,/ Евфи́мия же со Ио́ною митрополи́том./ Те́мже ны́не слику́еши им,/ с ни́миже, о́тче свяще́нне,/ моли́ о нас, любо́вию чту́щих честну́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p> Недви́жимое утвержде́ние ве́ры и честны́й дар душ на́ших,/ Богоро́дицу пе́сньми величае́м, ве́рнии:/ ра́дуйся, Ка́мень Жи́зни во чре́ве Твое́м вмести́вшая;/ ра́дуйся, конце́й наде́ждо, скорбя́щих заступле́ние;/ ра́дуйся, Неве́сто Неневе́стная.</p>
<p>
<red>По полиеле́и седа́лен, глас 8: </red>
</p>
<p>Возлюби́вшаго за благоутро́бие земны́я/ возлюби́л еси́ Христа́,/ сла́вою спаси́тельною тебе́ просла́вльшаго,/ доброде́тельми свяще́нными сия́юща, я́ко Бо́гови угожда́юща./ Те́мже и всем ра́тным мир возвеща́юща,/ де́монская стремле́ния возража́юща,/ иера́рше Ио́но блаже́нне./ Ему́же не преста́й моля́ся согреше́ний проще́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х,/ и я́ко к те́плому защище́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая, из Тебе́ Воплоще́нному без се́мене,/ моли́ся приле́жно о всех рабе́х Свои́х,/ непреста́нно моля́щихтися, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Степе́нна, 1-й антифо́н, глас 4. Проки́мен, глас 4:</red> Честна́ пред Го́сподем смерть преподо́бных Его́. Вся́кое дыха́ние:
<red>Ева́нгелие от Иоа́нна, зача́ло 35 от полу́: </red>
Рече́ Госпо́дь ко прише́дшим к Нему́ иуде́ом: не входя́й две́рьми:</p>
<p>
<red>По 50-м псалме́ стихи́ра, глас 6:</red>
</p>
<p>По и́мени твоему́ и житие́, преблаже́нне,/ по Госпо́дни бо за́поведи це́лость голуби́цы вои́стинну стяжа́л еси́:/ с кро́тостию бо незло́бием удобри́ся прекра́сная душа́ твоя́,/ ю́же я́ко любе́зну неве́сту/ и нескве́рну предста́вити потща́лся еси́/ Пречи́стому Еди́ному и Безсме́ртному Жениху́, Христу́./ Того́ моли́, иера́рше, при́сно/ мир ми́рови дарова́ти/ и душа́м на́шим ве́лию ми́лость.</p>
<p>
<red>Кано́н Богоро́дицы со ирмосо́м на 6, глас 4, и свята́го кано́н на 8. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ Рождейся от Де́вы,/ безстра́стия во глубине́/ души́ трича́стное потопи́, молю́ся,/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
</p>
<p>Избра́ тя благода́ть, о́тче, от утро́бы ма́тере твоея́/ поста́вити тя проро́ка лю́дем свои́м,/ хода́тайствовати ко Го́споду о спасе́нии ми́ра/ и оставле́нии неве́ждеств их, блаже́нне.</p>
<p>Руко́ю вели́каго архиере́я Ио́ны/ со и́же о не́м собо́ра свяще́нных муже́й судо́м/ прие́млеши пома́зание архиере́йства, Ду́хом воздвиза́емь, Ио́но,/ и па́стырь вели́кому гра́ду, свяще́нне, полага́емь.</p>
<p>Блаже́ннаго Михаи́ла сбы́стся на тебе́ прорече́ние,/ не вне́шнюю бо на тебе́ нищету́ зря́ше,/ но вну́треннее преспе́яние души́ твоея́ духо́вными очесы́ смотря́я,/ а́ще и еще́ о́трочищу ти су́щу, блаже́нне.</p>
<p>
<red>Богоро́дичен:</red> Пресве́тлая свеще́ Со́лнца сла́вы,/ души́ моея́ огнь, угаше́нный при́сно уны́нием, возжзи́,/ Боже́ственных дел еле́ем, Пречи́стая, напая́ющи,/ да ве́рою и любо́вию при́сно Тя сла́влю, Богороди́тельнице.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>С высоты́ снизше́л еси́ во́лею на зе́млю/ превы́шше вся́каго нача́ла/ и смире́нное возне́сл еси́/ из а́да преиспо́дняго/ естество́ челове́ческое,/ несть бо свя́т, па́че Тебе́, Человеколю́бче.</emphasis>
</p>
<p>От ю́ности твоея́ Боже́ственное просвеще́ние, Ио́но, на тебе́ сия́ше,/ я́коже преподо́бный прови́де, и́же ми́ру юро́д, Бо́гу же прему́др:/ я́ко Бо́гу избра́н еси́ из чре́ва ма́тере твоея́, свяще́нне.</p>
<p>Мир усмири́ся моли́твами твои́ми, иера́рше, во твое́м епи́скопстве,/ но, я́ко тогда́, и ны́не Бо́жие человеколю́бие умоли́ приле́жно/ в ми́ре утверди́тися ми́ру, Ио́но.</p>
<p>Плоды́ Го́споду нача́ток дел твои́х прине́сл еси́,/ плоды́ же земли́ моли́твами твои́ми умно́жил еси́./ И ны́не моли́, блаже́нне, земли́ на́шей плодоно́сие при́сно подава́ти,/ яко благопослу́шна тя име́ем.</p>
<p>
<red>Богоро́дичен:</red> Е́вину дре́внюю кля́тву,/ Христа́ ро́ждши, Ма́ти Чи́стая, пресве́тло разреши́ла еси́,/ И́же всех венчава́ющаго благослове́ньми:/ не́сть бо, Пречи́стая, па́че Тебе́, ины́я Помо́щницы.</p>
<p>
<red>Седа́лен, глас 4:</red>
</p>
<p>Доброде́тельми светя́ся, о́тче, па́ствити Христо́вы о́вцы поставля́емь,/ и преподо́бнаго Се́ргия красе́н храм вну́трь епи́скопии воздви́гл еси́./ Я́ко душе́ю любя́ того, по́двиги его́ почита́я/ и смоли́твенника себе́ о ста́де твое́м ко Го́споду полага́я,/ ны́не сра́дуешися Ему́, о́тче свяще́нне,/ моли́ спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вси от сме́рти к жи́зни нетле́ния./ Те́мже Тя по до́лгу блажи́м вси, Де́во Препросла́вленная,/ я́коже прорекла́ еси́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя и хвале́ние.</emphasis>
<emphasis/>
</p>
<p>Боже́ственнаго Предте́чи, вели́каго Иоа́нна, храм свяще́нный воздви́гл еси́,/ я́ко ве́рен, ду́шу тому́ и те́ло в снабде́ние<a type="note" xlink:href="#note71">71</a>
возлага́я, о́тче свяще́нне.</p>
<p>Я́ко рачи́тель и подража́тель тепл Крести́телю Госпо́дню показа́лся еси́,/ те́мже в хра́ме его́, его́же тому́ созда́л еси́, те́ло твое́ полага́еши,/ и во дворы́ его́ прия́тися жела́я.</p>
<p>Возлюби́л еси́, архиере́ю, свяще́нных муже́й/ пе́сньми восхваля́ти свяще́нныя их па́мяти,/ я́ко рачи́тель добро́ты их и подража́тель дея́ний Боголюбе́зных.</p>
<p>
<red>Богоро́дичен:</red> Име́я Тя Помо́щницу, кого́ убою́ся когда́ или устрашу́ся?/ Кто́ же, хотя́ ско́рбная навести́ рабу́ Твоему́,/ и не устраши́тся Тебе́, Пречи́стая,/ и не паде́т под но́зе?</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще,/ воспева́ем Тя, Человеколю́бче.</emphasis>
</p>
<p>Приноси́мое я́ко че́стно возложе́ние Бо́гу/ и освяще́нно первопресто́льником Росси́йским, Ио́ною,/ твое́ свяще́нное па́стырства возведе́ние,/ я́ко пасу́щу ти Госпо́дни лю́ди, Ио́но святи́телю,/ преподо́бием и кро́тостию.</p>
<p>А́ще и на преставле́ние митрополи́том Ио́ною зово́м саме́м погребсти́ его́,/ отре́кся еси́ ста́рости ра́ди приити́, Ио́но свяще́нне,/ оба́че обеща́лся еси́ ему́/ ви́дети того́ по свое́м преставле́нии во све́те Христо́ве.</p>
<p>Пе́сньми поче́л еси́ па́мять иера́рха, Ио́ны митрополи́та,/ и хвала́ми, я́ко досто́йно, ублажи́л еси́ того́:/ сам ны́не, иера́рше Ио́но, прича́ствуеши похвала́м его́/ и по сотворе́нию твоему́ к бли́жнему восприе́млеши.</p>
<p>
<red>Богоро́дичен:</red> Низложи́, Влады́чице, враго́в мои́х шата́ние, Пренепоро́чная,/ Тя́ бо и́мам и Предста́тельницу, и наде́жду, и по́мощь кре́пкую./ Ты́ мя соблюди́, Чи́стая, наве́та вра́жия, избавля́ющи ла́яния тех.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пучи́ною жите́йскою/ дея́ньми мои́ми снидо́х во а́д,/ но, я́ко от ки́та Ио́на, та́ко вопию́:/ из глубины́ зо́л возведи́, молю́ся,/ Сы́не Бо́жий и Сло́ве.</emphasis>
</p>
<p>Прильпе́ любо́вию душа́ твоя́ к Госпо́дню Крести́телю, святи́телю Богоблаже́нне,/ те́мже те́ло твое́ честно́е в честне́м хра́ме его́ нетле́нно/ во мно́га ле́та соблюде́но яви́ся.</p>
<p>Красота́ гове́ния твоего́ е́же ко Го́споду/ привлече́ благода́ть благоле́пию души́ твоея́, свяще́нне,/ и возведе́ тя Вели́кому Нову́гра́ду отца́ и первопресто́льника,/ Госпо́дня свяще́нства преподо́бна показа́.</p>
<p>Просла́ви тя Госпо́дь, Ио́но,/ те́ло тво́е соблюде́ во мно́га ле́та нетле́нно,/ явля́я тя о́бщника раб Свои́х, и́хже подража́тель в житии́ бы́л еси́,/ сим и по сме́рти досто́йно соублажа́ешися, блаже́нне.</p>
<p>
<red>Богоро́дичен:</red> Всесвята́я Де́во, Предста́тельнице и покро́ве всех ве́рных,/ предста́ни и изба́ви ны враг на́ших нападе́ния,/ и от вся́кия ско́рби, и Стра́шнаго Суда́ испыта́ния,/ да ве́рою при́сно пою́ Тя.</p>
<p>
<red>Конда́к, глас 4:</red>
</p>
<p>Свы́ше прия́л еси́ Боже́ственную благода́ть/ ходатайствовати Бо́гу и челове́ком,/ яко архиере́й возноше́ние вознося́,/ и мир лю́дем твои́м снося́,/ и оби́лие плодо́в, Ио́но блаже́нне;/ ты́ бо еси́ Вели́каго Нова́гра́да похвала́/ и су́щих о нем ра́дость.</p>
<p>
<red>И́кос:</red>
</p>
<p>Похва́лим досто́йно ны́не иера́рха,/ я́ко от чре́ва ма́тере своея́ избра́н Бо́гу во освяще́ние,/ и, о́грочищ еще сый,/ пронарече́н во архиере́йство гра́ду своему́ от Бо́га./ Те́мже не от челове́к произведе́н архиере́й,/ но свы́ше пронарече́н и Духом пома́зан,/ священноде́йствуя Богоприя́тно,/ и умире́ние, и тишину́ моли́твами свои́ми да́рует,/ и оби́лие плодо́в./ То́й бо Вели́каго Нова́гра́да слава/ и всех, и́же о нем, ра́дость.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Авраа́мстии иногда́ в Вавило́не о́троцы/ пе́щный пла́мень попра́ша,/ пе́сньми взыва́юще:/ оте́ц на́ших Бо́же, благослове́н еси́.</emphasis>
</p>
<p>Зи́ждеши Боже́ственному И́мени/ бога́тною руко́ю в пусты́нях уда́лено, Ио́но,/ свяще́нныя хра́мы вели́ких Богоуго́дник,/ Боже́ственных архиере́й с преподо́бными.</p>
<p>Но́ву оби́тель составля́еши вели́ких трие́х иера́рх/ и мона́шестей черте́ благоути́шно приста́нище, о́тче,/ ме́стным же удале́нием обруча́я им безмо́лвие.</p>
<p>Виногра́д насажда́я Бо́гу,/ огра́ду свяще́нную, вино́ износя́щую веселя́щее,/ в свяще́нных хра́мех Боже́ственное пе́ние,/ И́же в Тро́ице Еди́ному, хвали́му и благослови́му Бо́гу оте́ц на́ших.</p>
<p>
<red>Богоро́дичен:</red> Еди́ну Всесвяту́ю, Еди́ному Бо́гу вселе́ние еди́но пречи́сто,/ от Иоаки́ма и Анны ражда́ему, свяще́нным хра́мом почита́я,/ я́ко в не́м воспева́ти всепе́тое Де́вы Рождество́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́/ Рождество́ Богоро́дичо спасло́ есть:/ тогда́ у́бо образу́емое,/ ны́не же де́йствуемое,/ вселе́нную всю воздвиза́ет пе́ти Тебе́:/ Го́спода по́йте дела́/ и превозноси́те Его́ во вся ве́ки.</emphasis>
</p>
<p>Кро́ткое и молчали́вое нра́ва твоего́ восприе́м, Госпо́дь, блаже́нне,/ поста́ви тя па́стыря лю́дем Свои́м,/ на кого́ бо при́зрит?/ Но на кро́ткаго и молча́щаго, трепе́щущаго слове́с Его́.</p>
<p>Уста́ вдов благослови́ша тя,/ заступле́ния от <red>Тебе</red>́ сподо́бльшеся, иера́рше блаже́нне,/ благоугожда́ющаго Бо́гу, по непоро́чному И́ову,/ и оби́димыя от наси́лия изима́ющаго.</p>
<p>Лю́дие твои́, священнонача́льниче преподо́бне,/ се́товаху сиротства́ своего́ в твое́м к Бо́гу отше́ствии,/ до́браго па́стыря своего́,/ ны́не же свяще́нною па́мятию твое́ю возра́довашася вся́ческая.</p>
<p>
<red>Богоро́дичен:</red> На Тя́ всю наде́жду спасе́ния моего́ возложи́х, Богома́ти Неискусобра́чная,/ и Тя́ призыва́ю при́сно на помо́щь:/ спаси́ мя от напа́стей и печа́ли врага́,/ разреши́ плени́цу зол мои́х и Суда́ мя исхити́.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Сотвори́ держа́ву мы́шцею Свое́ю,/</emphasis>
<emphasis>низложи́ бо си́льныя со престо́л/ и вознесе́ смире́нныя Бог Изра́илев,/ в ни́хже посети́ нас Восто́к с высоты́,/ и напра́вил ны есть на путь ми́ра.</emphasis>
</p>
<p>Блаже́ннаго Евфи́мия престо́л насле́довал еси́, свяще́нне Ио́но,/ я́ко подража́тель доброде́телей его́ был еси́/ и, пе́сньми сего́ ублажи́в па́мять изря́дно,/ сам ны́не обществу́ешися хвала́м его́,/ я́ко соводворя́ешися ему́ во Све́те незаходи́мем.</p>
<p>В зе́млю кро́тких со архиере́и досто́йно всели́лся еси́,/ иера́рше Ио́но, кро́ткаго Учи́теля учениче́./ Тому́ предста́ни о нас, пою́щих па́мять твою́,/ и испроси́ нам собла́знов оставле́ние, и шу́ия ча́сти в день Суда́ избавле́ние,/ и лю́тыя гее́нны<a type="note" xlink:href="#note72">72</a>
, блаже́нне.</p>
<p>Не изнемо́жет всяк глаго́л, и́же от Бо́га,/ убо́га тя и сироту́ Оте́ц сиро́т прие́млет, Бог,/ и́же на престо́ле со кня́зи посади́ тя,/ лю́дем Свои́м я́ко досто́йна па́стыря производя́,/ отца́ сирота́м и засту́пника вдова́м те́пла положи́ тя, Ио́но блаже́нне.</p>
<p>
<red>Богоро́дичен:</red> Просвети́, Чи́стая, любо́вию чту́щих Тя и велича́ющих,/ разреши́ стра́сти на́ша./ Тем, Де́во, уста́ви бу́рю, лука́ваго собла́зны от сре́ды отжени́,/ ва́рвары покори́ правосла́вным лю́дем моли́твами Твои́ми.</p>
<p>
<red>Свети́лен:</red>
</p>
<p>Трисо́лнечнаго Све́та, сла́вы сия́нием, трие́х учи́телей све́том озари́вся,/ вся просвеща́еши, просия́в де́тельми и благода́тию, преподо́бне священнонача́льниче.</p>
<p>
<red>Богоро́дичен:</red> Сла́дость А́нгелов, скорбя́щих ра́досте,/ христиа́н предста́тельнице, Де́во, Ма́ти Госпо́дня,/ заступи́вши ны, спаси́ от ве́чнаго муче́ния.</p>
<p>
<red>На хвали́тех стихи́ры на 4, глас 6.</red>
</p>
<p>
<red>Подо́бен:</red> Все отло́жше:</p>
<p>Я́ко звезда́, возсия́л еси́/ на тве́рди Церко́вней,/ озаря́я мир исправле́нием Сло́ва и́стиннаго,/ прему́дре Ио́но:/ вдовы́ и сироты́ снабдева́я оте́чески/ и ни́щия ми́луя,/ оби́димыя изыма́я, вражды́ утоля́я,/ мир утвержда́я,/ Христо́вых за́поведей де́лателю, о́тче всесвяще́нне,/ проси́ ми́ра ми́ру, мо́лим тя,/ и спасе́ния душа́м на́шим.</p>
<p>Досто́йно на тя архиере́йства нарече́ние прии́де, преподо́бне о́тче,/ отроча́ти и еще́ тебе́ су́щу:/ дея́ния бо в тебе́ благоуго́дная совоспита́ема,/ кро́тость с незло́бием./ Тем во дворы́ Госпо́дни вселя́ешися,/ я́ко тако́в подоба́ше архие́рей бы́ти преподо́бен,/ но я́ко и́маши дерзнове́ние,/ моли́, мо́лим тя,/ умири́ти мир и спасти́ ду́ши наша.</p>
<p>Преподо́бне архиере́ю,/ изво́лил еси́ примета́ти себе́ в дому́ Бо́жии/ па́че, не́же жи́ти в се́лех ми́ра,/ по́стническими пра́вилы испытова́шеся,/ после́дуя знаменоно́сцем вели́ким,/ Варлаа́му и Се́ргию./ Те́мже и Госпо́дь изведе́ тя па́стыря лю́дем Свои́м,/ и, я́ко ве́рну рабу́, стро́ити ду́ши сих поручи́,/ за ни́хже и моли́/ поми́ловати я́ и спасти́.</p>
<p>
<red>Сла́ва, глас 4. Самогла́сен:</red>
</p>
<p>Прииди́те, лю́дие,/ и́же Вели́каго Нова́гра́да порожде́ние,/ всяк род и во́зраст,/ и пе́сньми почти́м до́браго па́стыря,/ я́ко того́ предстоя́нием ко Христу́/ дарова́шася блага́я вся гра́ду на́шему от Бога/ и всем преде́лом его́,/ и́бо благослови́шася бла́гостию венцы́ лет епи́скопства его́./ Госпо́дь даде́ бла́гость его́ ра́ди,/ и земля́ на́ша подава́ше плоды́ своя́,/ насы́тися вся́ка душа́ благоволе́ния тогда́,/ умири́шася вси язы́цы проти́внии/ и приклони́шася стран христолю́бцы влады́ки держа́внии,/ ми́лостивными очесы́ смотри́ще,/ ти́хое промышле́ние подава́ху,/ ра́дость и мир вси́ческая приима́ху./ Но, о блаже́нне Ио́но,/ и ны́не такова́я да́руй лю́дем твои́м,/ да честну́ю па́мять твою, при́сно чту́ще, ублажа́ем.</p>
<p>
<red>И ны́не, Богоро́дичен.</red>
</p>
<p>
<red>Славосло́вие вели́кое. И отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны от кано́на, пе́сни 3-я и 6-я. Проки́мен свята́го: </red>Уста́ моя́ возглаго́лют прему́дрость, и поуче́ние се́рдца моего́ ра́зум.
<red>Стих:</red>
Услы́шите сии́ вси язы́цы, внуши́те вси, живу́щии по вселе́нней.
<red>Апо́стол ко Евре́ем, зача́ло 318. </red>
Аллилу́ия,
<red>глас 2: </red>
Уста́ пра́веднаго поуча́тся прему́дрости, и язы́к его́ возглаго́лет суд.
<red>Стих:</red>
Зако́н Бо́га его́ се́рдце его́.
<red>Ева́нгелие от Иоа́нна, зача́ло 36. Прича́стен: </red>
В па́мять ве́чную:</p>
</section>
