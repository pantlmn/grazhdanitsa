<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Святы́х му́ченик три́десяти и трех, и́же в Мелити́не, и преподо́бнаго отца́ на́шего и чудотво́рца Ла́заря, в Галиси́йстей горе́ пости́вшагося</red>
</p>
</title>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Я́ко до́бля в му́ченицех:</p>
<p>Богособра́нное ополче́ние, свяще́нное во́инство,/ собра́ние Боже́ственное, наро́д святы́й,/ полк му́чеников Богодохнове́нный,/ кра́сное сгромажде́ние, нерасте́рзное споборе́ние,/ и́стинно яви́стеся, достосла́внии,/ и Вы́шния митропо́лии досто́йно жи́теле./ Сего́ ра́ди до́лжно ублажа́етеся.</p>
<p>С Ника́ндром Иси́хия, Афана́сия, Ма́манта,/ Боже́ственнаго Вара́хия, и Каллини́ка,/ и Феоге́на, и Ни́кона,/ Ло́нгина и Фео́дора,/ Уалле́рия купно и Ксанфи́я,/ Феоду́ла, и Каллима́ха, и Евге́ния,/ вси соше́дшеся,/ с Боже́ственным Феодо́хом и Острихи́я почтим.</p>
<p>До́бляго Ие́рона, сла́внаго Епифа́ния,/ Максимиа́на ку́пно и Дуки́тия,/ Клавдиа́на, и Фео́фила,/ и Боже́ственнаго Гига́нтия,/ и Дорофе́я ве́рно, и Феодо́та воспои́м,/ и Кастри́хия, и Аники́ту ку́пно, и Фемели́я,/ Евтихи́я же согла́сно,/ Истины свиде́тели.</p>
<p>
<red>И́ны стихи́ры преподо́бнаго, глас 6.</red>
</p>
<p>
<red>Подо́бен:</red> Все отло́жше:</p>
<p>Все отложи́в страсте́й безслове́сие/ и плоть ду́ху покори́в,/ был еси́ доброде́тели пра́вило,/ мона́шествующих утвержде́ние,/ по́стников о́браз, преподо́бных удобре́ние./ И ны́не неизрече́нную добро́ту зри́ши Творца́ твоего́,/ пита́яся при́сно добро́тами, су́щими на Небесе́х ду́хом./ Тем, соше́дшеся, в пе́снех пе́нии сла́дкими/ твою́ честну́ю и всепра́зднственную па́мять пра́зднуем.</p>
<p>Все́ оттря́сл еси́ ве́щи тяжкобре́менное/ и многомяте́жное пло́ти волне́ние,/ укроти́в, му́дре, дыха́ния,/ пребы́л еси́, страстьми́ непрекло́нен,/ я́ко столп, укрепля́емь/ духо́вными броня́ми, умо́м до́блественным./ И ны́не Боже́ственнаго получи́ вои́стинну виде́ния и све́тлости,/ и к Нему́же жела́л еси́, преста́вился,/ наслажда́яся Его́ неконе́чныя све́тлости, положе́нием обожа́емь.</p>
<p>Илии́ подо́бяся и Иоа́нну свети́льнику,/ Свет возлюби́в,/ молча́ти в гора́х и в пусты́нях сухи́х,/ восхожде́нию всегда́ поуча́яся Боже́ственному/ и преспева́я доброде́телей путе́м./ Те́мже пости́гл еси́ жела́ние кра́йнее, прему́дре,/ и, ра́дуяся, предстои́ши трисия́нному Тро́ицы Све́ту,/ от Него́же нехода́тайственне Боже́ственную прие́мля зарю́,/ со дерзнове́нием моли́ся о душа́х на́ших.</p>
<p>
<red>Сла́ва, глас 5:</red>
</p>
<p>Преподо́бне о́тче,/ не дал еси́ сна твои́м очесе́м,/ ниже́ ве́ждам твои́м дрема́ния,/ до́ндеже ду́шу и те́ло от страсте́й свободи́л еси́/ и тебе́ сама́го угото́вал еси́ Ду́ха жили́ще./ Прише́д бо, Христо́с со Отце́м/ оби́тель в тебе́ сотвори́,/ и, Единосу́щныя Тро́ицы уго́дник быв,/ великопропове́дниче Ла́заре, о́тче наш,/ моли́ся о душа́х на́ших.</p>
<p>
<red>И ны́не, Богоро́дичен или́ Кре́стобогородичен.</red>
</p>
<p>
<red>Подо́бен:</red> Ра́дуйся:</p>
<p>А́гнца Своего́ А́гница иногда́ зря́щи,/ к заколе́нию тща́щася,/ усе́рдно после́доваше,/ сия́ вопию́щи Ему́:/ ка́мо и́деши, Ча́до Мое́ сладча́йшее, Христе́?/ чесо́ ра́ди ско́рое тече́ние сие́, Долготерпели́ве, тече́ши неле́ностью?/ Иису́се Возжеле́ннейший безгре́шне,/ Многоми́лостиве Го́споди,/ даждь Ми сло́во, Рабе́ Твое́й./ Сы́не Мой Вселюбе́знейший,/ не пре́зри, Ще́дре, молча́, Тя стра́нно ро́ждшую,/ Бо́же Всеще́дре, да́руяй ми́ру ве́лию ми́лость.</p>
<p>
<red>На стихо́вне Окто́иха.</red>
</p>
<p><red>Сла́ва, глас 6:</red></p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ те́мже на Небесе́х обре́л еси́ мзду трудо́в твои́х,/ де́монов разруши́л еси́ полки́,/ А́нгелов чи́ны пости́гл еси́,/ и́хже житию́ непоро́чно поревнова́л еси́./ Дерзнове́ние име́я ко Хри́сту Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен или́ Кре́стобогородичен.</red>
</p>
<p>
<red>Подо́бен:</red> Тридне́вен:</p>
<p>Лю́ди беззако́ннейшия,/ без пра́вды пригвожда́ющия Тя на Дре́ве,/ Де́ва и Чи́стая Ма́ти Твоя́, зря́щи,/ я́коже Симео́н прорече́,/ утро́бою, Спа́се, уязвля́шеся.</p>
<p>
<red>Тропа́рь, глас 4:</red>
</p>
<p>Му́ченицы Твои́, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего,/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами/ спаси́ ду́ши на́ша.</p>
<p>
<red>Сла́ва, преподо́бнаго, глас 8:</red>
</p>
<p>Бде́нными моли́твами,/ тече́ньми сле́зными столп омочи́л еси́,/ и из глубины́ воздыха́ньми/ во сто трудо́в уплодоноси́л еси́,/ и был еси́ па́стырь, всем подая́ проще́ние,/ преподо́бне о́тче наш Ла́заре:/ моли́ся Христу́ Бо́гу/ спасти́ся душа́м на́шим.</p>
<p>
<strong>
<red>На У́трени</red>
</strong>
</p>
<p>
<red>Кано́н Окто́иха еди́н и святы́х два. Кано́н му́чеников, его́же краегране́сие: </red>Му́дрым похвалу́ сию́ му́чеником приношу́.
<red>Глас 8.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Совоку́пльшеся Боже́ственным Небе́сным си́лам,/ всем проси́ти очище́ния,/ светоно́сную ва́шу па́мять похваля́ющим, добропобе́днии му́ченицы.</p>
<p>Путь муче́ния све́тло ше́ствовати жела́юще,/ претерпе́сте кре́пко все треволне́ние муче́ния,/ укрепля́еми Ду́хом Святы́м.</p>
<p>Свети́льницы яви́стеся на земли́,/ многобо́жия разруша́юще тьму, Боже́ственнии страстоте́рпцы,/ сего́ ра́ди невече́рний Свет прие́млете.</p>
<p>
<red>Богоро́дичен:</red> Ма́нием<a type="note" xlink:href="#note79">79</a>
вся содева́яй,/ из Тебе́ па́че сло́ва воплоща́ется, Ма́ти Чи́стая,/ страстоте́рпцы венча́вый, побе́дно врага́ попра́вшия.</p>
<p>
<red>Ин кано́н преподо́бнаго, его́же краегране́сие: </red>Мольбу́ пою́ второ́е тебе́, треблаже́нне.
<red>Глас 2.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие,/ пои́м песнь Христу́</emphasis>
<emphasis>Бо́гу,/ разде́льшему мо́ре и наставльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Гряди́те, ве́рнии, Ду́хом Боже́ственным веселя́щеся ве́рно,/ восхва́лим Боже́ственнаго Ла́заря, к нему вопию́ще:/ блаже́нне, твои́ми моли́твами бед изба́ви ны.</p>
<p>К твоему́ па́ки оте́честву приити́ тя Бог сотвори́ и не хотя́ща:/ тем приходя́ща мя при́сно к страсте́м спаси́ моли́твами твои́ми.</p>
<p>Светоза́рная Богода́нная любо́вь, в тебе́ возсия́вши бога́тно,/ свою́ ду́шу за бли́жняго тя усе́рдно, Богоно́се, положи́ти сотвори́.</p>
<p>
<red>Богоро́дичен:</red> Спаси́ ны, Богороди́тельнице Всенепоро́чная, вся́каго гне́ва и скорбе́й,/ покланя́ющияся Твоему́ свято́му о́бразу/ и ве́рою Богоро́дицу испове́дающия Тя.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га верхотво́рче Го́споди/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бче.</emphasis>
<emphasis/>
</p>
<p>Свяще́нными повеле́нии твои́ми свяще́нныя му́ченики, сла́вне Ие́роне,/ к Боже́ственному страда́нию ты наста́вил еси́,/ и неради́ти о му́ках пресла́вно сотвори́л еси́, Богоблаже́нне.</p>
<p>Сокруша́еми дре́вием, страсть честну́ю, святи́и, преблага́го Влады́ки изобрази́ли есте́,/ сокруши́сте па́губныя лестцы́ тьмы благода́тию Вседержи́теля.</p>
<p>На Го́спода всех, Богови́днии му́ченицы, возло́жше упова́ние,/ отню́д неподви́жими бы́сте стоя́ния бо́льшаго,/ но зако́нно Боже́ственное тече́ние соверши́сте нра́ва пра́востию.</p>
<p>
<red>Богоро́дичен:</red> Многоимени́тая Отрокови́це, ра́дуйся, Чи́стая Влады́чице,/ Я́же неопи́санное Сло́во поро́ждши опи́санно пло́тию,/ Его́же лик му́ченический, Бо́га испове́дая, стра́ждет крепча́йше.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утверди́ нас в Тебе́, Го́споди,/ Дре́вом умерщве́й грех,/ и страх Твой всади́/ в сердца́ нас, пою́щих Тя.</emphasis>
</p>
<p>Кре́постию Боже́ственною, му́дре, укрепля́емь,/ изба́вился еси́ звере́й свире́пых./ Тем моли́ся Христу́ от звере́й мы́сленных изба́вити пою́щия тя.</p>
<p>Укрепля́емь Христо́вою си́лою, преподо́бне,/ жа́жду, и тя́жесть пусты́нную, и ску́дость поне́сл еси́ до́блественно/ наде́ждею неизрече́нныя сла́дости.</p>
<p>Избе́гл еси́ вражде́бных напа́стей, всеблаже́нне, Ага́риных вну́ков,/ Боже́ственною благода́тию покрыва́емь и мно́гим на по́льзу спаса́емь.</p>
<p>
<red>Богоро́дичен:</red> Влады́ку вся́ческих, Чи́стая, родила́ еси́, Де́во, па́че сло́ва неизрече́нно,/ Его́же моли́, Всепе́тая, пою́щия Тя влады́чествия измени́ти страсте́й.</p>
<p>
<red>Конда́к преподо́бнаго, глас 4.</red>
</p>
<p><red>Подо́бен:</red> Яви́лся еси́:</p>
<p>Я́ко свети́льника превели́каго/ Це́рковь Христо́ва сла́вит тя с весе́лием псало́мски./ Те́мже не преста́й моля́ся Христу́/ да́ти всем прегреше́ний проще́ние.</p>
<p>
<red>Седа́лен, глас 4.</red>
</p>
<p>
<red>Подо́бен:</red> Удиви́ся:</p>
<p>Му́жества кре́пкое показа́вше, му́дрии,/ притупи́сте враго́в всезло́бныя козни, на суди́щи пропове́давше Христа́./ Тем глава́ми усе́чени и Боже́ственною десни́цею венча́стеся,/ и́же к трем десяти́цам три блаже́ннии, Мелити́ны же жи́тели,/ нас, ве́рою вы чту́щия, помяни́те, честни́и му́ченицы.</p>
<p>
<red>Сла́ва, преподо́бнаго, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Боже́ственный ум твое́ се́рдце имы́й, преподо́бне,/ земна́я измени́ Боже́ственными и стоя́щими и сликовству́еши А́нгелом,/ Све́та невеще́ственнаго наслажда́яся, непреста́нно веселя́ся./ Тем, преподо́бне Христа́ Бо́га моли́ дарова́ти нам ве́лию ми́лость.</p>
<p>
<red>И ны́не, Богоро́дичен:</red>
</p>
<p>Боже́ственная ски́ния была́ еси́ Сло́ва, еди́на Пречи́стая, Ма́ти Де́во,/ чистото́ю А́нгелы превозше́дшая,/ па́че всех мене́ персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница Сло́ва, нетле́нная Де́ва Ма́ти,/ на Кресте́ зря́щи пове́шена из Нея́ без боле́зни прозя́бшаго,/ ма́терски подо́бно, рыда́ющи, вопия́ше:/ увы́ Мне, Ча́до Мое́,/ ка́ко стра́ждеши во́лею, хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Заря́ми Боже́ственных по́двиг, всебога́тии, вселе́нныя вся концы́ просвеща́ете пресла́вно/ и неви́димых враго́в тьму отго́ните./ Тем благочестному́дренно ва́ше соверша́ем светоно́сное и Боже́ственное торжество́.</p>
<p>Равному́дрии вси, по́двиг соверши́вше, и по́чести ра́вно сподо́бистеся,/ да́вше кро́ви своя́ за Пострада́вшаго и Боже́ственную Кровь Источи́вшаго на Дре́ве во́лею за на́ше спасе́ние./ Сего́ ра́ди вы ублажа́ем.</p>
<p>Ны́не мудрыя восхва́лим му́ченики,/ Феоге́на и Ма́манта, Ие́рона, Клавдиа́на, Ни́кона ку́пно и Ника́ндра,/ Ло́нгина, и Иси́хия, и Вара́хия, Каллини́ка вели́каго/ и Ксанфи́я Боже́ственнаго, Фео́фила и Уалле́рия.</p>
<p>Всеу́мно к подвиго́м устреми́вшеся, соде́йствующу вся, достосла́внии,/ Боже́ственную благода́ть Изба́вителя обрето́сте/ и вся доблему́дренно претерпе́сте муче́ния, благода́рственно Христу́ пою́ще:/ си́ле Твое́й сла́ва, Челове́колюбче.</p>
<p>
<red>Богоро́дичен:</red> Зако́на се́ни и проро́ческая гада́ния/ Тя Ма́терь провозвести́ша дре́вле бы́вшу Изба́вителя./ И́мже ны́не соверше́ние мы, зря́ще, Всенепоро́чная, согла́сно Тя пое́м,/ страстоте́рпцев сла́во и му́ченик святы́х держа́ва.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пою́ Тя,/ слу́хом бо, Го́споди, услы́шах и ужасо́хся,/ до мене́ бо и́деши, мене́ ища́ заблу́ждшаго</emphasis>
<emphasis>./ Тем мно́гое Твое́ снизхожде́ние, е́же на мя,/ прославля́ю, Многоми́лостиве.</emphasis>
</p>
<p>Я́ко всех вре́менных, преподо́бне, пристра́стия же и любве́ отбежа́в,/ всю к Бо́гу твою́ наде́жду стяжа́в всегда́./ И е́же стяжа́л еси́, ни́щих ру́ки прия́ша.</p>
<p>Де́монское злоде́йство, преподо́бне, отрази́в,/ прираже́нии звери́ными некоснове́н от сего́ отню́д пребы́л еси́, блаже́нне,/ Боже́ственною благода́тию покрыва́емь/ тя при́сно во всех Заступа́ющаго.</p>
<p>Разсла́бити твою́ кре́пость, преподо́бне, вселука́вый тща́шеся,/ е́же к Бо́гу зря твою́ любо́вь и благодаре́ние;/ тем на тя псы пусти́, но во тщету́ его́ ухищре́ние обличи́ся.</p>
<p>
<red>Богоро́дичен:</red> Пою́ Тя, Богоро́дице Влады́чице, и вопию́ Ти:/ Твое́ю моли́твою освяти́, соблюда́ющи,/ и наста́ви ко спасе́нию мно́гими грехи́ па́дающаго/ и прило́ги де́монскими коле́блема.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те незаходи́мый,/ и покры́ла мя есть чужда́я тьма, окая́ннаго;/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Му́дрых страстоте́рпец, Максимиа́на и Боже́ственнаго Евге́ния с Фео́дором, Дуки́тия чту́ще,/ Каллима́ха, ку́пно Феоду́ла и Дорофе́я похва́лим,/ му́жески по́двиг соверши́вшия.</p>
<p>До́блии ору́жницы, во́лею умерщвля́еми и сокруша́еми,/ безсме́ртие ве́чно насле́доваша и в ра́йстей лику́ют ны́не широте́,/ блаже́нныя наде́жды прии́мше.</p>
<p>Дрема́ние небреже́ния отрази́вше всехва́льнии,/ во вре́мя подвиг ку́пно бо́дростию Боже́ственною потеко́сте тече́ние Боже́ственныя ве́ры муче́ния/ и к приста́нищу Небе́сному ны́не приидо́сте.</p>
<p>
<red>Богоро́дичен:</red> Свя́зана плени́цами мя прегреше́ний, всепе́тая Влады́чице,/ у́зы а́довы разреши́вшая Боже́ственыым Твои́м Рождество́м,/ разреши́, молю́ся Тебе́, и пути́, вводя́щия к жи́зни, ступа́ти поспеши́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Све́та Пода́телю и веко́в Тво́рче,</emphasis>
<emphasis>Го́споди,/ во све́те Твои́х повеле́ний наста́ви нас:/ ра́зве бо Тебе́, ино́го Бо́га не зна́ем.</emphasis>
</p>
<p>Души́ твоея́ тве́рдое и ра́зума Богостоя́нное, преподо́бне,/ лука́вый, низложи́ти наде́явся, во пса себе́ преложи́в,/ та́ко прии́де искуси́ти тя.</p>
<p>В ску́дости мно́зей недоуме́ния враг быв, отступи́,/ ничто́же отню́д стужи́вша тя, блаже́нне, зря,/ па́че же благода́рственно ску́дость нося́ща.</p>
<p>Жезл си́лы, я́коже ору́жие, крест, преподо́бне, в рука́х всегда́ нося́,/ все вра́жие ко́зней де́йство, я́ко прах, истни́л еси́.</p>
<p>
<red>Богоро́дичен:</red> Отча́явшихся Наде́жда и Предста́тельнице ве́рных, спаси́ мя, Ма́ти Бо́жия,/ от вся́каго наси́лия враго́в неви́димых и ви́димых, Всепе́тая.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся:/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>В пе́снех страда́льца Феодо́та, Иларио́на, Гига́нтия му́драго,/ и Афана́сия, и Боже́ственнаго Евти́хия со Епифа́нием по до́лгу ублажи́м.</p>
<p>Да ублажа́тся ве́рно Ие́рон и Диодо́т,/ Кастри́кий му́дрый и Боже́ственный Остри́хий,/ вели́кий Феме́лий со Амони́том, Христовы до́блии му́ченицы.</p>
<p>Крове́й ваших тече́нием/ фарао́на неви́димаго потопи́вше со всем во́инством, добропобе́днии му́ченицы,/ Небеса́ постиго́сте и перворожде́нных Це́рковь украси́сте.</p>
<p>
<red>Богоро́дичен:</red> Ору́жия вра́жия, Богороди́тельнице, оскуде́ша,/ отне́леже копие́м прободе́ся Христо́с, Его́же родила́ еси́,/ Кро́вию и водо́ю обетша́вшия челове́ки назида́я.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ко Го́споду от ки́та Ио́на возопи́:/ Ты мя возведи́ из глубины́ а́да, молю́ся,/ да я́ко Изба́вителю во гла́се хвале́ния/ и́стины же ду́хом пожру́ Тебе́.</emphasis>
</p>
<p>Храм Бо́гу твое́ се́рдце хотя́ яви́ти, преподо́бне,/ Це́ркви обхожда́л еси́ святы́х,/ от ни́хже прия́л еси́ благода́ть оби́льно Свята́го Ду́ха/ мно́гим челове́ком на утвержде́ние.</p>
<p>Твое́ оте́чество, я́ко бога́тство, тя, Богому́дре, многоце́нное, па́ки прия́т Боже́етвенным судо́м./ Тем стра́нна мя оте́чества Еде́мскаго, преподо́бне,/ су́ща насле́дника сему́ соде́лай.</p>
<p>Це́рковь тя Мари́ны де́вы му́ченицы пе́рво прият все́льника,/ в не́йже, я́ко незаходи́ма, возсия́л еси́,/ звезда́, озаря́я, преподо́бне, во тьме неве́дения спя́щия.</p>
<p>
<red>Богоро́дичен:</red> Умоли́ Сы́на Твоего́ и Го́спода, Де́во, о рабе́х Твои́х,/ ве́рою честно́му о́бразу зра́ка Твоего́, Всенепоро́чная, покланя́ющихся при́сно,/  и́бо мо́жеши.</p>
<p>
<red>Конда́к, глас 8.</red>
</p>
<p><red>Подо́бен:</red> Я́ко нача́тки:</p>
<p>Лик му́ченический я́сен, полк светоно́сен,/ соше́д к нам разу́мно,/ Це́рковь <red>Днесь</red> просвети́л есть чу́дными заря́ми./ Те́мже, пра́зднующе честну́ю па́мять их,/ про́сим от <red>Тебе</red>́, Спа́се наш:/ тех моли́твами от бед изба́ви нас,/ да пое́м Ти: аллилу́ия.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Трои́ческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
</p>
<p>Честну́ю твою́ ру́ку за и́стину, Ие́роне сла́вне, отссчену зря,/ благода́рственныя пе́сни Всеви́дцу поя́, взыва́л еси́:/ оте́ц на́ших Бо́же, благослове́н еси́.</p>
<p>Высо́ким смы́слом прообра́зие сострада́льцем был еси́, сла́вне Ие́роне,/ и с ни́ми вы́шняго Ца́рствия жре́бий прия́л еси́, поя́:/ оте́ц на́ших Бо́же, благослове́н еси́.</p>
<p>Во́ини до́блии Царя́ я́вльшеся ве́чнующаго,/ му́жества ва́шего мече́м полки́ лестца́ погуби́ли есте́, пою́ще:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Врача́ поро́ждши, Де́во, се́рдца моего́ стра́сти уврачи́, Чи́стая,/ и ве́чнующаго мя муче́ния изба́ви, в пе́снех зову́ща:/ оте́ц на́ших Бо́же, благослове́н еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вети́и яви́шася о́троцы любому́дрейшии дре́вле,/ от Богоприя́тныя бо души́, Богосло́вяще устна́ми, поя́ху:/ пребоже́ственный отце́в и наш Бо́же, благослове́н еси́.</emphasis>
</p>
<p>Трапе́зу оби́льну угото́ва, испо́лнену благи́х доброде́телей ти Боже́ственных,/ и́миже вся пита́я, и пе́ти науча́ше:/ оте́ц на́ших Бо́же, благослове́н еси́.</p>
<p>Глаго́лом уче́ний твои́х прему́дрых после́дующе, лю́дие,/ маловре́менных всех любо́вь вои́стинну усе́рдно отложи́вше,/ и жи́тельство с то́бою я́ко бла́го, всеблаже́нне, произво́лиша<a type="note" xlink:href="#note80">80</a>
.</p>
<p>О́браз стяжа́в жития́ ты Симео́на ди́внаго,/ я́ко ка́мень адама́нт, на столпе́ без покро́ва стоя́л еси́, зовы́й, веселя́ся:/ пребоже́ственный отце́в и наш Бо́же, благослове́н еси́.</p>
<p>
<red>Богоро́дичен:</red> Спаси́ мя от се́тей вра́жиих хода́тайством Твои́м, Чи́стая,/ и любви́ коне́чней блага́го Сы́на Твоего́ привяжи́,/ удаля́ема всегда́ от Него́ сластьми́ безме́стными.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Победи́тели мучи́теля и пла́мене благода́тию Твое́ю бы́вше,/ за́поведем Твои́м зело́ прилежа́ще, о́троцы вопия́ху:/ благослови́те вся дела́ Госпо́дня Го́спода.</emphasis>
</p>
<p>Умертви́вшеся ми́ру, жизнь бу́дущую насле́дуете/ и исцеле́ний благода́ть источа́ете пою́щим:/ благослови́те вся дела́ Го́спода и превозноси́те Его́ во ве́ки.</p>
<p>Све́тлии свети́льницы страда́ний сия́ньми я́вльшеся,/ облиста́ете мир, страстоно́сцы му́ченицы, вопию́ще:/ благослови́те вся дела́ Го́спода и превозноси́те Его́ во ве́ки.</p>
<p>В темни́цу вве́ржени, Боже́ственныя вои́стинну храни́телие и́стины,/ и воло́выми жи́лами пло́ти неми́лостивно, блаже́ннии, ураня́еми,/ ника́коже пра́ваго пути́ соврати́стеся./ Тем побе́дныя прия́сте венцы́.</p>
<p>Словесы́ святы́ми, ве́рою просвеща́еми,/ Бо́га — Отца́ и Сы́на и Свята́го Ду́ха — Тро́ицу Неразде́льную испове́дуем,/ Еди́но Ца́рство, Еди́но Госпо́дство и Еди́ну Власть во вся ве́ки.</p>
<p>
<red>Богоро́дичен:</red> Я́ко святе́йши А́нгел, Чи́стая,/ прия́ла еси́ во святы́х почива́ющаго Бо́га всех:/ сего́ ра́ди вси, ве́рнии, пое́м Тя и славосло́вим во вся ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>В пе́щь о́гненную ко отроко́м евре́йским снизше́дшаго/ и пла́мень в ро́су прело́жшаго Бо́га,/ по́йте дела́ я́ко Го́спода/ и превозноси́те во вся ве́ки.</emphasis>
<emphasis/>
</p>
<p>Навы́к неле́стно от пре́жде тебе́ пости́вшихся отце́в, о́тче, по́двиги и боре́ния,/ и потща́лся еси́ не яви́тися вторы́й,/ и я́ко не то́кмо яви́ся, но уже́ и превзы́де.</p>
<p>Испо́лнил еси́ моли́тву, е́юже моля́ся Бо́гу дре́вле, треблаже́нне,/ Твой хлеб всем предлага́ю, глаго́ля:/ и Тебе́ Твоя́ от Твои́х прино́сим, Го́споди сла́вы, во вся ве́ки.</p>
<p>И сло́вом, о́тче, и де́лом ты, направля́я су́щия с тобо́ю к Боже́ственней стези́,/ сам мно́жае па́че сих к сей направля́емь, и́мже чудеса́ соверши́л еси́:/ Бог бо моли́твами твои́ми гумно́ умно́жи.</p>
<p>
<red>Богоро́дичен:</red> Да ра́дуется не́бо, да весели́тся и земля́ с челове́ки,/ Де́ва бо Мари́я Тво́рца всех неизрече́нно роди́, Ему́же пои́м:/ Тя превозно́сим, Христе́, во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем не́бо,/и земли́ удиви́шася концы́,/ я́ко Бог яви́ся челове́ком пло́тски,/ и чре́во Твое́ бысть простра́ннейшее небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Возмо́гл еси́, си́лою Боже́ственною укрепля́емь, Ие́роне пречу́дне,/ многоко́зненнаго побори́ти ума́ кре́постию,/ и приве́л еси́ Христу́ страстоте́рпцев собо́р твои́ми поуче́ньми,/ с ни́миже ве́рою тя при́сно ублажа́ем.</p>
<p>Яви́стеся во́инство честно́е, во Христе́ собра́но, великоимени́тии,/ и проти́вистеся ко власте́м мироде́ржца и, победи́вше их ору́жием Боже́ственныя ве́ры,/ венцы́ взя́сте от руки́ живонача́льныя, веселя́щеся.</p>
<p>Взыгра́й, о Мелити́не, приве́д многочи́сленный собо́р Вседержи́телю честны́х му́чеников,/ и́хже митропо́лия Вы́шняя и́мать, свяще́нно тече́ние соверши́вших,/ и со все́ми ве́рно сих гра́ды ублажа́й всегда́.</p>
<p>Со́лнце незаходи́мое, Христе́,/ моли́твами сла́вных му́чеников Твои́х,/ соверша́ющия их светоно́сное и Боже́ственное страда́ние, све́тлыми заря́ми просвети́, и освяти́,/ и та́мо о́бщники Ца́рствия я́ко Бог сподо́би.</p>
<p>
<red>Богоро́дичен:</red> Трепе́щу Твоего́, еди́не Ца́рю, Суда́ бу́дущаго и устраша́юся,/ да не ка́ко в страсть и муче́ние вве́ргуся./ Но очи́сти мя от вся́кия скве́рны грехо́вныя/ моли́твами Пречи́стыя Твоея́ Ма́тере, я́ко Человеколю́бец.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Бо́га Бо́га Сло́ва,/ неизрече́нною му́дростию прише́дшаго обнови́ти Ада́ма,/ я́дию в тле́ние па́дшаго лю́те,/ от Святы́я Де́вы неизрече́нно воплоти́вшагося нас ра́ди,/ ве́рнии, единому́дренно пе́сньми велича́ем.</emphasis>
</p>
<p>Ле́ностию, увы́ мне, житие́ соверши́х все и бою́ся Суда́ стра́шнаго!/ Но, о Человеколю́бче Го́споди!/ моле́нием Ла́заря сле́зныя ми посли́ струи́,/ да те́ми омы́ю скве́рну прегреше́ний мои́х.</p>
<p>Ти́ху име́я ду́шу, кро́ток же зрак, вле́поту име́л еси́, о́тче,/ и уве́тлив ко всем весь явля́яся,/ струя́ми же твои́х глаго́л напая́я ду́ши, му́дре./ Ю́же тишину́ и нам Христа́ умоли́ пода́ти.</p>
<p>Я́вственнейшу всем доброде́тель твою́ Боже́ственную подо́бно яви́ти хотя́ Бог,/ горе́ приступи́ти тя, преподо́бне, соде́я к жесто́кой,/ от нея́же па́че, о́тче, лучи́ удо́бь испуща́я жития́,/ озари́л еси́ вселе́нную.</p>
<p>
<red>Богоро́дичен:</red> Ми́лостива тогда́ яви́ мне Судию́, Сы́на Твоего́, Его́же родила́ еси́ без се́мене,/ во вре́мя, егда́ ся́дет, я́коже пи́шется, на Престо́ле святе́м, суди́ти, Отрокови́це, вся земны́я,/ о и́хже в житии́ безме́стных соде́яша.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Ору́жием честна́го Твоего́ Креста́ защити́вшеся, страстоте́рпцы Твои́, Сло́ве,/ проти́вныя си́лы кре́пко победи́ша и мучи́теля посрами́ша,/ по Тебе́ пострада́ша и Тебе́, Христе́ мой, всех Царю́, сца́рствуют ку́пно.</p>
<p>
<red>И преподо́бнаго.</red>
</p>
<p><red>Подо́бен:</red> Не́бо звезда́ми:</p>
<p>Богоно́сца вси и Влады́чня подража́теля восхва́лим пе́сньми, Ла́заря приснопа́мятнаго,/ демонское свире́пство разори́вшаго Боже́ственною си́лою.</p>
<p>
<red>Богоро́дичен:</red> Тя Дании́л прописа́ несеко́мую го́ру,/ от нея́же честны́й Ка́мень отсече́ся,/ сокруша́я и́дольския хра́мы, Богороди́тельнице Мари́е.</p>
<p>
<strong>
<red>На Литурги́и</red>
</strong>
</p>
<p>
<red>Проки́мен, глас 7: </red>Честна́ пред Го́сподем смерть преподо́бных Его́.
<red>Стих:</red>
Что возда́м Го́сподеви:
<red>Апо́стол к Гала́том, зача́ло 213. </red>
Аллилу́ия,
<red>глас 6: </red>
Блаже́н муж, боя́йся Го́спода:
<red>Стих:</red>
Си́льно на земли́ бу́дет се́мя его́.
<red>Ева́нгелие от Матфе́я, зача́ло 10. Прича́стен:</red>
В па́мять ве́чнуто бу́дет пра́ведник:</p>
<p>
<strong>
<red>Святые 33 мученика Мелитинских: Иерон, Исихий, Никандр, Афанасий, Мамант, Варахий, Каллиник, Феаген, Никон, Лонгин, Феодор, Валерий, Ксанфий, Феодул, Каллимах, Евгений, Феодох, Острихий, Епифаний, Максимиан, Дукитий, Клавдиан, Феофил, Гигантий, Дорофей, Феодот, Кастрикий, Аникита, Фемелий, Евтихий, Иларион, Диодот и Амонит</red>
<emphasis/>
</strong>пострадали за Христа в III веке. Императоры-соправители Диоклитиан и Максимиан (284—305) послали в Каппадокию большой военный отряд во главе с Лизием, чтобы искоренить широко распространявшееся там христианство и, кроме того, набрать в императорское войско здоровых и сильных воинов. Среди многих других Лизий приказал взять на военную службу и Иерона, обладавшего большой физической силой и ловкостью. Святой мученик Иерон родился в городе Тиане в Великой Каппадокии. Воспитанный благочестивой матерью Стратоникой, он был кротким и добрым христианином, и не пожелал служить гонителям христиан. Когда его хотели насильно привести к Лизию, он, вооружившись бревном, обратил в бегство посланных за ним воинов и вместе с восемнадцатью единомышленниками укрылся в пещере. Воинам Лизия не удалось взять эту пещеру даже штурмом. По совету Кириака, одного из друзей Иерона, Лизий снял осаду пещеры и увел отряд. Кириак же, успокоив Иерона, уговорил его не сопротивляться властям; и он вместе с другими новобранцами в сопровождении воинов был отправлен в соседний город Мелитину. Ночью в пути Иерону было видение. Некто, одетый в белые одежды, возвестил ему голосом, исполненным кротости и любви: «Спасение, Иерон, благовествую тебе! Ты идешь подвизаться за Царя Небесного. Скоро ты к Нему отойдешь и примешь от Него честь и славу за свои подвиги».</p>
<p>Собранным в Мелитине воинам Лизий предложил принести жертву языческим богам. Иерон и вслед за ним 32 воина отказались это сделать, открыто исповедовав веру во Христа.</p>
<p>Тогда гонитель приказал бить мучеников, а Иерону еще и отсечь руку. После жестокого избиения едва живых мучеников бросили в темницу, а на утро обезглавили.</p>
<p>Один богатый и знатный христианин по имени Хрисанфий выкупил у Лизия голову святого Иерона. Когда гонения прекратились, на месте, где казнили святых мучеников, он построил храм, куда и перенес честну́ю главу. Тела всех казненных святых были тайно погребены христианами. В царствование императора Юстиниана при строительстве храма во имя святой Ирины честные мощи святых мучеников были обретены нетленными.</p>
</section>
