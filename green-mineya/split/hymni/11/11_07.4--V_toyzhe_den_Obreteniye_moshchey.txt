<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>В то́йже день Обре́тение моще́й преподо́бнаго и Богоно́снаго отца́ на́шего Кири́лла Новоезе́рскаго</red>
</p>
</title>
<p>
<emphasis>
<red>Сия́ слу́жба пое́тся и ме́сяца а́вгуста в 22-й день на всечестно́е пренесе́ние многоцеле́бных моще́й его́.</red>
</emphasis>
</p>
<p>
<strong>
<red>Ве́чер</red>
</strong>
</p>
<p>Блаже́н муж:
<red>1-й антифо́н. На </red>
Го́споди, воззва́х:
<red>стихи́ры, глас 8.</red></p>
<p>
<red>Подо́бен:</red> О пресла́внаго чудесе́:</p>
<p>О́тче преподо́бне Кири́лле,/ впери́в свой ум к Бо́гу ве́рою,/ мирска́го смуще́ния возгнуша́ся неуста́внаго,/ и крест свой взем, Всеви́дцу после́довал еси́,/ те́ло непокори́вое по́двиги воздержа́ния по́мыслу порабо́тив,/ си́лою Боже́ственнаго Ду́ха.</p>
<p>О́тче Богому́дре Кири́лле,/ ты от утро́бы ма́терни Христо́ви прибли́жився/ и всем смы́слом Тому́ прилежа́,/ и от свои́х по́двиг Бо́гу Вседержи́телю/ плоды́ досто́йныя принося́, преподо́бне,/ доброде́тельными венцы́ украша́емь,/ те́мже благи́х наслажде́ние обре́те и восприя́т досточу́дне.</p>
<p>Преподо́бне о́тче, прему́дре Кири́лле,/ боля́щим ты яви́лся еси́ исцеле́ние,/ и хромы́м хожде́ние ми́лостивно сотворя́еши,/ и всем притека́ющим с ве́рою к цельбоно́сному гро́бу твоему́,/ прося́щим по́мощи и заступле́ния,/ ты же моли́твами твои́ми исцеле́ние неду́гующим неоску́дно подава́еши.</p>
<p>
<red>И́ны стихи́ры, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Егда́ уязви́ся Боже́ственным жела́нием,/ тогда́ вся я́же в ми́ре кра́сная ни во что же вмени́в,/ восле́д Спаси́теля изы́де,/ бога́тство мимотеку́щее презре́ до́блественне,/ сла́ву же и могу́тство я́ко ничто́же оплева́,/ моли́, мо́лим тя,/ спасти́ и просвети́ти ду́ши на́ша.</p>
<p>Егда́ ты прия́л еси́ мона́шество,/ тогда́ своея́ во́ли, Кири́лле преподо́бне, до конца́ оша́яся,/ настоя́щему повину́яся неразсу́дне,/ и всем покаря́яся и рабо́тая,/ доса́ды и безче́стия прие́мля, ра́дуяся,/ те́мже и Госпо́дь зря твое́, о́тче, предложе́ние благо́е,/ прославля́ет тя.</p>
<p>Егда́ обе́ты мона́шества Го́сподеви воздаде́,/ тогда́ у́мное о́ко бо́дро зре́ти поста́вил еси́,/ мы́сленныя враги́ слеза́ми потопля́я/ и непоро́чно ходи́ти в пути́ за́поведей Госпо́дних ду́шу наставля́я,/ Кири́лле преподо́бне, дерзнове́ние име́я к Бо́гу,/ моли́, мо́лим тя,/ спасти́ и просвети́ти ду́ши на́ша.</p>
<p>
<red>Сла́ва, глас 1:</red>
</p>
<p><red>Днесь</red> пресве́тлое нам наста́ торжество́/ честны́х и многоцеле́бных твои́х моще́й обре́тение,/ преподо́бне о́тче наш Кири́лле,/ и́хже, соше́дшеся, досто́йно почти́м,/ во псалме́х и пе́ниих и пе́снях духо́вных взыва́юще./ О празднолю́бцы! притеце́м к чу́дней ико́не преподо́бнаго отца́/ и любе́зно сию́ обстоя́ще, ра́достно лобыза́юще, си́це рцем:/ ра́дуйся, сокро́вище неистощи́мое,/ ра́дуйся, исто́чниче приснотеку́щий,/ ра́дуйся, вселюбе́зный о́тче цельбоно́сный,/ ра́дуйся, многотру́дныя пло́ти показа́,/ ра́дуйся, и́же мно́го в по́двизех восприе́мля,/ ра́дуйся, вене́ц вене́чника нося́ще,/ ра́дуйся, источа́я сладкоуха́нная нам свяще́нная благово́ния./ Но, о чудотвори́вый о́тче!/ целу́юще тя прии́мем благода́ть/ и благода́теля Бо́га прославля́ем,/ прославля́ющаго Своего́ уго́дника бога́тыми дарова́нии/ и вопию́ще Ему́:/ о всех благи́й, Го́споди, сла́ва Тебе́.</p>
<p>
<red>И ны́не, Богоро́дичен:</red> Всеми́рную сла́ву:</p>
<p>
<red>Вход, проки́мен дне. И чте́ния три преподо́бническая (</red>
<emphasis>
<red>зри Мине́ю ноября́ 6-й день</red>
</emphasis>
<red>)</red>
</p>
<p>
<red>На литии́ стихи́ры, глас 1, самогла́сны:</red>
</p>
<p>Преподо́бне о́тче Кири́лле,/ соше́дшеся любо́вию в сла́вное обре́тение многоцеле́бных моще́й твои́х,/ све́тло торжеству́юще, Дави́дски глаго́лем:/ блаже́н муж, боя́йся Го́спода,/ непоро́чно бо в путе́х Госпо́дних ходи́л еси́,/ те́мже с преподо́бными водворя́яся,/ с ни́миже моли́ся Го́сподеви,/ поми́ловатися душа́м на́шим.</p>
<p>Све́тлая твоя́ па́мять обре́тения твоего́,/ преподо́бне о́тче Кири́лле,/ сердца́ просвеща́ет нам,/ зря́ще бо честну́ю твою́ ико́ну,/ врачевство́ страсте́м неудо́бь цели́мым,/ прославля́ем прославля́ющаго тя Го́спода/ и труды́ твоя́ и по́двиги венча́вша благода́тию,/ усе́рдно и мы по́двигом и трудо́м/ е́мшеся твоею стезе́ю ходи́ти ко Христу́ Бо́гу,/ Его́же моли́ спасти́ и просвети́ти ду́ши на́ша.</p>
<p>
<red>Глас 2:</red>
</p>
<p>Предстоя́ще гро́бу знаменоно́сному/ преподо́бнаго отца́ на́шего Кири́лла, о празднолю́бцы!/ возопие́м похва́льными гла́сы, глаго́люще:/ ка́ко тя ублажи́м, Кири́лле,/ на земли́ пожи́вша па́че челове́ка/ и в Вы́шних бла́жимаго со все́ми уго́ждшими Го́сподеви,/ с ни́ми же предстоя́ во Све́те Боже́ственнем,/ моли́, мо́лим тя,/ изба́витися нам от собла́зн льсти́ваго/ и спасти́ся душа́м на́шим.</p>
<p>По успе́нии твое́м, блаже́нне Кири́лле,/ учи́тельница нам быва́ет твоя́ ра́ка,/ при́сно бо излива́ющимися чудесы́ вопие́т,/ возводя́ нас к трудо́м и по́двигом, глаго́ля:/ возлюби́те Го́спода, да обря́щете благода́ть ве́чную/ и ничто́же па́че Его́ почти́те,/ да егда́ прии́дет/ и обря́щете поко́й со избра́нными Его́,/ его́же да и мы улучи́м твои́ми моли́твами.</p>
<p>
<red>Глас 4:</red>
</p>
<p>Дне́сь соше́дшеся, бра́тие,/ духо́вне почти́м преподо́бнаго отца́ на́шего Кири́лла,/ и́же посто́м те́ло свое́ изнури́вша,/ воздержа́нием стра́сти охуди́вша/ и бде́нием ум очисти́вша,/ моли́твами же ду́шу просвети́вша,/ нището́ю бога́тство восприи́мша благода́ти/ и послуша́нием Бо́га благопослу́шна стяжа́вша,/ чистото́ю жили́ще Пресвята́го Ду́ха бы́вша,/ Его́же ра́ди враго́в шата́ния Христо́с низложи́в,/ да́рует нам ми́р и ве́лию ми́лость.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Кири́лле,/ твое́ю бо стезе́ю вои́стинну пра́во ходи́ти позна́хом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, и преподо́бных соприча́стниче, и пра́ведных./ С ни́ми же моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен:</red> Безневе́стная Де́во:</p>
<p>
<red>На стихо́вне стихи́ры, глас 8.</red>
</p>
<p>
<red>Подо́бен:</red> О пресла́внаго чудесе́:</p>
<p>Прииди́те и приими́те, бра́тие,/ лию́щияся благода́ти от гро́ба преподо́бнаго отца́ Кири́лла,/ той бо подвиза́ся без ле́ности во вре́менней жи́зни/ и я́ко безпло́тен во пло́ти поживе́/ те́мже прия́т дар от Христа́ Бо́га/ и нам про́сит очище́ния и ве́лия ми́лости.</p>
<p>
<red>Стих:</red> Честна́ пред Го́сподем/ сме́рть преподо́бных Его́.</p>
<p>Предстоя́ще ти, о́тче наш Кири́лле/ прие́млем оби́льно благода́ти:/ всяк бо, приходя́й с ве́рою, не посрами́тся,/ и прие́млет, и́хже тре́бует,/ прославля́ющу тя Го́споду/ я́ко благоуго́дна раба́ бы́вша своему́ Влады́це,/ и Того́ за́поведи сохра́нша,/ те́мже тя чтим и ублажа́ем.</p>
<p>
<red>Стих:</red> Блаже́н муж, боя́йся Го́спода,/ в запо́ведех Его́ восхо́щет зело́.</p>
<p>Исто́чник приснотеку́щий врачевства́ безме́зднаго,/ гроб знаменоно́снаго отца́ Кири́лла/ и всяк хотя́й прие́млет/ подава́ет бо приходя́щим с ве́рою/ от вели́кия благода́ти от си́лы живоно́снаго мертвеца́/ его́же моли́твами, Иису́се Царю́,/ спаси́ ду́ши на́ша я́ко еди́н Милосе́рд.</p>
<p>
<red>Сла́ва, глас 4:</red>
</p>
<p>Возвесели́ся явленно, честна́я Христо́ва Це́рковь,/ и торжеству́й све́тло,/ возсия́ бо <red>Днесь</red> пресве́тлая и всепра́зднственная па́мять/ обре́тения честны́х моще́й преподо́бнаго и Богоно́снаго отца́ Кири́лла,/ крася́щися его́ многотру́дными по́двиги, я́ко многоце́нною оде́ждею/ и вопие́т, хва́лящися, глаго́лющи:/ сицево́е мое́ рожде́ние, его́же Ева́нгелием породи́х,/ воспита́х же стра́хом Госпо́дним/ и ны́не в преподо́бных живе́т./ Прииди́те, по́стническое сосло́вие и пра́ведных ликостоя́ние,/ и сра́дуйтеся со мно́ю,/ име́ю бо в себе́ неистощи́мое сокро́вище,/ пречестна́го и всебога́таго преподо́бнаго отца́ Кири́лла,/ облагоуха́юще ве́рных и веселя́ще душе́вная чу́вства и теле́сная,/ и исцеле́ния подаю́ща, и прося́ща от Бо́га ве́лия ми́лости,/ я́ко да ми́лостив бу́дет нам в де́нь Су́дный.</p>
<p>
<red>И ны́не, Богоро́дичен:</red> При́зри на моле́ния:</p>
<p>
<red>Тропа́рь, глас 8:</red>
</p>
<p>Я́ко свети́льник яви́лся еси́ всесве́тел/ во ото́це Нова́ е́зера на Кра́сном о́строве,/ преподо́бне о́тче Кири́лле,/ ты бо кре́ст Христо́в на ра́мо взем,/ усе́рдно Тому́ после́довал еси́,/ чистото́ю Бо́гови прибли́жився,/ от Него́же и си́лами чуде́с обогати́ся,/ тем и мы любе́зно прибега́ем к ра́це честны́х моще́й твои́х, уми́льно глаго́лем:/ о преподо́бне о́тче Кири́лле!/ моли́ Христа́ Бо́га спасти́ся душа́м на́шим.</p>
<p>
<strong>
<red>На У́трени</red>
</strong>
</p>
<p>
<red>На </red> Бог Госпо́дь:
<red>тропа́рь свята́го два́жды, сла́ва и ны́не, Богоро́дичен.</red></p>
<p>
<red>По 1-й кафи́зме седа́лен, глас 1:</red>
</p>
<p>Житие́ на земли́ благоче́стно сконча́в,/ чи́сто селе́ние Свято́му Ду́ху яви́ся,/ просвеща́еши и́же ве́рою приходя́щих к честны́м моще́м твои́м, блаже́нне./ Те́мже моли́ Влады́ку Христа́ Бога просвети́ти ду́ши на́ша,/ пра́зднующим всечестну́ю па́мять твою́, Богому́дре Кири́лле.</p>
<p>
<red>Сла́ва, и ны́не, Богоро́дичен:</red>
</p>
<p>Купину́, ю́же Моисе́й неопа́льну ви́де,/ го́ру Бо́жию, све́тлый о́блак, сень нескве́рную,/ Богоприя́тную трапе́зу, пала́ту Высо́каго Царя́,/ всесве́тлую и непроходи́мую дверь, Де́во, пое́м Тя.</p>
<p>
<red>По 2-й кафи́зме седа́лен, глас 5: </red>
</p>
<p>По́стника Госпо́дня пе́сньми почти́м,/ я́ко умертви́ша вся прило́ги страсте́й/ воздержа́нием тве́рдым и кре́пким терпе́нием вои́стинну/ и посра́мльша сопроти́внаго всю горды́ню,/ и согла́сно возопие́м ему́:/ преподо́бне о́тче Кири́лле, моли́ся Го́сподеви поми́ловатися душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Стра́шно чу́до зача́тия и несказа́нен о́браз рождества́/ в Тебе́ позна́ся, Чи́стая Присноде́во,/ ужаса́ет ми ум и удивля́ет помышле́ния./ Сла́ва Твоя́, Богоро́дице, всем простре́ся на спасе́ние душа́м на́шим.</p>
<p>
<red>По полиеле́и седа́лен, глас 8:</red>
</p>
<p>Егда́, блаже́нне, к Боже́ственному жела́нию ум свой впери́в,/ тогда́ оста́вив вся до́лу влеку́щая мудрова́ния,/ и в пусты́ню всели́вся в Кра́сный о́стров,/ иде́же процве́л еси́, я́ко кедр, доброде́тельми прекра́сными,/ страсте́й искорени́в те́рние, и в нем насади́в плоды́ трудо́в свои́х./ Те́мже и пожа́в рукоя́ти — неотъе́млемо бога́тство на Небеси́,/ о́тче, преподо́бне Кири́лле, моли́ Христа́ Бо́га согреше́нием оставле́ние пода́ти,/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Вопло́тшееся Сло́во от утро́бы Твоея́ ро́ждши, Пречи́стая,/ мене́ же растле́ннаго грехми́ от прило́г, укрепи́, Ма́ти Бо́жия,/ и се́рдце мое́ очи́сти, Богоблагода́тная, Ма́терними Свои́ми моли́твами,/ да и аз благода́рно взыва́ю Ти:/ Мари́е Богоро́дице, моли́ Сы́на Своего́, Христа́ Бо́га на́шего,/ поми́ловати ста́до Свое́, е́же стяжа́, Всенепоро́чная.</p>
<p>
<red>Степе́нна 1-й антифо́н, 4-го гла́са. Проки́мен: </red>Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех,/ я́же воздаде́ ми?
<red>Ева́нгелие от Матфе́я, зача́ло 43.</red></p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче Кири́лле,/ слух свой приле́жно Ева́нгелию простре́,/ услы́шал еси́ Боже́ственный глас,/ зову́щ в Небе́сное Ца́рство,/ и до́бре после́дова, ми́ра кра́сная, я́ко уме́ты вмени́в,/ еди́ныя добро́ты жела́я — Христа́./ Его́же моли́ приле́жно/ ми́ру посла́ти смире́ние, и це́рквам единомы́слие,/ и стране́ на́шей на враги́ побе́ду и одоле́ние,/ и душа́м на́шим ве́лию ми́лость.</p>
<p>
<red>Кано́н, глас 2.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Гряди́те, лю́дие, пои́м песнь Христу́ Бо́гу,/ разде́льшему мо́ре и наста́вльшему лю́ди,/ я́же изведе́ из рабо́ты еги́петския,/ я́ко просла́вися.</emphasis>
</p>
<p>Просвеще́нием Трисо́лнечного Божества́ озари́вся, прему́дре,/ свети́ло яви́ся, осиява́я всю́ду./ Тем и нас, те́мностию страсте́й омраче́нных,/ просвеще́нием благода́ти озари́ти помоли́ся/ и су́щаго получи́ти спасе́ния.</p>
<p>Све́том Боже́ственным и благода́тию просвеща́емь, Кири́лле преблаже́нне,/ ве́рно светоно́сную твою́ па́мять торжеству́ющих просвети́,/ и от тьмы грехо́вныя моли́твами твои́ми, преподо́бне, изба́ви.</p>
<p>Ду́ху Свято́му храм, прему́дре, бысть,/ и к нему́ все духо́вное жела́ние обрати́в,/ и сего́ ра́ди кро́тких зе́млю насле́дова,/ душе́вную на́шу страстну́ю бу́рю, преподо́бне, укроти́,/ да в тишине́ Боже́стненной бы́вше, песносло́вим твоя́ по́двиги.</p>
<p>
<red>Богоро́дичен:</red> Лю́тыми страсте́й наве́ты обурева́емь есмь, Отрокови́це,/ и прило́ги грехо́вными погружа́емь,/ к Твоему́ еди́ному ти́хому и невла́емому приста́нищу любо́вию прибега́ю, Всепе́тая,/ уще́дривши, спаси́ мя, Присноде́во.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>На ка́мени мя ве́ры утверди́в,/ разшири́л еси́ уста́ моя́ на враги́ моя́,/ возвесели́ бо ся дух мой, внегда́ пе́ти:/ несть свят, я́коже Бог наш,/ и несть пра́веден, па́че Тебе́, Го́споди.</emphasis>
</p>
<p>Высото́ю смире́ния украша́емь, Кири́лле преподо́бне,/ и все у́бо жела́ние ко Влады́це своему́ простира́я,/ я́ростная движе́ния на враги́ вооружа́я,/ со изря́дными де́лы свои́ми посто́м и моли́твами.</p>
<p>Пло́ти своея́ двиза́ние, кре́пким поще́нием, преподо́бне, умертви́в,/ оби́телище был еси́ Влады́чне,/ Его́же моли́ изба́витися скорбе́й, и мучи́тельства страсте́й,/ с ве́рою притека́ющим к ра́це моще́й твои́х, преподо́бне.</p>
<p>Име́я споспешеству́ющих душе́вную си́лу,/ исцеле́ния безчи́слеиная источа́ют мо́щи твоя́, преподо́бне Кири́лле:/ отгоня́ют от челове́к боле́зни теле́сныя,/ и душе́вныя стра́сти уврачева́ют по́двиги твои́ми, всече́стне.</p>
<p>
<red>Богоро́дичен:</red> Тружда́ет мя бу́ря грехо́вная, и возмуще́ние безме́рных помышле́ний,/ умилосе́рдися, Всенепоро́чная,/ и ру́ку ми по́мощи я́ко Ми́лостива простри́,/ я́ко да, спа́сся, велича́ю Тя.</p>
<p>
<red>Седа́лен, глас 4:</red>
</p>
<p>Жите́йское мо́ре воздержа́нием без труда́ преплы́в,/ ко приста́нищу мы́сленному безстра́стия, ра́дуяся, дости́гл еси́,/ преподо́бне о́тче Кири́лле, Богому́дре и преблаже́нне,/ моли́ Христа́ Бо́га спасти́ся душа́м на́шим.</p>
<p>
<red>Сла́ва, и ны́не, Богоро́дичен:</red>
</p>
<p>Стена́ непобеди́мая нам христиа́ном еси́, Богоро́дице Де́во,/ к Тебе́ бо прибега́ющии неврежде́ни пребыва́ем,/ и па́ки согреша́юще, и́мам Тя Моли́твенницу./ Тем, благодаря́ще, вопие́м Ти:/ ра́дуйся, Благода́тная, Госпо́дь с Тобо́ю.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Прише́л еси́ от Де́вы, не хода́тай, ни А́нгел,/ но Сам, Го́споди, вопло́щся,/ и спасл еси́ всего́ мя, челове́ка./ Тем зову́ Ти: сла́ва си́ле Твое́и́, Го́споди.</emphasis>
</p>
<p>Умо́м и душе́ю предочи́стився, преподо́бне,/ и пре́лесть душепа́губную всеконе́чно от себе́ отве́рже,/ и чу́вства своя́ к нему́тней тишине́ упра́вив,/ во о́стров Кра́сный, прему́дре, всели́лся еси́, воспева́я:/ сла́ва си́ле Твое́й, Го́споди.</p>
<p>Зако́ны Но́выми и Ве́тхим Заве́том, ра́зума святы́х муже́й поуча́яся, Кири́лле преподо́бне,/ вся́кия доброде́тели о́браз навы́к, прему́дрой пчеле́ подо́бяся,/ прия́телище изря́дное Ду́ху Свято́му был еси́, прему́дре, воспева́я:/ сла́ва си́ле Твое́й, Го́споди.</p>
<p>Вся́ческим светя́ся чудоде́йствы, преподо́бне,/ и Боже́ственною озаря́емь благода́тию,/ всем позна́ся сокро́вище исцеле́ний неистощи́мое,/ страсте́й отгоня́я омраче́ние и вра́жия низлага́я ополче́ния:/ сла́ва си́ле Твое́й, Го́споди.</p>
<p>
<red>Богоро́дичен:</red> Из утро́бы Твоея́, Чи́стая Отрокови́це, возсия́в, Боже́ственное Со́лнце/ и́же во тьме́ многобо́жия просвети́ и в се́ни сме́ртней су́щия, Влады́чице, осия́й./ Ему́же, воспева́юще, зове́м:/ сла́ва си́ле Твое́й, Го́споди.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвеще́ние во тьме лежа́щих,/ спасе́ние отча́янных, Христе́, Спа́се мой,/ к Тебе́ у́тренюю, Царю́ ми́ра,/ просвети́ мя сия́нием Твои́м,/ ино́го бо, ра́зве Тебе́, бо́га не зна́ю.</emphasis>
</p>
<p>Те́снаго предпоче́т, не́жели простра́ннаго, пути́, преподо́бне,/ и, ра́дуяся, во о́строве Кра́снем, вся́чески утесня́емь, претерпе́,/ Боже́ственными поуче́нии ду́шу свою́ очища́я,/ и добро́ту Бо́жию неизглаго́ланную зря, всеблаже́нне.</p>
<p>Незло́бив, и кро́ток, и ми́лостив был еси́, преподо́бне,/ вся зло́бы и стре́лы вра́жия до конца́ погу́бль./ Благода́ть и ми́лость от Бо́га свы́ше прии́м,/ ми́лостивно нам поспеша́й, любо́вию святу́ю па́мять твою́ почита́ющим.</p>
<p>Я́ко вели́кое со́лнце, вели́чие по́двиг твои́х возсия́ нам, Кири́лле преподо́бне,/ вся просвеща́я све́том Богоразу́мия,/ тем мо́лим тя просвети́ти на́ши ра́зумы, о́тче преблаже́нне.</p>
<p>
<red>Богоро́дичен:</red> Мно́зи бо́рющеся со мно́ю свы́ше, в боле́зни исчезе́ живо́т мой,/ понро́х<a type="note" xlink:href="#note86">86</a>
в про́пасти безчи́сленных мои́х согреше́ний,/ спаси́ мя, Влады́чице, и возведи́ я́ко Ми́лостива, Всенепоро́чная:/ Тебе́ бо и́мам еди́ну Предста́тельницу непобеди́му, раб Твой.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>В бе́здне грехо́вней валя́яся,/ неизсле́дную милосе́рдия Твоего́ призыва́ю бе́здну:/ от тли, Бо́же, мя возведи́.</emphasis>
</p>
<p>Ева́нгельски, преподо́бне, Христа́ возлюби́в, и пли́щев<a type="note" xlink:href="#note87">87</a>
отврати́ся,/ непроходи́мыя же пусты́ни проходя́ и на Кра́сный о́стров прише́д,/ еди́ному Владыце своему́ прилепи́ся,/ от Него́же и трудо́м воздая́ния прие́м,/ животу́ ве́чному я́ве причасти́ и за пою́щия тя моли́ся.</p>
<p>Богому́дрыми по́мыслы преудобри́вся, преподо́бне,/ и вся я́же на земли́ льстя́щая, я́ко уме́ты, вмени́в,/ тем и ны́не в нестаре́ющемся блаже́нстве,/ во све́те с ли́ки Безпло́тных сил о Бо́зе при́сно сликовству́еши, преблаже́нне.</p>
<p>Стра́нна и пресла́вна о Бо́зе содева́я чудеса́, преподо́бне,/ всем, и́же зле стра́ждущим, призыва́нием ско́ро предваря́еши, от бед избавля́я,/ и нас, бе́дствующих лю́те и напа́стьми одержи́мых,/ ми́лостивно предста́в, спаса́еши, преблаже́нне.</p>
<p>
<red>Богоро́дичен:</red> Грехо́в тя́жким бре́менем обложе́н есмь, Пречи́стая, и вопию́ Ти:/ хода́тайством Твои́м Боже́ственным сие́ облегчи́,/ Ты бо еси́ Предста́тельница гре́шным, Пресла́вная,/ Изба́вителя и Спа́са ро́ждши земны́м.</p>
<p>
<red>Конда́к, глас 2:</red>
</p>
<p>Христо́в яре́м на ра́мо взем,/ усе́рдно Тому́ после́дова,/ чистото́ю Бо́гови прибли́жився,/ о́тче преподо́бне Кири́лле,/ мо́лим тя, посеща́й ми́лостивно чад свои́х,/ и моли́ непреста́нно о всех нас.</p>
<p>
<red>И́кос:</red>
</p>
<p>Кто дово́лен изрещи́ твои́х чудодея́ний, преподо́бне о́тче Кири́лле,/ мы у́бо от непостиза́ющаго ума́ на́шего, недосто́йнии, ма́лое сие́ пе́ние прино́сим,/ ра́достию и Боже́ственною любо́вию почита́юще/ всехва́льное и всечестно́е обре́тение многоцеле́бных моще́й твои́х, глаго́люще:/ ра́дуйся, я́ко исполня́емь Христо́вы красоты́,/ пресве́тла от Него́ и преизоби́льна восприе́мля ве́чнующая воздая́ния,/ те́лом у́бо тя Кра́сный о́стров прия́т, ду́хом же само́ Не́бо,/ по́чести трудо́м свои́м, прехва́льне, восприи́м от Христа́ всех Царя́ и Бо́га,/ тем мо́лим тя,/ посеща́й ми́лостивно ста́до свое́, е́же собра́л еси́, прему́дре,/ и моли́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Образу злато́му, на по́ле Деи́ре служи́му,/ три́е Твои́ о́троцы небрего́ша безбо́жнаго веле́ния,/ посреде́ же огня́ вве́ржени, ороша́еми, поя́ху:/ благослове́н еси́, Бо́же оте́ц на́ших.</emphasis>
</p>
<p>В моли́твах бо́дренное, и в поще́ниих кре́пкое, и во искуше́ниих терпе́ние неосла́бное,/ ума́ чистото́ю, преподо́бне, показа́,/ земли́ бо и земны́х досто́йно отступи́л,/ Небе́сное обре́л еси́ наслажде́ние, воспева́я:/ благослове́н Бог оте́ц на́ших.</p>
<p>Плод духо́вный и же́ртву непоро́чную,/ житие́ свое́, преподо́бне, Владыце прине́с,/ в воздержа́нии бо вся́цем пожи́в,/ от Него́же и по́чести трудо́м я́ко подвигополо́жник восприи́м,/ де́йствуеши пресла́вная чудеса́, воспева́я:/ благослове́н Бог оте́ц на́ших.</p>
<p>Страстьми́ коле́блющихся и бу́рею грехо́вною, преподо́бне, погружа́емых,/ я́ко равномо́щно к Бо́гу дерзнове́ние име́я,/ руково́дствуй всегда́, прему́дре,/ и сохраня́й почита́ющих тя благоче́стно, я́ко да воспева́ем:/ благослове́н Бог оте́ц на́ших.</p>
<p>
<red>Богоро́дичен:</red> Изба́ви нас от напа́стей, и скорбе́й, и печа́лей разли́чных,/ иноплеме́нных наше́ствия, и междоусо́бныя бра́ни, Влады́чице Всепе́тая,/ я́ко да сла́вим Тя и Сы́ну Твоему́ взыва́ем:/ благослове́н Бог оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Пещь иногда́ о́гненная в Вавило́не де́йства разделя́ше/ Бо́жиим веле́нием, халде́и опаля́ющая,/ ве́рныя же ороша́ющая, пою́щия:/ благослови́те, вся дела́ Госпо́дня, Го́спода.</emphasis>
</p>
<p>В пребыва́лища присноживу́щая всели́лся еси́, преподо́бне,/ нетле́нных благ наслажда́яся и Трисо́лнечныя све́тлости исполня́яся,/ нас, призыва́ющих тя, те́плым твои́м предста́тельством от всех лю́тых спаса́й, пою́щия:/ благослови́те, вся дела́ Госпо́дня, Го́спода.</p>
<p>Нам, и́же любо́вию почита́ющим тя,/ и честно́е твое́ соверша́ющим торжество́, Христо́в уго́дниче Кири́лле,/ пода́ти моли́ согреше́нием оставле́ние и Боже́ственнаго Све́та осия́ние, пою́щим:/ благослови́те, вся дела́ Госпо́дня, Го́спода.</p>
<p>Тро́ичен: О Пребезнача́льное Естество́ и Триипоста́сное Еди́нство —/ О́тче, и Сы́не, и Ду́ше Святы́й —/ приими́ о нас моле́бника, преподо́бнаго Твоего́ уго́дника Кири́лла,/ и пода́ждь прегреше́ний оставле́ние, и житию́ исправле́ние, и злых отчужде́ние,/ и сподо́би ны в ми́ре воспева́ти Твою́ держа́ву:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Я́ко еди́на ро́ждши безсе́менным рождество́м Христа́ Бо́га, Ма́ти Безневе́стная Чи́стая,/ Сего́ ми́лостива сотвори́, Влады́чице,/ спаси́ рабы́ Твоя́ от наси́лия и мучи́тельства вра́жия,/ вопию́щих Христо́ви, Сы́ну Твоему́:/ благослови́те, вся дела́ Госпо́дня, Господа.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Безначи́льна Роди́теля Сын, Бог и Госпо́дь,/ вопло́щся от Де́вы, нам яви́ся,/ омраче́нная просвети́ти, собра́ти расточе́нная./ Тем Всепе́тую Богоро́дицу велича́ем.</emphasis>
</p>
<p>Выспрь к Бо́гу име́яй мысль, Кири́лле преподо́бне,/ земна́я оста́вль и Небе́сная восприя́т:/ Бо́гу и Спа́су тя вельми́ просла́вльшу,/ трудо́в ра́ди твои́х и воздержа́ния неосла́бнаго,/ сего́ ра́ди почита́ем тя, преблаже́нне.</p>
<p>И́хже благ, преподо́бне, получи́в Небе́сныя сла́вы,/ е́йже от Бо́га сподо́бися и Ему́же всегда́ предстоя́,/ моли́ся и нам неотлу́чным бы́ти, мо́лим тя,/ ра́достию и Боже́ственною любо́вию почита́ющим по́двиги твоя́, всече́стне.</p>
<p>О блаже́нне и Богому́дре, преподо́бне о́тче Кири́лле!/ мир ми́рови от Бо́га низпосли́/ и испроси́ це́рквам соедине́ние, и стране́ на враги́ победи́тельная,/ и всем скорбя́щим предста́тельство и спасе́ние, преблаже́нне.</p>
<p>
<red>Богоро́дичен:</red> Пощади́ мя, Христе́ Спа́се, пощади́,/ моли́твами Ро́ждшия Тя и всех святы́х Твои́х,/ егда́ ся́деши суди́ти дело́м мои́м,/ беззако́ния и грехи́ моя́ пре́зри я́ко Безгре́шен,/ мир же пода́ждь, и спасе́ние воспева́ющим Тя,/ Ми́лостивый Бо́же и Человеколю́бче.</p>
<p>
<red>Свети́лен:</red>
</p>
<p>Мирска́го пристра́стия я́ко от скве́рны уклони́вся,/ и алчбо́ю плоть умертви́л еси́, блаже́нне,/ Небе́сною сла́вою со А́нгелы обогати́вся,/ те́мже непреста́нно о нас моли́ Христа́ Бо́га, преподо́бне Кири́лле.</p>
<p>
<red>Сла́ва, и ны́не, Богоро́дичен:</red>
</p>
<p>Держа́вным Свои́м покро́вом, Чи́стая,/ нас, рабо́в Свои́х, от наве́т вра́жиих сохраня́й всегда́ невре́дны,/ Тя бо еди́ну стяжа́хом прибе́жище в ско́рбех и печа́лех.</p>
<p>
<red>На хвали́тех стихи́ры на 4, глас 8.</red>
</p>
<p>
<red>Подо́бен:</red> О пресла́внаго чудесе́:</p>
<p>Име́яй Боже́ственную благода́ть учи́теля,/ целому́дрием тя наставля́ющу к жела́нию Боже́ственному,/ отню́дуже мирска́го мяте́жа отре́кся,/ к ра́зуму и́стинному возведе́ся,/ боле́зненными труды́ себе́ удруча́я,/ повину́я лу́чшему го́ршее, Кири́лле преподо́бне,/ моли́ спасти́ся нам.</p>
<p>Преподо́бне о́тче Кири́лле,/ любве́ ра́ди Христо́вы, вся я́же на земли́ преоби́дел еси́,/ и в пусты́ню всели́вся,/ плотски́я по́хоти мудрова́ние умертви́л еси́,/ по́стническими труды́ свое́ житие́ уясни́л еси́,/ тем и Христо́с да́ром чуде́с обогати́ тя,/ помина́й нас, чту́щих па́мять твою́, досточу́дне.</p>
<p>Доброде́тели удержа́ти потща́ся,/ и́миже Бо́гови присво́итися разумева́я, Кири́лле преподо́бне,/ к Нему́же и востече́,/ Его́же и светоли́тие прие́мля,/ хода́тайствуй о нас, ми́рно житие́ преити́,/ спаса́ющимся от собла́зн льсти́ваго,/ и святы́х ра́дости о́бщником бы́ти твои́ми моли́твами.</p>
<p>Приноси́те ве́ру вси, хотя́щии исцеле́ния,/ прие́млите незави́стно,/ почерпни́те вино́, ду́ши веселя́щее,/ всем бо окри́н благода́ти предстои́т,/ ника́коже сомня́ся,/ испо́лнь бо честна́я ча́ша преблаже́ннаго отца́ на́шего Кири́лла,/ и излива́ет приходя́щим с ве́рою/ душа́м и телесе́м здра́вие.</p>
<p>
<red>Сла́ва, глас 6:</red>
</p>
<p>Преподо́бне о́тче Кири́лле,/ во всю зе́млю изы́де веща́ние исправле́ний твои́х,/ тем и на Небесе́х обре́л еси́ мзду трудо́в твои́х,/ де́монския погуби́л еси́ полки́,/ и А́нгельския дости́гл еси́ чи́ны,/ и́хже житию́ без поро́ка поревнова́л еси́,/ дерзнове́ние име́яй ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен:</red> Богоро́дице, Ты еси́ лоза́:</p>
</section>
