<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Святы́х апо́стол Ера́ста, Оли́мпа, Родио́на, Сосипа́тра, Куа́рта (Ква́рта) и Те́ртия</red>
</p>
</title>
<p>
<red>На </red>Го́споди, воззва́х:
<red>стихи́ры, глас 1.</red></p>
<p>
<red>Подо́бен:</red> Всехва́льнии му́ченицы:</p>
<p>Ми́ра исполне́ния, я́ко орли́ крила́тии,/ пресве́тло преходя́ще, священнопропове́дницы,/ уловле́ныя от злоде́я привлеко́сте к ве́ре непоро́чней./ Тем моли́теся дарова́ти душа́м на́шим/ мир и ве́лию ми́лость.</p>
<p>Те́ртия и Сосипа́тра гла́сы свяще́нными почти́м,/ и Оли́мпа, и Родио́на,/ и с си́ми Ера́ста священнотаи́нника,/ и Боже́ственнаго Куа́рта,/ сла́вящия Христа́ Бо́га на́шего/ и моля́щия Его́ дарова́ти душа́м на́шим/ мир и ве́лию милость.</p>
<p>Язы́ки приведо́сте Христу́ Бо́гу, блаже́ннии,/ изба́влены Кро́вию Благоволи́вшаго на земли́ роди́тися/ и Крест и смерть претерпе́вшаго во́лею, всему́дрии./ Его́же ны́не моли́те/ дарова́ти душа́м на́шим/ мир и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Всепе́тая Влады́чице,/ наде́жде ве́рных и утвержде́ние,/ прибе́жище и по́мощь,/ Тя мо́лим: от вся́кия беды́ рабы́ Твоя́ сохрани́,/ ве́рою покланя́ющияся Рождеству́ Твоему́./ Его́же моли́ дарова́ти душа́м на́шим/ мир и ве́лию ми́лость.</p>
<p>
<red>Крестобогоро́дичен:</red>
</p>
<p>Своего́ А́гнца А́гница и непоро́чная Влады́чица/ на Кресте́ я́ко ви́девши,/ ви́да не иму́ща, ниже́ добро́ты,/ увы́ Мне, рыда́ющи, глаго́лаше:/ где добро́та Твоя́ за́йде, Сладча́йший?/ Где благоле́пие?/ Где благода́ть блиста́ющая о́браза Твоего́,/ Сы́не Мой любе́знейший?</p>
<p>
<red>Тропа́рь, глас 3:</red>
</p>
<p>Апо́столи святи́и,/ моли́те ми́лостиваго Бо́га,/ да прегреше́ний оставле́ние/ пода́ст душа́м на́шим.</p>
<p>
<strong>
<red>На У́трени</red>
</strong>
</p>
<p>
<red>О́ба кано́на Окто́иха и святы́х на 4, его́же краегране́сие: </red>Богоглаго́ливыя ученики́ пою́ спротяже́нно.
<red>Ио́сиф. Глас 1.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Твоя́ победи́тельная десни́ца/ Боголе́пно в кре́пости просла́вися,/ та бо, Безсме́ртне,/ я́ко всемогу́щая, проти́вныя сотре́,/ изра́ильтяном путь глубины́ новосоде́лавшая.</emphasis>
</p>
<p>Боже́ственнии су́ще ученицы́ вопло́щшагося за милосе́рдие Бога на́шего,/ Того́ моли́те грехо́в дарова́ти проще́ние/ соверша́ющим ва́шу па́мять, блаже́ннии.</p>
<p>Зерца́ла Бо́жия светови́дная/ вмести́тельна Того́ подая́ний яви́стеся, блаже́ннии,/ всем ве́рным благода́тельно даю́ще спаси́тельныя зари́, Богови́дцы апо́столи.</p>
<p>Возсия́ша всем просвеще́ние, озаре́ний исто́чник поче́рпше,/ Ера́ст, и Те́ртий, и Оли́мп, и Родио́н,/ и Сосипа́тр ку́пно с Куа́ртом,/ я́же благоче́стно ублажи́м.</p>
<p>
<red>Богоро́дичен:</red> Род челове́ческий Твои́м Рождество́м, Де́во, обнови́ла еси́,/ Сло́во бо родила́ еси́ О́тчее,/ в плоть ме́ртвенную оде́явшееся/ и безсме́ртия пути́ нам показа́вшее.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Еди́не, ве́дыи́ челове́ческаго существа́ не́мощь/ и ми́лостивно в не вообра́жся,/ препоя́ши мя с высоты́ си́лою,/ е́же вопи́ти Тебе́, Святы́и́:/ одушевле́нный хра́ме неизрече́нныя сла́вы Твоея́, Человеколю́бче.</emphasis>
</p>
<p>Сло́во, я́ко свети́льник мы́сленный, принося́ще, апо́столи,/ Богопоко́рно всю тварь проидо́сте,/ тоя́ мрак разгоня́юще и сы́ны явля́юще све́та благода́тию,/ но́щи неве́дения рабо́тающия.</p>
<p>Глаго́л ва́ших проро́чески во всю изы́де вселе́нную веща́ние спаси́тельное/ и дел све́тлое показа́ние всю зе́млю обтече́,/ ду́ши просвеща́ющее, Богоглаго́ливии Госпо́дни апо́столи.</p>
<p>Все́лься в душа́х ва́ших, му́дрии, Дух Всесвяты́й/ Богови́дны весьма́ соде́ла;/ всю́ду мир обходя́ще, хра́мы разори́сте и́дольския благода́тию/ и Бо́гу це́ркви воздвиго́сте.</p>
<p>
<red>Богоро́дичен:</red> Сы́на О́тча единоро́днаго, безма́терня пе́рвее/ и из Тебе́ рожде́нна, уве́девше безо́тча,/ Бо́жию Ма́терь испове́даем Тя, безстра́стно ро́ждшую/ и Де́ву пребы́вшу па́че сло́ва, Мари́е Богоневе́сто.</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́:</p>
<p>Яви́ся <red>Днесь</red> апо́стол честно́е торжество́,/ подаю́щее я́ве<a type="note" xlink:href="#note103">103</a>
всем прегреше́ний оставле́ние,/ соверша́ющим их па́мять.</p>
<p>
<red>Та́же седа́лен, глас 1.</red>
</p>
<p>
<red>Подо́бен</red>: Гроб Твой:</p>
<p>Ера́ста и Оли́мпа, Сосипа́тра и Те́ртия,/ Родио́на купно и Куа́рта память согла́сно почти́м, к ним воспева́юще:/ Боже́ственнии пропове́дателие и слуги́ Сло́ва,/ ду́ши на́ша ве́чнующия му́ки моли́твами ва́шими изба́вите.</p>
<p>
<red>Сла́ва, и ны́не, Богоро́дичен:</red>
</p>
<p>Безневе́стная, Чи́стая Богоро́дице Де́во,/ еди́на ве́рных Предста́тельнице и Покро́ве,/ бед, и скорбе́й, и лю́тых обстоя́ний вся изба́ви,/ на Тя упова́ние, Отрокови́це, иму́щия,/ и ду́ши на́ша спаси́ Боже́ственными моли́твами Твои́ми.</p>
<p>
<red>Крестобогоро́дичен:</red>
</p>
<p>Нескве́рная А́гница А́гнца и Па́стыря, пове́шена на Дре́ве, ме́ртва зря́щи,/ пла́чущи, веща́ше, ма́терски восклица́ющи:/ ка́ко претерплю́ Твое́, е́же па́че сло́ва, Сы́не Мой, сни́тие<a type="note" xlink:href="#note104">104</a>/ и во́льныя стра́сти, Бо́же Преблаги́й?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Го́ру, Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</emphasis>
</p>
<p>Утвержде́ния дре́вле неутвержде́ным бы́вше,/ раскопа́сте ва́шими Богода́нными уче́нии вра́жия тверды́ни всера́зныя/ и запусте́нию преда́сте, Богови́днии Спа́совы апо́столи.</p>
<p>Вельми́ Христо́ва вели́чия пропове́дающе, ума́лении всеконе́чно, великопропове́дницы,/ земны́я вельми́ просвети́сте све́тло,/ вели́чием благода́ти соверши́вше, Боже́ственнии апо́столи.</p>
<p>Да похва́лится Боже́ственный Оли́мп песнопе́ньми,/ и Родио́н с ним да возвели́чится благоче́стно,/ тече́ние соверши́вше муче́ния с Петро́м Богопропове́дником в Ри́ме,/ глава́ми отсека́еми.</p>
<p>
<red>Богоро́дичен:</red> Чуде́с бо́льше всех, Всенепоро́чная,/ в Тебе́ новосоде́явшееся чу́до показа́ся я́вственно:/ Бо́га бо родила́ еси́ теле́сне,/ земны́м за милосе́рдие соедини́вшася в несли́тнем соедине́нии, Богоневе́сто.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́вый сия́нием прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно пою́щих Тя.</emphasis>
</p>
<p>Му́дрость О́тча, все осуществова́вшая, учи́тели в мир вас посла́,/ в му́дрости Ду́ха и и́стины/ явле́нием вся умудря́ющия, сла́внии.</p>
<p>Сло́ва вмета́юще, всему́дрии, у́дицу,/ возвлеко́сте из глубины́ неве́дения благода́тию рыб, су́щия безгла́сншия,/ и Го́споду ве́ровавшия приведо́сте.</p>
<p>Восхва́лим Оли́мпа, и вели́каго Родио́на,/ и Те́ртия, и Сосипа́тра,/ ку́пно и Ера́ста, и Боже́ственнаго Куа́рта,/ Христопропове́дники и всех благочести́вых защи́тники.</p>
<p>
<red>Богоро́дичен:</red> Зачала́ еси́ сло́вом Сло́во, Всенепоро́чная,/ и родила́ еси́ па́че ума́ и сло́ва, Богоневе́стная, бы́вша, Богоро́дице, Челове́ка./ Тем Тя словесы́ Богодухнове́нными всегда́ ублажа́ем.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Обы́де нас после́дняя бе́здна,/ несть избавля́яй,/ вмени́хомся, я́ко о́вцы заколе́ния,/ спаси́ лю́ди Твоя́, Бо́же наш:/ Ты бо кре́пость немощству́ющих и исправле́ние.</emphasis>
</p>
<p>Пречестни́и, я́ко ка́мение, валя́ющеся на земли́,/ привали́сте к благоче́стию, и́же нра́вом лука́вым ка́мению нечу́вственному служа́щия,/ Богови́днии Сло́ва таи́нницы блаже́ннейшии.</p>
<p>Еди́ницу в Тре́х Ли́цех неразлу́чну, несли́тну пропове́дающе,/ многобо́жную от земли́ разори́сте лесть, неле́стнии Христо́вы апо́столи,/ и лю́те прельще́ныя к све́ту Богозна́ния наста́висте.</p>
<p>Ра́зумы кра́сными несмы́сльство нему́дрых, прему́дрии апо́столи, разори́сте,/ и утверди́сте Бо́гу, Всецарю́ е́диному, ве́ровати,/ тварь всю Боже́ственными светоли́тии украша́ющему.</p>
<p>Бсгоро́дичен: Я́ко ино́е не́бо, пе́рваго, Влады́чице, я́вльшися вы́шшее, Тя сла́вим,/ Со́лнце нам Пра́вды возсия́вшее/ и глубо́кую неве́дения тьму́ отгна́вшее.</p>
<p><red>Конда́к, глас 2.</red></p>
<p>
<red>Подо́бен:</red> Вы́шних ища́:</p>
<p>Боже́ственным све́том ум озари́вше,/ вити́йская плете́ния му́дре разори́сте,/ и язы́ки вся улови́вше, апо́столи сла́внии,/ Влады́це приведо́сте,/ Тро́ицу Боже́ственную сла́вити науча́юще.</p>
<p><red>И́кос:</red></p>
<p>Я́ко ученицы́ всех Влады́ки,/ мре́жею, Богови́дцы, ва́ших моли́тв/ из глубины́ прегреше́ний извлецы́те смире́нную ду́шу мою́,/ сетьми́ уловле́ную де́монских ко́зней,/ да до́бре преше́д про́чее вре́мя живота́ моего́,/ пою́ вас любо́вию/ и просла́влю житие́ ва́ше непоро́чное,/ е́же на земли́ соверши́сте,/ лю́те омраче́нныя просвети́вше,/ Тро́ицу Боже́ственную сла́вити науча́юще.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Тебе́, у́мную, Богоро́дице, пещь/ разсмотря́ем, ве́рнии,/ я́коже бо о́троки спасе́ три Превозноси́мый,/ мир обнови́ во чре́ве Твое́м всеце́л,/ хва́льный отце́в Бог и препросла́влен.</emphasis>
</p>
<p>Тя, свяще́нна иконо́ма, Ера́сте,/ Це́ркве Христо́вы су́щия во Иерусали́ме, пиша́ пропове́даше Па́вел апо́стол,/ с ни́миже тя почита́ем, пою́ще Христу́:/ хва́льный отце́в на́ших Бо́же, благослове́н еси́.</p>
<p>Терпе́нием искуше́ний, и скорбе́й, и гоне́ний искуси́вся/ и я́звами Христо́выми удобря́емь, Ера́сте пребога́те, велегла́сно взыва́л еси́:/ хва́льный отце́в Бо́же, благослове́н еси́.</p>
<p>Зако́на но́ваго яви́лся еси́, Куа́рте, возвести́тель,/ ве́тхаго беззако́ния отводя́ чуждему́дренныя/ и к возновле́нию жи́зни преводя́ зову́щия:/ хва́льный отце́в Бо́же, благослове́н еси́.</p>
<p>
<red>Богоро́дичен:</red> О́тчее Сло́во Соприсносу́щное, я́вльшееся земны́м, воплоти́ла еси́/ и те́лом, Отрокови́це, породила́ еси́ Челове́ка бы́вша, да спасе́т челове́ка,/ хва́льный отце́в Бог и препросла́влен.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чи́стее зла́та блеща́хуся, глаго́люще:/ благослови́те вся дела́ Госпо́дня Го́спода,/ по́йте и превозноси́те во вся ве́ки.</emphasis>
</p>
<p>Нерасте́рзни столпи́ Христо́вы я́вльшеся Це́ркве,/ разори́сте злоче́стия сте́ны вся,/ ве́рныя же, я́ко ка́мение, назда́вше на Ка́мени ве́ры, вопию́щия:/ вся дела́ Госпо́да по́йте и превозноси́те Его во ве́ки.</p>
<p>Законополо́жницы яви́стеся вы,/ Ду́ха зако́н напису́юще в сердца́х ве́рных, всеблаже́ннии,/ и́мже просвеща́еми, вопия́ху:/ вся дела́ Го́спода по́йте и превозноси́те Его́ во ве́ки.</p>
<p>Украси́вся, блаже́нный Оли́мпе, в о́ньже день Петр вели́кий коне́ц прия́т,/ я́ве сконча́вся ку́пно с Родио́ном мече́м,/ повеле́нием Не́рона, беззако́ннаго царя́,/ и совокупи́стеся небе́сным лико́м.</p>
<p>
<red>Богоро́дичен:</red> Ста́мна дре́вле, иму́щая ма́нну, Чи́стая, образова́ше Тя,/ Христа́ бо, сла́дость на́шу, носи́ла еси́ во чре́ве/ и пло́тию родила́ еси́, избавля́ющаго вся́кия го́рести безме́стных прегре́шений/ превознося́щия Того́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>О́браз чи́стаго рождества́ Твоего́/ огнепали́мая купина́ показа́ неопа́льная,/ и ны́не на нас напа́стей свире́пеющую угаси́ти, мо́ли́мся, пещь,/ да Тя, Богоро́дице, непреста́нно велича́ем.</emphasis>
</p>
<p>Ра́вно тече́ние соверши́вше, ра́вно от Влады́ки Сло́ва обога́щшеся,/ ра́вных Ду́ха даро́в сподо́бистеся и по́честей ра́вных получи́сте,/ апо́столи Госпо́дни, просвети́телие серде́ц на́ших.</p>
<p>Я́коже небе́сныя зве́зды, Богозна́меньми всю зе́млю просвети́сте,/ тьму́ глубо́кую неве́дения отгна́вше и сы́ны дне показа́вше,/ дре́вле порабоще́нныя козньми́ вражде́бника.</p>
<p>Полк злоу́мных погуби́сте,/ во глубину́ дре́вле ври́нувших язы́ки люде́й,/ мно́жество же Бо́гу приведо́сте спаса́емых,/ чино́м совокупля́еми невеще́ственных сил, всеизбра́ннии Христо́вы апо́столи.</p>
<p>Вше́дше к преми́рным, Оли́мп вели́кий и Сосипа́тр,/ Те́ртий ку́пно и Родио́н, и Куа́рт, и Ера́ст свяще́ннейший/ и ны́не о ми́ре Изба́вителя мо́лят.</p>
<p>
<red>Богоро́дичен:</red> Пощади́ лю́ди Твоя́, Го́споди,/ нахожде́ния ва́рварскаго нас избавля́я, и грехо́в, и напа́стей, и му́ки ве́чныя/ моли́твами Ро́ждшия Тя Де́вы Пречи́стыя и сла́вных апо́стол Твои́х.</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>Све́тлая прия́телища Ду́ха Свята́го,/ пресве́тлыя зари́ невече́рняго дне,/ светода́тельная мо́лния, апо́столы, в пе́снех ве́рно просла́вим вси.</p>
<p>
<red>Богоро́дичен:</red> Тя Засту́пницу вси и́мамы, гре́шнии, о Пресвята́я Де́во!/ Ты благоуве́тлива нам соде́лай Сы́на Твоего́/ ма́терними Твои́ми мольба́ми.</p>
</section>
