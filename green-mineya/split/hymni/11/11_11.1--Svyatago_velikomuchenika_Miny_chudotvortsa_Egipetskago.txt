<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Свята́го великому́ченика Ми́ны, чудотво́рца Еги́петскаго, святы́х му́ченик Ви́ктора, Вике́нтия и святы́я му́ченицы Стефани́ды и преподо́бнаго отца́ на́шего и испове́дника Фео́дора Студи́та</red>
</p>
</title>
<p>
<strong>
<red>На Ма́лой Вече́рни</red>
</strong>
</p>
<p>
<red>На</red> Го́споди, воззва́х:
<red>стихи́ры на 4, глас 1.</red></p>
<p><red>Подо́бен:</red> Небе́сных чи́нов:</p>
<p>Небе́сныя добро́ты возжела́в, сла́вне,/ и Христу́ спребыва́ти со святы́ми А́нгелы,/ вся́кия му́ки претерпе́л еси́ тве́рдо/ и мучи́телей суровство́,/ и пострада́в до́бльственне по Христе́,/ и ра́дуешися с ли́ки му́ченическими.</p>
<p>Заря́ми чи́стыми облистава́емь/ мы́сленнаго со́лнца, о Ми́но блаже́нне,/ весь све́тел показа́лся еси́, му́чениче Христо́в/ и страда́лец му́жественнейший,/ тем, со Христо́м сый на Небесе́х,/ о всем ми́ре моли́ся.</p>
<p>С ли́ки победоно́сцев/ водворя́яся на Небесе́х, треблаже́нне,/ и предстоя́ Боже́ственней Тро́ице Безнача́льней,/ помина́й соверша́ющия па́мять твою́/ и всече́стным мо́щем твои́м/ благогове́йно покланя́ющияся с ве́рою.</p>
<p>
<red>Сла́ва, глас 2:</red>
</p>
<p>Це́рковь <red>Днесь</red> торжеству́ет та́инственно,/ в но́ву оде́жду оде́яна,/ я́коже в багряни́цу и ви́ссон,/ кро́вию победоно́сца Ми́ны,/ того́ бо в благоче́стии воспита́вши,/ же́ртву непоро́чну, прия́тну/ и благоуго́дну Христу́ принесе́,/ тем победи́теля Того́ беззако́нных/ показа́вый, Христе́ Бо́же,/ и венча́вый, и просла́вивый,/ и нам низпосли́ того́ моли́твами ве́лию ми́лость.</p>
<p>
<red>И ны́не, Богоро́дичен:</red>
</p>
<p>Ра́дуйся, Мари́е Богоро́дице,/ хра́ме неразруши́мый, па́че же святы́й,/ я́коже вопие́т проро́к:/ свят храм Твой, ди́вен в пра́вде.</p>
<p>
<red>На стихо́вне, стихи́ры, глас 2.</red>
</p>
<p>
<red>Подо́бен: </red>До́ме Евфра́фов:</p>
<p>Вся Александри́я Боже́ственне ны́не ра́дуется,/ держа́щи в не́дрех/ честны́я мо́щи великому́ченика Ми́ны.</p>
<p>
<red>Стих:</red> Ди́вен Бог во святы́х Свои́х,/ Бог Изра́илев.</p>
<p>О, чудесе́ ужа́снаго! О, де́вства стра́ннаго:/ ко́сти бо му́ченическия/ цельбы́ соверша́ют и чудеса́ пресла́вная.</p>
<p>
<red>Стих:</red> Пра́ведник, я́ко фи́никс, процвете́т/ и я́ко кедр, и́же в Лива́не, умно́жится.</p>
<p>Собо́ра ны́не ве́рных, еги́петстии жи́телие,/ целу́йте усе́рдно/ му́ченика Ми́ны мо́щи всечестны́я.</p>
<p>
<red>Сла́ва, и ны́не, Богоро́дичен:</red>
</p>
<p>Всезлаты́й ковче́же и ста́мно манноприе́мная,/ Мари́е Богоро́дице,/ Твоего́ Сы́на моли́ спасти́ ду́ши на́ша.</p>
<p>
<red>Тропа́рь пи́сан на вели́цей вече́рни (</red>
<emphasis>
<red>зри</red>
</emphasis>
<emphasis>
<red>день сей</red>
</emphasis>
<emphasis>
<red>ни́же</red>
</emphasis>
<red>)</red>
</p>
<p>
<strong>
<red>На Вели́цей Вече́рни</red>
</strong>
</p>
<p>Блаже́н муж:
<red>1-й антифо́н. На </red>
Го́споди, воззва́х:
<red>стихи́ры на 8.</red></p>
<p>
<red>Стихи́ры святы́х му́чеников, глас 4.</red>
</p>
<p>
<red>Подо́бен: </red>Я́ко до́бля:</p>
<p>Трезу́бцы стрека́емь,/ воло́выми жи́лами бие́мь,/ и огне́м те́ло твое́ изнуря́емо,/ не отве́рглся еси́ и́мене Христо́ва спаси́тельнаго,/ не победи́лся еси́ по́мыслом,/ ни куми́ром поже́рл еси́,/ но был еси́ самово́льное заколе́ние/ и же́ртва чиста́ же и соверше́нна,/ му́чениче Ми́но, Влады́це твоему́.</p>
<p>Очесы́ избода́емь,/ и на дре́ве пове́шаемь,/ и свеща́ми всю́ду пали́мь,/ и свире́пством судя́щаго жи́лы прере́заемь,/ и мече́м в главу́ усека́емь,/ ра́довался еси́, Ви́кторе сла́вне,/ страда́льче Спа́сов,/ победи́в вра́жия ополче́ния де́йством Ду́ха Свята́го.</p>
<p>Венча́ тя Госпо́дь благода́тей венце́м,/ Стефани́до многострада́льная,/ во́льно бо тебе́ саму́ю му́кам предала́ еси́/ душе́вною до́блестию,/ привя́зана же, двема́ раздели́лася еси́ фи́никома/ и возлете́ла еси́ к Бо́гу, я́ко вра́бий,/ плоть в руце́ оста́вльши лови́телей,/ му́ченице достосла́вная.</p>
<p>
<red>И́ны стихи́ры свята́го Ми́ны, глас 2.</red>
</p>
<p><red>Подо́бен:</red> Егда́ от Дре́ва:</p>
<p>Ми́ра кра́сная оста́вив,/ ро́да све́тлость, бога́тство и красоту́,/ все же чу́вство отве́рг/ и, те́лом раздробля́емь, страсте́й подража́нием ра́дуяся,/ после́довал еси́ Христу́, му́чениче Ми́но,/ я́ко о́бщник страда́ньми, сла́вы был еси́ вои́стинну/ и Ца́рствия ны́не соприча́стник.</p>
<p>У́ды пожина́емь пло́ти/ и нестерпи́мыя боле́зни и ра́ны терпи́,/ му́чениче Христо́в достосла́вне Ми́но,/ и мучи́телей суровство́ попра́в му́жественно,/ побе́ды, блаже́нне, Боже́ственному Влады́ки твоего́ Престо́лу/ с пострада́вшими с тобо́ю предстои́ши.</p>
<p>Име́я дерзнове́ние ко Христу́,/ о всех, ве́рою соверша́ющих честны́й твой пра́здник,/ му́чениче приснопа́мятне,/ те́пле предстои́ши, от бед избавля́я и страсте́й свобожда́я,/ спасе́ние соде́ловая Боже́ственными твои́ми моли́твами,/ я́ко да све́тлыя твои́ по́двиги просла́вим.</p>
<p>
<red>И́ны стихи́ры, преподо́бнаго Фео́дора, глас 8.</red>
</p>
<p><red>Подо́бен:</red> О, пресла́внаго чудесе́:</p>
<p>О́тче Фео́доре,/ и́стинно тезоимени́та, па́че ума́ дарова́ния прие́м,/ благоче́стно препода́л еси́ лю́бящим тя/ и, умно́жив, блаже́нне, тала́нт,/ Боже́ственный глас услы́шал еси́,/ внутрь зову́щ тя Черто́га,/ иде́же ны́не живе́ши,/ у Престо́ла Всецаря́ досточу́дне.</p>
<p>О́тче отце́в Фео́доре,/ ты мона́шествующих мно́жества Христу́ приве́л еси́,/ спасе́ния вина́ быв Богоподо́бна,/ уче́ньми озаря́емь/ и предста́тельствы душ украша́емь,/ уста́ показу́емь Госпо́дня, всему́дре, проро́чески./ Ему́же ны́не предстоя́, нас помина́й.</p>
<p>Благода́ть оби́льная Ду́ха,/ священнотаи́нниче му́дре,/ излия́ся устна́ми твои́ми,/ исто́чник искипе́ уче́ний, Фео́доре,/ благоче́стия я́вльши побо́рника/ и и́стины зе́льна соглаго́льника,/ столп и твердь Правосла́вныя ве́ры,/ мона́шескаго жития́ известнейшее пра́вило, всему́дре.</p>
<p>
<red>И́ны стихи́ры преподо́бнаго Фео́дора, глас 6.</red>
</p>
<p>
<red>Подо́бен: </red>Все отло́жше:</p>
<p>Все отло́жше мирско́е пристра́стие,/ Богому́дре о́тче Фео́доре,/ я́ко прах, вмени́л еси́/ благоро́дство и бога́тство ро́да о́тча,/ еще́ юн после́довал сро́днику своему́/ блаже́нному Плато́ну;/ с ним же вку́пе с бра́тии свои́ми Ио́сифом и Евфи́мием/ всели́ся в ме́сте, Саккудио́н зово́мо,/ иде́же восхо́ду на Не́бо нача́ло положи́.</p>
<p>Всю отри́нувши го́рдость жите́йскую,/ от ми́ра отре́клся еси́,/ блаже́нне Фео́доре,/ и, и́нок наре́кшись, и́нако нача́ жи́ти,/ всем служа́ше и безче́стию себе́ вдава́ше,/ смире́нию приле́жно обуча́яся,/ по <red>вся</red> дни усе́рдно испы́тывал еси́ ду́шу свою́,/ покая́нием нераска́янным спасе́ние соде́ловаше.</p>
<p>Все возложи́вше помы́шление свое́ ко Го́споду,/ непреста́нною моли́твою умиле́ние прия́л еси́ в ду́шу свою́/ и, разу́мно подвиза́яся,/ о́браз яви́лся еси́ доброде́тели прилежа́щим ея́,/ е́же и ви́дя Всеблаги́й Госпо́дь/ благода́тию свяще́нства осени́ тя, свя́те Фео́доре,/ да я́ко свеща́ не под спу́дом кры́ема/ на свети́льнице Це́ркви возсия́ет во спасе́ние всех.</p>
<p>
<red>Сла́ва, му́чеников, глас 6. Византие́во:</red>
</p>
<p>Па́ки нам ле́тняя па́мять/ ми́ра свети́л возсия́,/ Ми́ны же, и Ви́ктора, и Вике́нтия,/ ве́рных сердца́ просвеща́ющи/ и́же за Христа́ и за Крест Его́ борьба́ми./ Те́мже сла́вою и че́стию венча́вшаго ты́я,/ Христа́ Бо́га на́шего,/ в пе́снех почита́ем.</p>
<p>
<red>И́на сла́ва, преподо́бнаго, глас 6:</red>
</p>
<p>Преподо́бне о́тче Фео́доре,/ ты измла́да усе́рдно после́довал еси́ Влады́це твоему́/ и, труды́ ко труда́м прилага́я,/ о́браз спасе́ния всем яви́лся еси́/ и я́ко жив Це́рковь Христо́ву на ве́ки озаря́еши/ сия́нием души́ своея́./ Имже и мы, ча́да твоя́, просвеща́еми,/ по до́лгу ублажа́ем тя.</p>
<p>
<red>И ны́не, Богоро́дичен: </red>Кто Тебе́ не ублажи́т:</p>
<p>
<red>Или́ Крестобогоро́дичен.</red>
</p>
<p>
<red>Подо́бен: </red>Тридне́вен:</p>
<p>Лю́ди беззако́ннейшия,/ непра́ведно пригвожда́ющия Тя на Дре́ве,/ Де́ва Чи́стая и Ма́ти Твоя́ зря́щи,/ я́ко Симео́н прорече́,/ утро́бою Спа́се уязвля́шеся.</p>
<p>
<red>Вход. </red>Све́те ти́хий.
<red>Проки́мен дне. И чте́ния три, му́ченическая, а́ще пра́зднуеши свято́му Ми́не (</red>
<emphasis>
<red>зри </red></emphasis>
<emphasis>
<red>день сей </red>
</emphasis>
<emphasis>
<red>ни́же</red>
</emphasis>
<red>)</red>
<red>или преподо́бническая, а́ще пра́зднуеши преподо́бному Фео́дору (</red>
<emphasis>
<red>зри Мине́ю ноября́ 6-й день</red>
</emphasis>
<red>).</red>
</p>
<p>
<red>Чте́ния му́ченическая</red>
</p>
<p>Проро́чества Иса́иина чте́ние
<red>(глава́ 43):</red></p>
<p>Та́ко глаго́лет Госпо́дь:/ вси язы́цы собра́шася вку́пе,/ и соберу́тся кня́зи от них./ Кто возвести́т сия́ в них?/ или́ я́же от нача́ла, кто слы́шана сотвори́т вам?/ да приведу́т свиде́тели своя́, и оправдя́тся,/ и да услы́шат, и да реку́т и́стину./ Бу́дите Ми свиде́тели,/ и Аз Свиде́тель, глаго́лет Госпо́дь Бог,/ и О́трок, Его́же избра́х./ Да позна́ете и ве́руете Ми, и разуме́ете, я́ко Аз есмь:/ пре́жде Мене́ не бысть ин бог, и по Мне́ не бу́дет,/ Аз есмь Бог и несть ра́зве Мене́ спаса́яй./ Аз возвести́х и спасо́х,/ уничижи́х и не бе в вас чужди́й./ Вы Мне свиде́тели и Аз Госпо́дь Бог,/ и еще́ от нача́ла Аз е́смь:/ и несть от рук Мои́х избавля́яй./ Сотворю́, и кто отврати́т то?/ си́це глаго́лет Госпо́дь Бог,/ избавля́яй вас Святы́й Изра́илев.</p>
<p>Прему́дрости Соломо́новы чте́ние
<red>(глава́ 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти/ и вмени́ся озлобле́ние исхо́д их./ И е́же от нас ше́ствие сокруше́ние,/ они́ же суть в ми́ре./ И́бо пред лице́м челове́ческим, а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я,/ и обре́те их досто́йны Себе́./ Я́ко зла́то в горни́ле, искуси́ их/ и, я́ко всепло́дие же́ртвенное, прия́т я./ И во вре́мя посеще́ния их возсия́ют/ и я́ко и́скры по сте́блию потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́, не многоле́тна,/ ниже́ в числе́ лет исчита́ется./ Седи́на же есть му́дрость челове́ком,/ и во́зраст ста́рости — житие́ нескве́рное./ Благоуго́ден Бо́гу быв, возлю́блен бысть:/ и живы́й посреде́ гре́шников, преста́влен бысть./ Восхище́н бысть, да не зло́ба измени́т ра́зума его́,/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́споду душа́ его́:/ сего́ ра́ди потща́ся от среды́ лука́вствия./ Лю́дие же ви́девше и не разуме́вше,/ ниже́ положи́вше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На литии́ стихи́ры Ми́ны, самогла́сны, глас 1:</red>
</p>
<p>Весели́теся о Го́споде, гра́ди еги́петстии,/ и взыгра́йте, ра́дующеся,/ мо́щи му́ченика Ми́ны в не́дрех держа́ще,/ я́коже сокро́вище глубокотала́нтное и неоскудева́емое,/ с ни́миже и мы, всегда́ почерпа́юще от них исцеле́ний струи́,/ всегуби́тельныя избавля́емся боле́зни,/ благодаря́ще Бо́га,/ Благоде́теля и Спа́са душ и теле́с на́ших.</p>
<p>Боже́ственным по́двигом до́бре подвиза́вся, му́чениче Ми́но,/ Небе́снаго Ца́рствия жи́тель был еси́/ и моли́шися о ми́ре, всехва́льне./ Терпели́вейшее бо твое́ те́ло на земли́ оста́вил еси́,/ лечбу́ спаси́тельную к нему́ ве́рно приступа́ющим/ и прикаса́ющимся с любо́вию подава́ющее;/ всечестны́я же мо́щи твои́ Александри́я,/ стяжа́ бога́тство неиждива́емо/ и сокро́вище многоце́нно,/ е́юже вои́стинну жела́емых получа́ет/ и сопроти́вных избавля́ется,/ осене́нием я́же в тебе́ Боже́ственныя благода́ти.</p>
<p>Ве́рою и жела́нием возгоре́вся ко Влады́це твоему́ горя́щим/ и страда́нием, е́же за Христа́,/ я́коже ле́ствицу употреби́в,/ возше́л еси́ к Небе́сным цветнико́м/ и отту́ду Бо́гом тебе́ да́нною благода́тию/ назира́еши соверша́ющия честну́ю па́мять твою́,/ и твоя́ почита́ющия по́двиги,/ и твою́ всечестну́ю главу́ облобыза́ющия, му́чениче Ми́но.</p>
<p>Лука́ваго изощре́нныя стре́лы притупи́л еси́, свя́те,/ противле́нием твои́х подвиго́в/ и посрами́л еси́ зми́я началозло́бнаго/ и того́ ору́дие — Диоклитиа́на злочести́вейшаго;/ непрекло́нным бо ра́зумом на ка́мени утвержде́н ве́ры,/ непоколеби́мь пребы́л еси́,/ тем проти́вная веле́ния нечести́вых/ не возмого́ша преврати́ти тве́рдое твое́ благоче́стие;/ сего́ ра́ди на Небесе́х лику́еши со А́нгелы/ и мо́лишися непреста́нно/ о и́же ве́рою и любо́вию почита́ющих всечестну́ю па́мять твою́.</p>
<p>До́блестию ума́ укрепле́н, сла́вне,/ му́ки безбо́жных ни во что́ же вмени́л еси́,/ но му́жески устреми́лся еси́ к подвиго́м./ Боже́ственным же Ду́хом просве́щся ра́зумом,/ царя́ беззако́ннейшаго обличи́л еси́,/ и му́чащия тя ка́знем преда́л еси́,/ и Правосла́вную ве́ру утверди́л еси́,/ и, ны́не на Небесе́х по́чести твои́х трудо́в прие́м,/ непреста́нно славосло́виши Святу́ю Тро́ицу, и мо́лишися/ о и́же ве́рою и любо́вию почита́ющих честну́ю па́мять твою́.</p>
<p>
<red>Сла́ва, глас 5:</red>
</p>
<p>Прииди́те, мучениколю́бцы вси,/ да учреди́мся во всечестне́м торжестве́ победоно́сца/ и духо́вно да торжеству́им,/ <red>Днесь</red> бо созыва́ет нас всечестно́е торжество́ му́ченика Ми́ны,/ трапе́зу нам предлага́ющее изря́дства боре́ний его́/ и всехва́льныя его́ мо́щи,/ исцеле́ния, я́коже струи́, источа́ющия/ всем, ве́рно к ним приступа́ющим/ и почерпа́ющим от них исцеле́ние душ же и теле́с,/ и лю́тых измене́ние, и ве́лию ми́лость.</p>
<p>
<red>И ны́не, Богоро́дичен:</red>
</p>
<p>Блажи́м Тя, Богоро́дице Де́во,/ и сла́вим Тя, ве́рнии, по до́лгу,/ град непоколеби́мый, сте́ну необори́мую,/ тве́рдую предста́тельницу и прибе́жище душ на́ших.</p>
<p>
<red>И́ны стихи́ры на литии́ преподо́бнаго Фео́дора, глас 3:</red>
</p>
<p>Да ра́дуются ли́цы и́ночествующих/ в наро́читый день пра́здника отца́ на́шего/ и, похваля́юще житие́ его́,/ смиренному́дренно и умиле́нно зову́т ему́:/ ра́дуйся, Богому́дрый Фео́доре,/ наста́вниче наш к весе́лию ве́чному неле́ностный.</p>
<p>
<red>Сла́ва, глас то́йже:</red>
</p>
<p>Что́ возда́м про́тиву любви́ твоея́, о́тче,/ излия́вшейся оби́льно на наро́д наш любобезмо́лвный,/ а́ще не после́дуем стопа́м твои́м,/ оглаша́я при́сно житие́ твое́/ твои́ми Богому́дрыми словесы́.</p>
<p>
<red>И ны́не, Богоро́дичен:</red>
</p>
<p>Что́ принесе́м Тебе́, Влады́чице,/ а́ще не смире́ние, в лю́бви растворе́нное,/ е́же соверше́нное яви́ла еси́ нам.</p>
<p>
<red>На стихо́вне стихи́ры свята́го Ми́ны, глас 8:</red>
</p>
<p>
<red>Подо́бен: </red>О, пресла́внаго чудесе́:</p>
<p>За всех жизнь стра́ждеши,/ кровь твою́ излива́я, страстоте́рпче Ми́но,/ Кровь Свою́ тебе́ ра́ди излия́вшему,/ приве́лся еси́ Христу́, блаже́нне;/ с тем о́бщника Своея́ сла́вы сотвори́ тя/ и Ца́рства соприча́стника,/ я́ко му́жествовавшаго кре́пко на льсти́ваго/ и сего́ ухищре́ния до конца́ низложи́вшаго.</p>
<p>
<red>Стих:</red> Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.</p>
<p>Благоче́стия столп был еси́,/ основа́н тве́рдо на ка́мени ве́ры,/ искуше́ний ве́тры непоколе́блемь,/ муче́ний мно́гих, блаже́нне:/ с лю́тою бо я́ростию врази́ тебе́ прирази́шася,/ тща́шася низложи́ти и не возмого́ша кре́пости твоея́,/ но посра́млени падо́ша,/ победи́тельным бо от Христа́ венце́м украси́тися возжеле́л еси́.</p>
<p>
<red>Стих:</red> Насажде́ни в дому́ Госпо́дни,/ во дво́рех Бо́га на́шего процвету́т.</p>
<p>Вопло́щшемуся Христу́ Бо́гу на́шему/ и стра́стию Кре́стною низложи́вшему отсту́пника,/ во́льным Того́ страсте́м, страстоте́рпче Ми́но, поревнова́в,/ и ра́нами протяза́емь,/ хва́лящагося неви́димаго врага́ с пло́тию, му́чениче, победи́в,/ на зе́млю низложи́л еси́.</p>
<p>
<red>Сла́ва, глас 2:</red>
</p>
<p>Прииди́те, ве́рнии,/ почти́м страстоте́рпца Христо́ва — Ми́ну сла́внаго,/ до́бляго в во́инех,/ до́бре подвиза́вшася по благоче́стии,/ царе́й же и мучи́телей держа́ву низложи́вша;/ тем дерзнове́ние име́я ко Христу́ Бо́гу,/ непреста́нно мо́лит спасти́ ду́ши на́ша.</p>
<p>
<red>И ны́не, Богоро́дичен: </red>О, чудесе́ но́ваго:</p>
<p>
<red>И́на стихо́вна, Фео́дора, стихи́ры, глас 6.</red>
</p>
<p>Словесы́, я́коже мечи́,/ ерети́ческия чи́ны разсе́кл еси́, му́дре,/ правосла́вных мно́жество на ико́не писа́ти,/ Христа́ показа́л еси́ писа́нием на́шим./ Поще́нием бо пре́жде плотски́й мрак преше́д,/ взъи́де на го́ру доброде́телей,/ Боже́ственный ра́зум разбогате́в, Фео́доре,/ и, писа́ний бе́здну изсле́див,/ до́бре всем уясни́л еси́,/ я́ко пло́тию преты́ка́ется,/ и́же не чтый честне́ воображе́ния челове́ческаго о́браза,/ и́же целу́юще Ма́терь и святы́х, тя бла́жим ве́рно.</p>
<p>
<red>Стих:</red> Что возда́м Го́сподеви о всех,/ я́же воздаде́ ми.</p>
<p>Любо́вию Распя́таго/ крест свой взял еси́, возсле́дуя Ему́,/ ме́ртвость живоно́сну пострада́вшаго пло́тию,/ и и́щеши Его́ Богому́жнаго о́браза,/ на всяк день яви́ся му́чеником,/ нося́ на те́ле свое́м Христо́вы я́звы/ и разруша́я па́губу ерети́ческую,/ таи́бник Сокрове́ннаго Живота́ сый,/ Того́ насле́довати страсте́м возжеле́л еси́/ и поклони́лся еси́ пло́тию нас ра́ди Челове́ку соверше́ну,/ о́бразом плотски́м в те́ло пи́сано ве́рно.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Сло́вом безслове́сие,/ я́коже пре́жде того́ дея́нием недея́ния разо́рь,/ сло́вом па́че сло́ва,/ ра́дуяся, преступи́л еси́, пренебе́сных лик исполня́я,/ но жи́тница де́тельных нося́ сокро́вищ слове́с твои́х,/ лю́дие твои́ и ча́да/ прии́мут обеща́ния, я́ко дар, Фео́доре,/ приими́ рука́ма свои́ма/ в та́мо су́щая хра́мы вся́кого́ждо,/ млеко́м уче́ний твои́х я́же напои́л еси́./ Прииди́, яви́ся ны́не верхо́вник ли́ку сла́вящаго тя/ и тя оступа́ющаго торжество́м твои́м све́тло.</p>
<p>
<red>Сла́ва, глас 8:</red>
</p>
<p>И́ноком законополо́жник, правосла́вным обуча́тель,/ пра́вило правле́ния, повеле́ний стави́ло,/ свяще́нником све́тлость,/ Бо́жия уста́, се́чивом посека́я ерети́ческия проти́вныя полки́,/ яви́лся еси́, Фео́доре,/ и ны́не, Све́та коне́чнаго весь исполня́яся,/ Христо́ви моля́ся,/ не ослабля́й о ста́де свое́м.</p>
<p>И́ны стихи́ры на стихо́вне, преподо́бнаго Фео́дора, глас 5.</p>
<p>
<red>Подо́бен: </red>Ра́дуйся:</p>
<p>Ра́дуйся, всеблаже́нне о́тче Фео́доре,/ па́стырю до́брый,/ ми́ра отре́кшийся,/ злострада́нием и до́брым исповеда́нием Христо́ва и́мени/ на Небеса́ возше́дый,/ отону́дуже и назира́еши всех ве́рных чад свои́х,/ в дне́шний день па́мяти твое́й сла́вящих тя/ еди́ными усты́ и еди́ным се́рдцем,/ да благослове́ние твое́ пребу́дет/ от ны́не и до ве́ка/ над пребыва́ющими в любви́ к тебе́.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ра́дуйся, до́брая о́трасле свяще́ннаго ко́рене,/ от млады́х ногте́й Бо́гу угожда́я,/ к Нему́ же от си́лы в си́лу восходя́,/ яви́лся еси́ оте́ц мно́жества спаса́емых,/ да́руя всем, к тебе́ приходя́щим, пра́вило жи́зни/ не то́кмо де́лом, но и письмене́м/ многосве́тлаго ума́ твоего́,/ я́же и мы любо́вию прие́млюще,/ потщи́мся восхвали́ти при́сно/ наставля́ющаго нас свята́го кир Фео́дора.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Ра́дуйся, свети́ло мона́шествующих изря́дное,/ от лет дре́вних возсия́вшее/ от Студи́йския оби́тели над страно́ю Росси́йскою,/ иде́же мно́зи любобезмо́лвницы прилежа́ху/ Богому́дрому уста́ву блаже́ннаго Фео́дора,/ его́ же, воспева́юще, восхва́лим/ и киновиа́рха на́шего Богосве́тлаго Феодо́сия,/ подража́юще им и наставле́ния их/ в па́мяти при́сно храня́ще.</p>
<p>
<red>Сла́ва, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́,/ дерзнове́ние име́я ко Го́споду,/ мир испроси́ душа́м на́шим.</p>
<p>
<red>И ны́не, Богоро́дичен или́ Крестобогоро́дичен:</red>
</p>
<p>
<red>Подо́бен: </red>Тридне́вен:</p>
<p>Ви́дящи Тя, распина́ема, Христе́,/ Тебе́ Ро́ждшая вопия́ше:/ что стра́нное е́же ви́жу та́инство, Сы́не Мой?/ ка́ко на Дре́ве умира́еши пло́тию пове́шен,/ жи́зни Пода́телю?</p>
<p>
<red>Тропа́рь свята́го Ми́ны, глас 4:</red>
</p>
<p>Я́ко Безпло́тным собесе́дника/ и страстоте́рпцем единовсе́льника,/ соше́дшеся ве́рою, Ми́но, восхваля́ем тя,/ ми́ра ми́рови испроси́/ и душа́м на́шим ве́лия ми́лости.</p>
<p>
<red>Сла́ва, преподо́бнаго Фео́дора, глас 8:</red>
</p>
<p>Правосла́вия наста́вниче,/ благоче́стия учи́телю и чистоты́,/ вселе́нныя свети́льниче,/ мона́шествующих Богодухнове́нное удобре́ние,/ Фео́доре прему́дре,/ уче́ньми тво́ими вся просвети́л еси́,/ цевни́це духо́вная,/ моли́ Христа́ Бо́га спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>Тропа́рь</red>
: Я́ко Безпло́тным:
<red>Два́жды Сла́ва: </red>
Правосла́вия наста́вниче:
<red>И ны́не: </red>
Е́же от ве́ка утае́нное:
<red>и стихосло́вие.</red></p>
<p>
<red>По 1-м стихосло́вии седа́лен свята́го Ми́ны, глас 1.</red>
</p>
<p>
<red>Подо́бен:</red> Лик А́нгельский:</p>
<p>Во́инство е́же на земли́ возненави́дев, му́чениче,/ ю́же на Небесе́х возжела́л еси́ сла́ву/ и боле́зни претерпе́л еси́/ и ну́жную смерть;/ те́мже <red>Днесь</red> всесвяту́ю твою́ па́мять пра́зднуем,/ Христу́ принося́ще хвалу́, преблаже́нне Ми́но.</p>
<p>
<red>Сла́ва, преподо́бнаго Фео́дора, глас 1: </red>
</p>
<p>Взира́юще на светоле́пный лик преподо́бнаго отца́ на́шего Фео́дора,/ не забу́дем, ка́ко тя́жко и многообразно претерпе́ сей от безу́мных хули́телей ико́ннаго поклоне́ния/ и си́це нау́чимся гове́нием его́ мно́гим/ чти́ти честны́я изображе́ния на Небесе́х пребыва́ющих.</p>
<p>
<red>И ны́не, Богоро́дичен:</red>
</p>
<p>Ма́терь Тя Бо́жию и Де́ву мо́лим вси вои́стинну,/ в щедро́ты Твоя́ вопие́м, любо́вию прибега́юще к Твое́й бла́гости,/ Тя бо и́мамы, гре́шнии, Засту́пницу/ и Тебе́ стяжа́хом в напа́стех спасе́ние, еди́ну Пречи́стую.</p>
<p>
<red>По 2-м стихосло́вии седа́лен Ми́ны, глас 4.</red>
</p>
<p>
<red>Подо́бен: </red>Яви́лся еси́ <red>Днесь</red>:</p>
<p>Тече́ние соверши́в и́стинное,/ мучи́телей всю кре́пость победи́л еси́,/ и прия́л еси́ вене́ц от руки́ Вседержи́теля,/ му́чениче Ми́но всече́стне,/ и показа́лся еси́ А́нгелом соприча́стник.</p>
<p>
<red>Сла́ва, преподо́бнаго Фео́дора, глас 1:</red>
</p>
<p>Непреста́нно поуча́яся глаго́лом Господним,/ я́коже Дави́д Богооте́ц внуша́ет,/ де́лом и сло́вом потща́лся еси́ о́ныя исполня́ти, Богому́дре о́тче Фео́доре,/ е́же чрез все житие́ показу́я,/ во век не забы́л еси́ оправда́ний Госпо́дних,/ в них же и оживи́л еси́ при́сно дух твой в час разлуче́ния от те́ла.</p>
<p>
<red>И ны́не, Богоро́дичен:</red>
</p>
<p>Не умолчи́м никогда́, Богоро́дице,/ си́лы Твоя́ глаго́лати, недосто́йнии,/ а́ще бо Ты не бы предстоя́ла, моля́щи,/ кто бы нас изба́вил от толи́ких бед,/ кто же бы сохрани́л до ны́не свобо́дны?/ Не отсту́пим, Влады́чице, от <red>Тебе</red>́,/ Твоя́ бо рабы́ спаса́еши при́сно от вся́ких лю́тых.</p>
<p>
<red>Та́же: </red>Хвали́те И́мя Госпо́дне:</p>
<p>
<red>Припе́в:</red> Велича́ем тя,/ страстоте́рпче святы́й Ми́но,/ и чтим честна́я страда́ния твоя́,/ я́же за Христа́ претерпе́л еси́.</p>
<p>
<red>Псало́м избра́нный: </red>Бог нам прибе́жище:</p>
<p>
<red>По полиеле́и седа́лен свята́го Ми́ны, глас 4:</red>
</p>
<p>Во́ина Христо́ва непобеди́маго,/ победи́теля на враги́ до́бляго,/ в вели́ких чудесе́х возсия́вшаго,/ при́сно вси восхва́лим ве́рою, Ми́ну страстоте́рпца:/ то́чит бо цельбы́ притека́ющим с ве́рою,/ и утоля́ет стра́сти лю́тыя,/ и су́щия в ско́рбех челове́ки заступа́ет.</p>
<p>
<red>Други́й седа́лен свята́го Ми́ны, глас 5.</red>
</p>
<p><red>Подо́бен:</red> Собезнача́льное Сло́во:</p>
<p>Доброде́тельными светлостьми́ просвещава́емь/ и муче́ния све́том украша́емь,/ па́че со́лнца, прему́дре, сия́еши тве́рде/ и просвеща́еши вои́стинну творя́щих ве́рно па́мять твою́ светоно́сную,/ пресла́вный страстоте́рпче Ми́но,/ покланя́ющихся моще́м твои́м спаса́й.</p>
<p>
<red>Сла́ва, преподо́бнаго Фео́дора, глас 8:</red>
</p>
<p>Да торжеству́ют ны́не вся духо́вная ча́да Богоно́снаго отца́ на́шего Фео́дора,/ любо́вию сте́кшияся в па́мять его́,/ и, внима́я его́ присноживу́щему сло́ву,/ к ра́дости ве́чной да восхо́дят в оби́тель его́ Небе́сную,/ храня́ще ве́рно обе́ты своя́, покая́нием сия́ обновля́я,/ со А́нгелы ликовству́я в обраще́нии свое́м ко Го́споду.</p>
<p>
<red>И ны́не, Богоро́дичен:</red>
</p>
<p>Повеле́нное та́йно прие́м в ра́зуме,/ в кро́ве Ио́сифове тща́нием предста́ Безпло́тный, глаго́ля Неискусобра́чней:/ Приклони́вый схожде́нием Небеса́ вмеща́ется неизме́нно весь в Тя,/ Его́же и ви́дя в ложе́снах Твои́х прие́мша ра́бий зрак, ужаса́юся зва́ти Тебе́:/ ра́дуйся, Неве́сто Неневе́стная.</p>
<p>
<red>Степе́нна, 1-й антифо́н 4-го гла́са: Проки́мен: </red>Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.
<red>Стих:</red>
Насажде́ни в дому́ Госпо́дни,/ во дво́рех Бо́га на́шего процвету́т. Вся́кое дыха́ние:
<red>Ева́нгелие от Луки́, зача́ло 106. Псало́м 50-й. Сла́ва: </red>
Моли́твами страстоте́рпца му́ченика Ми́ны,/ Ми́лостиве, очи́сти/ мно́жества согреше́ний на́ших.
<red>И ны́не: </red>
Моли́твами Богоро́дицы,/ Ми́лостиве, очи́сти/ мно́жества согреше́ний на́ших.
<red>Стих:</red>
Поми́луй мя, Бо́же,/ по вели́цей ми́лости Твое́й/ и по мно́жеству щедро́т Твои́х очи́сти беззако́ние мое́.</p>
<p>
<red>Та́же стихи́ра самогла́сна свята́го Ми́ны, глас 6:</red>
</p>
<p><red>Днесь</red> вселе́нная вся/ страстоно́сца просвеща́ется заря́ми,/ и Бо́жия Це́рковь, цве́ты украша́ема,/ му́чениче Ми́но, вопие́т ти:/ уго́дниче Христо́в и предста́телю тепле́йший,/ не преста́й моли́ти о спасе́нии душ на́ших.</p>
<p>
<red>И́на стихи́ра по 50-м псалме́, преподо́бнаго Фео́дора, глас 6:</red>
</p>
<p>Бла́гоже, бла́гоже ти, о́тче Фео́доре,/ я́ко прише́л еси́ от ю́ности ко Христу́/ и, яре́м Его́ на рамена́ своя́ взем,/ легко́ и ра́достно поне́сл еси́ его́,/ Бо́гу споспе́шествующи ти,/ те́мже и поко́й ве́чный обре́л еси́,/ я́ко мзду́ трудо́в свои́х/ о Христе́ Го́споде на́шем.</p>
<p>
<red>Кано́н Богоро́дицы, глас 8: </red>Мно́гими содержи́мь:
<red>и святы́х два кано́на на 8.</red></p>
<p>
<red>Кано́н му́чеников, Иоа́нна мона́ха. Глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Ли́цы изра́ильтестии/ невла́жными стопа́ми/ понт Чермны́й и вла́жную глубину́ прогна́вше,/ вса́дники триста́ты, враги́ ви́дяще, в ней погруже́ны,/ с весе́лием по́яху:/ пои́м Бо́гу на́шему, я́ко просла́вися.</emphasis>
</p>
<p>Лю́дие свяще́ннии с Моисе́ем сла́вным/ и с Мариа́м, жено́ю му́дрою и проро́чицею,/ не глубину́ Чермну́ю, но ны́не Ми́ны страда́льца проходя́ще мо́ре по́двиг сла́вно,/ пое́м Бо́гу на́шему, я́ко просла́вися.</p>
<p>Я́ростию преще́ния и ре́вностию гне́ва дыша́/ свирепогуби́тель и беззако́нный мучи́тель,/ я́ко Христо́в во́ин, предста́ти изво́лил еси́,/ Ми́но, благоче́стия побо́рниче./ Ему́же и свети́льник яви́лся еси́, взыва́я:/ пое́м Бо́гу на́шему, я́ко просла́вися.</p>
<p>Егда́ возвы́шуся, привлеку́ земны́я, Ты, Христе́, проре́кл еси́,/ де́лом же соверши́л еси́,/ му́ченическия чи́ны и лю́ди от коне́ц призва́в, в ра́дости пою́щия:/ пое́м Бо́гу на́шему, я́ко просла́вися.</p>
<p>
<red>Богоро́дичен:</red> Жезл Ааро́нов прозя́бший, и́же от Иессе́я прообразова́ше возра́стший ко́рень Тя, Де́во,/ нетле́нный цвет ми́ру возсия́вшую, Бо́га воплоще́нна./ Его́же о нас, Богоро́дице, моли́,/ при́сно прибега́ющих к Тебе́.</p>
<p>
<red>Ин кано́н преподо́бнаго, его́же краегране́сие: </red>Сла́внаго Фео́дора в пе́снех почита́ю.
<red>Феофа́ново. Глас 8.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре,/ Изра́иля же беглеца́, пешехо́дца, спасе́,/ песнь Бо́гови воспева́юща.</emphasis>
</p>
<p>Светолу́чными блиста́нии Ду́ха Свята́го освеща́емь,/ всесве́тлый столп, о́тче, был еси́,/ путеводя́, Богоглаго́ливе, к земли́ обеща́ния Богому́дренно тща́щияся,/ таи́нниче неизрече́нных Фео́доре.</p>
<p>Всера́достно неосла́бными манове́нии<a type="note" xlink:href="#note108">108</a>
к Бо́гу исходя́,/ пре́жде конца́ яви́лся еси́,/ ме́ртвостию жизноно́сною одея́н, преподо́бне,/ и жизнь нестаре́ющуюся ны́не прия́л еси́ досто́йно,/ о́тче Богоно́се Фео́доре.</p>
<p>Победи́в страсте́й игра́ния/ и мучи́телей стремле́ния ю́ношески, блаже́нне,/ вся укори́л еси́, му́жество показа́в,/ Христо́в о́браз чти́ти науча́я, Богоприя́тне,/ и святы́х воображе́ния.</p>
<p>Очище́нною мы́слию, всему́дре,/ Богодухнове́нным писа́нием поуча́яся,/ бога́тство доброде́телей собра́л еси́ и благоче́стия догма́ты,/ виде́нием обогати́лся еси́ и жития́ све́тлостию,/ возсия́в обою́ду, преподо́бне.</p>
<p>
<red>Богоро́дичен:</red> Сло́ва Бо́жия воплоще́нна родила́ еси́,/ и́же пре́жде безпло́тнаго,/ Богому́жно в ми́ре пожи́вшаго преесте́ственно,/ Всенепоро́чная Богоро́дице Де́во./ Тем Тя вси почита́ем, по Бо́зе Предста́тельницу на́шу.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ несть бо свят, па́че Тебе́, Человеколю́бче.</emphasis>
</p>
<p>Гони́мь прему́дрыми твои́ми словесы́, мучи́тель/ тя ураня́ет<a type="note" xlink:href="#note109">109</a>
неща́дно суро́выми жи́лами говя́жиими,/ мнев<a type="note" xlink:href="#note110">110</a>
си́ми преклони́ти тя, му́чениче непобеди́ме.</p>
<p>Взира́я очесы́ у́мными ко Го́споду,/ плотски́я неудобосте́рпныя мук тя́жести претерпе́л еси́/ нра́вом до́блественнейшим, достосла́вне.</p>
<p>Не убоя́вся муче́ний зело́ боле́зненных,/ дыша́ ре́вностию Боже́ственною,/ к подвиго́м отлучи́лся еси́, зовы́й:/ неи́щемь, приидо́х самозва́н.</p>
<p>
<red>Богоро́дичен:</red> От а́довых мя врат из Тебе́ Воплоще́йся возведе́,/ дре́ва вку́сом лука́вым умерщвле́наго, Всенепоро́чная,/ смерть во́льную прие́мый.</p>
<p>
<red>Ин</red>
</p>
<p>
<red>Ирмос:</red>
<emphasis>Утверже́й в нача́ле небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, еди́не Человеколю́бче.</emphasis>
</p>
<p>Вжиля́емь Христо́вым, всеблаже́нне, всеору́жием,/ язв боле́зни претерпе́л еси́,/ ураня́емь лю́те и в темни́це заключа́емь,/ я́ко о́бщник страсте́й и Ца́рствия был еси́.</p>
<p>Богопокрыва́емь я́ве и Того́ ре́вностию разжига́емь,/ скве́рная уче́ния беззако́нных разруши́л еси́ твои́ми уче́нии, всему́дре,/ благода́тию бо от Бо́га, о́тче, обогати́вся досто́йно.</p>
<p>В виде́нии де́лателен,/ в дея́нии Богосло́в был еси́ нам, Богоглаго́ливе,/ по́стник учи́телен, священному́ченик сла́вен,/ Правосла́вия столп, Це́ркве утвержде́ние.</p>
<p>
<red>Богородичен:</red> Соприсносу́щное Отцу́ и Ду́ху Бог Сло́во/ обнови́ти восхоте́в родонача́льника,/ по Ипоста́си того́ из Тебе́, Чи́стая, прия́т,/ святе́йшу всех Тя, Богома́ти, обре́т.</p>
<p>
<red>Конда́к преподо́бнаго, глас 2.</red>
</p>
<p><red>Подо́бен:</red> Вы́шних ища́:</p>
<p>По́стническое и равноа́нгельное житие́ твое́/ страда́льческими уясни́л еси́ по́двиги/ и А́нгелом совсе́льник, Богоблаже́нне, яви́лся еси́, Фео́доре./ С ни́ми Христу́ Бо́гу моля́ся/ не преста́й о всех нас.</p>
<p>
<red>И́кос:</red>
</p>
<p>По́стников све́тлую добро́ту,/ Це́ркве Христо́вы утвержде́ние,/ ны́не Фео́дора восхва́лим:/ но́вый бо столп о́гнен яви́ся,/ попаля́я главы́ ерети́чествующих,/ ве́рных же просвеща́я ду́ши к ве́ре пра́вей,/ в Боже́ственный град, Вы́шний Иерусали́м,/ я́коже друга́го Изра́иля, вводя́./ К нему́же согла́сно возопие́м:/ всеблаже́нне о́тче,/ не забу́ди, Христу́ моля́ся непреста́нно о всех нас.</p>
<p>
<red>Ин конда́к му́чеников, глас 4.</red>
</p>
<p><red>Подо́бен:</red> Яви́лся еси:</p>
<p>И́же сла́ве, Го́споди и все́х Соде́телю,/ Ты в ми́ре яви́л еси́ украше́нных доброде́тельми страстоте́рпцы и му́ченики,/ да и́мут непобеди́мую побе́ду.</p>
<p>
<red>Се́дален великому́ченика, глас 8.</red>
</p>
<p>
<red>Подо́бен:</red> Прему́дрости:</p>
<p>И́же пре́жде неве́дения тьмо́ю лю́тою, Богому́дре му́чениче Ми́но, одержи́мый Еги́пет/ возсия́ тя, свети́льника всеми́рна,/ безбо́жия нощь кре́пко отгоня́ща заря́ми, блаже́нне,/ Боже́ственных по́двиг твои́х./ Тем, светоно́сный и честны́й твой день све́тло пра́зднующе, приле́жно зове́м ти:/ страда́льцев удобре́ние, моли́ Христа́ Бо́га/ грехо́в оставле́ние пода́ти чту́щим любо́вию святу́ю па́мять твою́.</p>
<p>
<red>Сла́ва, седа́лен преподо́бнаго, глас 3.</red>
</p>
<p>
<red>Подо́бен:</red> Боже́ственныя ве́ры:</p>
<p>Боже́ственными догма́ты обогати́вся,/ ве́ру соблю́л еси́ Правосла́вия,/ предбе́дствовав за ню, Фео́доре,/ в заточе́ниих пострада́в и бие́ниих,/ в темни́цах претерпе́л озлобле́ния,/ о́тче преподо́бне, Христа́ Бо́га моли́/ дарова́ти нам ве́лию ми́лость.</p>
<p>
<red>Богоро́дичен:</red> Боже́ственная ски́ния была́ еси́ Сло́ва,/ еди́на Пречи́стая Де́во Ма́ти,/ чистото́ю А́нгелы превозше́дшая,/ па́че всех мене́ персть бы́вша, оскверне́на плотски́ми прегреше́ньми,/ очи́сти моли́тв Твои́х Боже́ственными вода́ми,/ подаю́щи, Чи́стая, ве́лию ми́лость.</p>
<p>
<red>Крестобогоро́дичен:</red>
</p>
<p>Нескве́рная А́гница, Сло́ва нетле́нная Девома́ти,/ на Кресте́ зря́щи пове́шена из Нея́ безболе́зненно Прозя́бшаго,/ матероле́пно рыда́ющи, вопия́ше:/ увы́ Мне, Ча́до Мое́,/ ка́ко стра́ждеши во́лею,/ хотя́ изба́вити от страсте́й безче́стия челове́ка?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ нетле́нною дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Кропле́нием твои́х крове́й погасо́ша у́глие многобо́жия,/ полк же де́монский погрузи́ся,/ Христо́ва же напои́ся Це́рковь,/ страстоте́рпче всеблаже́нне Ми́но, хва́лящи тя.</p>
<p>И́же на дре́ве пове́шением образу́еши страсть,/ Кресто́м зми́я, му́чениче, го́рькаго умертви́вша,/ строга́ния терпи́ши, хода́тайствующия тебе́ наслажде́ние,/ и́же на Небесе́х до́блественнейше.</p>
<p>Па́че естества́ боле́зней, страда́льче, искуше́ние прия́л еси́,/ и Боже́ственное раче́ние, твое́ удержа́вши естество́, забве́ние прия́ти творя́ше,/ поуща́я тя простира́тися к ра́нам, веселя́щася.</p>
<p>
<red>Богоро́дичен:</red> Воплоще́нна неизрече́нно, Бо́га родила́ еси́,/ от Твои́х крове́й дом Себе́ созда́вшаго,/ во двух существа́х и хоте́ниих зна́емаго Боголе́пно, Неискусобра́чная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Дар Бо́жий да́лся еси́ ми́ру тезоимени́т, бога́тыми дарми́ сия́ющ,/ я́ко исто́чник име́яй и́стинно озаре́ний су́щих, блаже́нне Фео́доре./ Тем учи́телем, по́стником и свиде́телем/ сликовствова́ти мно́жеству сподо́бился еси́.</p>
<p>О, тве́рдаго и кре́пкаго твоего́ противле́ния!/ И́мже мучи́телей свире́пство попра́л еси́,/ его́же ра́ди я́вственно ты па́че ума́/ благонача́льства коне́чное блаже́нство пости́гл еси́, Богому́дре,/ со Безтеле́сными поя́:/ си́ле Твое́й сла́ва, Человеколю́бче.</p>
<p>Глаго́л Бо́жий в тебе́ я́вственнейше все́лься,/ догма́тов, прему́дре Фео́доре, ре́ки то́чит оби́льно:/ те́ми же ны́не наслажда́ющеся, ученицы́ твои́, Богодухнове́нне,/ благода́рно вопие́м гла́сы немо́лчными:/ си́ле Твое́й сла́ва, Человеколю́бче.</p>
<p>
<red>Богоро́дичен:</red> Всего́ в Тебе́ обновля́ет челове́ка,/ весь всему́, Всечи́стая, соединя́емь,/ И́же, Оте́ческих недр не отсту́пль, и в Твое́ чре́во всели́тися изво́ли,/ бога́тством благоутро́бия<a type="note" xlink:href="#note111">111</a>
во́льно обнища́в/ и обогати́в мир Божество́м.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Нечести́вии не у́зрят сла́вы Твоея́, Христе́,/ но мы Тя, Единоро́дне,/ Оте́ческия сла́вы сия́ние Божества́,/ от но́щи у́тренююще, воспева́ем Тя,/ Человеколю́бче.</emphasis>
</p>
<p>Свиде́тельства облиста́в све́тлыми луча́ми,/ омрачи́в те́мное безбо́жие, всему́дре,/ просвети́л еси́ ве́рных исполне́ния,/ воспева́ющих тя, всехва́льне.</p>
<p>Исчезе́ вся́кое примышле́ние<a type="note" xlink:href="#note112">112</a>
враго́в кре́пким твои́м терпе́нием,/ ни глад бо, ни ра́ны, ни опале́ние,/ ни трезу́бец озлобле́ние твоего́ усе́рдия помрачи́ша.</p>
<p>Ве́рою огра́ждся, я́ко со́лнце луча́ми,/ в пусты́ню всели́лся еси́/ и гра́ды вся просвети́л еси́,/ пропове́дая Христа́, Сы́на Бо́жия, в пло́ти прише́дшаго, сла́вне.</p>
<p>
<red>Богоро́дичен:</red> Новотвори́т истле́вша мя, ражда́емый из Тебе́ па́че естества́ Изба́витель,/ дре́вния мя кля́твы свобожда́я, Богома́ти Чи́стая,/ Его́же моли́ спасти́ мя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю
<strong>
<a type="note" xlink:href="#note113">113</a></strong>мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я
<strong>
<a type="note" xlink:href="#note114">114</a></strong>тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Ум, и ду́шу, и те́ло сло́вом очи́стив,/ храм всече́стен Бо́га всех был еси́, жив же и одушевле́н,/ благово́ния же́ртву, всего́ себе́ Христу́ принося́, о́тче,/ иере́й и же́ртва быв.</p>
<p>Осия́емь, блаже́нне, заре́ю Ду́ха,/ всем возблиста́л еси́ Богосло́вным язы́ком Тро́ичный Свет пречи́стый,/ воплоще́ния же е́же па́че ума́ Бо́жия Сло́ва неизрече́нное, о́тче, та́инство.</p>
<p>Разу́мно со А́нгелы ны́не водворя́яся,/ Христа́ моли́ страсте́й и бед изба́вити/ блажа́щия и чту́щия всече́стную и Боже́ственную па́мять страда́ний твои́х,/ Богоно́се Фео́доре.</p>
<p>
<red>Богоро́дичен:</red> Неизглаго́ланным, Де́во, о́бразом/ Сын Бо́жий, в Тя всели́вся, Челове́к быва́ет,/ пре́жде век из Отца́ возсия́вый,/ челове́ка от тли избавля́ет/ и к жи́зни и нетле́нию возведе́, я́ко еди́н Благоутро́бен.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Приидо́х во глубины́ морски́я,/ и потопи́ла мя есть бу́ря мно́гих грехо́в,/ но, я́ко Бог, из глубины́ возведи́ живо́т мой,/ Многоми́лостиве.</emphasis>
</p>
<p>Безболе́знен пребыва́еши, огне́м изнуря́емь/ и власяны́ми претира́емь я́звы ру́бищи:/ Боже́ственная бо благода́ть, спрису́тствующи, Ми́но, укрепля́ше.</p>
<p>Предстои́ши пред суди́щи мучи́телей, суди́мь,/ и, лесть облича́я, Ми́но всеприснопа́мятне,/ тебе́ сама́го столп благоче́стия ве́рным подая́.</p>
<p>По́ты твои́х боре́ний лесть изсуши́л еси́ и́дольскую,/ тебе́ сама́го храм созда́л еси́ Честны́я Тро́ицы,/ страстоте́рпче Ми́но досточу́дне.</p>
<p>
<red>Богоро́дичен:</red> Уврачи́ неисце́льныя стра́сти, Всенепоро́чная,/ души́ моея́ бы́лием Твоея́ бла́гости,/ блага́го Спа́са Христа́ су́щим в ми́ре ро́ждшая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся,/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
</p>
<p>Целому́дренно твою́ жизнь, священноглаго́льниче, соверши́л еси́,/ пра́вдою же украси́вся, му́жеством и му́дростию,/ красне́йшую колесни́цу доброде́телей сочета́л еси́ себе́,/ всеблаже́нне преподо́бне.</p>
<p>Благоуха́ют благоле́пно догма́тов Боже́ственная словеса́ твоя́/ и из глубины́ злых ересе́й вся возво́дят, всему́дре,/ Правосла́вия к превы́шней кра́йности.</p>
<p>Возсия́ тебе́ свет,/ и сего́, о́тче, сопру́г<a type="note" xlink:href="#note115">115</a>
весе́лие ны́не све́тлое я́ве:/ я́ко фи́никс, бо процве́л еси́, всеблаже́нне Фео́доре,/ и, я́ко кедр, умно́жился еси́, досточу́дне.</p>
<p>
<red>Богоро́дичен:</red> Да изба́вимся от лю́тых прегреше́ний мольба́ми Твои́ми, Богороди́тельнице Чи́стая,/ и да улучи́м, Пресвята́я, Боже́ственнаго осия́ния/ из Тебе́ неизрече́нно воплоще́ннаго Сы́на Бо́жия.</p>
<p>
<red>Конда́к, глас 4.</red>
</p>
<p>
<red>Подо́бен:</red> Яви́лся еси́:</p>
<p>Во́инства исхити́ привре́меннаго/ и нетле́ннаго показа́ тя Небе́снаго о́бщника,/ страстоте́рпче Ми́но, Христо́с, Бог наш,/ И́же му́чеников нетле́нный вене́ц.</p>
<p>
<red>И́кос:</red>
</p>
<p>Вели́каго хода́тай нам есть весе́лия па́мять му́чеников,/ на стра́сти му́жество/ и побе́ду на враги́ показу́ющи/ в све́тлем и ра́достнем испове́дании благода́ти./ Прииди́те у́бо в ней, празднолю́бцы вси, и возвесели́мся,/ вре́мя на́шего весе́лия лу́чшее и пребыва́ющее,/ Ми́ны страда́льца па́мять соверша́юще/ и прие́млюще страсте́й разреше́ния дар:/ сего́ же да́тель Христо́с Бог есть,/ му́чеников нетле́нный вене́ц.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Спасы́й во огни́ Авраа́мския Твоя́</emphasis>
<emphasis>о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди, Бо́же оте́ц на́ших, благослове́н еси́.</emphasis>
</p>
<p>Совле́кл еси́ ра́нами ты ко́жныя ри́зы греха́/ и во одея́ние оде́ялся еси́,/ не ктому́ обветша́ние прие́млющее, блаже́нне,/ е́же истка́ благода́ть я́вльшися.</p>
<p>Разжже́нием честны́х, му́чениче, и кре́пких твои́х по́двиг/ терно́вное лука́вое безбо́жие пепели́тся,/ крове́й же тече́ньми погаша́ется неве́дения возвы́шенный пла́мень, всеблаже́нне.</p>
<p>Име́яй оби́льныя да́ры,/ и чудоде́йствия источа́еши честны́й твой пра́здник соверша́ющим, Ми́но досточу́дне,/ и соде́йствуеши пою́щим:/ Бо́же оте́ц, благослове́н еси́.</p>
<p>
<red>Богоро́дичен:</red> Благослове́н Плод благослове́ннаго Твоего́ чре́ва,/ Его́же благословя́т Небе́сныя си́лы и земны́х собра́ния,/ И́же нас изба́вивый кля́твы дре́вния, Благослове́нная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́ ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Ви́дев Прови́дец твоего́ ра́зума чистоту́,/ слове́сных тя ове́ц па́стыря, о́тче, предлага́ет,/ Ему́же ны́не, всеблаже́нне, зове́ши, Фео́доре, веселя́ся:/ благослове́н Бог оте́ц на́ших.</p>
<p>Боже́ственному подо́бию о́браза, треблаже́нне,/ вочелове́чения Христо́ва, покланя́яся, пребыва́еши,/ богобо́рцем противля́яся да́же до кро́ве и поя́, Фео́доре:/ благослове́н Бог оте́ц на́ших.</p>
<p>Сло́во тво́е со́лию услажде́но яви́ся, всебога́те,/ и житие́ твое́, о́тче, просвеще́но заре́ю Ду́ха,/ И́мже ны́не блиста́яся, вопие́ши, ра́дуяся:/ благослове́н Бог оте́ц на́ших.</p>
<p>
<red>Богоро́дичен:</red> Се ны́не испо́лнися Дави́да Боже́ственнаго Боже́ственное прорече́ние:/ мо́лятся и́стинно Твоему́ лицу́, Богороди́тельнице Чи́стая,/ иму́щии бога́тство благода́ти ны́не,/ благословя́ще Бо́га оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Изба́вителю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́ благослови́те, по́йте Го́спода.</emphasis>
</p>
<p>Вене́чник, Ми́но, яви́лся еси́,/ враги́ Креста́ Го́спода твоего́, низложи́в у́бо, посрами́л еси́/ и вопия́л еси́, всеблаже́нне:/ вся дела́ Го́спода по́йте и превозноси́те Его́ во ве́ки.</p>
<p>Ди́вна творя́ Бог в па́мяти твое́й,/ источа́я нам мощми́ твои́ми душе́вная исцеле́ния и теле́сная, вопию́щим:/ вся дела́ Го́спода по́йте и превозноси́те Его́ во ве́ки.</p>
<p>Прине́сл еси́ Бо́гу служе́ние твое́/ и на земли́, преклони́в главу́ твою́,/ мече́м прия́л еси́ отсече́ние, му́чениче, зовы́й:/ вся дела́ Го́спода по́йте и превозноси́те Его́ во ве́ки.</p>
<p>Я́ко багряни́цею и ви́ссом<a type="note" xlink:href="#note116">116</a>
, кро́вию ва́шею Це́рковь украша́ется <red>Днесь</red>,/ Ми́но, и Ви́кторе, и Вике́нтие, вопию́щи:/ вся дела́ Го́спода по́йте и превозноси́те Его́ во ве́ки.</p>
<p>
<red>Богоро́дичен:</red> Де́вствует чре́во и ро́ждши Сы́на,/ Его́же без се́мене от Свята́го Ду́ха зача́т,/ Бо́га неопи́санна, в плоть обле́кшася, Отцу́ собезнача́льна Сло́ва./ Его́же вся дела́, яко́ Го́спода, пою́т и превозно́сят во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Прогна́ны показа́л еси́, Богоно́се Фео́доре, обрета́тели злочести́вых ересе́й,/ уча́ пречи́стый чти́ти о́браз Христо́в,/ покланя́тися же и че́стно почита́ти Богому́дренно и пе́ти Влады́це:/ свяще́нницы, благослови́те,/ лю́дие, превозноси́те Его́ во ве́ки.</p>
<p>Во всем житии́ твое́м, Богоглаго́ливе Фео́доре,/ Правосла́вия путево́ждь был еси́,/ свети́льник светле́йший, Богови́дный учи́тель,/ о́браз мона́хов и изве́стен законопи́сец, науча́я воспева́ти:/ свяще́нницы, благослови́те Влады́ку Христа́/ и превозноси́те Его́ во ве́ки.</p>
<p>На земли́ подвиза́лся еси́ благоче́стия защи́тник/ и непра́вды нелжи́вый обличи́тель, всеблаже́нне, быв, я́ко дар Бо́жий,/ и на Небесе́х пра́вды венча́лся еси́ венцы́,/ тече́ние соверши́л еси́ и ве́ру соблю́л еси́,/ превознося́ Христа́ во ве́ки.</p>
<p>Смы́слом ум украси́л еси́, целому́дрием жела́ние,/ я́ростное же му́жеством препоя́сал еси́, Фео́доре всему́дре,/ пра́вдою испра́вив священноле́пно душе́вныя твоя́ си́лы, согла́сно воспева́я:/ де́ти, благослови́те, свяще́нницы, воспо́йте,/ лю́дие, превозноси́те Его́ во ве́ки.</p>
<p>
<red>Богоро́дичен:</red> Благослове́нная Пречи́стая,/ души́ моея́ стру́пы и греха́ я́звы очи́сти:/ Бо́га бо ро́ждшая, су́щаго над все́ми, Отрокови́це Чи́стая,/ из де́вственныя неискусобра́чныя утро́бы./ Его́же благослови́т вся тварь и превозно́сит во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся</emphasis>
<emphasis>—/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Возлюби́л еси́ па́че не ме́ньше,/ не́жели возлю́блен был еси́, страстоте́рпче,/ возлю́бленную твою́ ду́шу предложи́в рачи́телю твоему́, Христу́,/ с Собо́ю просла́вльшему свиде́тельство твое́, приснопа́мятне.</p>
<p>Све́щник, све́том трисо́лнечным вжига́емь,/ му́чеников яви́ся тричи́сленная еди́ница,/ Ми́на, и Ви́ктор же, и Вике́нтий,/ ве́рных просвеща́ющий и мрак де́монский отгоня́ющий.</p>
<p>Приими́ хвалу́, я́ко долг, от усе́рдия исходя́щу,/ превосходя́ще тя, Ми́но, на́ших слове́с у́бо всем,/ и возда́ждь безчи́сленно от сокро́вищ твои́х дарова́ния.</p>
<p>
<red>Богоро́дичен:</red> Досто́йно Тя вси, Ма́терь Царя́ и Влады́ки,/ дре́вле у́бо проро́цы хваля́ху,/ ны́не же апо́столи и му́ченицы, с на́ми сла́вяще,/ Тя, Богоро́дицу, велича́ют.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски,/ и чре́во Твое́ бысть простра́ннейшее Небе́с:/ тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Тече́ньми твои́х слез, я́ко по́стник,/ и исто́чники крове́й, я́ко свиде́тель Христо́в, просвети́вся,/ сия́еши обою́ду све́тло, пра́вдою, преподо́бне, оде́ян, я́ко свяще́нник,/ в Боже́ственных жи́тельствуеши ли́цех,/ ны́не просвеща́емь в нехо́дных, треблаже́нне.</p>
<p>Чи́сте твое́ житие́ преше́д,/ во святы́х свята́я селе́ниих ны́не живе́ши,/ вене́ц благоле́пия прие́м/ и ца́рства одея́ние великоле́пное же и свяще́нное,/ в ни́хже ны́не, озаря́емь, предстои́ши Неве́стнику,/ наслажда́яся обоже́ния.</p>
<p>Ви́дети сподо́бился еси́ благи́х исто́чник, Богоно́се Фео́доре,/ я́ко проше́д житие́ Боже́ственнейшее и́стинно,/ от мирска́го сво́йства житие́м чи́стым ум свободи́в,/ я́ко свиде́тель и страстоно́сец был еси́, свяще́нне.</p>
<p>Глаго́л твои́х веща́ние, дарова́ние Бо́жие, нам всеслы́шан бысть, всехва́льне,/ я́ко гром, вселе́нныя в конце́х,/ и, я́коже ре́ки, истека́ют твои́х уче́ний списа́ния./ Тем тя Богосло́ва и Богоглаго́льника досто́йно имену́ем.</p>
<p>
<red>Богоро́дичен:</red> Яви́лася еси́, о Де́во Ма́ти Бо́жия,/ па́че естества́ ро́ждши в телеси́ благо́е Сло́во,/ Его́же Оте́ц от се́рдца Своего́ отры́гну/ пре́жде всех век я́ко Благ,/ Его́же ны́не и теле́с превы́шша разумева́ем,/ а́ще и в те́ло облече́ся.</p>
<p>
<red>Свети́лен му́чеников.</red>
</p>
<p>
<red>Подо́бен:</red> Не́бо звезда́ми:</p>
<p>Небеса́ зве́зды украша́ют, Иису́се,/ Це́рковь же Ми́на, и Ви́ктор, и Вике́нтий украша́ют и Стефани́да,/ и́хже ра́ди побе́ды на проти́вныя нам да́руй.</p>
<p>
<red>Други́й свети́лен, свята́го великому́ченика Ми́ны.</red>
</p>
<p>
<red>Подо́бен то́йже.</red>
</p>
<p>Я́коже со́лнце светоно́сно,/ чуде́сными заря́ми наставля́еши всю тварь,/ пресла́вне Ми́но, страстоте́рпче./ Те́мже, твою́ соверша́юще па́мять,/ про́сим от бед вся изба́вити Воскре́сшаго из Гро́ба.</p>
<p>
<red>Сла́ва, свети́лен преподо́бнаго:</red>
</p>
<p>Я́ко столп одушевле́н, яви́лся еси́ догма́тов Правосла́вия благоче́стно,/ обличи́в иконобо́рцов пре́лесть,/ тем и, страда́нием соверши́в испове́дание, Фео́доре, просла́вился еси́.</p>
<p>
<red>И ны́не, Богоро́дичен:</red>
</p>
<p>Вси ве́рнии Хода́таицу Тя к Ро́ждшемуся из Тебе́ ны́не предлага́ют, Всечи́стая,/ мы же мно́жае, и́же сраспина́емии Тому́./ Тем не преста́й, Де́во, за ны моли́тися.</p>
<p>
<red>На хвали́тех стихи́ры свята́го Ми́ны, глас 4.</red>
</p>
<p>
<red>Подо́бен:</red> Зва́нный свы́ше:</p>
<p>Восхваля́ют лю́дие псалмы́,/ вку́пе и пе́сньми твою́ сла́вную па́мять, Ми́но,/ я́ко благоле́пна бо возсия́ и светоно́сна,/ укра́шена сла́вою и благода́тию./ Те́мже игра́ют ны́не А́нгельстии чи́ни,/ хва́лят же му́ченицы со апо́столы/ твои́х по́двиг, му́чениче, страда́ния/ и воспева́ют Просла́вльшаго тя Спа́са Христа́ Бо́га на́шего,/ Его́же моли́ спасти́ и просвети́ти ду́ши на́ша.</p>
<p>Облече́н во Христо́во всеору́жие,/ обре́лся еси́, Ми́но, не и́щущим тебе́,/ ты бо за Христа́ огне́м распаля́емь,/ и, руга́яся бого́в су́етных безбо́жному свире́пству тогда́, —/ во́инствую Царю́ моему́ Христу́, — беззако́нным взыва́л еси́:/ ни зве́рие, ни коле́са же, ни и́на му́ка/ мене́ разлучи́ти возмо́гут когда́/ любве́ Христа́ моего́,/ Его́же моли́ спасти́ и просвети́ти ду́ши на́ша.</p>
<p>Небре́г о сосу́дех многообра́зных,/ и о разли́чных му́ках, и о ору́жиях стра́шных,/ венцено́сче Ми́но,/ благоче́стия му́ченически тече́ние сконча́л еси́,/ те́мже пресве́тлую па́мять тво́ю/ цве́ты пе́сненными венча́ем/ и честны́я твоя́ облобыза́ем ве́рою мо́щи./ Но, я́ко Престо́лу предстоя́ Влады́ки Христа́ Бо́га на́шего,/ моли́ти не преста́й/ спасти́ и просвети́ти ду́ши на́ша.</p>
<p>
<red>Сла́ва, глас 2:</red>
</p>
<p>Прииди́те, любострада́льцы,/ трисия́нный му́ченик почти́м лик —/ Ми́ну, и Ви́ктора, и Вике́нтия,/ я́ко кро́ви да́ша и купи́ша ве́чную жизнь,/ тем и терпели́во противоглаго́лаху злых обрета́телю:/ не предсужда́ем тле́нная нетле́нных,/ не во́инствуем царю́ ме́ртвену земно́му,/ но живу́щему Царю́ во́инствуем,/ при́сно вопию́щу ве́рным:/ ве́руяй в Мя, а́ще и умре́т, жив бу́дет.</p>
<p>
<red>И ны́не, Богоро́дичен:</red>
</p>
<p>Непроходи́мая врата́, та́йно запеча́тствованная,/ Благослове́нная Богоро́дице Де́во,/ приими́ моле́ния на́ша и принеси́ Твоему́ Сы́ну и Бо́гу,/ да спасе́т Тобо́ю ду́ши на́ша.</p>
<p>
<red>И́ны стихи́ры на хвали́тех Фео́дора, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Приими́, о Бо́же, я́ко Милосе́рд,/ глас раб Тво́их/ в похвалу́ уго́дника Твоего́, преподо́бнаго Фео́дора.</p>
<p>В хра́ме Бо́жии стоя́ще в моли́тве,/ вознесе́м хвалу́ Дарода́телю,/ осия́вшему ра́достию день свята́го Фео́дора.</p>
<p>Я́ко хвалу́ сию́ досто́йную/ отцу́ на́шему Фе́одору/ принесе́м смире́ние, любо́вию сопряже́нное.</p>
<p>Прииди́, о наста́вниче наш Фео́доре,/ и ста́ни с на́ми, запеча́таяй торжество́/ свои́м нам благослове́нием.</p>
<p>
<red>Сла́ва, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Фео́доре,/ твое́ю бо стезе́ю вои́стинну пра́во ходи́ти позна́хом,/ блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных,/ с ни́миже моли́ся Го́сподеви,/ поми́ловатися душа́м на́шим.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́твы раб Твои́х/ и изба́ви нас/ от вся́кия ну́жды и печа́ли.</p>
<p>
<red>Или́ Крестобогоро́дичен:</red>
</p>
<p>Го́споди, егда́ Тя, Со́лнца пра́вды со́лнце ви́де,/ на Дре́ве пове́шена,/ лучи́ скры,/ и луна́ свет во тьму преложи́,/ Всенепоро́чная же Твоя́ Ма́ти утро́бою уязвля́шеся.</p>
<p>
<red>Славосло́вие вели́кое. Стихи́ра самогла́сная свята́го Ми́ны, глас 5:</red>
</p>
<p><red>Днесь</red> возсия́ па́че денни́цы/ честна́я па́мять страстоте́рпца Христо́ва,/ ве́рных сердца́ просвеща́ющи/ и о́блаки душ отгоня́ющи/ де́йством благода́ти Ду́ха,/ к нему́же мучениколю́бцы воззове́м:/ ра́дуйся, и́же ве́рным я́влься Богодаро́ванная благода́ть/ и чуде́с множе́ства простира́я/ к тебе́ же притека́ющим, му́чениче Ми́но блаже́нне,/ Христа́ непреста́нно моля́,/ не оскуде́й ве́чных благ получи́ти/ ве́рою соверша́ющим па́мять твою́.</p>
<p>
<strong>
<red>На Литурги́и</red>
</strong>
</p>
<p>
<red>Проки́мен, глас 4: </red>Святы́м, и́же суть на земли́ Его́,/ удиви́ Госпо́дь вся хоте́ния Своя́ в них.
<red>Стих:</red>
Предзре́х Го́спода пре́до мно́ю вы́ну:
<red>Апо́стол к Ефесе́ем, зача́ло 233. И преподо́бнаго, Апо́стол ко Евре́ем, зача́ло 335.</red>
Аллилу́ия,
<red>глас 4</red>
: Воззва́ша пра́веднии:
<red>Стих:</red>
Блаже́н муж, боя́йся Го́спода:
<red>Ева́нгелие от Матфе́я, зача́ло 38. И преподо́бнаго, Ева́нгелие от Матфе́я, зача́ло 10. Прича́стен: </red>
Ра́дуйтеся, пра́веднии, о Го́споде.</p>
</section>
