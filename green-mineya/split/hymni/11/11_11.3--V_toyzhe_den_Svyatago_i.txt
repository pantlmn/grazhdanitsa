<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Свята́го и блаже́ннаго Макси́ма, Христа́ ради юро́диваго,</red>
Моско́вскаго чудотво́рца</p>
</title>
<p>
<strong>
<red>На Вели́цей Вече́рни</red>
</strong>
</p>
<p>Блаже́н муж:
<red>стихи́ры свята́го на 6, глас 4:</red></p>
<p>Юро́дивыми притворе́нии/ мудреца́ зло́бы обезу́мил еси́, блаже́нне,/ соверша́я сла́вная, де́йствуя зна́мения,/ де́моны отгоня́я,/ просвеща́я су́щия в нощи́ грехо́вней, о́тче,/ и ум несмуще́н посреде́ молв соблю́л еси́, Макси́ме,/ безстра́стие от Бо́га прии́м.</p>
<p>Све́та незаходи́маго зри́тель быв, о́тче,/ мирски́ми красота́ми не восхоте́л еси́ наслажда́тися/ и, плоть презре́в,/ прираде́л еси́ о души́,/ и той доброде́телей све́тлостию свещу́ украси́в,/ незаходи́мым сия́нием облиста́емь,/ Го́сподеви предстоя́, о нас моли́ся,/ свяще́нное твое́ преставле́ние пра́зднующих.</p>
<p>Сосу́д Свята́го Ду́ха освяще́н/ сотвори́л еси́ себе́, о́тче,/ сего́ ра́ди и к подвиго́м приле́жно впери́в ум, Макси́ме,/ и на дусе́х нечи́стых власть прии́м, Богоно́се,/ сих моли́твою уязвля́еши/ и от челове́к отго́ниши./ И ны́не Престо́лу всех Царя́ предстои́ши,/ о нас моля́ся, ве́рно тя сла́вящих.</p>
<p>
<red>Сла́ва, глас 8:</red>
</p>
<p>Челове́че Бо́жий, Макси́ме чу́дный,/ ты у́бо, возше́д на ле́ствицу доброде́телей,/ по не́йже вшел еси́ к Го́рнему Иерусали́му/ и та́мо узре́л еси́ жела́емаго Христа́:/ Его́же ра́ди плоть твою́ изнури́л еси́/ и те́ло ме́ртвенное на безсме́ртную жизнь измени́л еси́./ И о нас непреста́нно моли́ся/ дарова́ти душа́м на́шим мир и ве́лию ми́лость.</p>
<p>
<red>И ны́не: </red>Царь Небе́сный:
<red>Вход. Проки́мен дне. Чте́ния три (</red><emphasis><red>зри Мине́ю ноября́ 6-й день</red></emphasis><red>)</red>
</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Дом и жили́ще Ду́ха Пресвята́го, прему́дре Макси́ме, был еси́./ Те́мже и нас до́мы Того́ соде́лай,/ святу́ю твою́ па́мять почита́ющих.</p>
<p>
<red>Стих:</red> Возвесели́тся пра́ведник о Го́споде/ и упова́ет на Него́.</p>
<p>Житие́ твое́, я́ко со́лнце, в сердца́ ве́рных возсия́, чудеса́ испуща́я./ Те́мже и нас све́том невече́рним озари́,/ всечестну́ю твою́ па́мять почита́ющих.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Не преста́й моля́ся, Макси́ме, о при́сных твои́х рабе́х,/ я́же духо́вным твои́м житие́м просвети́л еси́,/ да вси честно́е твое́ пра́зднество, веселя́щеся, почита́ем.</p>
<p>
<red>Сла́ва, глас 6:</red>
</p>
<p>Рачи́тель быв, о́тче, Небе́снаго жити́я/ и равностоя́тель Безпло́тных сил,/ Макси́ме преблаже́нне,/ Росси́йское утвержде́ние, Моско́вский свети́льниче/ и вселе́нныя удобре́ние./ Прииди́ ны́не к нам, пра́зднующим пресве́тлую па́мять твою́,/ и приими́ ма́лое на́ше моле́ние,/ испроси́ нам у Христа́ мир и ве́лию ми́лость.</p>
<p>
<red>И ны́не: </red>Богоро́дице, Ты еси́ Лоза́:</p>
<p>
<red>Тропа́рь, глас 5:</red>
</p>
<p>Нагото́ю теле́сною и терпе́нием/ обнажи́л еси́ вра́жия кова́рствия,/ облича́я неподо́бное его́ дея́ние,/ зе́льне стражда́ со́лнечный вар/ и ну́ждныя вели́кия сту́дени,/ мра́за и огня́ не чул еси́,/ Бо́жиею по́мощию покрыва́емь,/ Макси́ме прему́дре,/ о ве́рою творя́щих па́мять твою́ че́стно/ и усе́рдно притека́ющих к моще́м твои́м/ моли́ изба́витися от бед/ и паде́ния избежа́ти.</p>
<p>
<red>Сла́ва и ны́не, Богоро́дичен воскре́сен, по гла́су.</red>
</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь то́йже.</red></p>
<p>
<red>По 1-й кафи́зме седа́лен, глас 5.</red>
</p>
<p><red>Подо́бен:</red> Собезнача́льное:</p>
<p>Тве́рдаго адама́нта и столпа́ непоколеби́ма вра́жиими прило́ги,/ Богоно́снаго Макси́ма пе́сньми почти́м:/ терпе́нием бо вои́стинну посрами́вша сопроти́внаго врага́,/ и без ве́сти его́ сотвори́вша,/ и ныне́ моля́щася о спасе́нии душ на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Ужа́сно чу́до зача́тия/ и несказа́нен о́браз Рождества́ в Тебе́ позна́ся, Присноде́во Чи́стая,/ ужаса́ет мой ум и удивля́ет по́мысл,/ сла́ва Твоя́, Богоро́дице, во всех простре́ся ко спасе́нию душ на́ших.</p>
<p>
<red>По 2-й кафи́зме седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Посто́м, и воздержа́нием, и на земли́ лега́нием увяди́л еси́ плотски́я стра́сти,/ ду́шу же просвети́л еси́ и на Небесе́х от Христа́ вели́ко возме́здие восприя́л еси́./ Тем благоугоди́л еси́ Бо́гу,/ досто́ин сосу́д чуде́с и по кончи́не яви́лся еси́ притека́ющим к моще́м твои́м,/ Макси́ме преблаже́нне,/ моли́ Христа́ Бо́га грехо́в оставле́ние дарова́ти/ чту́щим любови́ю святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Обнови́ла еси́, Чи́стая, Боже́ственным Рождество́м Твои́м/ истле́вшее во страсте́х земноро́дных ме́ртвенное существо́/ и воздви́гла еси́ вся от сме́рти к жи́зни нетле́ния./ Те́мже Тя по до́лгу блажи́м вси, Де́во препросла́вленная,/ я́коже прорекла́ еси́.</p>
<p>
<red>По </red>Хвали́те И́мя Госпо́дне:</p>
<p>
<red>Припе́в: </red>Ублажа́ем тя,/ святы́й пра́ведный Макси́ме,/ и чтим святу́ю па́мять твою́,/ ты бо мо́лиши за нас/ Христа́ Бо́га на́шего.</p>
<p>
<red>Псало́м избра́нный: </red>Блаже́н муж, боя́йся Го́спода:</p>
<p>
<red>По полиеле́и седа́лен, глас 4:</red>
</p>
<p>
<red>Подо́бен:</red> Ско́ро предвари́:</p>
<p>Яви́лся еси́ чу́ден в терпе́нии твое́м,/ вся́чески Христо́ви угоди́л еси́, преблаже́нне Макси́ме,/ му́дрою мы́слию утверди́л еси́ ду́шу твою́,/ порабо́тив плотска́я мудрова́ния ду́ху/ и избра́в до́брая, е́же Бо́га ра́ди тружда́тися, му́жески глаго́лал еси́:/ а́ще и я́ра зима́, но сла́док рай;/ боле́зненно е́же тружда́тися, но блаже́нно восприя́тие./ Те́мже, преблаже́нне, моли́ Христа́ Бо́га спасти́ ду́ши на́ша.</p>
<p>
<red>Сла́ва, и ны́не, Богоро́дичен: </red>
</p>
<p>Тебе́ велича́ем, Богоро́дице, вопию́ще:/ Ты еди́на благослове́нная,/ из Тебе́ бо неизрече́нно роди́ся Христо́с Бог наш.</p>
<p>
<red>Степе́нна 1-й антифо́н 4-го гла́са. Проки́мен: </red>Возвесели́тся пра́ведник о Го́споде и упова́ет на Него́.
<red>Стих:</red>
Услы́ши, Бо́же, глас мой, внегда́ моли́тимися к Тебе́. Вся́кое дыха́ние:
<red>Ева́нгелие от Матфе́я, зача́ло 43.</red></p>
<p>
<red>По 50-м псалме́ стихи́ра, глас 8: </red>Челове́че Бо́жий, Макси́ме чу́дный,/ ты у́бо, возше́д на ле́ствицу доброде́телей,/ по не́йже возше́л еси́ к Го́рнему Иерусали́му/ и та́мо узре́л еси́ жела́емаго Христа́:/ Его́же ра́ди плоть твою́ изнури́л еси́/ и те́ло ме́ртвенно на безсме́ртную жизнь измени́л еси́./ И о нас непреста́нно моли́ся/ дарова́ти душа́м на́шим мир и ве́лию ми́лость.</p>
<p>Кано́н, глас 4.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
</p>
<p>Прича́стием е́же к Бо́гу, преподо́бне,/ свет был еси́/ и, к Нему́ отлучи́вся, Макси́ме блаже́нне, жела́нием кра́йним,/ благи́м наде́ждам свои́м, о́тче, исполне́ние при́ял еси́.</p>
<p>Жела́нием е́же к Бо́гу распала́емь, мир оста́вил еси́,/ спу́тника, о́тче, обре́т, Христа́, Макси́ме сла́вне,/ с Ни́мже стезю́ проше́л еси́ спаси́тельную, ра́дуяся.</p>
<p>Обогати́тися ника́коже истоща́емыми возжеле́в,/ бога́тство и сла́ву вре́менную, му́дре,/ и пи́щу мимотеку́щую, и мирско́е достоя́ние доблему́дренно отри́нул еси́.</p>
<p>
<red>Богоро́дичен:</red> Кра́сную, и избра́нную, и всечестну́ю разуме́в Тя,/ Сын Бо́жий, Пренепоро́чная, Сын Твой бысть,/ сы́ны сотвори́ благода́тию, Влады́чице, чту́щия Тя.</p>
<p>
<red>Други́й кано́н. </red>Юро́дство оста́вль, к Небе́сным прехо́дит и со А́нгелы совокупля́ется Макси́м предо́блий.
<red>Глас 4.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты кре́пкия,/ Рожде́йся от Де́вы,/ безстра́стия во глубине́ души́ трича́стное потопи́, молю́ся:/ да Тебе́, я́ко в тимпа́не,/ во умерщвле́нии телесе́/ побе́дное воспою́ пе́ние.</emphasis>
</p>
<p>Пода́ждь ми, Христе́, Ду́ха Твоего́ благода́ть,/ да по достоя́нию воспою́ песнь но́ву от усте́н мои́х/ в па́мять Твоего́ уго́дника Макси́ма преблаже́ннаго.</p>
<p>И́же крест на ра́мо<a type="note" xlink:href="#note117">117</a>
взем, блаже́нне,/ и жела́емаго ти оте́чества дости́г, Го́рняго Иерусали́ма,/ и в нем со А́нгелы лику́еши, юро́де прему́дрый,/ моли́ся о нас, чту́щих па́мять твою́ всечестну́ю.</p>
<p>Бу́йством премени́в мирско́е мудрова́ние, о́тче,/ непокрове́но те́ло име́я, блаже́нне,/ покры́й на́ша стра́сти, Богому́дре,/ да твои́ми моли́твами от бед избавля́емся.</p>
<p>
<red>Богоро́дичен:</red> Успи́ души́ моея́ свире́пую во́лну,/ я́ко мно́жество прегреше́ний, искуше́ний и печа́ли, Влады́чице, воста́ша на мя,/ но Сама́ мя спаси́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Усе́рдно к мы́сленным совлече́ся дея́нием,/ побежда́я вра́жия полки́ Боже́ственным посо́бием Ду́ха.</p>
<p>Ра́нами, и моли́твенным воздержа́нием, и бие́нии, преподо́бне,/ стра́сти мирски́я, о́тче Макси́ме, уязви́л еси́.</p>
<p>Умори́ша врага́ по́стницы Твои́, Иису́се,/ умерщвле́ние ра́достно, Влады́ко, Твое́ живоно́сное возжеле́вше.</p>
<p>
<red>Богоро́дичен:</red> Избавля́ющаго челове́ки преслуша́ния, лю́таго паде́ния,/ всему́ Вино́внаго, Чи́стая и Всенепоро́чная, родила́ еси́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Лук си́льных изнемо́же,/ и немощству́ющии препоя́сашася си́лою:/ сего́ ра́ди утверди́ся в Го́споде сердце́ мое́.</emphasis>
</p>
<p>Умо́м весь к преми́рным взе́мся, блаже́нне,/ юро́д прозва́лся еси́, о́тче,/ и нас, умовре́дных, сохрани́,/ да неврежде́ни пребу́дем ко́зньми чужда́го,/ и тебе́ ублажа́ем, Макси́ме преблаже́нне.</p>
<p>Ва́ром со́лнечным опаля́емь, о́тче,/ и нас, пали́мых грехо́вными страстьми́, ороси́ твои́ми моли́твами,/ да непреста́нно воспева́ем па́мять твою́, Макси́ме прехва́льне.</p>
<p>Зимо́ю томи́мь, свя́те,/ небре́гл еси́ о те́ле пе́рстнем/ и ны́не наслажда́ешися ра́йския добро́ты;/ и нам проси́ оставле́ния, озло́бленным прило́ги чужда́го,/ да тебе́ ублажа́ем, о́тче Богому́дре.</p>
<p>
<red>Богоро́дичен:</red> Я́же еди́на в напа́стех и ско́рбех защища́ющи,/ под кров Твой, Пречи́стая, прибе́гша те́пле,/ приими́, я́ко Преблага́я, е́же от се́рдца моего́ моле́ние.</p>
<p>
<red>Седа́лен, глас 8:</red>
</p>
<p>Све́том Боже́ственным озаря́емь,/ в путь, веду́щий к Боже́ственным сия́нием, ходи́л еси́ ве́рно, о́тче преподо́бне,/ и вра́жиих отбе́гл еси́ прило́г,/ и сын све́та и дне яви́лся еси́, Макси́ме Богоблаже́нне.</p>
<p>
<red>Сла́ва, глас то́йже.</red>
</p>
<p>
<red>Подо́бен:</red> Повеле́нное:</p>
<p>О́тче Богому́дре и преблаже́нне Макси́ме,/ кра́сная ми́ра сего́ я́ко уме́ты вмени́в,/ весь, умо́м измени́вся, измени́вшемуся нас ра́ди Христу́ после́довал еси́,/ и юро́д Его́ ра́ди наре́клся еси́ и от неразу́мны́х ско́рби претерпе́л еси́./ И ны́не о нас моли́ся, па́мять твою́ ве́рно сла́вящих, прехва́льне.</p>
<p>
<red>И ны́не, Богоро́дичен:</red>
</p>
<p>Предста́тельнице ве́рных, Богороди́тельнице,/ скорбя́щих ра́досте и пла́чущих вели́кое утеше́ние,/ от чре́ва Твоего́, Де́во, всесвята́го преесте́ственно Ро́ждшагося непреста́нно моли́ с Макси́мом преблаже́нным/ изба́вити нас в час испыта́ния лю́таго осужде́ния.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце Пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
</p>
<p>Соедини́вся к стезе́ пра́вды,/ в Богоспасае́мый Боже́ственный град вше́л еси́, преподо́бне,/ спаси́тельным сия́нием обогати́вся.</p>
<p>Единообра́зный, преподо́бне, смысл Богоно́сный ви́дев,/ Боже́ственными повестьми́ и Боже́ственною оде́ждею оде́ялся еси́.</p>
<p>Се́рдце твое́ скрижа́ль очище́ну, Свята́го Ду́ха благода́ть, обре́тши, о́тче,/ написа́ соверше́нное безстра́стие и любо́вь нелицеме́рну.</p>
<p>
<red>Богоро́дичен:</red> Седя́й на Престо́ле превознесе́нне Херуви́мстем,/ я́ко престо́л, Тя име́я,/ на руке́ Твое́й почи́, Мари́е Богоневе́сто, препросла́вленный Бог.</p>
<p>
<red>Ин</red>
</p>
<p>
<red>Ирмо́с:</red>
<emphasis>Любве́ ра́ди, Ще́дре, Твоего́ о́браза/ на Кресте́ Твое́м стал еси́,/ и раста́яшася язы́цы:/ Ты бо еси́, Человеколю́бче,/ кре́пость моя́ и хвале́ние.</emphasis>
<emphasis/>
</p>
<p>Любве́ сро́дников отре́кся, блаже́нне,/ любо́вию Христо́вою уязвля́емь,/ и плоть, я́коже рабы́ню, ду́хови покори́в,/ над страстьми́ царь показа́лся еси́, о́тче,/ и нас, плене́нных грехо́вными страстьми́, свободи́, Богому́дре.</p>
<p>Стезе́ю приско́рбнаго пути́ ше́ствовав, блаже́нне,/ и простра́ннаго жили́ща доше́д,/ с Безпло́тными ликовствова́ти сподо́бился еси́, о́тче Богоно́се.</p>
<p>Власть прии́м на дусе́х нечи́стых, о́тче Макси́ме,/ сих от челове́к прогоня́еши,/ вся́кими неду́ги боля́щия исцелева́еши,/ с ве́рою приходя́щия к моще́м твои́м.</p>
<p>
<red>Богоро́дичен:</red> Ми́лости Твое́й сподоби́ мя, благоми́лостивное Сло́во ро́ждши,/ и ны́не, Влады́чице, прибега́юща мя к Тебе́ спаси́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой свет,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Пресве́тлую зарю́, Макси́ме, прии́м,/ я́ко со́лнце, яви́лся еси́/ и де́монскую тьму отгна́л еси́, достосла́вне.</p>
<p>Твои́м жела́нием, Христе́,/ отве́ргл все преподо́бный жела́ние теле́сное,/ я́коже сгре́бие<a type="note" xlink:href="#note118">118</a>
мирско́е оттрясе́.</p>
<p>Си́лою Боже́ственною ду́шу укрепи́в,/ в мир всели́лся еси́,/ опустева́я стра́сти, о́тче Богому́дре Макси́ме.</p>
<p>
<red>Богоро́дичен:</red> Раче́ние преста́ тле́нное,/ Де́ва бо нетле́нно роди́ Бо́га Сло́ва,/ па́че естества́ и сло́ва Де́ва пребыва́ет.</p>
<p>
<red>Ин</red>
</p>
<p>
<red>Ирмо́с:</red>
<emphasis>Возсия́й ми, Го́споди, свет повеле́ний Твои́х,/</emphasis>
<emphasis>я́ко к Тебе́ дух мой у́тренюет и пое́т Тя:/ Ты бо еси́ Бог наш,/ и к Тебе́ прибега́ю, Царю́ ми́ра.</emphasis>
</p>
<p>Юро́д яви́лся еси́ изволе́нием, о́тче,/ и о́ному ди́вному Андре́ю после́довал еси́./ И я́коже той ви́де духо́вныма очи́ма/ Богоро́дицу на возду́се, за мир моля́щуюся,/ ты же ны́не зри́ши Святу́ю Тро́ицу,/ моля́ся непреста́нно о душа́х на́ших.</p>
<p>Ревни́тель быв ди́вному Симео́ну,/ пусты́ню и све́рстника оста́вльшему, и юро́дство на ся возложи́вшему,/ и Го́рния митропо́лии досги́гшу,/ с ни́мже ны́не и ты наслажда́ешися,/ и нас помина́й, пра́зднующих па́мять твою́ всечестну́ю.</p>
<p>Вторы́й Твердисло́в в Росси́и показа́лся еси́, о́тче Макси́ме,/ непокрове́но те́ло име́я,/ покры́й нас покро́вом моли́тв твои́х,/ да не уязви́т нас уязви́вый пра́отца преступле́нием.</p>
<p>
<red>Богоро́дичен:</red> От ко́рене исто́чник и вину́ нетле́ния,/ Тя, Де́во, вси ве́рнии хвала́ми почита́ем:/ Ты бо Ипоста́сное нам Безсме́ртие родила́ еси́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Ум твой весь к Бо́гу простира́я непреста́нными поуче́нии,/ плотску́ю любо́вь не пощаде́л еси́,/ благи́х тебе́ хода́тайству, Макси́ме, присвое́ние.</p>
<p>Ни скве́рны, ни вра́ски<a type="note" xlink:href="#note119">119</a>
прия́л еси́, блаже́нне,/ посреде́ тебе́ ми́ра живу́щу,/ честны́ми же па́че мольба́ми твои́ми очища́еши от душе́вныя скве́рны притека́ющия.</p>
<p>Ты, плотски́х мудрова́ний вы́шше име́я по́мысл,/ не уязви́лся еси́, посреде́ жен обнажа́емь:/ безстра́стия бо оде́ждею, Макси́ме, оде́ялся еси́.</p>
<p>
<red>Богоро́дичен:</red> Усты́, и по́мыслом, и се́рдцем, Пресвята́я Богоро́дице, Тя пропове́дуем:/ Тобо́ю Бо́гу примири́хомся,/ отринове́ннии преступле́нием пе́рвее пра́отца.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очище́ние нам, Христе́,/ и спасе́ние, Влады́ко,/ возсия́л еси́ от Де́вы,/ да я́ко проро́ка от зве́ря морска́го пе́рсей Ио́ну,/ от тли исхи́тиши/ всего́ Ада́ма всеро́дна па́дшаго.</emphasis>
</p>
<p>На безстра́стия го́ру возше́д доброде́тельми,/ на враги храбо́рник<a type="note" xlink:href="#note120">120</a>
чу́ден показа́лся еси́:/ и ны́не моли́ся Христу́ Бо́гу об оте́честве на́шем,/ я́ко да твои́ми моли́твами проти́внии побежда́ются.</p>
<p>Чуде́с исто́чник твои́ мо́щи яви́шася, Макси́ме блаже́нне,/ от ни́хже оби́льно вси притека́ющии прие́млют телесе́м здра́вие/ и душа́м спасе́ние твои́ми моли́твами.</p>
<p>Прему́дростию ра́зума объя́т, о́тче,/ су́етную му́дрость бу́йством премину́л еси́/ и утае́ная от му́дрых и разу́мных Тро́йческим благоволе́нием позна́л еси́.</p>
<p>
<red>Богоро́дичен:</red> Моисе́й в купине́ Тя ви́де,/ в горе́ прие́млющу нестерпи́мый Божества́ огнь неопа́льно,/ тем Тя вси пе́сньми велича́ем.</p>
<p>
<red>Конда́к, глас 2:</red>
</p>
<p>Вы́шния красоты́ жела́я,/ ни́жния сла́дости и теле́сная одея́ния в ничто́же вмени́л еси́/ и нестяжа́ние па́че су́етнаго ми́ра возлюби́л еси́./ А́нгельское житие́ проходя́,/ сконча́лся еси́, блаже́нне Макси́ме:/ с ни́миже Христа́ моли́ непреста́нно о всех нас.</p>
<p>
<red>И́кос:</red>
</p>
<p>А́нгел на земли́ житие́м показа́вся,/ А́нгельския полки́ удиви́л еси́, и де́моны устраши́л еси́,/ и челове́ки просвети́л еси́ чуде́с твои́х заря́ми,/ Богоно́се и преблаже́нне о́тче наш Макси́ме./ И ны́не нас вразуми́ воспева́ти песнь к твоему́ хвале́нию,/ ра́достным гла́сом си́це глаго́лющих:/ ра́дуйся, оста́вивый тле́нное мудрова́ние и прие́мый нетле́нный вене́ц;/ ра́дуйся, терпели́вый душе́ю;/ ра́дуйся, целому́дренный ра́зумом и к Бо́гу воззре́нием;/ ра́дуйся, предо́блий юро́де, и́же злоко́зненнаго врага́ под нога́ми сотры́й;/ ра́дуйся, я́ко ни́жнее мудрова́ние оста́вль и вы́шняго Ца́рствия дости́гий;/ ра́дуйся, цели́телю боле́зней и отгони́телю страсте́й;/ ра́дуйся, Макси́ме блаже́нне, моля́ непреста́нно о всех нас.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстеи,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Содержи́мь Христо́вою подо́бно, о́тче, Боже́ственною любо́вию,/ други́х спасти́ ра́достно весь са́м ся, вопия́, изда́л:/ благослове́н Бог оте́ц на́ших.</p>
<p>С Небесе́ тебе́ пода́нуто, о́тче, прии́м пи́щу,/ се́ю препита́л еси́ благопоко́рно прие́млющия твоя́ повеле́ния/ и до́лу влеку́щий грех оставля́ющия, блаже́нне.</p>
<p>После́довав оте́ческим преда́нием, о́тче му́дре,/ па́губы отринове́ние запове́да, зову́ще:/ благослове́н Бог оте́ц на́ших.</p>
<p>
<red>Богоро́дичен:</red> Вы́шняго освяще́нное Боже́ственное селе́ние, ра́дуйся,/ Тобо́ю бо даде́ся ра́дость, Богоро́дице, зову́щим:/ благослове́на Ты в жена́х, Всенепоро́чная Влады́чице.</p>
<p>
<red>Ин</red>
</p>
<p>
<red>Ирмо́с:</red>
<emphasis>Спасы́й во огни́ Авраа́мския Твоя́</emphasis>
<emphasis>о́троки/ и халде́и уби́в,/ я́же пра́вда пра́ведно уловля́ше:/ препе́тый Го́споди,/ Бо́же оте́ц на́ших, благослове́н еси́.</emphasis>
</p>
<p>Прича́стием Свята́го Ду́ха просвеще́н, блаже́нне,/ измени́вся добро́ты теле́сныя и позо́р быв челове́ком,/ непокрове́но те́ло тле́нными оде́ждами име́я, Христу́ вопия́л еси́:/ благослове́н Бог оте́ц на́ших.</p>
<p>Нищету́ и юро́дство изво́лив, преподо́бне, нас ра́ди Обнища́вшаго/ и Сего́ ле́гкий яре́м на ра́мена взем,/ Тому́ после́довал еси́, Христу́, вопия́:/ благосло́вен Бог оте́ц на́ших.</p>
<p>Злому́драго врага́ ко́зни премудри́в, юро́де прехва́льне,/ и сего́, я́ко ры́бу безгла́сну, сотвори́л еси́, Богому́дре, Христу́ вопия́:/ благослове́н Бог оте́ц на́ших.</p>
<p>
<red>Богоро́дичен:</red> Я́коже ло́жницу Бо́жию и кади́льницу разу́мнаго и светоно́снаго У́гля,/ Приснора́дованную воспое́м, зову́ще:/ ра́дуйся, вина́ спаси́тельнаго воззва́ния, Благослове́нная во ве́ки.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ льво́в зия́ния
<strong>
<a type="note" xlink:href="#note121">121</a></strong>в ро́ве затче́
<strong>
<a type="note" xlink:href="#note122">122</a></strong>;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те вся дела́ Го́сподня Го́спода.</emphasis>
</p>
<p>Всесве́тлая звезда́ сущ/ во тьме́ и стра́сти, световодя́ к жи́зни све́тлей:/ твори́ши бо жены́ нечи́стыя целому́дренно жи́ти/ и отго́ниши лю́тыя неду́ги, вопия́:/ благослови́те вся дела́ Госпо́дня Го́спода.</p>
<p>Ты исцели́ ум мой в кро́ве чу́дных и му́дрых, преподо́бне, повеле́ний Бо́жиих,/ мно́ги улови́л еси́ юро́дствовати Го́спода ра́ди,/ ве́дый наруга́емь бы́ти, вопия́ чисте́йшею душе́ю:/ благослови́те вся дела́ Госпо́дня Го́спода.</p>
<p>Соверше́н еди́н,/ И́же весть своя́ прославля́ти, Госпо́дь, преподо́бныя:/ сии́ бо гро́бу посыла́емь и А́нгелов светлословле́нии почита́емь, вопию́щих:/ благослови́те вся дела́ Госпо́дня Го́спода.</p>
<p>
<red>Богоро́дичен:</red> Избавля́яй нас, возсия́ из Тебе́ Госпо́дь, Де́во Чи́стая,/ Его́же моли́, Влады́чице, просвети́ти пою́щия Тя и обстоя́ния нас изба́вити, вопию́щия:/ благослови́те вся дела́ Госпо́дня Го́спода.</p>
<p>
<red>Ин</red>
</p>
<p>
<red>Ирмо́с:</red>
<emphasis>Избави́телю всех, Всеси́льне,/ посреде́ пла́мене благоче́ствовавшия,/ снизше́д, ороси́л еси́/ и научи́л еси́ пе́ти:/ вся дела́ благослови́те, по́йте Господа́.</emphasis>
</p>
<p>Присво́ився Соде́телю всех, о́тче,/ и грехо́вныя я́зи удали́вся,/ прия́л еси́ Небе́сное насле́дие/ и, со А́нгелы лику́я, вопия́л еси́:/ благослови́те вся дела́ Госпо́дня Го́спода.</p>
<p>Ю́ношеских и плотски́х страсте́й удержа́л еси́ взыгра́ния,/ очи́стив вся́кия скве́рны ду́шу же и те́ло, Макси́ме преблаже́нне,/ храм показа́лся еси́ нескве́рнен Бо́гу,/ Ему́же непреста́нно вопие́ши:/ благослови́те вся дела́ Госпо́дня Го́спода.</p>
<p>Незаходи́мый возсия́ тебе́ свет, о́тче Богому́дре, присносу́щнаго весе́лия,/ в не́мже ны́не наслажда́ешися, предстоя́ Святе́й Тро́ице/ и воспева́я Христа́ во вся ве́ки.</p>
<p>
<red>Богоро́дичен:</red> Тя ору́жие непобеди́мое на враги́ предлага́ем,/ Тя основа́ние и наде́жду на́шего спасе́ния, Богоневе́сто, и́мамы/ и Тя воспева́ем во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Всем се́рдцем, Макси́ме, Тро́ице усе́рдно предложи́вся/ и от Нея́ лучи́ Богоде́льно прие́мь,/ светови́ден был еси́ и со А́нгелы лику́еши.</p>
<p>Жела́нием Боже́ственным приедини́вся/ и воздержа́нием просвеща́емь,/ бу́дущих благ в прича́стии уже́ быв, Макси́ме Богоблаже́нне, и в наслажде́нии.</p>
<p>Твоя́ боле́зни и по́ты прия́т весе́лие,/ ника́коже конца́ иму́ще,/ в не́мже пита́яся, Макси́ме преподо́бне, нас непреста́нно помина́й.</p>
<p>
<red>Богоро́дичен:</red> Разори́ души́ моея́ о́блаки, Све́та о́блаче, свята́я Влады́чице,/ и си́льна соде́лай мя́ на стра́сти, борю́щия мя,/ Спа́са всех ро́ждшая и Изба́вителя.</p>
<p>
<red>Ин. Ирмо́с то́йже.</red>
</p>
<p>Я́коже тве́рдый адама́нт душе́ю показа́лся еси́,/ непоколеби́мь вра́жиими прило́ги, о́тче,/ и нам тве́рдое забра́ло бу́ди, блаже́нне,/ моли́твами твои́ми от нахожде́ний проти́вных.</p>
<p>Освяти́ся во́здух, Макси́ме блаже́нне, па́мятию твое́ю,/ и нас торжествова́ти подвиза́ет ра́достно/ освяще́нное твое́ пра́зднество.</p>
<p>Жезло́м доброде́телей страсте́й мо́ре пресе́к/ и го́рдаго врага́, я́коже ина́го фарао́на, моли́твами твои́ми погрузи́в,/ избра́нное ста́до но́ваго Изра́иля невре́дно соблю́л еси́,/ Макси́ме блаже́нне, моли́твами твои́ми.</p>
<p>
<red>Богоро́дичен:</red> Ски́ния свиде́тельства Тя прообрази́,/ Хлеб И́стинный жи́зни прие́мшую, Чи́стая,/ Сло́во Отца́ Соприсносу́щное.</p>
<p>
<red>Свети́лен.</red>
</p>
<p>
<red>Подо́бен:</red> Не́бо звезда́ми:</p>
<p>А́нгельскаго жития́ жела́я, преподо́бне,/ покори́л еси́ стра́сти плотски́я му́жески/ и равноа́нгелен был еси́, Богоно́се о́тче Макси́ме.</p>
<p>
<red>Богоро́дичен:</red> Тя Предста́тельницу и́мамы вси гре́шнии, о Пресвята́я Де́во!/ Ты благопреме́нна сотвори́ Твоего́ Сы́на ма́терними Твои́ми моли́твами.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Дал еси́ при́тчу терпе́ния и му́жества, Преблаги́й Го́споди,/ пра́веднаго Макси́ма, и многочуде́снаго/ доброде́тельми, и словесы́, и де́лы сия́юща,/ целому́дрием украша́ема и кро́тостию./ Тем Твое́ неизрече́нное строе́ние сла́вим,/ Иису́се Всеси́льне, и Спа́се душ на́ших.</p>
<p>Пра́веден и незло́бив,/ и́стинен же, и непоро́чен, и ве́рен,/ уклоня́яся от вся́кия зло́бныя ве́щи,/ показа́лся еси́, Макси́ме блаже́нне,/ просвеще́н доброде́тельми и благоче́стием сия́я./ Тем тя ублажа́ем/ и свято́е твое́ и честно́е <red>Днесь</red> пра́зднуем успе́ние,/ ра́дующеся, Богому́дре.</p>
<p>Целому́дрием и благове́рием,/ я́ко багряни́цею многоце́нной, одея́вся, Макси́ме,/ пра́вдою же и кро́тостию, я́ко Боже́ственным венце́м, увя́злся еси́,/ со стра́ждущими Христа́ ра́ди ца́рствовати возжеле́л еси́./ И ны́не Царю́ сил предстои́ши,/ Иису́су Всеми́лостивому и Спа́су душ на́ших.</p>
<p>
<red>Сла́ва, глас 8:</red>
</p>
<p>Доброде́телей твои́х, Богому́дре Макси́ме, исправле́ния/ уясни́ша ве́рных сердца́:/ кто бо слы́ша безме́рное твое́ смире́ние и терпе́ние, не удиви́тся?/ Е́же ко всем кро́тость и беззло́бие,/ к скорбя́щим ми́лование/ и су́щим в бе́дах ско́рое поможе́ние,/ пла́вающим немяте́жное приста́нище/ и путеше́ствующим благо́е поспеше́ние/ вся Боголе́пно предвари́, досточу́дне,/ и ны́не неувяда́емым венце́м венча́лся еси́/ от руки́ Вседержи́теля Бо́га:/ Его́же моли́ спасти́ся душа́м на́шим.</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́тву раб Тво́их/ и изба́ви нас/ от вся́кия ну́жды и печа́ли.</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны, песнь 3-я и 6-я. Проки́мен, глас 7: </red>Честна́ пред Го́сподем смерть преподо́бных Его́.
<red>Стих:</red>
Что возда́м Го́сподеви о всех, я́же возда́де ми?
<red>Апо́стол к Гала́том, зача́ло 213. Ева́нгелие от Матфе́я, зача́ло 10. Прича́стен: </red>
В па́мять ве́чную:</p>
</section>
