<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Свята́го великому́ченика во царе́х, Стефа́на Се́рбскаго, и́же в Деча́нех</red></p>
</title>
<p>
<strong>
<red>На Ма́лой Вече́рни</red>
</strong>
</p>
<p>
<red>На </red>Го́споди, воззва́х:
<red>стихи́ры на 4, глас 1.</red></p>
<p>
<red>Подо́бен:</red> Небе́сных чи́нов:</p>
<p>Благоче́стия побо́рника и в царе́х изря́днаго,/ Стефа́на — страда́льца и вене́чника,/ духо́вно соше́дшеся, воспои́м/ и того́ пра́здник соверши́м, любо́вию ра́дующеся.</p>
<p>Небе́снии ны́не А́нгели торжеству́ют мы́сленно/ в па́мять до́бляго подви́жника/ и, к нам неви́димо сходя́ще,/ осеня́ют, поле́зная да́рующе.</p>
<p>Му́чеников честны́й собо́р,/ с на́ми совоку́плься, сликовству́ет и торжеству́ет,/ сла́вя и воспева́я Христа́,/ И́же Стефа́на си́це просла́вльшаго.</p>
<p>
<red>Сла́ва, глас 6:</red>
</p>
<p>Весна́ нам <red>Днесь</red> в зи́мныя го́ды возсия́/ прииди́те, бра́тие мучениколю́бцы,/ обере́м цве́ты доброде́телей,/ я́же изнесе́ нам Стефа́н, Христо́в учени́к нело́жный,/ и́же да́нный ему́ тала́нт до́бре умно́живый/ и ве́рен яви́ся своему́ Влады́це,/ и и́же я́ко дре́во при исхо́дищих вод/ плод свой даст во вре́мя свое́,/ и нам про́сит от Христа́ Бо́га ве́лию ми́лость.</p>
<p>
<red>И ны́не, Богоро́дичен:</red>
</p>
<p>Арха́нгельски воспои́м, ве́рнии,/ Небе́сный черто́г и дверь запеча́тану вои́стинну:/ ра́дуйся, Ея́же ра́ди отрасте́ нам Спас всех Христо́с,/ Жизнода́вец и Бог./ Низложи́, Влады́чице, мучи́тели,/ безбо́жныя враги́ на́ша руко́ю Твое́ю, Пречи́стая,/ упова́ние христиа́н.</p>
<p>
<red>На стихо́вне стихи́ры, глас 2.</red>
</p>
<p><red>Подо́бен:</red> До́ме Евфра́фов:</p>
<p>От за́пада со́лнце возсия́,/ зари́ благоче́стия испуща́я —/ Стефа́н, во царе́х му́ченик.</p>
<p>
<red>Стих:</red> Пра́ведник, я́ко фи́никс, процвете́т,/ и я́ко кедр, и́же в Лива́не, умно́жится.</p>
<p>Се́рбская племена́ вся,/ усе́рдно стеци́теся,/ своего́ засту́пника сла́вяще.</p>
<p>
<red>Стих:</red> Насажде́ни в дому́ Госпо́дни/ во дво́рех Бо́га на́шего процвету́т.</p>
<p>После́дним си вре́менем,/ ты красота́ показа́лся еси́,/ многострада́льне Стефа́не.</p>
<p>
<red>Сла́ва, глас и подо́бен то́йже:</red>
</p>
<p>Го́сподеви предстоя́, сла́вне,/ Его́же возлюби́л еси́,/ твое́ ста́до помина́й.</p>
<p>
<red>И ны́не, Богоро́дичен:</red>
</p>
<p>Богоро́дицу Тя, ве́рнии,/ вси испове́дуем,/ Мари́е Присноде́во.</p>
<p>
<red>Тропа́рь, глас 4 (</red>
<emphasis>
<red>зри </red>
</emphasis>
<emphasis>
<red>день сей </red>
</emphasis>
<emphasis>
<red>ни́же</red>
</emphasis>
<red>)</red>
</p>
<p>
<red>Сла́ва, и ны́не, Богоро́дичен:</red>Е́же от ве́ка:</p>
<p>
<strong/>
</p>
<p>
<strong>
<red>На Вели́цей Вече́рни</red>
</strong>
</p>
<p>Стихосло́вим Блаже́н муж:
<red>1-й антифо́н, на </red>
Го́споди, воззва́х:
<red>стихи́ры на 8, глас 2.</red></p>
<p>
<red>Подо́бен:</red> Ки́ими похва́льными:</p>
<p>Ки́ими благопохва́льными пе́сньми воспои́м Стефа́на,/ Небе́снаго челове́ка и земна́го А́нгела,/ благоче́стия побо́рника и нече́стия отгони́теля,/ столпа́ непоколеби́маго своему́ оте́честву,/ во бра́нех до́блественнаго и в напа́стех терпели́ваго,/ безчи́нствующих казни́теля стра́шнаго/ и благотеку́щих помо́щника те́плаго,/ и́мже Христо́с да́рует нам ве́лию ми́лость.</p>
<p>Ки́ими похва́льными венцы́ венча́им Стефа́на,/ Богоразу́мия красоту́, смиренному́дрия высоту́,/ горды́ни низложи́теля, стену́ необори́мую своея́ ему́ оби́тели,/ непобеди́маго страда́льца и втора́го Ио́ва ра́нами,/ бесо́в прогони́теля стра́шнаго/ и А́нгелов сожи́теля сла́внаго,/ и́мже Христо́с нам да́рует ве́лию ми́лость.</p>
<p>Ки́ими благососта́вными гла́сы возвели́чим Стефа́на,/ высокопа́рнаго орла́ чистото́ю у́мною,/ си́рых помо́щника и вдов пита́теля,/ стра́ждущих уте́шителя и ни́щих служи́теля усе́рдна,/ до́браго строи́теля да́нных ему́ от Бо́га,/ непра́вду возненави́девша и пра́вду предпоче́тшаго,/ и нам от Христа́ прося́ще ве́лию ми́лость.</p>
<p>Ки́ими добрособра́нными цве́ты увязе́м Стефа́на,/ Христо́ва сосу́да избра́ннаго,/ в не́мже со Отце́м и Ду́хом всели́ся,/ Ио́сифа втора́го в напа́стех/ и в кро́тости Дави́да друга́го,/ Соломо́ну в прему́дрости ра́внаго и Илии́ в ре́вности то́чнаго,/ царе́й о́браз к доброде́тели,/ и к ми́лости наказа́ние изве́стное,/ и́мже Христо́с нам да́рует ве́лию ми́лость.</p>
<p>
<red>Сла́ва, глас 8:</red>
</p>
<p><red>Днесь</red> честно́е торжество́ Небе́сная пра́зднуют мы́сленно,/ земна́я к весе́лию созыва́юще/ в па́мять до́бляго подви́жника, Стефа́на терпеливоду́шнаго./ Сей бо всеизря́дный Христо́вых за́поведей храни́тель бысть изве́стнейший,/ не поми́лова тле́ющих ца́рствия/ ра́ди ве́чныя и блаже́нныя вои́стинну жи́зни,/ но расточи́ и даде́ убо́гим/ и му́ченическим венце́м венча́ся:/ Святе́й Тро́ице предстоя́ непосре́дственно,/ смире́ние про́сит ми́рови и грехо́в оставле́ние,/ и́же ве́рою того́ соверша́ющим торжество́.</p>
<p>
<red>И ны́не, Богоро́дичен:</red> Царь Небе́сный:</p>
<p>
<red>Та́же вход. Прокиме́н дне и чте́ния.</red>
</p>
<p>Проро́чества Иса́иина чте́ние: Та́ко глаго́лет Госпо́дь: вси язы́цы собра́шася вку́пе:
<red>(</red>
<emphasis>
<red>зри </red></emphasis>
<emphasis>
<red>день сей </red>
</emphasis>
<emphasis>
<red>вы́ше</red>
</emphasis>
<red>)</red>
</p>
<p>Прему́дрости Соломо́новы чте́ние: Пра́ведных ду́ши в ру́це Бо́жией, и не прико́снется их му́ка:
<red>(</red>
<emphasis>
<red>зри </red></emphasis>
<emphasis>
<red>день сей </red>
</emphasis>
<emphasis>
<red>вы́ше</red>
</emphasis>
<red>)</red>
</p>
<p>Прему́дрости Соломо́новы чте́ние: Пра́ведницы во ве́ки живу́т, и в Го́споде мзда их и попече́ние их у Вы́шняго:
<red>(</red>
<emphasis>
<red>зри Мине́ю ноября́  </red>
6-й день</emphasis>
<red>)</red>
</p>
<p>
<red>На литии́ стихи́ры самогла́сны, глас 1:</red>
</p>
<p>За́падная вся, ра́дуйтеся/ и, веселя́щеся, взыгра́йте,/ посреде́ себе́ иму́ще звезду́ незаходи́мую и многосве́тлую,/ со́лнечныя зари́ превосходя́щую,—/ Стефа́на великоимени́таго,/ свята́го ко́рене ветвь многопло́дна и избра́нна,/ и́стиннаго за́поведей Христо́вых де́лателя,/ и́же Христа́ мно́го возлю́бльшаго/ и нам от Него́ прося́ща ве́лию ми́лость.</p>
<p>Се́рбстии ро́дове вси,/ духо́вно ликовству́юще,/ о́бщую по́льзу восхваля́йте/ в наро́читый день того́ па́мяти./ Посреде́ бо вас израсте́ пе́рвее,/ я́ко шипо́к благово́нный,/ и ны́не посреде́ му́чеников,/ я́ко звезда́ све́тлая, преосиява́ет,/ и нас не оставля́ет я́ко па́стырь до́брый,/ но посеща́ет неви́димо/ и от Спа́са нам да́рует ве́лию ми́лость.</p>
<p>Восто́чная, за́падным сра́дуйтеся и невысокому́дрствуйте,/ и́бо со́лнце дру́гое зде пресла́вно просия́,/ не к за́падом творя́ тече́ние/ и под земле́ю устремля́яся,/ но к Небе́сем восхо́д име́ет от земли́,/ и невеще́ственным спребыва́я умо́м,/ и я́же отту́ду нам предпосыла́ет лучи́:/ и соблюда́ет, и освяща́ет,/ и от Христа́ нам да́рует ве́лию ми́лость.</p>
<p>
<red>Сла́ва, глас 5:</red>
</p>
<p>Востру́бим духо́вною цевни́цею/ в наро́читый день пра́здника на́шего,/ я́же о́крест созыва́юще благочести́вому́дренне,/ с высо́ким пропове́данием и глаго́люще:/ се и́же на земли́ стра́хом ца́рствовавый,/ ны́не на Небесе́х свобо́дно ца́рствует./ Прииди́те, лю́дие, и сему́ поревну́йте/ и, поревнова́вше, после́дуйте де́ланию,/ да и вы подо́бным венце́м приобщи́теся,/ се ми́лостыни сокро́вище пребога́тое;/ прииди́те, стра́ждущии, и приими́те исцеле́ния./ Рука́ бо, я́же тогда́ пе́нязи да́ющая,/ та́яжде и ны́не да́ет исцеле́ния/ теле́сным боле́знем и душе́вным страсте́м./ Бога́тии и ни́щии, здра́вии и немощни́и,/ прише́дше, почерпи́те по ве́ре проше́ния/ от ковче́га свяще́ннаго, я́ко от нетле́нна исто́чника,/ во сла́ву Спа́са и Бо́га,/ прославля́ющаго и́же Того́ прославля́ющих.</p>
<p>
<red>И ны́не, Богоро́дичен, глас то́йже,</red>
</p>
<p>Творе́ние Ге́рмана Патриа́рха:</p>
<p>Востру́бим трубо́ю пе́сней,/ прекло́ншися бо свы́ше Всецари́ца, Ма́ти Де́ва/ благослове́ньми венчава́ет воспева́ющия ю́./ Благове́рнии лю́дие да стеку́тся/ и Ца́рице да воспле́щут в пе́снех, Царя́ ро́ждшей,/ сме́ртию одержи́мыя пе́рвее/ разреши́ти человеколю́бно благоволи́вшаго./ Па́стырие и учи́телие,/ До́браго Па́стыря Пречи́стую Ма́терь, соше́дшеся, восхва́лим:/ све́щник светоза́рный, светоно́сный о́блак,/ Небе́с простра́ннейшую, одушевле́нный киво́т,/ огнезра́чный Влады́чень Престо́л,/ манноприе́мную злату́ю ста́мну,/ заключе́нную Сло́ва дверь./ Всех христиа́н прибе́жище/ пе́сньми Богоглаго́ливыми похваля́юще, си́це рцем:/ пала́то Сло́ва,/ сподо́би смире́нныя ны Небе́снаго Ца́рствия,/ ничто́же бо невозмо́жно хода́тайству Твоему́.</p>
<p>
<red>На</red>
<red>стихо́вне стихи́ры, глас 4.</red>
</p>
<p><red>Подо́бен:</red> Я́ко до́бля:</p>
<p>Я́ко тве́рда адама́нта, всеблаже́нне Стефа́не,/ соше́дшеся <red>Днесь</red>, восхваля́ем тя:/ я́ко напа́сти претерпе́в,/ и смерть подъя́л еси́ непра́ведную,/ я́ко да двои́м да́ром сподо́бит тя Христо́с,/ Его́же возлюби́л еси́,/ ца́рской диади́ме и венцу́ му́ченическому.</p>
<p>
<red>Стих:</red> Пра́ведник, я́ко фи́никс, процвете́т/ и я́ко кедр, и́же в Лива́не, умно́жится.</p>
<p>Я́ко у́тро светле́йшее,/ терпе́ния све́тлостию, достосла́вне, показа́лся еси́./ Те́мже и стека́ются архиере́и и свяще́нницы,/ и́ноцы и мирсти́и, бога́тии и ни́щии,/ ковче́гу припа́дающе святы́х твои́х моще́й,/ освяще́ние прие́млюще.</p>
<p>
<red>Стих:</red> Насажде́ни в дому́ Госпо́дни,/ во дво́рех Бо́га на́шего процвету́т.</p>
<p>И́ов дре́вле на восто́це,/ сла́вен и имови́т,<a type="note" xlink:href="#note127">127</a>/ Богочте́ц и пра́веден и му́чеников нача́ло,/ но и Стефа́н на за́паде/ сла́вою и бога́тством нетле́нным,/ я́ко во́ин всех Царя́ и страда́льцев исполне́ние.</p>
<p>
<red>Сла́ва, глас 3:</red>
</p>
<p>Прииди́те, празднолю́бных составле́ния,/ прииди́те, и лик соста́вим:/ прииди́те, венча́ем пе́сньми/ венце́в тезоимени́таго Стефа́на,/ того́ ревну́юще и́же к Бо́гу любви́/ и терпе́ние похваля́юще./ Вои́стинну бо до конца́ претерпе́ в зако́не Госпо́дни/ и ну́ждную подъя́т смерть рука́ми уби́йственными,/ и к нему́ возопии́м:/ многострада́льне и преблаже́нне,/ оби́тель, ю́же возлюби́л еси́,/ в не́йже честны́м твои́м моще́м ста́ти изволи́л еси́,/ и ста́до, е́же собра́л еси́,/ сохраня́й и покрыва́й,/ я́ко име́я ко Христу́ дерзнове́ние.</p>
<p>
<red>И ны́не, Богоро́дичен:</red>
</p>
<p>Без се́мене от Боже́ственнаго Ду́ха/ во́лею же О́тчею зачала́ еси́ Сы́на Бо́жия,/ от Отца́ без ма́тере пре́жде век су́ща,/ нас же ра́ди, из Тебе́ без отца́ бы́вша,/ пло́тию родила́ еси́/ и Младе́нца мле́ком пита́ла еси́./ Те́мже непреста́й моли́ти/ изба́витися от бед душа́м на́шим.</p>
<p>
<red>Тропа́рь, глас 4:</red>
</p>
<p>В терпе́нии добрострада́льных по́двиг твои́х/ многообра́зныя ра́ны претерпе́л еси́,/ и по кончи́не свое́й/ вене́ц от Бо́га с му́ченическими ли́ки восприе́млеши,/ и в земли́ кро́тких досто́йно водворя́ешися, блаже́нне,/ о нас Христа́ Бога́ моли́/ дарова́ти душа́м на́шим ве́лию ми́лость.</p>
<p>
<red>Ин Тропа́рь, глас 4:</red>
</p>
<p>Ца́рство, е́же на земли́ до́бре окормля́я, страда́льче,/ и, багряни́цу нося́, смире́нно стяжа́л еси́ мудрова́ние,/ ни́щих посеща́я и сим хлеб раздробля́я,/ тем Пребоже́ственная Тро́ица/ Ца́рствия ку́пно и му́ченичества венце́м увязе́ ти.</p>
<p>
<strong>
<red>На У́трени</red>
</strong>
</p>
<p>
<red>По 1-м стихосло́вии седа́лен, глас 1.</red>
</p>
<p><red>Подо́бен:</red> Ка́мени запеча́тану:</p>
<p>Ра́ка твой, свя́те, други́й бысть Силоа́м,/ и́же ве́рою приходя́щим разли́чных неду́гов исцеле́ния то́чит./ Сего́ ра́ди Се́рбская племена́ вся в па́мяти твое́й ра́дуются/ и во хвале́нии зову́т тебе́:/ сла́ва Просла́вльшему тя,/ сла́ва Венча́вшему тя,/ сла́ва Де́йствующему тобо́ю пресла́вная.</p>
<p>
<red>Сла́ва, и ны́не, Богоро́дичен:</red>
</p>
<p>Ма́терь Тя Бо́жию све́ми вси Де́ву вои́стинну, и по Рождестве́ я́вльшуюся,/ и́же любо́вию прибега́ющии к Твое́й бла́гости,/ Тебе́ бо и́мамы, гре́шнии, предста́тельство,/ Тебе́ стяжа́хом в напа́стех спасе́ние, Еди́ну Всенепоро́чную.</p>
<p>
<red>По 2-м стихосло́вии седа́лен, глас 4.</red>
</p>
<p><red>Подо́бен:</red> Удиви́ся Ио́сиф:</p>
<p>Удиви́шася А́нгели, па́че есте́ственное зря́ще, на тебе́ быва́емо,/ от ца́рствия преходя́ща в Небе́сная Ца́рствия:/ ужасо́шася бе́сове, венцено́сца тя ви́дяще,/ его́же бо мня́ху страда́ньми низложи́ти,/ сим посра́мльшеся, падо́ша,/ И́же сего́ тогда́ укрепи́вый, просвети́ ду́ши на́ша.</p>
<p>
<red>Сла́ва, и ны́не, Богоро́дичен:</red>
</p>
<p>Удиви́ся Ио́сиф, е́же па́че естества́ зря, и внима́ше мы́слию,/ и́же на руно́ дождь, в безсе́менном зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший,/ и, свиде́тельствуя, обру́чник Твой и храни́тель свяще́нником взыва́ше:/ Де́ва ражда́ет и по Рождестве́ па́ки Де́вою пребыва́ет.</p>
<p>
<red>По полиеле́и седа́лен, глас 3.</red>
</p>
<p>
<red>Подо́бен:</red> Красоте́ де́вства:</p>
<p>Кра́сен оте́честву твоему́ и вселе́нней благоцвету́щ,/ вои́стинну цвет показа́лся еси́:/ о́чи всех у́мныя и серде́чная привлача́ разуме́ния к добро́те твои́х исправле́ний./ Те́мже удивля́еми, от усе́рдия зове́м ти:/ ра́дуйся, Деча́ном похвало́ нело́жная.</p>
<p>
<red>Сла́ва, и ны́не, Богоро́дичен:</red>
</p>
<p>Красоте́ де́вства Твоего́ и пресве́тлой чисто́те Тво́ей Гаврии́л, уди́влься,/ вопия́ше Ти, Богоро́дице:/ ку́ю Ти похвалу́ принесу́ досто́йную?/ Что же возымену́ю Тя?/ Недоумева́ю и ужаса́юся,/ те́мже, я́ко повеле́н бых, вопию́ Ти:/ ра́дуйся, Благода́тная.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой:
<red>Ева́нгелие от Луки́, зача́ло 63.</red></p>
<p>
<red>По 50-м псалме́ стихи́ра, глас 6:</red>
</p>
<p>Дне́сь Це́рковь озаря́ется страстоте́рпца луча́ми/ и, я́ко цве́ты, украша́ема,/ в весе́лии хва́лится, я́сным гла́сом веща́ющи:/ такова́ моя́ рожде́ния,/ такови́ моего́ чре́ва сы́нове./ И́хже породи́х креще́нием,/ воспита́х же млеко́м благоче́стия/ и му́ченики соде́лах и́стинны:/ да моля́тся о вселе́нней ко Го́споду.</p>
<p>
<red>И́на стихи́ра, глас 6, </red>
</p>
<p>
<red>из кано́на моле́бнаго, по Ева́нгелии:</red>
</p>
<p><red>Днесь</red> за́падная страна́ весели́тся,/ мощми́ твои́ми кра́сящися,/ и мы, раби́ твои́, сия́ объе́млюще,/ от души́ вопие́м ти:/ уго́дниче Христо́в и предста́телю те́плый Стефа́не,/ не премолчи́ о нас, моля́ся ко Го́споду.</p>
<p>
<red>Кано́н Богоро́дицы на 6, гласа́ 2-го, и свята́го 2 кано́на на 8.</red>
</p>
<p>
<red>Кано́н свята́го, его́же краегране́сие:</red>
</p>
<p>Но́вому му́ченику но́ву приношу́ да́ра пе́снь.</p>
<p>
<red>Глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Твоя́ победи́тельная десни́ца/ Боголе́пно в кре́пости просла́вися./ Та бо, Безсме́ртне,/ я́ко всемогу́щая проти́вныя сотре́,/ изра́ильтяном путь глубины́ новосоде́лавшая.</emphasis>
</p>
<p>Новоявле́нна, я́ко со́лнце,/ изнесе́ тя за́падная страна́ заря́ми светолу́чными, Стефа́не,/ концы́ осиява́юща и та́йно просвеща́юща/ Го́сподеви побе́дную песнь пою́щих.</p>
<p>О́чи стяжа́в у́мныя лише́нием чу́вственных,/ и ны́не зри́ши я́сно, я́же о́ко не ви́де, по апо́столу,/ и на се́рдце челове́ку не взы́доша,/ я́же тебе́ да́де Христо́с, Того́ возлю́бльшему.</p>
<p>Вои́стинну, — рече́ Соломо́н, — па́мять пра́веднаго с похвала́ми:/ се бо ны́не собра́шася разли́чных язы́к ро́дове,/ хвала́ми венчава́юще Стефа́нов верх нетле́нный.</p>
<p>Очи́стив ум и се́рдце/ и ду́шу свобо́дну соде́лав, сла́вне,/ был еси́ сосу́д избра́нный, досто́ин Бо́жия посеще́ния./ Те́мже и, прише́д, Христо́с/ с Отце́м и Ду́хом оби́тель в тебе́ сотвори́.</p>
<p>
<red>Богоро́дичен:</red> Гора́ высока́, ю́же ви́де Дании́л,/ от нея́же ка́мень отсече́ся, му́жеских рук кроме́,/ Тебе́ прообразова́, Богоро́дице./ Без му́жа бо нам пло́тию породила́ еси́ Емману́ила.</p>
<p>
<red>Ин кано́н, моле́бный, глас 8, свято́му Стефа́ну Деча́нскому.</red>
</p>
<p>
<red>Песнь 1 </red>
</p>
<p>
<red>Ирмо́с:</red>
<emphasis>Воду прошед:</emphasis>
</p>
<p>Мно́гими одержи́ми напа́стьми,/ к тебе́ прибега́ем, сла́вне, о Христо́в во́ине Стефа́не,/ от наше́дших нас скорбе́й сохрани́.</p>
<p>Бу́ря вели́ка и мяте́ж врага́ злонача́льнаго/ на нас, свя́те, подви́жися,/ но, я́ко име́яй дерзнове́ние я́ко великоимени́т,/ сего́ низложи́ шата́ния.</p>
<p>На це́рковь твою́ и ста́до, ю́же созда́ и собра́,/ я́ко ски́мны ры́кающе, напа́сти устреми́шася,/ и́хже посрами́ до конца́.</p>
<p>
<red>Богоро́дичен:</red> Неду́гующа те́лом и душе́ю,/ посеще́ния Боже́ственнаго и промышле́ния от <red>Тебе</red>́ сподо́би, Еди́на Богома́ти/ я́ко Блага́я, Блага́го же Роди́тельница.</p>
<p>
<red>Катава́сия по уста́ву.</red>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Еди́не ве́дый челове́ческаго существа́ не́мощь</emphasis>
<emphasis>/ и ми́лости́вно в не вообра́жся,/ препоя́ши мя с высоты́ си́лою,/ е́же вопи́ти Тебе́, Святы́й:/ одушевле́нный хра́ме, неизрече́нныя сла́вы Твоея́, Человеколю́бче.</emphasis>
</p>
<p>Млеко́ ссав прему́дрости, от ю́ностнаго, блаже́нне, во́зраста/ и в стра́се Бо́жии поуча́яся при́сно,/ преплы́л еси́ жития́ пучи́ну, Христа́ име́я Ко́рмчия,/ И́же и наста́ви тя в Небе́сная блага́я приста́нища.</p>
<p>Уче́нию внима́я Ева́нгельскому, пребога́те, блажа́щему ми́лостивыя,/ ми́лостив был еси́ и кро́ток,/ те́мже и поми́лован быв,/ зе́млю насле́довал еси́, кро́тким уготова́нную.</p>
<p>Моли́твами приле́жными привле́кл еси́ Уте́шителя,/ И́же и, всели́вся в чи́стую твою́ ду́шу,/ светови́дна всего́ тя соде́ла,/ стра́шна же и чу́дна всем и́же о́крест царе́м в на́шу похвалу́ и торжество́.</p>
<p>Устыде́ся твои́х слове́с Боговеща́нных и прему́дрых/ самоде́ржец Гре́ческий и собо́р святи́тельский,/ не терпя́ше бо зре́ти злосла́вныя,/ я́ко во́лки, посреде́ ста́да благочести́вых.</p>
<p>
<red>Богоро́дичен:</red> Рече́ Боже́ственный Иезекии́ль:/ и бу́дет дверь затворе́на./ Сие́ на Тебе́ испо́лнися, Влады́чице,/ вни́де бо несказа́нно в Тя О́тчее Сло́во/ и ми́рови яви́ся из Тебе́ пло́тию,/ Де́ву Тя сохрани́в во обои́х.</p>
<p>
<red>Ин. Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га:</emphasis>
</p>
<p>Ца́рствия нося́ диади́му, Ду́ха нището́ю обогати́ся,/ тем и Ца́рство Небе́сное дарова́ся ти,/ но не пре́зри ста́да твоего́ гла́сы,/ ны́не в печа́ли мне су́щу, тобо́ю хва́лимся.</p>
<p>Ди́вно житие́ твое́, блаже́нне, и пресла́вно терпе́ние,/ и чудеса́ достосла́вна, я́же святы́я твоя́ мо́щи соде́лаша,/ мно́зи бо твоего́ ста́да ра́тницы<a type="note" xlink:href="#note128">128</a>
тобо́ю пра́ведно казни́шася.</p>
<p>Мгла́ страсте́й ум наш покрыва́ет, к све́ту зре́ти не оставля́я,/ но на тя наде́емся, Стефа́не,/ от Бо́га да́ти нам просвеще́ние и спасе́ние.</p>
<p>
<red>Богоро́дичен:</red> Лю́тыми неду́ги и боле́зненными страстьми́ истяза́ему, Де́во,/ Ты ми помози́:/ исцеле́ний бо неоску́дное Тя зна́ю сокро́вище, неиждива́емое.</p>
<p>
<red>Конда́к, глас 3:</red>
</p>
<p>В царе́х благоче́стно пожи́в/ и страда́ния путь проше́д, веледу́шне,/ и страда́льцем равноче́стен вене́чник яви́лся еси́,/ и це́рковь твоя́ прославля́ет тя сла́вно,/ святы́ми благоуха́нными мощми́ твои́ми освяща́ема,/ те́мже почита́ем и та́йно вопие́м ти:/ от бед изба́ви нас моли́твами твои́ми, свя́те.</p>
<p>
<red>Седа́лен, глас 8.</red>
</p>
<p>
<red>Подо́бен:</red> Прему́дрости сло́ва:</p>
<p>Прему́дрости рачи́тель быв и сокро́вище доброде́телей,/ отону́дуже и поче́рпл еси́ Боже́ственная разуме́ния/ и, о тле́ющих нераде́в, нетле́нным внима́л еси́./ Те́мже и, я́же возлюби́в сия́, по кончи́не насле́довал еси́,/ прие́мля досто́йныя мзды́ де́ланием от правосудя́щаго вся про́мысла./ Сего́ ра́ди вопие́м ти:/ моли́ Христа́ Бо́га грехо́в оставле́ние дарова́ти/ покланя́ющимся ве́рою святы́м моще́м твои́м.</p>
<p>
<red>Сла́ва, и ны́не, Богоро́дичен:</red>
</p>
<p>Помышля́ю суд и бою́ся истяза́ния,/ трепе́щу стра́шныя и ужа́сныя му́ки,/ огня́ боле́зни, тьмы же и та́ртара./ Увы́! что́ сотворю́, студ ка́ко претерплю́?/ егда́ Кни́ги отве́рзутся и дея́ния облича́тся./ Сего́ ра́ди припа́даю Ти, Богоро́дице Пречи́стая,/ тогда́ предста́ни ми, нужды́ о́ныя изыма́ющи,/ Тебе́ бо и́мамы прибе́жище, Влады́чице.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Го́ру Тя, благода́тию Бо́жиею приосене́нную,/ прозорли́выма Авваку́м усмотри́в очи́ма,/ из Тебе́ изы́ти Изра́илеву провозглаша́ше Свято́му/ во спасе́ние на́ше и обновле́ние.</emphasis>
</p>
<p>Челове́к у́бо Стефа́н по естеству́,/ но па́че челове́ка ре́вностию, я́коже други́й Илия́,/ казня́ нечести́выя и снабдева́я правосла́вныя,/ ерети́ков же ча́да, я́ко душегу́бныя во́лки, от свои́х преде́л отгоня́ет.</p>
<p>Е́же у́бо по о́бразу до́бре соблюде́ Стефа́н вои́стинну,/ но и е́же по подо́бию в такове́м пла́вании жития́ на́шего мо́ри:/ ум бо влады́ку страсте́м устро́и, зовы́й с весе́лием души́:/ сла́ва си́ле Твое́й, Го́споди.</p>
<p>Ниже́ скорбь, ни теснота́, ниже́ заточе́ние многоле́тное,/ ни избоде́ние<a type="note" xlink:href="#note129">129</a>
оче́с твое́ возмого́ша поколеба́ти от Влады́ки жела́ние,/ но пребы́л еси́ неизме́нен, зовы́й с весе́лием:/ сла́ва си́ле Твое́й, Го́споди.</p>
<p>Име́я ко Влады́це Твоему́, великому́чениче, дерзнове́ние,/ вселе́нней мир испроси́,/ твоего́ оте́чества хору́гвы укрепи́ на ва́рвары безбо́жныя/ и тишину́ да́руй твои́м лю́дем,/ и́бо и с на́ми егда́ был еси́,/ ми́рно устрое́ние на́ше име́яше жи́тельство.</p>
<p>
<red>Богоро́дичен:</red> Изобразова́ше иногда́ дре́вняго Изра́иля в Чермне́м проше́ствие/ Твое́ непостижи́мое Рождество́,/ я́коже бо он немо́кренными стопа́ми про́йде бе́здну морску́ю:/ та́ко и Христо́с, Де́во, без се́мене от пречи́стых Твои́х кро́вей произы́де.</p>
<p>
<red>Ин. Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди:</emphasis>
</p>
<p>Царь и му́ченик быв,/ зри́тель ны́не бысть неизрече́нным,/ иде́же и нас помина́й.</p>
<p>Враг и ра́тник ро́да на́шего/ прило́ги и се́ти простира́ет,/ нас погуби́ти наде́яся.</p>
<p>Хва́лимся ра́кою моще́й твои́х и красу́емся, Стефа́не,/ любо́вию целу́юще и прие́млюще исцеле́ния.</p>
<p>
<red>Богоро́дичен:</red> Наде́жду, и утвержде́ние, и спасе́ния сте́ну недви́жиму/ иму́ще Тя, Всепе́тая,/ неудо́бства вся́каго избавля́емся.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Просвети́вый сия́нием прише́ствия Твоего́, Христе́,/ и освети́вый Кресто́м Твои́м ми́ра концы́,/ сердца́ просвети́ све́том Твоего́ Богоразу́мия/ правосла́вно по́ющих Тя.</emphasis>
<emphasis/>
</p>
<p>К ца́рствия о́бласти и учи́тельства дар приложи́ся тебе́:/ веща́я бо поле́зная, всех сердца́ привле́кл еси́ к ве́ре и́стинней/ и плодоно́сных показа́в./ И, я́ко сотвори́в и научи́в,/ вели́к обре́лся еси́ во Царствии Небе́снем.</p>
<p>У́жас объе́млет мя слы́шаща непра́ведныя ти сме́рти о́бразы,/ но ра́дость прие́млет мя, честны́я твоя́ мо́щи зря́ща./ Вои́стинну бо, по вели́кому апо́столу,/ недосто́йна страда́ния ны́нешняго вре́мене ко откры́вшейся сла́ве на тебе́.</p>
<p>Не был еси́ ме́нший ве́рою и жела́нием Боже́ственным Симео́на и Са́ввы,/ свяще́нных и Богоно́сных твои́х оте́ц,/ но си́ми у́бо и и́неми доброде́тельми подо́бен им был еси́,/ превозше́л же еси́ тех и́менем и венце́м му́ченическим.</p>
<p>О́чи всех ни́щих на тя упова́ху,— я́коже к Бо́гу рече́ Дави́д,—/ и ты дая́л еси́ пи́щу им я́ко Бо́жий служи́тель пред очи́ма Госпо́днима./ Те́мже и насле́довал еси́, блаже́нне, угото́ванное ми́лостивым Ца́рствие.</p>
<p>
<red>Богоро́дичен:</red> Гора́ Сина́йская дре́вле/ о́браз показа́ непостижи́маго Твоего́ Рождества́ законода́вцу в купине́,/ и́бо огнь та́мо не опали́ купину́,/ ниже́ зде, Богороди́тельнице, Огнь Божества́ Твою́ Боговмести́мую утро́бу.</p>
<p>
<red>Ин. Песнь 5</red>
</p>
<p>
<red>Ирмо́с:</red>
<emphasis>Просвети́ нас:</emphasis>
</p>
<p>Просвети́ нас моли́твами твои́ми, свя́те,/ Све́ту бо предстои́ши Трисо́лнечному,/ и смири́ ста́до твое́.</p>
<p>Даря́ устраши́л еси́, и кня́зя низложи́л еси́,/ и ны́не твое́ ста́до ра́тующих низложи́.</p>
<p>Бе́сове убоя́шася, Стефа́не, тобо́ю посра́мленны,/ и ны́не честны́ми твои́ми моща́ми прого́нятся.</p>
<p>
<red>Богоро́дичен:</red> Исцели́, Чи́стая, души́ моея́ неможе́ние,/ посеще́ния Твоего́ сподо́бльшая,/ и здра́вие моли́твами Твои́ми пода́ждь ми.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Обы́де нас после́дняя бе́здна,/ несть избавля́яй:/ вмени́хомся, я́ко о́вцы заколе́ния./ Спаси́ лю́ди Твоя́, Бо́же наш,/ Ты бо кре́пость немощству́ющих и исправле́ние.</emphasis>
</p>
<p>Во бра́нех до́блествен бы́л еси́,/ сопроти́вных побежда́я не щито́м, ни копие́м,/ не на лук бо тво́й упова́л еси́ когда́, но честны́х рук воздея́нием,/ я́коже Моисе́й Амали́ка в пусты́ни,/ и моли́твою го́рдых низлага́л еси́.</p>
<p>Ублажи́ша тя ца́рие, благослови́ша святи́телие,/ слы́шаше пресла́вная твоя́ исправле́ния:/ о́браз бо и надписа́ние к доброде́тели стяжа́ша тя./ И ны́не, ве́рою приходя́ще, честны́м стопа́м покланя́ются.</p>
<p>Прине́слся еси́, же́ртва непоро́чная,/ нас ра́ди Поже́ршемуся серде́чною чисто́тою и незло́бием:/ и всесожже́ние и́стинно, свя́то и одушевле́нно му́ченическим исхо́дом,/ заколе́ние соверше́нно Бо́гови.</p>
<p>Ра́зжже́ние стрелы́ неви́димаго стрельца́, тебе́ прирази́вшееся, Стефа́не,/ погаси́л еси́ благода́рственным терпе́нием и неде́йственна показа́л еси́,/ де́лы нас науча́я, терпе́нием того́ ко́зни побежда́ти.</p>
<p>
<red>Богоро́дичен:</red> О́брази подоба́ше пе́рвее пречи́стому Твоему́ написа́тися Рождеству́,/ е́же и предвозвести́ и́же при Но́и ковче́г:/ я́коже бо он, Богороди́тельнице, от пото́па сохрани́ оста́нок ро́да,/ си́це и сие́ от пото́па грехо́внаго спасе́ челове́чество.</p>
<p>
<red>Ин. Песнь 6</red>
</p>
<p>
<red>Ирмо́с:</red>
<emphasis>Моли́тву пролию́:</emphasis>
</p>
<p>Да́ры принося́ Го́сподеви,/ ми́лостыню и правосу́дие, ве́ру и незло́бие, наде́жду же и любо́вь,/ и́же и просла́ви тя сла́вою нетле́нною.</p>
<p>Чи́сто се́рдце соблюда́я/ и по́мысл непленя́ем в тле́нных и настоя́щих,/ те́мже и ста́ду твоему́ к Бо́гу бысть хода́тай.</p>
<p>Венце́м земна́го ца́рствия венча́ся пе́рвее, Стефа́не,/ ны́не же, треблаже́нне,/ Небе́снаго Ца́рствия венце́м от Христа́ увязе́ся.</p>
<p>
<red>Богоро́дичен:</red> На одре́ ны́не немощству́яй лежу́,/ и несть исцеле́ния пло́ти моея́,/ но Бо́га, и Спа́са ми́ру, и Изба́вителя неду́гов ро́ждшая,/ Тебе́ молю́ся, Благо́й:/ от тли неду́г возста́ви мя.</p>
<p>
<red>Конда́к, глас 4.</red>
</p>
<p>
<red>Подо́бен:</red> Вознесы́йся:</p>
<p>Друга́го Константи́на стяжа́ тя Це́рковь благоче́стием, блаже́нне,/ и кро́тостию, пра́вдою и ми́лостынями,/ но и великому́ченика и страда́льца и́стинна./ Те́мже и, тобо́ю кра́сящися, вопие́т:/ Стефа́н мне похвала́ и утвержде́ние.</p>
<p>
<red>И́кос:</red>
</p>
<p>До́брый Влады́ка, Бог и Созда́тель,/ я́коже в при́тчи Ева́нгельской рече́/ о де́лателех виногра́да того́ за́поведей спаси́тельных,/ коего́ждо во свое́ вре́мя де́лавша и мзду прие́мша,/ изнесе́ ны́не во еди́нона́десятый час к концу́ ле́том/ и в са́мое соверше́ние ты́сящам вели́каго/ сего́ му́ченика и царя́,/ своему́ оте́честву непоколеби́мое забра́ло, и свое́й оби́тели, неруши́мую стену́/ и гри́вну всезлату́ю Це́ркви,/ ю́же и нося́щи, с на́ми зове́т единогла́сно:/ Стефа́н мне похвала́ и утвержде́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Тебе́, у́мную, Богоро́дице, пещь/ разсмотря́ем, ве́рнии:/ я́коже бо о́троки спасе́ три превозноси́мый,/ мир обнови́, во чре́ве Твое́м всеце́л,/ хва́льный отце́в Бог и препросла́влен.</emphasis>
<emphasis/>
</p>
<p>Иису́с Нави́н иногда́ А́нгела ви́де,/ повелева́юща ему́ изу́ти сапо́г но́гу своею́,/ ме́сту бо, — глаго́лаше, — свя́ту бы́ти,/ ты́ же, всеблаже́нне, Никола́я ви́дел еси́ вели́каго,/ пло́ти совлещи́ся повелева́юща и в земли́ святе́й присели́тися.</p>
<p>Нощна́я твоя́ хожде́ния и я́же о ка́мень ча́стая претыка́ния,/ я́же подъя́л еси́, ни́щия посеща́я,/ ле́ствицы тебе́ устро́ишася и степе́нь к Небе́сным/ и́миже к Само́му Бо́гу дости́гл еси́, Того́ десни́цею венчава́емь.</p>
<p>Обои́ у́бо на тебе́ венцы́, блаже́нне, стеко́шася,/ ца́рствия ку́пно и му́ченичества:/ обои́х бо чин соблю́л еси́./ Те́мже царе́й еси́ похвала́ и му́чеников красота́,/ своея́ же оби́тели звезда́ многосве́тлая.</p>
<p>Широта́ земли́ и долгота́ со мно́гих язы́к ро́довы тебе́ вве́рися от Бо́га,/ от заточе́ния призва́вшаго тя,/ ю́же и соблю́л еси́ до́бре во благоче́стии и в зако́нех пра́ведных./ Те́мже и мзду прия́л еси́ досто́йную.</p>
<p>
<red>Богоро́дичен:</red> Роди́выйся Соприсносу́щен Бо́гу и Отцу́, Бог Сло́во, Богоро́дице,/ и с на́ми Бог Челове́к Тобо́ю сни́де к на́шему смире́нию,/ свобожда́я от кля́твы пра́дедния:/ Тебе́ бо ви́де Иа́ков ле́ствицу, до Небе́с дося́жущу.</p>
<p>
<red>Ин. Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше:</emphasis>
</p>
<p>Ца́рствия насле́дниче и великому́чениче Стефа́не, вене́чниче,/ Ца́рствию нас Небе́сному сподо́би,/ муче́ния избавля́я.</p>
<p>Симео́ну земно́му и Са́вве свяще́ннейшему/ житие́ и имени́тая печа́ть показа́ся,/ яви́шася бо мо́щи твоя́ луч со́лнечных светле́йше.</p>
<p>Име́я дерзнове́ние, я́ко пра́ведно ца́рствовав/ и непра́ведно пострада́в,/ ста́ду твоему́ от Бо́га проси́ смире́ния.</p>
<p>
<red>Богоро́дичен:</red> Теле́сныя сла́бости и душе́вныя неду́ги, Богороди́тельнице,/ любо́вию приступа́ющих к кро́ву Твоему́, Де́во, исцели́ти сподо́би,/ Спа́са Христа́ нам ро́ждшая.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>В пещи́ о́троцы Изра́илевы,/ я́коже в горни́ле,/ добро́тою благоче́стия чисте́е зла́та блеща́хуся, глаго́люще:/ благослови́те вся дела́ Госпо́дня Го́спода,/ по́йте и превозноси́те во вся́ ве́ки.</emphasis>
</p>
<p>Устне́ у́бо дви́жа и ру́це в моли́твах воздева́я,/ о́чи же Госпо́дни призира́ху, и Того́ у́ши моли́тву послу́шаху,/ и хоте́ния твоя́ блага́я пресла́вно соверша́хуся.</p>
<p>Дар че́стен вои́стинну принесе́ тя Го́сподеви благоро́дное твое́ оте́чество/ па́че даро́в А́велевых и жертв Но́евых:/ на всяк бо день сокруше́нием ду́ха же́ртва был еси́ Созда́телю.</p>
<p>Ага́рянская ча́да, блаже́нне, под но́ги господа́м на́шим подложи́:/ се бо часть достоя́ния твоего́ без ве́сти тща́тся сотвори́ти,/ но, предвари́в, досто́йною накажи́ ка́знию.</p>
<p>Разшири́ша уста́ свои́, я́ко зве́рие,/ спеша́ще твое́ поглоти́ти оте́чество, измаили́те безбо́жнии:/ си́лою у́бо твое́ю сих низложи́.</p>
<p>
<red>Богоро́дичен:</red> Иса́ия ви́де Тя клещу́ у́гля Божестве́ннаго/ проро́ческима, Отрокови́це, очи́ма,/ того́ устна́м каса́ющася и грехи́ оставля́юща,/ и́бо из Тебе́ Бог вочелове́чися, ми́ра грехо́в оставле́ние.</p>
<p>
<red>Ин. Песнь 8</red>
</p>
<p>
<red>Ирмо́с:</red>
<emphasis>Царя́ Небе́снаго:</emphasis>
</p>
<p>В черто́зех мы́сленных я́ко великому́ченик водворя́яся и лику́я,/ помина́й рабы́ свои́,/ нас, моля́щих тя, Стефа́не.</p>
<p>Ми́ра красота́ жесто́ка и приско́рбна,/ в мы́сли сей поуча́яся, сла́вне,/ те́мже красото́ю вои́стинну оде́я тя Влады́ка нетле́нною.</p>
<p>Дави́ду возлю́бленному и свиде́тельствованному от Бо́га/ ревни́тель показа́ся ве́рою и напа́стьми,/ но ты велича́йши креще́нием и муче́нием.</p>
<p>
<red>Богоро́дичен:</red> Напа́стей Ты прило́ги отгоня́еши и страсте́й нахо́ды, Де́во,/ те́мже Тя пое́м во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>О́браз чи́стаго Рождества́ Твоего́/ огнепали́мая купина́ показа́ неопа́льная,/ и ны́не на нас напа́стей свире́пеющую угаси́ти, мо́лимся, пещь:/ да тя, Богоро́дице, непреста́нно велича́ем.</emphasis>
</p>
<p>А́ще и от нас преста́влен был еси́ я́коже Илия́,/ но нам оста́вил еси́ святы́я твои́ мо́щи, я́коже ми́лоть честне́йшую:/ и́миже нас, страда́льче, покрыва́й от вся́каго вре́да душетле́ннаго.</p>
<p>Па́че зла́та и топа́зия ра́ка моще́й твои́х нам яви́ся,/ па́мять же твоя́ сла́вная па́че со́та медо́внаго горта́нем на́шим услади́ся,/ в не́йже нас осиява́ют А́нгели, с тобо́ю сходя́ще.</p>
<p>Ю́же жела́хом па́мять светоно́сную твою́/ и сладча́йшую прия́хом и облобыза́хом/ и мо́лимся, блаже́нне:/ твои́м ко Христу́ дерзнове́нием сохраня́й и спаса́й ста́до твое́.</p>
<p>Сию́ ю́же стяжа́л еси́ оби́тель, ю́же возлюби́л еси́/ и ю́же многоусе́рдне украси́л еси́, Стефа́не,/ и ны́не мощми́ твои́ми просла́вил еси́/ и ста́до, е́же в ней, моли́твами твои́ми окормля́еши.</p>
<p>Не и́мамы ина́го к Бо́гу хода́тая,/ и́же твоея́ оби́тели и́ноцы,/ то́кмо тебе́, Стефа́не, нас собра́вшаго,/ и мо́лим тя приле́жно:/ и та́мо нас не разлучи́ от дарова́нныя ти сла́вы от Бо́га.</p>
<p>
<red>Богоро́дичен:</red> Его́же вси проро́цы рече́ниями ку́пно и гада́ньми провозвести́ша, Всецари́це,/ хотя́ща роди́тися и спасти́ челове́чество,/ Сего́ Ты, заче́нши несказа́нно,/ неизрече́нно породила́ еси́, Богоро́дице, проро́ков бы́вши сбытие́.</p>
<p>
<red>Ин. Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу:</emphasis>
</p>
<p>Лев душегу́бный неи́стовствует,/ обходя́ и напада́я пожре́ти ма́лое ста́до твое́,/ е́же умно́жи, Стефа́не, сего́ че́люсти сокруши́в.</p>
<p>Стреля́ния младе́нец бесо́м нахожде́ния,/ на тя наде́ющихся вменя́ем,/ тем бо бысть прогони́тель и нам покрови́тель.</p>
<p>Припа́даем ти, свя́те, и объе́млем любо́вию,/ целу́юще вожделе́нныя мо́щи и со слеза́ми зову́ще:/ спа́си нас, сла́вне, моли́твами твои́ми.</p>
<p>
<red>Богоро́дичен:</red> На ме́сте озлобле́ния не́мощи смири́вшагося, Де́во, исцели́,/ из нездра́вия во здра́вие претворя́ющи.</p>
<p>
<red>Свети́лен.</red>
</p>
<p>
<red>Подо́бен:</red> Пло́тию усну́в:</p>
<p>Позлаще́нныма крыло́ма доброде́телей к Бо́гу возлете́в,/ Стефа́н нас назира́ет, и́же па́мять его́ творя́щих,/ и Све́та исполня́ет Невеще́ственнаго.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Дал еси́:</p>
<p>Дал еси́ утвержде́ние лю́бящим Тя́, Го́споди,/ страда́льца Твоего́ до́бляго,/ и́мже подви́гл нас к терпе́ния напа́стем/ и си́м низложи́л еси́ Твоего́ созда́ния ра́тника./ Те́мже Твое́ Боже́ственное смотре́ние сла́вим,/ Иису́се всеси́льне, Спа́се душ на́ших.</p>
<p>Дал еси́ украше́ние деча́нской це́ркви, Го́споди,/ Стефа́на, твоего́ уго́дника,/ чудеса́ соде́вающа и исцеле́ния точа́ща,/ во сла́ву Твои́х дарова́ний./ Те́мже Твое́ Божественное смотре́ние сла́вим,/ и́же от него́ со́браннии:/ Иису́се всеси́льне, Спа́се душ на́ших.</p>
<p>Дал еси́ удобре́ние Се́рбским царе́м, Го́споди,/ Стефа́на прему́драго,/ того́ ревнова́ти де́ланием,/ я́же к Тебе́ любви́ созда́вшему/ и и́же к стра́ждущим ми́лости./ Те́мже Твое́ Боже́ственное смотре́ние сла́вим,/ Иису́се всеси́льне, Спа́се душ на́ших.</p>
<p>
<red>Сла́ва, глас 2:</red>
</p>
<p>Прииди́те, и́ночестии ли́цы,/ духо́вно возвесели́мся/ и киво́т, о́крест обсту́пльше, пе́сньми воспои́м похва́льными,/ благогове́йно устна́ми святы́м прикаса́ющеся моще́м/ и к слеза́м мольбу́ смеси́вше, к нему́ возопии́м:/ Христо́в уго́дниче Стефа́не/ и чудотво́рче вои́стинну,/ нас, и́хже собра́л еси́ зде,/ и та́мо собери́ в ча́сти спаса́емых.</p>
<p>
<red>И ны́не, Богоро́дичен:</red>
</p>
<p>Де́во Богоро́дице, поми́луй рабы́ Твоя́/ и изба́ви огня́ и вся́кия му́ки/ в нощи́ и во дни вопию́щих Сы́ну Твоему́, Пречи́стая:/ не пре́зри ста́до Твое́/ моли́твами, Христе́, Ро́ждшия Тя.</p>
<p>
<red>Славосло́вие вели́кое и отпу́ст.</red>
</p>
<p>
<red>Стихи́ра у́тренняя по славосло́вии.</red>
</p>
<p>
<red>Сла́ва, глас 5. Самогла́сен:</red>
</p>
<p>Святи́и Се́рбстии просвети́телие и учи́тели,/ преподо́бнии кра́льи, ца́рие и кня́зи,/ Симео́не мироточи́вый, Са́вво равноапо́стольный,/ Арсе́ние чудотво́рче, Стефа́не первовенча́нный,/ Владисла́ве и Са́вво вторы́й,/ со Феокти́стом всехва́льным и Евстра́тием,/ пресла́вный Милути́не, Никоди́ме,/ Дании́ле, Иоанни́кие, Ефре́ме,/ во прему́дрости преди́вный и во страда́ниих адама́нтный,/ све́тлый и вели́кий чудотво́рче,/ царю́ Стефа́не Деча́нский, и Еле́но;/ сла́ва и У́рошу младо́му,/ отра́сль его́ честна́ и свя́та;/ пресла́вный и вели́кий кня́же Ла́заре,/ и́же пролия́ кровь свою́/ за ве́ру и оте́чество и достоя́ние твое́./ Сла́ва тебе́, всехва́льна цари́це и вели́кая княги́не/ деспо́тице, госпоже́ А́нно,/ Анаста́сие, Еле́но и Ангели́но;/ святи́и сла́вни де́споти:/ Гео́ргие, Стефа́не, Макси́ме,/ Иоа́нне, Сирми́йския и Крушедо́льския оби́тели./ Сла́ва во бра́нех, во́ине Стефа́не Щиля́новичу,/ вели́кий целе́бниче приходя́щим к тебе́ с ве́рою./ Святы́й Пе́тре Кори́жский,/ Иоанни́кие Деви́чский, Про́хоре Пши́нский,/ Иоа́нне Ры́льский, Гаврии́ле Лесно́вский,/ Иларио́не Осого́вский, Иларио́не Мегли́нский,/ Ефре́ме, Евфи́мие, Не́сторе,/ и́же во Деча́нстей пусты́ни пости́вшиися,/ святы́й Васи́лие, но́вый чудотво́рче Захолми́йский,/ Пе́тре Черного́рский, архиере́ю преосвяще́нный,/ и́же всех вас прославля́ем и сла́вим,/ я́ко вели́кия сто́лпы и предста́тели/ ро́да Се́рбскаго крестоно́снаго,/ моли́те Бо́га о душа́х на́ших, спасти́ся нам.</p>
<p>
<red>И ны́не, хра́ма.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны от кано́на свята́го, пе́сни </red>3-я и 6-я. Проки́мен, глас 7: Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой,/ внегда́ моли́тимися к тебе́.
<red>Апо́стол Дея́ний, зача́ло 29. </red>
Аллилу́ия,
<red>глас 4. </red>
Пра́ведник, я́ко фи́никс, процвете́т,/ и я́ко кедр, и́же в Лива́не, умно́жится.
<red>Стих:</red>
Насажде́ни в дому́ Госпо́дни/ во дво́рех Бо́га на́шего процвету́т.
<red>Ева́нгелие от Иоа́нна, зача́ло 52. Прича́стен: </red>
В па́мять ве́чную:</p>
</section>
