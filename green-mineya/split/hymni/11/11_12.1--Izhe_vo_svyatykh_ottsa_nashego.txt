<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>И́же во святы́х отца́ на́шего Иоа́нна, Патриа́рха Александри́йскаго, Ми́лостиваго</red> и преподо́бнаго отца́ на́шего Ни́ла По́стника</p>
</title>
<p>
<red>На </red>Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Дал еси́ зна́мение:</p>
<p>Расточи́в, разда́л еси́ тре́бующим хлеб твой,/ Иоа́нне чу́дне,/ ми́лостию подо́бяся ми́лостивнейшему, преподо́бне, Влады́це./ Тем твоя́ пребыва́ет и́стинно во век па́мять, свя́те,/ ю́же ве́рою пра́зднующия/ твои́ми моли́твами спаса́й искуше́ний же и скорбе́й,/ иера́рше всебога́те.</p>
<p>Твою́ чистоту́,/ и ума́ пра́вость, и нрав Боже́ственный/ Ви́дяй, та́йная прови́дев,/ возво́дит на велича́йший престо́л,/ пома́зав ми́ром тя, му́дре, и соверши́в,/ и па́ствы корми́ла я́ве вручи́в,/ ю́же ко приста́нищу напра́вил еси́ Боже́ственнаго хоте́ния,/ Иоа́нне Богоглаго́ливе.</p>
<p>Вся проше́ния твоего́ се́рдца/ Госпо́дь, досточу́дне, подаде́,/ вся бо соблю́л еси́ законоположе́ния спаси́тельная./ Бо́га бо всеконе́чно/ и бли́жняго, Богоблаже́нне, я́ко тебе́ сама́го, возлюби́л еси́/ и тре́бующия удово́лил еси́:/ сего́ ра́ди тя <red>Днесь</red>, Иоа́нне, почита́ем.</p>
<p>
<red>И́ны стихи́ры преподо́бнаго, глас 8.</red>
</p>
<p>
<red>Подо́бен:</red> Что вы нарече́м:</p>
<p>Что тя ны́не нарече́м, свя́те?/ Реку́, исходя́щую от мы́сленнаго Еде́ма,/ пото́к от Бо́га подае́мых даро́в,/ наводне́ние уче́ний благода́ти,/ ча́шу му́дрости и зна́ния,/ моле́бника крепча́йшаго, учи́теля действи́тельнейшаго./ Моли́ спасти́ся душа́м на́шим.</p>
<p>Что тя возъимену́ем, преподо́бне?/ Земледе́лателя безсме́ртных, блаже́нне, садо́в,/ садоде́лателя разу́мнаго рая́ ве́рных,/ зако́нов Богода́нных иску́снейшаго толко́вника,/ догма́тов Богодухо́вных ве́дателя,/ сказа́теля благоесте́ственнейша/ и наказа́теля дово́льнейша./ Моли́ спасти́ся душа́м на́шим.</p>
<p>Что тя ны́не нареку́, чу́дне?/ Уставополо́жника сопру́жества, целому́дрия прави́теля,/ наказа́теля мона́шествующих и де́вства путевожда́,/ пра́ведно обои́м ме́ряща,/ я́ко иску́сом проше́дша обоя́./ Мно́га твоя́ дея́ния/ и о Бо́зе твое́ поще́ние./ Моли́ спасти́ся душа́м на́шим.</p>
<p>
<red>Сла́ва, глас 2. Анато́лиево:</red>
</p>
<p>Ми́лости исто́чник тре́бующим умножа́ет/ благосострада́тельныя щедро́ты,/ Иоа́нн, Христо́в подо́бник,/ вели́кий па́стырь Алекса́ндрян и свети́ло./ Прииди́те, насы́тимся, ни́щии ду́хом,/ подража́ющии того́ ти́хости,/ любоблагоутро́бным бо нра́вом/ Христа́ стра́нствовавшаго чрез ни́щия угости́в,/ я́ко дре́вле Авраа́м, блаже́нства удосто́ися/ и со дерзнове́нием мо́лится/ поми́ловатися душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Егда́ от Дре́ва:</p>
<p>Дре́ву Кре́стному Тя, Иису́се, пригвожде́на/ зря́щи, Неискусобра́чная,/ пла́чущи, глаго́лаше:/ Ча́до сла́дкое,/ почто́ оста́вил еси́ Мене́, Ро́ждшую Тя, еди́ну,/ Све́те Непристу́пный пребезнача́льнаго Отца́?/ Потщи́ся и просла́вися,/ я́ко да сла́ву полу́чат Боже́ственную/ Боже́ственныя стра́сти Твоя́ сла́вящии.</p>
<p>На стихо́вне Окто́иха.</p>
<p>
<red>Сла́ва, преподо́бнаго, глас 8:</red>
</p>
<p>Мона́хов мно́жества/ наста́вника тя почита́ем, о́тче наш Ни́ле,/ твое́ю бо стезе́ю вои́стинну пра́во ходи́ти уве́дехом./ Блаже́н еси́, Христу́ рабо́тав,/ и вра́жию обличи́л еси́ си́лу,/ А́нгелов собесе́дниче, преподо́бных соприча́стниче и пра́ведных./ С ни́миже моли́ся Го́сподеви/ поми́ловатися душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Му́ченицы Твои́:</p>
<p>Тя ви́дящи, пригвожда́ема на Кресте́, Иису́се,/ и стра́сти прие́млюща во́лею,/ Де́ва и Ма́ти Твоя́, Влады́ко,/ увы́ Мне, вопия́ше, Ча́до сла́дкое;/ ра́ны непра́ведно ка́ко терпи́ши,/ Врачу́, исцели́вый челове́ческое неможе́ние/ и от тли всех изба́вивый благоутро́бием Твои́м.</p>
<p>
<red>Тропа́рь, глас 8:</red>
</p>
<p>В терпе́нии твое́м стяжа́л еси́ мзду твою́, о́тче преподо́бне,/ в моли́твах непреста́нно терпе́вый,/ ни́щия возлюби́вый и сия́ удовли́вый,/ но моли́ся Христу́ Бо́гу, Иоа́нне ми́лостиве, блаже́нне,/ спасти́ся душа́м на́шим.</p>
<p>
<red>Сла́ва, глас то́йже:</red>
</p>
<p>Слез твои́х тече́ньми пусты́ни безпло́дное возде́лал еси́,/ и и́же из глубины́ воздыха́ньми во сто трудо́в уплодоноси́л еси́,/ и был еси́ свети́льник вселе́нней, сия́я чудесы́, Ни́ле, о́тче наш,/ моли́ Христа́ Бо́га спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>Канон Окто́иха еди́н и святы́х два. Кано́н иера́рха, творе́ние Ио́сифово. Глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Посе́ченый несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль./ Песнь же воспева́шеся:/ Го́сподеви пои́м, сла́вно бо просла́вися.</emphasis>
</p>
<p>Сострада́нием ума́ просвеща́емь/ и любо́вию Христо́вою, о́тче, озаря́емь,/ ми́лостыней блиста́я сия́ньми,/ Еди́наго ми́лостиваго Бо́га прия́телище честне́йшее, Иоа́нне, был еси́:/ тем тя ублажа́ем.</p>
<p>Во век при́сно пребыва́ющая смотря́я,/ му́дрым смы́слом, о́тче свяще́ннейше, измени́л еси́ тле́нная све́тло нетле́нными/ и ны́не на Небесе́х жи́тельствуеши, вопия́ со Безпло́тными ли́ки:/ Го́споду воспои́м, сла́вно бо просла́вися.</p>
<p>Ми́лости Да́тель, одари́в ми́лостивное, преподо́бне, твое́ помышле́ние,/ поми́лова мно́гия Боже́ственным твои́м хода́тайством,/ был еси́ во утеше́ние душ, ни́щих же промышле́ние,/ Иоа́нне всему́дре, Богоблаже́нне свяще́ннейший.</p>
<p>
<red>Богоро́дичен:</red> Благослове́нная, Чи́стая и Всепе́тая,/ еди́на ро́ждшая воплоще́ннаго Бо́га,/ приснотеку́щий исто́чник, нам, наде́ющимся на Тя, исцеле́ния излива́юща, ве́рным:/ моли́, Его́же родила́ еси́, дарова́ти ми́ру ве́лию ми́лость.</p>
<p>
<red>Ин кано́н преподо́бнаго. Его́же краегране́сие: </red>Напая́ет мя Нил разу́мным всепло́дствием.
<red>Феофа́ново. Глас 8.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
</p>
<p>Напое́ньми твои́ми, блаже́нне, та́инственными,/ напая́я бога́тно прозя́бший мой по́мысл,/ я́ко клас, пе́ния тебе́ принести́ твои́ми моли́твами сподо́би.</p>
<p>Глаго́л тече́ния твои́х,/ я́ко из Еде́ма, всебога́те Ни́ле, происходя́щая я́вственно,/ лице́ все приснотеку́щее церко́вное напая́ют.</p>
<p>Догма́тов и слове́с река́ твои́х, Богоглаго́ливе,/ сердца́ благочести́вых, наводня́ющи, напая́ет,/ злочести́вых же потопля́ет собра́ния.</p>
<p>
<red>Богоро́дичен:</red> Изблева́ в слу́хи Е́вы яд душетле́нный губи́тель и враг;/ Христа́ же ро́ждши, Богома́ти,/ того́ вре́да исцели́ла еси́.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
</p>
<p>Боголе́пна, я́коже отрокови́ца, от ма́слин вене́ц нося́щи,/ яви́ся тебе́, досточу́дне, Ми́лостиваго благосострада́тельная благода́ть,/ привлача́щи тя к Боже́ственней ми́лости.</p>
<p>На престо́ле свяще́ннем судо́м Бо́жиим, сла́вне о́тче Иоа́нне, сел еси́,/ я́коже А́нгел, ты пожи́л еси́,/ ми́рныя вознося́ свяще́нныя же́ртвы Всеще́дрому.</p>
<p>Мно́гое милосе́рдие милосе́рдаго Го́спода, о́тче, подража́я,/ за милосе́рдие Обнища́вшаго пло́тию ни́щия удово́лил еси́,/ стра́нныя и безпокро́вныя собира́я,/ исполни́тель повеле́ний Боже́ственных быв.</p>
<p>
<red>Богоро́дичен:</red> Всели́вся в Де́ву теле́сне, Го́споди,/ яви́лся еси́ челове́ком, я́коже подоба́ше ви́дети Тя:/ Ю́же и показа́л еси́, я́ко и́стинную Богоро́дицу,/ ве́рным по́мощь, Еди́не Человеколю́бче.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты еси́ утвержде́ние/ притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
</p>
<p>Дарова́ния, о́тче, Ду́ха но́сит твое́ помышле́ние,/ лука́вая помышле́ния отгоня́.</p>
<p>Ми́ро благово́ннейшее твоя́ моли́твы нам вдохну́в, священноде́лателю,/ виде́нием де́тельным пожи́в.</p>
<p>Источи́л еси́ уче́ния ты Небе́сная, всему́дре, я́ко от исто́чника,/ и церко́вныя пито́мцы обогати́л еси́.</p>
<p>
<red>Богоро́дичен:</red> Умертви́ мудрова́ние пло́ти на́шея, Пречи́стая,/ Исто́чник безсме́ртия челове́ком источи́вшая.</p>
<p>Конда́к преподо́бнаго, глас 8.</p>
<p>
<red>Подо́бен:</red> Взбра́нной:</p>
<p>Хвра́стная<a type="note" xlink:href="#note130">130</a>
страсте́й я́же от телесе́ воста́ния/ сечи́тельно, Ни́ле блаже́нне, во бде́нной твое́й ссекл еси́ моли́тве,/ но, я́ко име́я дерзнове́ние ко Го́споду,/ от вся́ких мя бед свободи́, да зову́ ти:/ ра́дуйся, о́тче всеми́рный.</p>
<p>
<red>Ин конда́к преподо́бнаго Ни́ла По́стника, глас 8:</red>
</p>
<p>Боже́ственною любо́вию возгоре́вся, всеблаже́нне,/ остави́л еси́ и́же в житии́ молвы́/ и по́стных сели́тву в горе́ стяжа́,/ от нея́же, вшед в мрак незахо́дный,/ прие́млеши, я́ко дре́вле Богоно́сец, Богоначерта́нная писмена́,/ и́миже к Боже́ственней доброде́тели наставля́еми, ве́село вопие́м ти:/ ра́дуйся, о́тче Ни́ле, по́стником добротворе́ние.</p>
<p>
<red>И́кос:</red>
</p>
<p>Кто земноро́дных изрещи́ возмо́жет, Ни́ле,/ жи́тельства твоего́ страда́ния,/ и жития́ твоего́ безме́рныя труды́,/ и мно́гая тща́ния твоя́,/ я́же на земли́, я́ко Безпло́тный, соверши́л еси́;/ но оба́че зову́:/ ра́дуйся, реко́ Боже́ственных благода́тей;/ ра́дуйся, цевни́це Христо́вых уче́ний;/ ра́дуйся, ча́ше му́дрости и зна́ния;/ ра́дуйся, возде́лание безсме́ртных насажде́ний;/ ра́дуйся, догма́те де́тельнейший Богодухнове́нных слове́с;/ ра́дуйся, зако́на Богода́ннаго иску́снейший толко́вниче;/ ра́дуйся, садоде́лателю рая́ мы́сленнаго;/ ра́дуйся, де́вства храни́лище ве́лие;/ ра́дуйся, кра́сная гусль Ду́ха;/ ра́дуйся, страсте́й кореносе́чный мечу́!/ ра́дуйся, пра́ведных муже́й высото́;/ ра́дуйся, ве́рных земноро́дных предста́телю./ Ра́дуйся, о́тче всеми́рный.</p>
<p><red>Ин и́кос:</red></p>
<p>Ка́ко восхвалю́, окая́нный, твоя́ по́двиги, о́тче преподо́бне,/ и сле́з пучи́ну, ю́же отры́гну, ка́ко испове́м?/ Ты, в житии́ пребыва́я, А́нгельское пости́же ликова́ние,/ вся бо про́ста воздержа́нием стра́сти умертви́в, му́дре,/ и пло́ть истни́в покори́ ду́хови,/ моли́тву же имы́й, я́ко ме́ч, тьме предста́теля низложи́в,/ моли́ Христа́ Бо́га непреста́нно о все́х на́с.</p>
<p>Седа́лен, глас 8.</p>
<p>
<red>Подо́бен:</red> Прему́дрости:</p>
<p>Ми́лостивен нрав прии́м, благосе́рд яви́лся еси́/ и пода́телен ни́щим и тре́бующим, Иоа́нне Богодухнове́нне./ Сего́ ра́ди зва́нием дея́нию подо́бно,/ па́че всех святы́х, блаже́нне, обогати́ тя зело́ Пода́тель благи́х — Христо́с:/ Ему́же, Богому́дре иера́рше пребога́те, моли́ся/ грехо́в оставле́ние пода́ти пра́зднующим любо́вию святу́ю па́мять твою́.</p>
<p>
<red>Сла́ва, преподо́бнаго, глас то́йже.</red>
</p>
<p><red>Подо́бен:</red> Повеле́нное та́йно:</p>
<p>Украси́в твой ум виде́нии,/ Богосло́вия ре́ки отры́гнул еси́, напая́я сердца́, Ни́ле Богоно́се,/ ве́рою почерпа́ющих твои́х уче́ний пи́во, проза́рное<a type="note" xlink:href="#note131">131</a>
же и чи́стое,/ и чту́щих па́мять твою́ светоза́рную же и честну́ю,/ преподо́бных удобре́ние и отце́в хвало́.</p>
<p>
<red>И ны́не, Богоро́дичен:</red>
</p>
<p>Я́же непреме́ннаго Бо́га поро́ждшая,/ пременя́емое при́сно се́рдце мое́ грехо́м и ле́ностию, прило́гми льсти́ваго/ утверди́, Блага́я, моли́твами ма́терними Твои́ми:/ я́ко да и аз благода́рно сла́влю Тя, Богороди́тельнице Мари́е,/ поми́луй ста́до Твое́, е́же стяжа́ла еси́, Всенепоро́чная.</p>
<p>
<red>Крестобогоро́дичен:</red>
</p>
<p>И́же от крове́й Твои́х чи́стых Вопло́щшагося/ и па́че ума́ из Тебе́, Чи́стая, Роди́вшагося,/ на Дре́ве ви́сяща среди́ злоде́ев зря́щи,/ утро́бою боле́зновала еси́ и, ма́терски пла́чущи, вопия́ла еси́:/ увы́ Мне, Ча́до Мое́,/ что́ Боже́ственное и неизрече́нное строе́ние Твое́,/ и́мже оживи́л еси́ созда́ние Твое́?/ Воспева́ю Твое́ благоутро́бие.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Чи́стая оби́тель яви́лся еси́ Святы́я Тро́ицы, преподо́бне,/ и хра́ма Боже́ственнаго сокро́вище, и иера́рхов нача́ток.</p>
<p>Мно́гое милосе́рдие твое́ Госпо́дь внима́я Благосе́рдый,/ ду́шу твою́ освяти́, Иоа́нне, о́тче свяще́ннейше.</p>
<p>За́поведей непосты́ден был еси́ де́латель Всеще́драго/ и испо́лнился еси́ благи́х Его́,/ в се́лех святы́х водворя́яся.</p>
<p>
<red>Богоро́дичен:</red> Очище́ние на́ших да́руй неве́дений я́ко Безгре́шен/ и умири́ мир Твой, Бо́же,/ моли́твами Ро́ждшия Тя.</p>
<p>
<red>Ин. Ирмо́с то́йже.</red>
</p>
<p>Возведи́, всему́дре, от страсте́й мя плене́ния,/ я́ко избавле́ние и це́ну Бо́гу принося́ моли́твы твоя́.</p>
<p>Свяще́нно вчини́ти е́же о Христе́ му́дрости догма́ты,/ искуси́в поще́нием, себе́, всеблаже́нне, предочи́стил еси́.</p>
<p>Помышле́ний вся́кое возвыше́ние, о́тче, взима́ющееся смири́л еси́,/ мно́жеством му́дрости твоея́ погуби́в сих па́мять.</p>
<p>
<red>Богоро́дичен:</red> Отцу́ Соприсносу́щный и я́ко Бо́г, Сло́во, пре́жде безпло́тное,/ в после́дняя воплоти́ся от чи́стых крове́й Твои́х, Всепе́тая.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>От но́щи неве́дения/ по душелови́тельному пути́ при́сно блудя́щаго/ све́том ра́зума Твоего́, Го́споди, преднаставля́я мя,/ на стезю́ за́поведей Твои́х напра́ви.</emphasis>
<emphasis/>
</p>
<p>Умертви́вшемуся за ми́лость ме́ртвостию во́льною, о́тче му́дре, подо́бяся,/ распя́лся еси́ ми́ру и страсте́м/ и жи́зни преми́рныя сподо́бился еси́, достосла́вне.</p>
<p>Блаже́нства удосто́ился еси́,/ кро́ток, сострада́тельнейший, и мири́телен быв,/ и а́лчущих хлеб неижди́вный/ и ни́щим пода́тель, одея́ние же наготству́ющим.</p>
<p>Боже́ственными причаще́ньми, о́тче, удобря́емь,/ я́коже А́нгел, Бо́гу непоро́чно свяще́нствовал еси́,/ ве́рныя просвеща́я свяще́нными уче́нии твои́ми.</p>
<p>
<red>Богоро́дичен:</red> Всех Бо́га без се́мене в Свои́х ложесна́х поне́сшую,/ Плотоно́сца же нам ро́ждшую, Пречи́стую Богоро́дицу воспева́ем,/ я́ко спасе́ние душ на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́ ино́го не ве́мы.</emphasis>
</p>
<p>Целому́дренно жела́я, всему́дре, Боже́ственныя чистоты́,/ оста́вил еси́ все жити́я пристра́стие.</p>
<p>Разу́мная ты вы́ше зна́ния, Богоявле́нне, мы́сленно пости́гл еси́,/ едине́нием Боже́ственным науча́емь.</p>
<p>О́блак тя, ту́чами зна́ния, Богоно́сне,/ все потопля́ющий неразу́мие, ве́мы.</p>
<p>
<red>Богоро́дичен:</red> Я́ко крин, сия́ющий посреде́ те́рния,/ обре́т, Жени́х Тя, Де́во Ма́ти, возлюби́.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися,/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
</p>
<p>Моли́твами и посто́м упражня́яся и бде́нно Бо́га моля́,/ открове́ний и зре́ний Боже́ственных сподо́бился еси́, Богому́дре всебога́те,/ науча́емь су́щим па́че ума́ и по́мысла, му́дре, чистото́ю.</p>
<p>Я́ко А́нгел с пло́тию, на земли́, о́тче, пожи́л еси́,/ же́ртвы ми́рныя, безкро́вныя ве́рою, и сокруше́нным се́рдцем, и ду́хом, блаже́нне,/ Творцу́ принося́, Иоа́нне, ра́достно.</p>
<p>Житие́ твое́, па́че со́лнца возсия́вшее, милосе́рдия испусти́ лучи́ тре́бующим,/ отгоня́щия те́мный о́блак нищеты́, всебога́те,/ гре́ющия же мра́зом лю́тых держи́мыя, Богодухнове́нне.</p>
<p>
<red>Богоро́дичен:</red> Не преста́й о нас моля́щися, Пресвята́я Богоро́дице Де́во,/ я́ко ве́рных утвержде́ние Ты еси́,/ и наде́ждею Твое́ю крепи́мся/ и любо́вию Тя и из Тебе́ Вопло́щшагося непреста́нно сла́вим.</p>
<p>
<red>Ин. Ирмо́с то́йже.</red>
</p>
<p>Му́дрости да́ром украша́емь/ и жития́ све́тлостию удобря́емь,/ священноде́латель Боже́ственный был еси́,/ Зижди́телю хода́тайствуя, и зда́нию,/ и был еси́ пресве́тел и обзо́рный, о́тче, учи́тель.</p>
<p>К горе́ доброде́телей прибли́жився/ и Боже́ственным покры́вся, о́тче, мра́ком,/ от Бо́га догма́тов скрижа́ли Богопи́санныя прия́л еси́, всебога́те,/ и вторы́й нам Моисе́й законополо́жник показа́лся еси́ благода́ти.</p>
<p>Освяти́в себе́ во́лею та́инственно,/ я́ко вольноже́ртвенную же́ртву предстоя́нием Зижди́телю, Ни́ле,/ и виде́нии и дея́нии украша́емь,/ помина́й о нас, ве́рно соверша́ющих па́мять твою́.</p>
<p>
<red>Богоро́дичен:</red> Ви́девше обра́зными явле́нии стра́шных Твои́х та́ин глубину́,/ я́ко Бо́гу во чре́во Твое́ всели́тися/ Богоглаго́ливии проро́цы провозвести́ша, Всенепоро́чная,/ и ны́не мы, сбытие́ ви́дяще, сла́вим.</p>
<p>Конда́к, глас 2.</p>
<p>
<red>Подо́бен:</red> Вы́шних ища́:</p>
<p>Бога́тство твое́ расточи́л еси́ убо́гим/ и Небе́сное бога́тство ны́не восприя́л еси́,/ Иоа́нне всему́дре,/ сего́ ра́ди вси тя почита́ем,/ соверша́юще па́мять твою́,/ ми́лостыни о тезоимени́те!</p>
<p>
<red>И́кос:</red>
</p>
<p>На ми́лость упова́в Бо́жию, Иоа́нне,/ щедро́тами от Того́ и дарми́ обогати́вся,/ отону́дуже яви́лся еси́ и ми́лостив, я́ко Он, вся ущедря́я./ Те́мже, мою́ нищету́ уще́дрив,/ пода́ждь мне бога́тство твоея́ моли́твы/ и а́лчущее се́рдце мое́/ испо́лни глаго́л Боже́ственных, Богому́дре,/ я́коже пре́жде а́лчущия пита́л еси́,/ ми́лосты́ни о тезоимени́те!</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>Де́лы словеса́ Спа́сова извести́л еси́/ и ублажа́емых сочта́лся еси́ ли́ку,/ ми́лостив быв и чист ду́хом, Иоа́нне Богоно́се.</p>
<p>Ме́да вкус сладча́йший преложи́ся во искуше́но зла́то тебе́:/ бога́тному бо твоему́ внима́я произволе́нию,/ Творе́ц бога́тная тебе́ даде́ воздая́ния.</p>
<p>Све́том Тро́ицы невече́рним просвеща́емь, уго́дниче Тро́ицы,/ чту́щия тя ны́не просвеща́еши и пою́щия:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Тя, ра́дость апо́столов,/ страстоте́рпцев же сла́ву, Богоро́дице, мо́лим ве́рно:/ ра́дости ве́чныя сподо́би ны,/ пою́щия Тя непреста́нно.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<emphasis/>
</p>
<p>Напая́емь, о́тче, ту́чами Небе́сными,/ яви́лся еси́ многопло́ден,/ плоды́ красне́йшия принося́ Влады́це, ве́рою зову́щия:/ оте́ц на́ших Бо́же, благослове́н еси́.</p>
<p>Твой, всеблаже́нне, язы́к, хля́би<a type="note" xlink:href="#note132">132</a>
догма́тов разве́рз,/ ерети́ческую лесть кре́пко потопля́ет,/ ве́рныя же науча́ет пе́ти:/ оте́ц на́ших Бо́же, благослове́н еси́.</p>
<p>Жи́тельство А́нгельское в телеси́, о́тче, на земли́ пожи́л еси́,/ и Боже́ственных виде́ний Го́рних позо́рищ наслажда́яся, и пое́ши:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> От утро́бы де́вственныя вопло́щся,/ яви́лся еси́ в на́ше спасе́ние./ Тем Тя, Ма́терь, ве́дуще Богоро́дицу,/ благода́рственно зове́м:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Победи́тели мучи́теля и пла́мене,/ благода́тию Твое́ю бы́вше,/ за́поведем Твои́м зело́ прилежа́ще,/ о́троцы вопия́ху:/ благослови́те вся дела́ Госпо́дня Го́спода.</emphasis>
</p>
<p>Светоза́рную звезду́ Христо́с на высоте́ тя церко́вней яви́в, о́тче,/ чрез тебе́ пою́щия ве́рою просвеща́ет:/ благослови́те вся дела́ Госпо́дня и превозноси́те Его́ во ве́ки.</p>
<p>Ми́лостив яви́лся еси́, кро́ток,/ благосострада́тельнейш, незло́бив, о́тче,/ бога́тство ни́щих, у́тварь и одея́ние наги́х, поя́ ве́рно:/ благослови́те вся дела́ Го́спода и превозноси́те Его́ во ве́ки.</p>
<p>Ма́рков престо́л свяще́нно украси́л еси́ де́лы Боже́ственными изря́дно, о́тче,/ ми́лостынею же и милосе́рдием па́че всех наре́клся еси́ ми́лостив,/ милосе́рдием возсия́вших святы́х.</p>
<p>
<red>Богоро́дичен:</red> Ада́ма, Де́во, па́дшаго у́бо, яви́лася еси́ Дщи,/ Бо́га же Ма́ти, обно́вльшаго мое́ существо́./ Его́же пои́м вся дела́ Го́спода и превозно́сим во вся ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Мусики́йским орга́ном согласу́ющим/ и лю́дем безчи́сленным, покланя́ющимся о́бразу в Деи́ре,/ три о́троцы, не повину́вшеся,/ Го́спода воспева́ху/ и славосло́вяху во вся ве́ки.</emphasis>
</p>
<p>Доброде́тель восприи́м соверше́нну, благи́х пе́рвое возлюби́в/ и Того́ ны́не блиста́ньми просвеща́емь, зове́ши:/ Го́спода по́йте и превозноси́те Его́ во ве́ки.</p>
<p>Ве́детельным обогати́вся иску́сством,/ де́тельное пости́гл еси́ благосла́вие,/ благода́ти зари́ посыла́я вопию́щим:/ Го́спода по́йте и превозноси́те Его́ во ве́ки.</p>
<p>Мирски́х молв отбежа́в, молча́ния приста́нище дости́гл еси́/ и страсте́й прило́ги умертви́л еси́, зовы́й:/ Го́спода по́йте и превозноси́те Его́ во ве́ки.</p>
<p>
<red>Богоро́дичен:</red> Изве́стно ве́дяще, Де́во, ро́ждшагося из Тебе́ Бо́га Сло́ва,/ пое́м Тя всеблагоче́стно, ве́рою песнопою́ще:/ Го́спода по́йте и превозноси́те Его́ во ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу Тя испове́дуем,/</emphasis>
<emphasis>спасе́ннии Тобо́ю, Де́во Чи́стая,/ с Безпло́тными ли́ки Тя велича́юще.</emphasis>
</p>
<p>Се тя по сконча́нии сре́дняго прие́млет дво́ица святы́х отце́в,/ в гро́бе свяще́ннейшую честь тебе́, о́тче, даю́щи.</p>
<p>Я́ко у́тро, я́ко день, о́тче Иоа́нне,/ светоза́рное твое́ возсия́ успе́ние,/ просвеща́ющее ве́рою тя блажа́щия.</p>
<p>Совокупи́лся еси́ лико́м архиере́ев, проро́ков, апо́столов и му́чеников:/ с ни́миже помина́й, о́тче, восхваля́ющия тя.</p>
<p>Ра́ка, иде́же лежа́т, о́тче Иоа́нне,/ свяще́нныя твоя́ и святы́я мо́щи,/ исто́чник чуде́с суть к тебе́ приходя́щим.</p>
<p>
<red>Богоро́дичен:</red> Благоле́пная Де́во,/ озло́бленную ду́шу мою́ грехо́м ублагости́,/ блага́го ро́ждшая Бо́га и Го́спода.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски,/ и чре́во Твое́ бысть простра́ннейшее Небе́с:/ тем Тя, Богоро́дицу,/ А́нгелов и челове́к чинонача́лия велича́ют.</emphasis>
</p>
<p>Расто́ргша пристра́стия мирска́го у́зы/ и Бо́гу приближа́ющася тя зря, о́тче, губи́тель/ ва́рварская треволне́ния тебе́ воздви́же,/ разсла́бити твою́ мнев кре́пость./ Боже́ственным же Про́мыслом того́ отрази́л еси́ козноде́йства, всеблаже́нне.</p>
<p>Бога́тными сия́я заря́ми уче́ний многообра́зными,/ освети́л еси́ благоче́стия ве́рою приходя́щих тебе́ ду́ши,/ и́бо ча́ши, всему́дре Ни́ле, му́дрости чи́стей устне́ прикосну́в,/ поче́рпл еси́ оби́льно и лю́бящим препода́л еси́.</p>
<p>Освяти́л еси́ усе́рдно себе́, о́тче, та́инственно,/ я́ко непоро́чное заколе́ние Зижди́телю, Того́ возлюби́в и́скренно:/ Его́же ны́не Престо́лу, всеблаже́нне Ни́ле, предстоя́, приле́жно моля́ся/ ве́рою соверша́ющим твою́ па́мять получи́ти твоея́ све́тлости.</p>
<p>
<red>Богоро́дичен:</red> Испра́вила еси́, Де́во, же́нское поползнове́ние, Сло́ва ро́ждши,/ исправля́юща низве́рженныя, я́ко бла́га и держа́вна си́лою,/ за благоутро́бие превозмо́г, из Тебе́ вопло́щшася,/ и спа́сша мир страстоуби́йственными Свои́ми страстьми́.</p>
<p>   Свети́лен.</p>
<p>
<red>Подо́бен:</red> Жены́, услы́шите:</p>
<p>Ми́лость подража́я Бо́га Любоще́драго,/ тре́бующим бога́тство расточи́л еси́, Иоа́нне:/ тем и бога́тство прия́л еси́ на Небесе́х неистощи́мое./ Того́ ра́ди ны́не мо́лимся:/ моли́ся непреста́нно о хва́лящих тя.</p>
<p>
<red>Сла́ва, преподо́бнаго.</red>
</p>
<p>
<red>Подо́бен:</red> Не́бо звезда́ми:</p>
<p>А́нгельское жити́е жела́я,/ удали́л еси́ себе́ в пусты́ню/ и, стра́сти покори́в плотски́я,/ равноа́нгелен яви́лся еси́, о́тче наш Богоно́се.</p>
<p>
<red>Богоро́дичен:</red> И́же от Бо́га ми́ру да́нных благ Ты вина́ еси́, Богоро́дице,/ но и ны́не ми́лостива сотвори́ за о́бщее спасе́ние благоуве́тливаго Бо́га.</p>
<p>
<red>На стихо́вне Окто́иха.</red>
</p>
<p>Сла́ва, глас 6:</p>
<p>Преподо́бне о́тче,/ во всю зе́млю изы́де веща́ние исправле́ний твои́х,/ тем на Небесе́х обре́л еси́ мзду трудо́в твои́х:/ де́монов погуби́л еси́ полки́/ и А́нгелов дости́гл еси́ чи́ны,/ и́хже житию́ непоро́чно поревнова́л еси́./ Дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Ви́дящи Тя распина́ема, Христе́,/ Тебе́ Ро́ждшая вопия́ше:/ что стра́нное е́же ви́жу та́инство, Сы́не Мой?/ Ка́ко на Дре́ве умира́еши, пло́тию пове́шен,/ Жи́зни Пода́телю?</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны Окто́иха на 4. И святи́теля песнь 3-я на 4. Проки́мен, глас: 7: </red>Честна́ пред Го́сподем смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми?
<red>Апо́стол ко Евре́ем, зача́ло 311. </red>
Аллилу́ия,
<red>глас 2: </red>
Уста́ пра́веднаго поуча́тся прему́дрости:
<red>Стих:</red>
Зако́н Бо́га его́ в се́рдцы его́.
<red>Ева́нгелие от Луки́, зача́ло 24. Прича́стен: </red>
В па́мять ве́чную бу́дет пра́ведник:</p>
</section>
