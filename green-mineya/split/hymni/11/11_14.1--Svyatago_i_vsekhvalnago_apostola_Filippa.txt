<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Свята́го и всехва́льнаго апо́стола Фили́ппа</red>
</p>
</title>
<p>
<strong/>
</p>
<p>
<strong>
<red>На Вече́рни</red>
</strong>
</p>
<p>Блаже́н муж: 1
<red>-й антифо́н. На </red>
Го́споди, воззва́х:
<red>стихи́ры апо́стола, на 8. Глас 6.</red></p>
<p>
<red>Подо́бен:</red> Все отло́жше:</p>
<p>Дея́ние у́бо восхожде́ние и́стиннаго виде́ния,/ виде́ние же коне́ц Боголюби́ваго дея́ния, блаже́нне, положи́в,/ Христа́ моли́л еси́/ О́тчую сла́ву показа́ти тебе́ неизрече́нную,/ и́бо жела́ет вся́кое слове́сное естество́ сла́вне, Бо́га соста́вльшаго,/ и жела́емаго получи́л еси́,/ того́ а́бие прие́мь печа́ть Сы́на:/ Его́же со дерзнове́нием моли́ о душа́х на́ших.</p>
<p>Боже́ственными восхожде́нии всегда́ науча́емь,/ я́ко Моисе́й пе́рвее, Бо́га ви́дети возжеле́л еси́/ и мы́сленно ви́дел еси́ Того́ о́браз,/ прие́мь к подо́бию,/ Отца́ бо ско́рое уве́дение Сын и указа́ние,/ Сы́на же и Роди́теля Еди́но Существо́ зна́ется/ и от всех то́ждество возно́сится че́стно,/ и Ца́рство, и си́ла, сла́ва, и поклоне́ние.</p>
<p>Орга́н, бряца́я Боже́ственными вдохнове́ньми/ и сказа́нии Свята́го Ду́ха, был еси́/ и, преми́рное песнопоя́ в ми́ре Спа́сово Ева́нгелие/ о́гненным язы́ком твои́м,/ всю бо лесть попали́л еси́,/ я́ко вещь удобосожига́ему/ и я́ко траву́ земну́ю увяда́ему:/ су́щаго же над все́ми Влады́ку и Го́спода Христа́/ вселе́нней пропове́дал еси́,/ Фили́ппе Богови́дче.</p>
<p>
<red>Сла́ва, глас 6. Византи́ево:</red>
</p>
<p>Вели́каго, Фили́ппе, Све́та блиста́нии разже́гся,/ всеми́рный возсия́л еси́ свети́льник,/ Отца́ же Све́тов,/ в Сы́не взыска́в, обре́л еси́:/ во све́те бо свет обрета́ется./ И́бо той печа́ть равнообра́зна,/ явля́я началообра́зное./ Его́же, апо́столе, моли́/ запеча́тствованным Боже́ственною спасти́ся Кро́вию.</p>
<p>
<red>И ны́не,</red>
</p>
<p> Богоро́дичен: Кто Тебе́ не ублажи́т:</p>
<p>Вход. Проки́мен дне. И чте́ния 3.</p>
<p>Собо́рнаго посла́ния Петро́ва чте́ние
<red>(зача́ло 58):</red></p>
<p>Петр, апо́стол Иису́с Христо́в,/ избра́нным прише́льцем разсе́яния,/ По́нта, Галати́и, Каппадоки́и, Аси́и и Вифи́нии,/ по прозре́нию Бо́га Отца́ во святы́ню Ду́ха,/ в послуша́ние и кропле́ние Кро́ве Иису́с Христо́вы,/ благода́ть вам и мир да умно́жится./ Благослове́н Бог и Оте́ц Го́спода на́шего Иису́с Христа́,/ И́же по мно́зей Свое́й ми́лости порожде́й нас во упова́ние жи́во/ воскресе́нием Иису́с Христо́вым от ме́ртвых,/ в насле́дие нетле́нно, и нескве́рно, и неувяда́емо,/ соблюде́но на Небесе́х вас ра́ди,/ и́же си́лою Бо́жиею соблюде́ни ве́рою/ во спасе́ние гото́вое яви́тися во вре́мя после́днее./ О не́мже ра́дуйтеся,/ ма́ло ны́не, а́ще ле́по есть, приско́рбни бы́вше в разли́чных напа́стех,/ да искуше́ние ва́шея ве́ры, многоче́стнейше зла́та ги́бнуща,/ огне́м же искуше́на,/ обря́щется в похвалу́ и честь и сла́ву, во открове́нии Иису́с Христо́ве./ Его́же не ви́девше, лю́бите,/ и на Него́же ны́не не зря́ще, ве́рующе же,/ ра́дуетеся ра́достию неизглаго́ланною и просла́вленною,/ прие́млюще кончи́ну ве́ре ва́шей спасе́ние душа́м./ О не́мже спасе́нии взыска́ша и испыта́ша проро́цы,/ и́же о ва́шей благода́ти прореко́ша, испыта́юще,/ в каково́ и́ли в ко́е вре́мя явля́ше в них Дух Христо́в,/ пре́жде свиде́тельствуя о Христо́вех страсте́х и я́же по сих сла́вах,/ и́мже откры́ся, я́ко не им саме́м,/ но нам служа́ху сия́, я́же ны́не возвести́шася вам,/ благовествова́вшими вам Ду́хом Святы́м, по́сланным с Небесе́,/ в ня́же жела́ют А́нгели прини́кнути./ Те́мже, возлю́бленнии,/ препоя́савше чре́сла помышле́ния ва́шего, трезвя́щеся,/ соверше́нне упова́йте на приноси́мую вам благода́ть открове́нием Иису́с Христо́вым./ Я́ко ча́да послу́шания, не преобразу́ющеся пе́рвыми неве́дения ва́шего похоте́нии,/ но по зва́вшему вы Свято́му, и са́ми свя́ти во всем житии́ бу́дите./ Зане́ пи́сано е́сть:/ свя́ти бу́дите, я́ко Аз Свят е́смь./ И а́ще Отца́ называ́ете, нелицеме́рно судя́ща кому́ждо по де́лу,/ со стра́хом жития́ ва́шего вре́мя жи́тельствуйте,/ ве́дяще, я́ко не истле́нным сребро́м, и́ли зла́том/ изба́вистеся от су́етнаго ва́шего жития́, отцы́ пре́даннаго,/ но честно́ю Кро́вию я́ко А́гнца Непоро́чна и Пречи́ста Христа́,/ предуве́дена у́бо пре́жде сложе́ния ми́ра,/ я́вльшася же в после́дняя ле́та вас ра́ди./ И́же Его́ ра́ди ве́ровавших в Бо́га,/ воздви́гшаго Его́ из ме́ртвых и сла́ву Ему́ да́вша,/ я́ко да ве́ра ва́ша и упова́ние бу́дет на Бо́га./ Ду́ши ва́ша очи́стивше в послуша́ние и́стины ду́хом,/ в братолю́бие нелицеме́рно, от чи́ста се́рдца друг дру́га люби́те приле́жно,/ порожде́ни не от се́мене истле́нна, но неистле́нна,/ сло́вом Жива́го Бо́га и пребыва́юща во ве́ки./ Зане́ вся́ка плоть, я́ко трава́,/ и вся́ка сла́ва челове́ча, я́ко цвет травны́й./ Изсше́ трава́ и цвет ея́ отпаде́,/ глаго́л же Госпо́день пребыва́ет во ве́ки,/ се же есть глаго́л благовествова́нный в вас./ Отло́жше у́бо вся́ку зло́бу, и вся́ку лесть,/ и лицеме́рие, и за́висть, и вся клеветы́,/ я́ко новорожде́ни младе́нцы, слове́сное и неле́стное млеко́ возлюби́те,/ я́ко да о нем возрасте́те во спасе́ние,/ поне́же вкуси́сте, я́ко благ Госпо́дь./ К Нему́же приходя́ще, Ка́меню Жи́ву,/ от челове́к у́бо уничиже́ну,/ от Бо́га же избра́нну, че́стну,/ и са́ми я́ко ка́мение жи́во,/ зижди́теся в храм духо́вен, святи́тельство свя́то,/ возноси́ти же́ртвы духо́вны, благоприя́тны Бо́гови Иису́с Христо́м./ Зане́ пи́сано есть в Писа́нии:/ се полага́ю в Сио́не Ка́мень Краеуго́лен, избра́н, че́стен,/ и ве́руяй в Онь не постыди́тся.</p>
<p>Собо́рнаго посла́ния Петро́ва чте́ние
<red>(зача́ло 59):</red></p>
<p>Возлю́бленнии,/ Христо́с пострада́ по нас,/ нам оста́вль о́браз, да после́дуем стопа́м Его́./ И́же греха́ не сотвори́,/ ни обре́теся лесть во усте́х Его́,/ И́же укаря́емь проти́ву не укаря́ше,/ стражда́, не преща́ше,/ предая́ше же судя́щему пра́ведно./ И́же грехи́ на́ша сам вознесе́ на те́ле Свое́м на Дре́во,/ да, от грех избы́вше, пра́вдою поживе́м,/ Его́же я́звою исцеле́сте./ Бе́сте бо, я́ко о́вцы заблу́ждшия, не иму́ще па́стыря,/ но возврати́стеся ны́не к Па́стырю и Посети́телю душ ва́ших./ Та́кожде же и жены́ повину́ющеся свои́м муже́м,/ да и а́ще не́цыи не повину́ются сло́ву,/ же́нским житие́м без сло́ва плене́ни бу́дут,/ ви́девше е́же со стра́хом чи́сто житие́ ва́ше./ И́мже да есть не вне́шняя плете́ния влас,/ и обложе́ния зла́та, и́ли одея́ния риз ле́пота,/ но потае́ный се́рдца челове́к,/ в неистле́нии кро́ткаго и молчали́ваго ду́ха,/ е́же есть пред Бо́гом многоце́нно./ Та́ко бо иногда́ и святы́я жены́, упова́ющия на Бо́га,/ украша́ху себе́, повину́ющеся свои́м муже́м:/ я́коже Са́рра послу́шаше Авраа́ма, господи́на того́ зову́ще,/ ея́же бы́сте ча́да, благотворя́ще и не боя́щеся ни еди́наго стра́ха./ Му́жие, та́кожде вку́пе живу́ще с свои́ми жена́ми по ра́зуму,/ я́ко немощне́йшу сосу́ду, же́нскому воздаю́ще честь,/ я́ко и снасле́дницы благода́тныя жи́зни,/ во е́же не прекраща́тися моли́твам ва́шим./ Коне́ц же — вси единому́дрени бу́дите,/ ми́лостиви, братолю́бцы, милосе́рдни,/ благоутро́бни,/ мудролю́бцы, смиреному́дри,/ не воздаю́ще зла за зло и́ли досажде́ния за досажде́ние,/ супроти́вное же благословя́ще,/ ве́дяще, я́ко на се зва́ни бы́сте,/ да благослове́ние насле́дите.</p>
<p>Собо́рнаго посла́ния Петро́ва чте́ние
<red>(зача́ло 61):</red></p>
<p>Возлю́бленнии,/ Христу́ пострада́вшу за ны пло́тию,/ и вы в ту же мысль вооружи́теся,/ зане́ пострада́вый пло́тию преста́ от греха́./ Во е́же не ктому́ в челове́ческия по́хоти,/ но в во́лю Бо́жию про́чее во пло́ти жи́ти вре́мя./ Довле́ет бо вам мимоше́дшее вре́мя жития́,/ во́лю язы́ческую твори́вшим,/ хо́ждшим в нечистота́х, в по́хотех, в скотоло́жстве,/ в по́мыслех, в пия́нстве, в козлогласова́ниих,/ в лихоима́нии, и богоме́рзских идолослуже́ниих./ О не́мже дивя́тся,/ не сходя́щимся вам в то же блуда́ разлия́ние, ху́ляще:/ и́же воздадя́т сло́во гото́ву Су́щему суди́ти живы́м и ме́ртвым./ На се бо и ме́ртвым благовести́ся,/ да Суд у́бо прии́мут по челове́ку пло́тию,/ поживу́т же по Бо́зе Ду́хом./ Всем же кончи́на прибли́жися,/ уцелому́дритеся у́бо и трезви́теся в моли́твах./ Пре́жде же всех друг ко дру́гу любо́вь приле́жну име́йте,/ зане́ любо́вь покрыва́ет мно́жество грехо́в./ Страннолю́бцы друг ко дру́гу без ропта́ний./ Ки́йждо я́коже прия́т дарова́ние,/ ме́жду себе́ сим служа́ще,/ я́ко до́брии строи́телие разли́чныя благода́ти Бо́жия./ А́ще кто глаго́лет, я́ко словеса́ Бо́жия,/ а́ще кто слу́жит, я́ко от кре́пости, ю́же подае́т Бог,/ да о всем сла́вится Бог Иису́с Христо́м,/ Ему́же есть сла́ва и держа́ва во ве́ки веко́в, ами́нь.</p>
<p>
<red>На литии́ стихи́ра хра́ма и апо́стола, глас 4.</red>
</p>
<p>
<red>Подо́бен:</red> Я́ко до́бля:</p>
<p>Тро́стию благода́ти/ от глубины́ су́етства челове́ки извле́кл еси́, досточу́дне,/ Учи́теля ма́нием повину́вся, Фили́ппе,/ просве́щшаго по всему́ твое́ разуме́ние,/ и апо́стола, и че́стна Богоглаго́льника,/ тя, всеблаже́нне, показа́вша,/ Того́ непостижи́маго Божества́.</p>
<p>Ду́ха сия́ние на тя сни́де во о́гненне ви́де/ и тя, блаже́нне, Боже́ственное прия́телище соде́ла,/ ско́ро отгоня́ща безбо́жия мглу/ и мир просвеща́юща сия́нием всему́дрых твои́х слове́с,/ тайноглаго́льниче, апо́столов украше́ние,/ Христо́в самови́дче блаже́нне.</p>
<p>Мо́лниями пропове́дания/ во тьме седя́щия неве́дения, сла́вне, просвети́в,/ показа́л еси́ сы́ны Влады́ки и Бо́га ве́ры ра́ди./ Его́же страсте́м ревнова́л еси́ и сме́рти/ и сла́вы был еси́ насле́дник,/ я́ко мудр и Богоглаго́лив,/ я́ко учени́к и́стины.</p>
<p>
<red>Сла́ва, глас 2:</red>
</p>
<p>Оста́вив земна́я, после́довал еси́ Христу́,/ и зна́менався дохнове́нием Свята́го Ду́ха,/ по́слан быв от Него́ в язы́ки поги́бшия/ обраща́ти челове́ки во свет Богозна́ния,/ апо́столе Фили́ппе,/ и, сконча́в по́двиги Боже́ственныя твоея́ стра́сти/ и мук разли́чных,/ ду́шу твою́ Христу́ пре́дал еси́./ Того́ моли́, всеблаже́нне,/ дарова́ти нам ве́лию ми́лость.</p>
<p>
<red>И ны́не, Богоро́дичен:</red>
</p>
<p>Все упова́ние мое́/ на Тя возлага́ю, Ма́ти Бо́жия,/ сохрани́ мя под кро́вом Твои́м.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Небе́сных твои́х веща́ний изглаше́ния/ на земли́, всеблаже́нне, разгласи́шася,/ и сию́ испо́лни догма́тов,/ и́миже Сы́на Отцу́ и Ду́ху/ Богосло́вяще, апо́столе, та́йно,/ Единосу́щна сла́вим.</p>
<p>
<red>Стих:</red> Во всю зе́млю изы́де веща́ние их/ и в концы́ вселе́нныя глаго́лы их.</p>
<p>Я́ко светоно́сца тя вси апо́столов Христо́вых/ и све́тлаго свети́льника честны́я Це́ркве,/ Фили́ппе треблаже́нне, иму́ще ны́не,/ душа́ми просвеща́емся/ и от бед злолю́тых избавля́емся/ моли́твами твои́ми, всехва́льне.</p>
<p>
<red>Стих:</red> Небеса́ пове́дают сла́ву Бо́жию,/ творе́ние же руку́ Его́ возвеща́ет твердь.</p>
<p>Кресто́м по́двиг страда́ния сконча́вый,/ побе́ды венцы́ оде́ялся еси́, Фили́ппе, досто́йне;/ с ни́миже, вшед в Го́рняя ца́рствия,/ спредстои́ши, апо́столе, Христу́/ и мо́лишися спасти́ся нам.</p>
<p>
<red>Сла́ва, глас 2:</red>
</p>
<p>Ча́ши арома́т/ в ми́ре лани́ты твоя́, му́дре, яви́шася,/ апо́столе Фили́ппе,/ почерпа́ющия ве́рным пи́во жизнотво́рное./ Дея́ния бо в виде́ния восхожде́ние имы́й,/ Христа́ после́дователь и приве́тствователь был еси́,/ непло́дную и безча́дную язы́ков Це́рковь украси́л еси́ поуче́ньми,/ благоча́дствующу в нем./ Е́йже и ны́не моли́ изба́витися нужд и обстоя́ний,/ мо́жеши бо о Бо́зе мно́го, приближа́яся Ему́.</p>
<p>
<red>И ны́не, Богоро́дичен:</red> О, чудесе́ но́ваго:</p>
<p>
<red>Тропа́рь, глас 3:</red>
</p>
<p>Благоукраша́ется вселе́нная,/ Ефио́пия ликовству́ет,/ я́ко венце́м красу́ема,/ тобо́ю просвети́вшися,/ све́тло торжеству́ет па́мять твою́,/ Богоглаго́ливе Фили́ппе,/ вся бо ве́ровати Христу́ научи́л еси́/ и тече́ние соверши́л досто́йно Ева́нгелия./ Тем дерзнове́нно вари́т Ефио́пская рука́ к Бо́гу,/ Его́же моли́ дарова́ти нам ве́лию ми́лость.</p>
<p>
<red>Сла́ва, и ны́не, </red>
</p>
<p>
<red>Богоро́дичен:</red> Тя, хода́тайствовавшую:</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь</red>
<red>апо́стола два́жды.</red></p>
<p>Сла́ва, и ны́не, Богоро́дичен:</p>
<p>По 1-й кафи́зме, седа́лен, глас 1.</p>
<p>
<red>Подо́бен:</red> Гроб Твой:</p>
<p>Апо́столе Христо́в, и самови́дче,/ и му́чениче, Фили́ппе прему́дре,/ дру́же Бо́жий блаже́нне,/ и́же ве́рою пра́зднующия честну́ю твою́ па́мять/ свободи́ от обдержа́щих прегреше́ний моли́твами твои́ми/ и Небе́сное насле́дие получи́ти сподо́би.</p>
<p>
<red>Сла́ва, и ны́не, Богоро́дичен:</red>
</p>
<p>Купину́, ю́же Моисе́й неопа́льно ви́де,/ го́ру Бо́жию, святы́й о́блак, сень нескве́рную,/ Богоприя́тную трапе́зу, пала́ту высоча́йшаго Царя́,/ всесве́тлую и непрохо́дную дверь, Де́во, пое́м Тя.</p>
<p>
<red>По 2-й кафи́зме седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Учени́к Словесе́, и́стины пропове́дник,/ я́ко стрела́, по́слан был еси́, просвеща́я су́щия во тьме лю́тей, свя́те апо́столе,/ и безбо́жия мглу отгоня́ от земли́,/ и вся благове́рующия сы́ны дне показа́л еси́, Христо́в ви́дче, свя́те Фили́ппе.</p>
<p>
<red>Сла́ва, и ны́не, Богоро́дичен:</red>
</p>
<p>И́же упова́ние на Тя, Де́во Пречи́стая, непоткнове́нное иму́ще,/ покро́в су́щи, от разли́чных напа́стей, и обстоя́ний, и бед лю́тых свободи́ ны,/ моля́щи Сы́на Твоего́ со апо́столы Его́,/ и спаси́ вся воспева́ющия Тя.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости и сло́ва:</p>
<p>И́дольскую лесть низложи́л еси́,/ Спа́совы стра́сти возжеле́в, Фили́ппе сла́вне,/ яви́лся еси́ ми́ру, Небе́сная всем источа́я чудеса́/ и язы́ков быв, всеблаже́нне, апо́стол./ Тем твою́ па́мять досто́йно чтим, песносло́вяще:/ Госпо́день апо́столе,/ моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х,/ и, я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая,/ из Тебе́ Воплоще́нному безсе́менно моли́ся приле́жно о всех рабе́х Твои́х,/ непреста́нно моля́щихтися, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Во всю зе́млю:
<red>Стих:</red>
Небеса́ пове́дают: Вся́кое дыха́ние:
<red>Ева́нгелие от Иоа́нна, зача́ло 67.</red></p>
<p>
<red>По 50-м псалме́ стихи́ра, глас 6.</red>
</p>
<p>
<red>Самогла́сен:</red>
</p>
<p>Прему́дрый ло́вче, святы́й учениче́,/ де́лателю Спа́сов и сказа́телю Того́ страсте́й,/ и́же тварь ве́рою обте́к/ и прельще́нныя язы́ки собра́в и Бо́гу приве́д,/ я́ко кади́ло до́брое, на Небеса́ возведе́ся./ Те́мже, предстоя́ Судии́,/ моли́ изба́витися нам от беззако́ний на́ших/ и в День Су́дный изба́витися муче́ния.</p>
<p>
<red>Кано́н Богоро́дицы со ирмосо́м на 6 и апо́стола на 8, его́же краегране́сие: </red>Сла́внаго Фили́ппа пою́ благоле́пно.
<red>Феофа́н. Глас 6.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Я́ко по су́ху, пешеше́ствовав Изра́иль/ по бе́здне стопа́ми,/ гони́теля фарао́на/ ви́дя потопля́ема,/ Бо́гу побе́дную песнь пои́м, вопия́ше.</emphasis>
</p>
<p>Пресве́тлыми луча́ми Христо́вы Боже́ственныя све́тлости наслажда́яся я́сно,/ Богопропове́дниче Фили́ппе,/ твои́ми по прича́стию заря́ми нас просвети́.</p>
<p>О́тчую тебе́ сла́ву собо́ю показа́вый, Фили́ппе,/ ли́ку ученико́в тя Христо́с вчини́,/ твою́ прове́дый доброде́тель, Богоблаже́нне.</p>
<p>Ны́не не в гада́ниих зри́ши, ниже́ се́нех,/ ниже́ зерца́лех, всему́дре, Исто́чника благи́х,/ жела́ний коне́чное, Христа́,/ но лице́м зри́ши я́вственно к лицу́.</p>
<p>
<red>Богоро́дичен:</red> Оскуде́вшим нача́льником от коле́на Иу́дова, Пречи́стая,/ Сын Твой и Бог прише́д,/ вождь земли́ конце́м и́стинно ны́не воцари́ся.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Несть свят,/ я́коже Ты, Го́споди Бо́же мой,/ вознесы́й рог ве́рных Твои́х, Бла́же,/ и утверди́вый нас на ка́мени/ испове́дания Твоего́.</emphasis>
</p>
<p>Ты, испо́лнен све́та де́ятельнаго виде́ния,/ Све́ту вели́кому, бы́вшу с на́ми, сподо́бился еси́ Христу́ служи́ти,/ Фили́ппе Богоглаго́ливе.</p>
<p>Степе́нь догма́тов благочести́вых твое́ тайново́дствие благочести́во яви́ся,/ тем бо Сы́на позна́хом соесте́ственна/ и соедине́нна су́ща Роди́телю.</p>
<p>Све́щник был еси́ злат,/ сия́я челове́ком присносу́щный свет/ и просвеща́ющ им вселе́нную я́ве позна́нием,/ Фили́ппе всеизя́щнейше.</p>
<p>
<red>Богоро́дичен:</red> На Тя, Пресвятая́ Чи́стая, наде́явся,/ да не отпаду́ Твоего́ ча́яния,/ но, я́ко Ма́ти ми́лостивная человеколюби́ваго Бо́га,/ сете́й мя врага́ изба́ви.</p>
<p>Седа́лен, глас 8.</p>
<p>
<red>Подо́бен:</red> Прему́дрости:</p>
<p>Тучено́сен о́блак духо́вный и́стинно показа́лся еси́ су́щим на земли́,/ напая́я, я́ко ни́ву, та́инственно сердца́ на́ша;/ проте́к сло́вом, напая́еши концы́/ и дождь пролива́еши ми́ра от ра́ки./ Тем, дохну́в неве́рным сердца́м воню́ Ду́ха,/ в ни́хже сокро́вищствовал еси́, апо́столе Фили́ппе,/ моли́ся Христу́ Бо́гу грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, подо́бен то́йже:</red>
</p>
<p>И́дольскую лесть низложи́л еси́,/ Спа́совы стра́сти возжеле́в, Фили́ппе, сла́вне,/ яви́лся еси́ ми́ру, Небе́сная всем источа́я чудеса́/ и язы́ков быв, всеблаже́нне, апо́стол./ Тем твою́ па́мять досто́йно чтим, песносло́вяще:/ Госпо́день апо́столе,/ моли́ Христа́ Бо́га грехо́в оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>В напа́сти многоплете́нныя впад от враг ви́димых и неви́димых,/ бу́рею одержи́мь безчи́сленных согреше́ний мои́х,/ и, я́ко к те́плому заступле́нию и покро́ву моему́, Чи́стая,/ ко приста́нищу притека́ю Твоея́ бла́гости./ Те́мже, Пречи́стая,/ из Тебе́ Воплоще́нному безсе́менно моли́ся приле́жно о всех рабе́х Твои́х,/ непреста́нно моля́щихтися, Богоро́дице Пречи́стая,/ моля́щи Его́ при́сно согреше́ний оставле́ние дарова́ти/ воспева́ющим досто́йно сла́ву Твою́.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Христо́с моя си́ла,/ Бог и Госпо́дь,/ честна́я Це́рковь/ Боголе́пно пое́т, взыва́ющи,/ от смы́сла чи́ста о Го́споде пра́зднующи.</emphasis>
</p>
<p>Со́лнца селе́ние, Христа́, су́щаго Све́та,/ и храм показа́лся еси́ вмести́телен Того́ све́тлости,/ и Не́бо, сла́ву Бо́жию челове́ком пове́дая.</p>
<p>Во истле́вшее страстьми́ челове́чество ты вложе́н, Бо́жия соль, от Христа́,/ того́ изсуши́ гни́лость лю́тую,/ Боговеща́телю достосла́вне.</p>
<p>Си́лою, Фили́ппе, Христо́вою укрепля́емь,/ де́монскаго полка́ и злове́рных яви́лся еси́ си́льнший,/ су́щим на земли́ вопия́ жи́зни Боже́ственныя благове́стие.</p>
<p>
<red>Богоро́дичен:</red> Приста́нище благоти́хое Христо́с яви́ ве́рою и любо́вию Тя,/ и́стинную Влады́чицу Всенепоро́чную,/ от со́вести чи́стыя Богоро́дицу пропове́дающим.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Бо́жиим све́том Твои́м, Бла́же,/ у́тренюющих Ти ду́ши любо́вию озари́, молю́ся,/ Тя ве́дети, Сло́ве Бо́жий,/ и́стиннаго Бо́га,/ от мра́ка грехо́внаго взыва́юща.</emphasis>
</p>
<p>Я́да душегуби́тельнаго вра́жия враче́бными твои́ми дла́ньми, Богоглаго́ливе, изсуши́в,/ смертоно́сною глубино́ю держи́мыя лю́тыя боле́зни избавля́я.</p>
<p>Огнедохнове́нен весь яви́лся еси́ Паракли́товым наше́ствием и благода́тию, Фили́ппе,/ иззя́бшия безбо́жия зимо́ю, теплото́ю ве́ры оживотвори́л еси́.</p>
<p>Близ был еси́ Христа́,/ дае́мыя ти зари́ несре́дственно прие́мля,/ просвеща́я к тебе́ притека́ющия/ и приводя́ ты́я Соде́телю Твоему́.</p>
<p>
<red>Богоро́дичен:</red> Сло́вом вся соде́тельствуя/ и му́дрым Про́мыслом окормля́я еди́н, я́ко хо́щет Госпо́дь,/ за благоутро́бие зи́ждется из Тебе́/ и плоть несказа́нно, Пречи́стая, быва́ет.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Ят бысть,/ но не удержа́н в пе́рсех ки́товых Ио́на:/ Твой бо о́браз нося́,/ страда́вшаго и погребе́нию да́вшагося,/ я́ко от черто́га, от зве́ря изы́де,/ приглаша́ше же кусто́дии,/ храня́щии су́етная и ло́жная,/ ми́лость сию́ оста́вили есте́.</emphasis>
</p>
<p>Одержа́щу и губи́щую зря пре́лесть вра́жию челове́ческий род,/ Твоя́ стре́лы, изощре́нныя апо́столы, напря́г, испусти́л еси́/ и разве́рзл еси́ бре́нная уста́ зми́ева,/ всех от того́ вре́да и тли, Спа́се, исцеля́я.</p>
<p>Вы́шним сия́нием блиста́я, яви́лся еси́,/ я́коже мо́лния, вселе́нней свети́,/ и я́ко гора́, сла́дость иска́пающая,/ я́ко роса́ Боже́ственная, с Небесе́ па́дающая,/ я́ко апо́стол избра́н, дванадесяточи́сленный полк исполня́я/ ученико́в Христо́вых, всеблаже́нне.</p>
<p>Научи́вся Твоей та́йны глубине́,/ Боже́ственный учени́к, я́ко реку́ ми́ра, наводня́ющу сла́дости пото́к,/ я́ко потопля́ющую во́лну, сла́ву язы́ков, Тя пропове́да велегла́сно/ и Твое́ сла́вное истоща́ние, Бла́же,/ е́же о нас благовести́.</p>
<p>
<red>Богоро́дичен:</red> Умерщвля́емыя и ги́бнущия вся сме́ртию челове́ки/ Ты, Христа́ ро́ждши — Нетле́нное Безсме́ртие,/ призва́ла еси к жи́зни ве́чней,/ и просвети́ла еси́ омраче́нныя, и свободи́ла еси́,/ разреши́вши у́зы отведе́ния на́шего, Всепе́тая.</p>
<p>Конда́к, глас 8.</p>
<p>
<red>Подо́бен:</red> Я́ко нача́тки:</p>
<p>Учени́к, и друг Твой, и подража́тель стра́сти Твоей/ вселе́нней Бо́га Тя пропове́да Богоглаго́ливый Фили́пп;/ того́ моли́твами от враго́в пребеззако́нных/ Це́рковь Твою́ и всяк град Твой/ Богоро́дицею соблюди́, Многоми́лостиве.</p>
<p>
<red>И́кос:</red>
</p>
<p>Струю́ сло́ва пода́ждь ми, Го́споди,/ водно́е естество́ соде́явый,/ се́рдце мое́ укрепи́, Благоутро́бне,/ и́же зе́млю утверди́вый сло́вом Твои́м,/ и просвети́ мое́ помышле́ние,/ све́том, я́ко ри́зою, одевя́яйся,/ да глаго́лю и пою́ подоба́ющая/ и досто́йно восхвалю́ Твоего́ уго́дника, Многоми́лостиве.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы в Вавило́не/ пе́щнаго пла́мене не убоя́шася,/ но, посреде́ пла́мене вве́ржени, ороша́еми, поя́ху:/ благослове́н еси́, Го́споди, Бо́же оте́ц на́ших.</emphasis>
</p>
<p>Я́ко свет, посла́лся еси́ стрелы́ подо́бием, апо́столе,/ светоза́рными блиста́нии просвещя́я ве́рою зову́щия:/ благослове́н еси́, Го́споди, Бо́же оте́ц на́ших.</p>
<p>Бога́тыми светоли́тии Боже́ственнаго, блаже́нне, пропове́дания сия́я све́тло,/ во тьме су́щия песнопе́ти просвети́л еси́:/ благослове́н еси́, Го́споди, Бо́же оте́ц на́ших.</p>
<p>Вити́йская буесло́вия/ и слове́сную всю лю́тость кре́пким сло́вом ве́ры победи́в, пел еси́:/ благослове́н еси́, Го́споди, Бо́же оте́ц на́ших.</p>
<p>
<red>Богоро́дичен:</red> В естества́х пресу́щественно, Де́во, двух/ родила́ еси́ соедине́нных, Чи́стая, неслия́нно Христа́, Ему́же зове́м:/ благослове́н еси́, Го́споди, Бо́же оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>За зако́ны оте́ческия/ блаже́ннии в Вавило́не ю́ноши, предбе́дствующе,/ царю́ющаго оплева́ша повеле́ние безу́мное/ и, совоку́плени и́мже, не свари́шася огне́м,/ Держа́вствующему досто́йную воспева́ху песнь:/ Го́спода по́йте дела́/ и превозноси́те во вся ве́ки.</emphasis>
</p>
<p>Све́та тя ми́ра соверши́ Отчь Свет, Сло́во Ипоста́сное,/ избра́вый апо́стола от ми́ра, треблаже́нне,/ и, вооружи́в Боже́ственною си́лою Свое́ю,/ посла́, я́ко ору́жника непобеди́ма, вопию́ща:/ Го́спода по́йте дела́ и превозноси́те во вся ве́ки.</p>
<p>Си́лою Боже́ственною укрепля́емь, апо́столе,/ проти́вныя полки́ победи́л еси́,/ свире́пое ополче́ние тех разруши́в,/ мир бо неотъя́тный жре́бий взем,/ ми́рное устрое́ние насади́л еси́ ми́ру,/ Го́спода воспева́йте дела́, вопия́,/ и превозноси́те во вся ве́ки.</p>
<p>Все́ю любо́вию прилепи́лся еси́ воплоще́нному Сло́ву Бо́жию, апо́столе,/ учени́к Того́ быв, и Бо́жий слуга́, и тайноглаго́льник,/ отону́дуже от Него́ по́слан во язы́ки,/ пропове́дал еси́ Его́ прише́ствие,/ Го́спода по́йте, вопия́,/ и превозноси́те во вся ве́ки.</p>
<p>
<red>Богоро́дичен:</red> Весь соедини́ся па́че ра́зума неизме́нно всему́ челове́честву/ Пребоже́ственный во утро́бе Твое́й, Всесвята́я Де́во./ Те́мже во дву естеству́ зна́ется Христо́с, еди́н сый обое́./ Ему́же, пою́ще, вопие́м:/ Го́спода по́йте дела́/ и превозноси́те во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Бо́га/ челове́ком невозмо́жно ви́дети,/ на Него́же не сме́ют чи́ни А́нгельстии взира́ти:/ Тобо́ю бо, Всечи́стая, яви́ся челове́ком/ Сло́во воплоще́нно,/ Его́же велича́юще,/ с Небе́сными во́и/ Тя ублажа́ем.</emphasis>
</p>
<p>Ны́не неизрече́нныя сла́вы и све́та невече́рняго сподо́бився,/ иде́же неизглаго́ланное есть весе́лие,/ иде́же ра́дость непреста́нная в Це́ркви перворожде́нных,/ иде́же пра́ведных селе́ния,/ за вся христиа́ны моли́ся, Фили́ппе, всему́дре.</p>
<p>Укра́шен добро́тою у́мнаго благоле́пия/ и ца́рствия венце́м обложе́н, Богому́дре,/ и бога́тыми светодая́нии, Фили́ппе, просвеща́емь пресу́щественнаго Све́та сия́ньми,/ ра́дуяся, Влады́ки твоего́ Престо́лу, блаже́нне, предстои́ши.</p>
<p>Со апо́столы все́ми честны́ми, и проро́ки, и страстоте́рпцы, Фили́ппе,/ преподо́бными, иера́рхи и пра́ведными,/ с Богоро́дицею моли́ разреше́ние грехо́в мно́гих и прегреше́ний да́ти очище́ние/ ве́рою светоно́сную и Боже́ственную па́мять соверша́ющим твою́.</p>
<p>
<red>Богоро́дичен:</red> Воплоще́нно Сло́во, пре́жде безпло́тно су́що,/ Де́во Ма́ти, родила́ еси́./ Сего́ ра́ди Тя, госпо́дьственно Богоро́дицу, вси благоче́стно сла́вим,/ и́стиннейшее Тебе́ нарица́ние принося́ще, Чи́стая,/ Ты бо ве́рных спасе́ния ко́рень пребыва́еши.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Тече́ние кра́сных твои́х ног, Фили́ппе, возврати́в,/ к ше́ствию Небе́сному возше́л еси́, ра́дуяся,/ и, Тро́ице предста́в, во Отце́ ви́диши Сы́на и Ду́ха Боже́ственнаго./ Сего́ ра́ди ве́рою всесвяще́нную твою́ и Боже́ственную пра́зднуем па́мять.</p>
<p>
<red>Сла́ва, и ны́не, Богоро́дичен:</red>
</p>
<p>Стра́шнаго испыта́ния воспомина́ю час,/ мно́жество бо дел мои́х ужаса́ет и устраша́ет мя,/ но уще́дри, Пречи́стая, те́плою Твое́ю моли́твою/ и даждь ми спасе́ние:/ ели́ко бо хо́щеши, и твори́ши,/ я́ко Бо́га ро́ждши, благослове́нная Мари́е.</p>
<p>
<red>На хвали́тех стихи́ры, на 4, глас 8.</red>
</p>
<p>
<red>Подо́бен:</red> О, пресла́внаго чудесе́!</p>
<p>О, пресла́внаго чудесе́!/ Ры́бы иногда́ ловя́й апо́стол,/ челове́ков лове́ц бысть Богопроизведе́нный,/ слове́с мре́жею язы́ки улови́,/ кре́ста у́дицею мир возвлече́./ О, какову́ лови́тву Бо́гу принесе́ Богоде́латель!/ Его́же па́мять ны́не пра́зднуем.</p>
<p>О, пресла́внаго чудесе́!/ От Бо́га по́слан, посреде́ волко́в, я́ко овча́,/ небоя́зненно прохожда́ше апо́стол Фили́пп,/ зве́ри а́гнцы ве́рою яви́,/ мир Боже́ственно престихи́йствова<a type="note" xlink:href="#note138">138</a>
./ О, дел ве́ры! О, сил изя́щнейших!/ Его́же моли́твами, Христе́,/ спаси́ ду́ши на́ша, я́ко еди́н Благоутро́бен.</p>
<p>О, пресла́внаго чудесе́!/ Кла́дязь, точа́щий жизнь му́дростным черпа́нием,/ су́щим в ми́ре бысть апо́стол Фили́пп./ От него́же струи́ догма́тов исхо́дят,/ от ни́хже чуде́с быстрины́ пие́м./ О, коли́ка соде́я стра́шная чудеса́ Богоде́латель!/ Его́же па́мять ве́рою сла́вим.</p>
<p>
<red>Глас 2. Самогла́сна:</red>
</p>
<p>Небе́сная ча́ша яви́лся еси́ му́дрости,/ Ду́ха бо показа́лся еси́ оби́тель кра́сная/ и изре́кл еси́ доброде́телей и́стину,/ земны́я улови́в у́мною у́дицею му́дрости Бо́жия./ Тем мо́лим тя, апо́столе Фили́ппе,/ моли́ся о душа́х на́ших.</p>
<p>
<red>Сла́ва, глас 3:</red>
</p>
<p>Рыб лови́тву в челове́чу лови́тву преложи́в,/ су́щия во глубине́ пре́лести/ не́водом извле́к та́инственным,/ Фили́ппе апо́столе,/ весь мир улови́л еси́/ и учи́телю твоему́, Христу́, приве́л еси́./ Тем мо́лим тя:/ моли́ся Ему́ непреста́нно/ спасти́ ду́ши на́ша,/ ве́рно творя́щих всечестну́ю па́мять твою́.</p>
<p>
<red>И ны́не, Богоро́дичен:</red>
</p>
<p>Богоро́дице, Предста́тельнице всех моля́щихся Тебе́,/ Тобо́ю дерза́ем, и Тобо́ю хва́лимся,/ и к Тебе́ все упова́ние на́ше есть,/ моли́ Ро́ждшагося из Тебе́/ за непотре́бныя рабы́ Твоя́.</p>
<p>
<red>Славосло́вие вели́кое. Тропа́рь. Сла́ва, и ны́не, Богоро́дичен: </red>Тя, хода́тайствовавшую:
<red>И отпу́ст.</red></p>
<p>
<strong>
<red>На Литурги́и</red>
</strong>
</p>
<p>
<red>Блаже́нны апо́стола, пе́сни 3-я и 6-я. Проки́мен, глас 8: </red>Во всю зе́млю изы́де веща́ние их/ и в концы́ вселе́нныя глаго́лы их.
<red>Стих:</red>
Небеса́ пове́дают сла́ву Бо́жию:
<red>Апо́стол к Кори́нфяном, зача́ло 131. </red>
Аллилу́ия,
<red>глас 1: </red>
Испове́дят Небеса́ чудеса́ Твоя́, Го́споди.
<red>Ева́нгелие от Иоа́нна, зача́ло 5. Прича́стен: </red>
Во всю зе́млю изы́де веща́ние их:</p>
</section>
