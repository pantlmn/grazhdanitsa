<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Свята́го свяще́нномученика Ипа́тия, епи́скопа Га́нгрскаго</red></p>
</title>
<p>
<strong>
<red>Ве́чер</red>
</strong>
</p>
<p>Блаже́н муж:
<red>На</red>
Го́споди, воззва́х:</p>
<p>
<red>поста́вим стихи́ры на 6, глас 8.</red>
</p>
<p>
<red>Подо́бен:</red> О, пресла́внаго чуде́се:</p>
<p>О, пресла́вное чу́до,/ я́ко многого́рдыя умы́,/ безсту́дно мудря́щияся, посрами́л еси́, блаже́нне святи́телю,/ Тро́йческим ра́зумом е́реси погуби́л еси́ безбо́жия,/ столп бысть правове́рен и учи́тель,/ духо́вно наставля́я нас/ на Небе́сная тече́ния свои́ми пропове́дании.</p>
<p>Укре́плься си́лою Христо́вою,/ предста́ судя́щему беззако́нно/ и победи́ мучи́теля, многостра́стныя му́ки терпи́,/ огне́м бо те́ло твое́ иста́емо,/ я́вльшеся, невре́дно соблюда́емо,/ очища́емо от Христа́, я́ко зла́то в горни́ле,/ ны́не же лику́еши, со А́нгелы водворя́яся.</p>
<p>О́ле ди́вный святи́телю Ипа́тие!/ ка́плями крове́й твои́х,/ я́ко звезда́ми Небосия́нными/ на тве́рди Церко́вней укра́шен бысть,/ ты бо от души́ возлюби́л еси́ Христа́,/ И́же, тридне́вно из ме́ртвых воскре́сша, пропове́да,/ Его́же ра́ди пострада́в мно́гия му́ки,/ и ца́рствуеши с ним, моли́ся Ему́ за ны.</p>
<p>О́ле па́че ума́ моего́ у́жас!/ не му́дростию бо хвали́ся, но любо́вию ве́рною,/ похва́льную песнь приношу́ ти,/ священному́чениче святи́телю Ипа́тие./ Ки́я у́бо досто́йны хвалы́ принесу́ тебе́?/ ка́ко ли изреку́ мно́гая твоя́ страда́ния?/ ты бо на земли́, я́ко А́нгел, пожи́л еси́,/ на́ Небесе́х же моли́ся Христу́,/ да спасе́т ду́ши на́ша.</p>
<p>
<red>Сла́ва, глас 6:</red>
</p>
<p>Сия́ет <red>Днесь</red>, я́ко све́тлое со́лнце,/ честно́е торжество́/ сла́внаго страстоте́рпца Христо́ва Ипа́тия,/ и собо́р ве́рных весели́тся,/ хвали́ пе́сньми Христа́ Бо́га,/ и собо́р беззако́нных разруши́ся,/ ви́дя страстоте́рпческую па́мять сла́виму,/ того́ ны́не пла́чется вселука́вый враг,/ мы же ему́ возопие́м:/ святи́телю Христо́в Ипа́тие,/ моли́ся Христу́ Бо́гу о душа́х на́ших.</p>
<p>
<red>И ны́не, Богоро́дичен: </red>Кто Тебе́ не ублажи́т:</p>
<p>
<red>Вход. Проки́мен дне, чте́ния 3, святи́тельская (</red>
<emphasis>
<red>зри Мине́ю ноября́ 23-й день</red>
</emphasis>
<red>)</red>
</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> О, ди́внаго чудесе́:</p>
<p>О, ди́вное чу́до!/ исто́чник уче́ния на огни́ испека́ется,/ и ле́ствица на Не́бо меч быва́ет,/ весели́ся, Ипа́тие,/ Тро́ице побо́рник быв красе́н,/ несть ин, я́коже ты,/ от земли́ святи́тель Богоприя́тен, Ипа́тие,/ ра́дуйся, с Тобо́ю Госпо́дь,/ подая́ ми́рови ве́лию ми́лость.</p>
<p>
<red>Сти́х:</red>Честна́ пред Го́сподем/ смерть преподо́бных Его́.</p>
<p>О, ди́вное чу́до!/ посека́тель ересе́м на у́ды растерза́ется,/ и окропля́ется кро́вию Це́рковь Христо́ва <red>Днесь</red>,/ ра́дуются земни́и, о святе́й сла́ве твое́й крася́щеся,/ мучи́тели посра́млени бы́ша,/ и ве́ра до конца́ упра́влена бысть, Ипа́тие,/ ра́дуйся, с тобою́ Госпо́дь,/ подая́ ми́рови тобо́ю ве́лию ми́лость.</p>
<p>
<red>Сти́х:</red>Что возда́м Го́сподеви о всех,/ я́же воздаде́ ми.</p>
<p>О, ди́вное чу́до!/ ре́вностию Боже́ственною разжиза́яся, святи́телю,/ лю́таго зми́я удави́л еси́,/ по Христе́ кро́вию страда́л еси́, Ипа́тие,/ и мно́ги к Бо́гу приве́л еси́,/ и многого́рдыя враги́ испрове́ргл еси́, страстоте́рпче,/ ра́дуйся, с тобо́ю Госпо́дь,/ подая́ ми́рови тобо́ю ве́лию ми́лость.</p>
<p>
<red>Сла́ва, глас 6:</red>
</p>
<p>Челове́че Бо́жий,/ ве́рный ра́бе, слуго́ Госпо́день,/ му́жу жела́ний, сосу́де избра́нный,/ сто́лпе и утвержде́ние Це́ркви,/ Ца́рствию насле́дниче,/ не премолчи́, вопия́ за ны ко Го́споду.</p>
<p>
<red>И ны́не, Богоро́дичен: </red>Богоро́дице, Ты еси́ лоза́:</p>
<p>
<red>Тропа́рь, глас 4:</red>
</p>
<p>Изволе́нием Боже́ственнаго ра́зума/ впери́в ум свой в Небе́сныя оби́тели/ и ра́вно А́нгелом житие́ пожи́в на земли́,/ сего́ ра́ди муче́ния красоты́ вене́ц на свое́м версе́ утверди́в,/ священному́чениче Ипа́тие,/ моли́ Христа́ Бо́га/ спасти́ся душа́м на́шим.</p>
<p>
<red>Сла́ва, и ны́не, Богоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь</red>
<red>свята́го два́жды.</red></p>
<p>
<red>Сла́ва, и ны́не, Богоро́дичен.</red>
</p>
<p>
<red>По 1-м стихосло́вии седа́лен, глас 8:</red>
</p>
<p>И́дольския ле́сти низложи́в,/ Спа́совы стра́сти жела́я, Ипа́тие сла́вне,/ яви́ся ми́рови с Небесе́, всем источа́я чудеса́,/ язы́ком бысть, блаже́нне, учи́тель,/ тем твою́ па́мять досто́йно сла́вим,/ пе́сньми хва́ляще, тебе́ ублажа́ем, святителю Ипа́тие,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Тебе́ име́ю Засту́пницу, Пречи́стая,/ не убою́ся николи́же от враг на ми воста́ния,/ я́ко Бо́га ро́ждши ми́лостиваго,/ покры́й мя ми́лостию Свое́ю,/ и́бо к Твоему́ заступле́нию при́сно прибега́ю.</p>
<p>
<red>По 2-м стихосло́вии седа́лен, глас 4.</red>
</p>
<p>
<red>Подо́бен:</red> Яви́лся еси́:</p>
<p>Возсия́в, я́коже со́лнцу зари́,/ и блиста́еши, преподо́бне, всему́ ми́ру све́тло/ уче́нии твои́ми, Богогла́се Ипа́тие,/ светоно́сне, му́чеником похвало́.</p>
<p>
<red>Сла́ва, и ны́не, Богоро́дичен:</red>
</p>
<p>Пречи́стеи ру́це Свои́, Де́во Ма́ти, просте́рши,/ покры́й упова́ющия на Ти и Сы́ну Твоему́ зову́щих:/ всем пода́ждь, Христе́, ми́лости Твои́.</p>
<p>
<red>По </red>Хвали́те И́мя Госпо́дне:
<red>припе́в:</red>
Велича́ем тя,/ священному́чениче Ипа́тие,/ и чтим святу́ю па́мять твою́,/ ты бо мо́лиши за нас/ Христа́ Бо́га на́шего.</p>
<p>
<red>Псало́м избра́нный: </red>Услы́шите сия́:</p>
<p>
<red>По полиеле́и седа́лен, глас 8:</red>
</p>
<p>Прему́дрости Небе́сней научи́вся/ и словесы́ Боже́ственными украси́вся,/ я́ко дви́жимыя гу́сли Небе́сных пе́сней бряца́я,/ обличи́л еси́ беззако́нных царе́й нече́стие,/ А́рия же досто́йно посрами́л еси́,/ тем пе́сньми воспева́ем тя,/ сия́еши бо чудесы́, священному́чениче Ипа́тие,/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Ми́ру Цари́це, Царя́ породи́ Христа́ Бо́га,/ Еди́наго Милосе́рда,/ моля́щися непреста́й от грех и напа́стей изба́витися вопию́щим Ти:/ ра́дуйся, Ма́ти Бо́жия Пречи́стая,/ челове́ком спасе́ние и огражде́ние.</p>
<p>
<red>Степе́нна, 1-й антифо́н 4-го гла́са. Проки́мен: </red>Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех,/ я́же возда́де ми.
<red>Ева́нгелие от Луки́, зача́ло 67.</red></p>
<p>
<red>По 50-м псалме́ стихи́ра, глас 6: </red>Челове́че Бо́жий:
<red>пи́сана на стихо́вне, сла́вник.</red></p>
<p>
<red>Кано́н, его́же краегране́сие:</red>Сла́внаго Ипа́тия пе́сньми венча́ю.
<red>Творе́ние кир Ио́сифа, глас 4.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Триста́ты кре́пкия, рожде́йся от Де́вы,/ безстра́стия во глубине́,/ души́ трича́стное потопи́, молю́ся,/ да Тебе́, я́ко в тимпа́не, во умерщвле́нии телесе́/ побе́дное воспою́ пе́ние.</emphasis>
</p>
<p>Боже́ственнаго страда́льца, му́драго святи́теля,/ чуде́с исто́чника, па́стыря до́браго, Церкве утвержде́ние/ пе́сньми велегла́сно, я́ко свети́льника всеми́рнаго,/ вси восхва́лим, ра́дующеся.</p>
<p>Боже́ственная река́, наводни́вшая, преблаже́нне, чи́стую твою́ ду́шу,/ источи́ нам пречи́сты во́ды, всему́дре, мно́гих чуде́с,/ то́ки изсуша́ющия му́тных страсте́й, Ипа́тие.</p>
<p>Умертви́в плотски́я сла́сти воздержа́нием,/ жизнь и́стинную — Христа́, нас ра́ди уме́рша, Ипа́тие,/ име́л еси́ внутрь, в души́ твое́й живу́ща/ и вся твоя́ к Нему́ ше́ствия направля́юща.</p>
<p>Се́рдце и ду́шу Тро́ицы соде́лал еси́ нескве́рнен хра́м,/ хра́мы же свяще́нныя Го́споду в хвалу́, преподо́бне священному́чениче, созда́л еси́,/ спаси́телен быв прави́тель ста́ду твоему́.</p>
<p>
<red>Богоро́дичен:</red> Спа́са и Бо́га от чи́стых Твои́х крове́й воплоти́ла еси́, Чи́стая,/ показа́вшаго нам му́драго святи́теля своего́, Пречи́стая,/ спаси́тельна и те́пла засту́пника, чу́днаго вои́стину Ипа́тия.</p>
<p>
<red>Песнь 3</red>
</p>
<p>
<red>Ирмо́с:</red> Не му́дростию, и си́лою, и бога́тством хва́лимся,/ но Тобо́ю, О́тчею Ипоста́сною Му́дростию, Христе́:/ несть бо свят, па́че Тебе́, Человеколю́бче.</p>
<p>Всем се́рдцем ко исто́чнику до́брых отлучи́лся еси́/ и отту́ду све́тло богате́йшими сия́я, о́тче свяще́нне,/ Боже́ственными светлостьми́.</p>
<p>Зако́ны Боже́ственными огражде́н,/ беззако́нных собо́рище си́лою, о́тче, Боже́ственною истреби́л еси́ ересе́й,/ спаса́я ста́до твое́, о́тче Ипа́тие.</p>
<p>От вы́шния пресве́тлыя свещи́ Ду́ха просвеща́ем, му́дре, но́щию преходя́щим,/ свещи́ тя яви́ша, от воды́ озаря́юще.</p>
<p>Отце́в Боже́ственных лик соисполня́я блаже́нный,/ его́же собра́ Христо́с, Собо́ра Пе́рваго, блаже́нне,/ яви́лся еси́, сдавля́я пребезу́мнаго А́рия.</p>
<p>
<red>Богоро́дичен:</red> Изба́ви мя вся́каго прило́га сопроти́внаго змии́на, Ма́ти Де́во Чи́стая,/ и се́рдце мое́ просвети́,/ ве́рою Тя сла́вящаго, Всенепоро́чную.</p>
<p>
<red>Седа́лен, глас 1.</red>
</p>
<p>
<red>Подо́бен:</red> Ка́мени запеча́тану:</p>
<p>Возсия́л еси́ в ми́ре, святи́телю Ипа́тие,/ чудесы́ просвеща́я ве́рно приходя́щия к тебе́,/ пострада́в же кро́вию, му́дре,/ мно́жае присво́ился еси́ Христу́/ и лику́еши со А́нгелы на Небесе́х, о нас моля́ся./ Сла́ва укре́пльшему тя Бо́гу,/ сла́ва Венча́вшему тя,/ сла́ва Де́ющему тобо́ю всем исцеле́ния.</p>
<p>
<red>Сла́ва, и ны́не, Богоро́дичен:</red>
</p>
<p>Ру́це Твои́ Боже́ственныя,/ и́миже Созда́теля понесла́ еси́, Де́во Пресвята́я,/ вопло́щшагося благосты́нею, просте́рши,/ умоли́ Его́ изба́вити ны от искуше́ний, и страсте́й, и бед,/ хва́лящия Тя любо́вию и вопию́щия:/ сла́ва Все́льшемуся в Тя,/ сла́ва Проше́дшему из Тебе́,/ сла́ва Изба́вльшему нас Рождество́м Твои́м.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Седя́й в сла́ве на Престо́ле Божества́/ во о́блаце ле́гце,/ прии́де Иису́с Пребоже́ственный/ нетле́нною дла́нию и спасе́ зову́щия:/ сла́ва, Христе́, си́ле Твое́й.</emphasis>
</p>
<p>Неле́стно сло́во и уче́ние и́скренно соблюда́я,/ пропове́дал еси́ Сло́во, Отцу́ Соприсносу́щно,/ Ариому́дренную пре́лесть победи́в, священному́чениче, чудотво́рче досточу́дне.</p>
<p>Горча́йшия от гор теку́щия во́ды/ зна́мением то́кмо цельбоно́сны показа́л еси́,/ во́ду жи́ву стяжа́в в се́рдцы твое́м,/ в ве́чную, о́тче, жизнь теку́щую.</p>
<p>Свяще́нствовав преподо́бно и зако́нне пострада́в,/ свяще́нство показа́л еси́ све́тльшее кровьми́ излия́нными/ за любо́вь Истощи́вшаго Кровь честну́ю за челове́ческое избавле́ние.</p>
<p>Не укосне́вши благода́ть на тебе́, чудеса́ содева́ющи,/ бесо́м го́рьким предаде́ го́рько и безбо́жно умертви́вшия тя,/ всеблаже́нне му́чениче Христо́в свяще́ннейший.</p>
<p>
<red>Богоро́дичен:</red> Дарова́ний Твои́х струи́, и исто́чницы исцеле́ний,/ и Боже́ственнаго бога́тства раздая́ния подава́ются от живонача́льныя дла́ни, Богоневе́сто,/ ро́ждшагося от Твоея́ утро́бы Вседержи́теля.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ о Боже́ственней сла́ве Твое́й,/ Ты бо, Неискусобра́чная Де́во,/ име́ла еси́ во утро́бе над все́ми Бо́га/ и родила́ еси́ безле́тнаго Сы́на,/ всем воспева́ющим Тя/ мир подава́ющая.</emphasis>
</p>
<p>Ума́ превосхо́дит твоея́ благода́ти постиже́ние,/ язы́к изрещи́ не мо́жет твои́х чуде́с безме́рныя пучи́ны,/ му́чениче святи́телю и па́стырю,/ Га́нгряном удобре́ние и свети́льниче всея́ тва́ри.</p>
<p>Уби́л еси́ змия́, огню́ препосла́в,/ показа́л еси́ в тебе́ Боже́ственную благода́ть, богате́йше все́льшуюся/ и тя пред царе́м и все́ми просла́вльшую людьми́, свяще́ннейше.</p>
<p>Печа́ть и храни́теля сокро́вищу вообрази́, о́тче, царь твою́ ико́ну,/ се́ю почита́я тя и я́ве провозвеща́я,/ я́ко приноси́мая честь на первообра́зное прехо́дит, Ипа́тие.</p>
<p>Вельми́ подвиза́ся, вельми́ и просла́вися, чудеса́ соверша́я священнообра́зно,/ неду́ги отгоня́, прогоня́я бе́сы, упражня́я сих наве́ты,/ побежда́я ересе́й губи́тельное зломы́слие.</p>
<p>
<red>Богоро́дичен:</red> Му́дрость родила́ еси́ Бо́жию Ипоста́сную, Пречи́стая Де́во Богоро́дице,/ святы́я всему́дры показа́вшую,/ те́мже зло́бы мудреца́ паде́ шата́ние и лю́тая злоухищре́ния.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
</p>
<p>Возше́л еси́ на высоту́ доброде́телей, Ипа́тие,/ и прибли́жился еси́, блаже́нне,/ к честне́йшему исто́чнику Боже́ственных дарова́ний,/ и чуде́с пучи́ну источи́л еси́.</p>
<p>Вене́ц тебе́ ка́меней мета́ния бы́ша,/ и к Небе́сней высоте́ и степе́ни, о́тче,/ и ле́ствица, е́юже возше́д, и Бо́гу присво́ился еси́ ясне́йше.</p>
<p>Исцеле́ния твоя́ ра́ка источа́ет при́сно,/ благослове́ние же, о́тче, честны́я твоея́ пе́рсти прие́млемо,/ изве́стно, я́ко прах, истнева́ет зло́бу.</p>
<p>Зако́нне пострада́в, и я́ко му́ченик почествова́лся еси́,/ во глубоча́йшей же ста́рости к твои́м преше́л еси́, ра́дуяся, отце́м/ и вене́ц твои́х трудо́в прия́л еси́ от Христа́ досто́йно.</p>
<p>
<red>Богоро́дичен:</red> О, чудесе́ всех чуде́с нове́йшаго!/ я́ко Де́ва, во утро́бе вся́ческая Содержа́щаго/ неискусому́жно заче́нши, не те́сно вмести́.</p>
<p>Конда́к, глас 2.</p>
<p>
<red>Подо́бен:</red> Архистрати́зи:</p>
<p>Ри́мскому оте́честву свети́льник,/ Богоза́рными луча́ми концы́ светя́,/ ны́не просвети́ твое́ празднество пою́щия, Ипа́тие,/ прося́ свы́ше ми́ра и грехо́в оставле́ния,/ моли́твами защити́ ны, Ипа́тие многострада́льне.</p>
<p>
<red>И́кос:</red>
</p>
<p>Уясни́в ум свой, му́чениче,/ а́ки со́лнце, му́дре про́йде всю вселе́нную,/ заря́ми Боже́ственными освяща́я, и разгна́ ерети́ческий мрак,/ Си́монова же волшебства́ отме́ща и лесть прогна́ бесо́вскую, свя́те,/ исполня́я оста́нки Петра́ и Па́вла./ С ни́ми же сподо́бися прия́ти благода́ть духо́вную,/ е́йже и нас сподо́би, пою́щих тя, Ипа́тие многострада́льне.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Спасы́й во огни́ Авраа́мския Твоя́</emphasis>
<emphasis>о́троки/ и халде́и уби́в,/ я́же пра́вда пра́ведно уловля́ше,/ препе́тый Го́споди, Бо́же оте́ц на́ших, благослове́н еси́.</emphasis>
</p>
<p>Уста́ ника́коже на тя отве́рзе по́лзаяй змий,/ раболе́пно же на огнь идя́ше,/ повину́яся, приснопа́мятне, стра́шному повеле́нию твоему́,/ оте́ц на́ших,— вопию́щу,— Бо́же, благослове́н еси́.</p>
<p>Крове́й проли́тием, е́же от слез совоку́пль,/ еди́но от обою́ пи́во му́дре соверши́л еси́,/ тебе́ помина́ему пи́щному, досточу́дне, пото́ку во ве́ки, му́чеником похвало́.</p>
<p>Во цве́тник честны́х боле́зней твои́х входя́ще, блаже́нне,/ благоуха́ем ду́шу, благово́ние тя Христо́во ве́дуще, и вопие́м, Ипа́тие:/ препе́тый Го́споди, Бо́же оте́ц на́ших, благослове́н еси́.</p>
<p>
<red>Богоро́дичен:</red> Неискусобра́чная Чи́стая, без се́мене заче́ншая Отцу́ Единосу́щнаго/ и ро́ждшая пло́тию, Богоневе́сто, от святы́х крове́й Твои́х,/ моля́щи ны́не не преста́й спасти́ вся.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>О́троки благочести́выя в пещи́,/ Рождество́ Богоро́дичо спасло́ есть,/ тогда́ у́бо образуе́мое,/ ны́не же де́йствуемое,/ вселе́нную всю́ воздвиза́ет пе́ти Тебе́:/ Го́спода по́йте дела́/ и превозноси́те Его́ во вся ве́ки.</emphasis>
</p>
<p>Глас твой, све́ту сраствори́вся, и Боже́ственными осия́н светлостьми́,/ тьму ересе́й, всему́дре, разори́/ и ко дню напра́ви Правосла́вия лю́ди, вопию́щия:/ Го́спода по́йте дела́ и превозноси́те Его́ во вся ве́ки.</p>
<p>Красне́йший, я́ко трость, я́влься, язы́к твой, всему́дре,/ написа́ зако́н благода́тию,/ вся на дска́х ве́тхия погла́ждши о́бразы, Ипа́тие,/ те́мже тя я́ко му́дра кни́жника песносло́вим во вся ве́ки.</p>
<p>Столп о́гнен Боже́ственный и к высоте́ Небе́сней взе́млемь,/ забра́ло непрекло́нное, стена́ неразори́ма,/ Це́ркве утвержде́ние, святи́телей степе́нь,/ му́чеников кра́сная ле́пота,/ чудоно́сный Ипа́тий да почте́н бу́дет.</p>
<p>Ви́дети сподо́бился еси́, Его́же жела́л еси́,/ разре́шшимся и́стины въявле́нием и умышле́нием:/ еще́ бо дыха́ющи и те́плей кро́ви ка́плющи, к жела́нию после́днему, му́чениче, восте́кл еси́,/ с му́ченическими и преподо́бных ли́ки Боже́ственными лику́я во вся ве́ки.</p>
<p>
<red>Богоро́дичен:</red> Мно́гими содержи́маго беда́ми и молво́ю греха́ бе́дствуемаго,/ к безво́лненному стремле́нию тишины́ Ду́ха, Богороди́тельнице Чи́стая, Влады́чице, мя ны́не наста́ви:/ приста́нище бо еси́ христиа́н,/ те́мже Тя пое́м во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Е́ва у́бо неду́гом преслуша́ния/ кля́тву всели́ла есть,/</emphasis>
<emphasis>Ты же, Де́во Богоро́дице,/ прозябе́нием чревоноше́ния/ ми́рови благослове́ние процвела́ еси́,/ тем Тя вси велича́ем.</emphasis>
</p>
<p>Я́ко ши́пок, я́ко крин свяще́нный сладково́нен, святи́телю,/ я́ко кипари́с, я́ко ми́ро Боже́ственно и благово́нно,/ ра́ка твоя́ благово́нствует чудесы́,/ злосмра́дныя неду́ги отгоня́щи, священному́чениче всече́стне.</p>
<p>Собесе́дник яви́лся еси́ проро́ков,/ му́чеников же свяще́нных кро́вию уже́ до́бре сконча́вшихся,/ святы́х и преподо́бных равностоя́телен/ и всех пра́ведных соприча́стник, су́щих от ве́ка, досточу́дне.</p>
<p>Па́мять твоя́ <red>Днесь</red> нам возсия́ светле́йши со́лнца,/ све́том невеще́ственным сердца́ на́ша просвеща́ющая,/ ве́рою тя в ней блажа́щих, Ипа́тие,/ и моле́бно восхваля́ющих тя.</p>
<p>Све́том твои́м озари́ на́ша, Ипа́тие, помышле́ния,/ соверша́ющих твою́ па́мять Боже́ственную и светоно́сную,/ и изба́ви огня́, и му́ки, и вся́каго искуше́ния мольба́ми твои́ми/ благоче́стно тя блажа́щия.</p>
<p>
<red>Богоро́дичен:</red> Возвы́си благода́ть твою́, Чи́стая,/ возвели́чи мольбу́ и приведи́ чи́ны А́нгельския, Влады́чице,/ апо́столов же и проро́ков ли́ки и вся пра́ведники с му́ченики,/ я́ко да спасе́мся, чту́щии Тя.</p>
<p>
<red>Свети́лен:</red>
</p>
<p>Удиви́ся всяк ра́зум подвиго́м страда́ния твоего́, блаже́нне,/ ты бо в пло́ти сый, я́ко безпло́тен,/ многоразли́чныя му́ки терпя́ Христа́ ра́ди,/ царя́ нече́стие обличи́л еси́,/ сего́ ра́ди хвала́ми тя воспева́ем.</p>
<p>
<red>Сла́ва, и ны́не, Богоро́дичен:</red>
</p>
<p>Живо́тнаго са́да Отра́сль многопло́дна процвете́ нам, и Хода́тай Небе́снаго весе́лия/ из чре́ва Твоего́, Пречи́стая, изсуша́ющаго сады́ безбо́жия/ из ко́рене, Богоневе́сто.</p>
<p>
<red>На хвали́тех стихи́ры, глас 1.</red>
</p>
<p><red>Подо́бен:</red> Прехва́льнии:</p>
<p>Я́ко дре́во плодови́то, му́дре,/ во дво́рех Бо́га на́шего насажде́н, Ипа́тие,/ и вся насади́л еси́ души́ Боже́ственными плоды́ по́двиг твои́х./ И ны́не к Бо́гу отше́л еси́,/ тем моли́ся дарова́ти душа́м на́шим/ мир и ве́лию ми́лость.</p>
<p>До́бре возде́лав, му́дре,/ да́нный ти тала́нт,/ и в ра́дость вшел еси́ Го́спода своего́,/ и ны́не све́та наслажда́ешися,/ и, ра́дости присносу́щия исполня́яся,/ моли́ся дарова́ти душа́м на́шим/ мир и ве́лию ми́лость.</p>
<p>Муче́ния кро́вию/ оде́жду свяще́нства своего́, му́чениче,/ све́тло украси́л еси́,/ и в Небе́сную Це́рковь сведе́н бысть,/ и, со А́нгелы всегда́ Христу́ Бо́гу предстоя́, му́дре,/ Его́же и ны́не моли́ дарова́ти душа́м на́шим/ мир и ве́лию ми́лость.</p>
<p>
<red>Сла́ва, глас 6:</red>
</p>
<p>Благи́й ра́бе, ве́рне,/ и де́лателю виногра́да Христо́ва,/ ты тяготу́ дневну́ю поне́сл еси́,/ ты да́ннаго ти тала́нта испра́вил еси́,/ вни́ди в ра́дость Го́спода своего́, Ипа́тие,/ и проти́ву труду́ твоему́ мзду прия́л еси́,/ тем Небеса́ со А́нгелы ра́дуются на па́мять твою́,/ с ни́ми же и мы, просве́щшеся чудесы́ твои́ми,/ пра́зднество твое́ сотворя́юще,/ мо́лим тя, глаго́люще:/ ра́дуйся, чудотво́рче Ипа́тие,/ от кро́ве твоея́ источа́я/ быстрины́ спасе́ния Боже́ственнаго уче́ния,/ и обре́теся еретико́м стра́шен,/ и духо́м прогони́тель,/ тем предстоя́ со А́нгелы у Престо́ла, блаже́нне,/ моли́ся Христу́ Бо́гу о душа́х на́ших.</p>
<p>
<red>И ны́не, Богоро́дичен: </red>Никто́же, притека́яй:</p>
<p>
<red>Славосло́вие вели́кое и отпу́ст.</red>
</p>
<p>
<strong>
<red>На Литурги́и:</red>
</strong>
</p>
<p>
<red>Блаже́нны кано́на, пе́сни 3-я и 6-я. Проки́мен: </red>Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви:
<red>Апо́стол ко Евре́ем, зача́ло 311, от полу́: </red>
Бра́тие, не о себе́ кто: Аллилу́ия,
<red>глас 2: </red>
Свяще́нницы Твои́ облеку́тся в пра́вду,/ и преподо́бнии Твои́ возра́дуются.
<red>Ева́нгелие от Иоа́нна, зача́ло 36. Прича́стен: </red>
В па́мять ве́чную:</p>
</section>
