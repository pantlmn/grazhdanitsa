<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Святы́х му́ченик Плато́на и Рома́на</red>
</p>
</title>
<p>
<red>На</red> Го́споди, воззва́х:
<red>стихи́ры свята́го Плато́на, глас 8.</red></p>
<p>
<red>Подо́бен:</red> О, пресла́внаго чудесе́:</p>
<p>Полн до́блия му́дрости,/ уде́с отре́зание, и сече́ние телесе́,/ и огнь несте́рпный, глад и смерть/ му́жественнейшим нра́вом претерпе́л еси́,/ ве́чно предлежа́щую тебе́ сла́ву ожида́я непрестаю́щую/ и предзря́ ве́чнующее блаже́нство.</p>
<p>Вся́кое преше́д чу́вство/ и к Вы́шней жи́зни преложи́в мы́сль,/ по́мыслом Богому́дрым и душе́ю великому́дренною/ ху́дость и смире́ние ви́димых небре́гл еси́./ Те́мже, стру́жемь и огне́м пали́мь, за Христа́, му́чениче,/ до́блественнейше претерпе́л еси́.</p>
<p>Вся́кое вра́жие наше́ствие и гони́телей стремле́ния/ разруши́л еси́ благода́тию,/ побе́ды венце́м венча́лся еси́, всебога́те,/ нетле́ннаго весе́лия и неизглаго́ланнаго сподобля́емь Боже́ственнаго сия́ния./ Иде́же ны́не сый,/ грехо́в испроси́ оставле́ние благохва́лящим тя.</p>
<p>
<red>И́ны стихи́ры свята́го Рома́на, гла́с 4.</red>
</p>
<p>
<red>Подо́бен:</red> Я́ко до́бля:</p>
<p>Посто́м разжиза́емь, страда́нием тесни́мь/ и мно́гими му́ками умуча́емь,/ мечь быв обоюдуо́стр,/ ссека́я полки́ де́монския, Рома́не,/ страда́льцев удобре́ние, Боже́ственная похвало́,/ честно́е Це́ркве украше́ние,/ свое́ю кро́вию сконча́вшихся, всехва́льне.</p>
<p>Растяза́емь, и стру́жимь, и в темни́це заключа́емь,/ и язы́к, сла́вне, отъе́млемь,/ и че́люсти сокруша́емы,/ и коне́ц блаже́нный ну́ждным удавле́нием, страстоте́рпче, прие́мля,/ непоколеби́мь и непрекло́нен яви́лся еси́/ соде́йством, Рома́не, Боже́ственнаго Ду́ха:/ те́мже ве́рно восхваля́ем тя.</p>
<p>Вити́йствует младе́нец, и удивля́ет безу́мныя,/ и честны́ми противле́нии украша́ется,/ и сконча́нием просвеща́ется,/ обогаща́ется благосла́вием святы́х страда́лец,/ и́хже ре́вность стяжа́, достоблаже́нне, Рома́не доблему́дре./ С ни́миже реше́ние долго́в всем нам низпосла́ти моли́ся.</p>
<p>
<red>Сла́ва, гла́с 6. Самогла́сен:</red>
</p>
<p>Стра́шныя и пресла́вныя побе́ды, Го́споди, му́ченика Твоего́:/ ры́барей бо поревнова́в дерзнове́нию,/ и мрежеплете́нным Богосло́вием/ Плато́ново басносло́вие, и истори́ческое кощу́нство/ словесы́ и де́лы растерза́;/ ко́жи одира́еме и главе́ отсеца́еме,/ лия́нием крове́й его́ врага́ удави́./ Но, о му́чеников удобре́ние!/ Со дерзнове́нием пропове́давый И́мя Христо́во вели́кое,/ испроси́, чудотво́рче Плато́не всеблаже́нне,/ пода́ти душа́м на́шим ве́лию ми́лость.</p>
<p>
<red>И ны́не, Богоро́дичен или́ Крестобогоро́дичен.</red>
</p>
<p>
<red>Подо́бен:</red> Тридне́вен:</p>
<p>Ви́дящи Тя распина́ема, Христе́,/ Тебе́ Ро́ждшая вопия́ше:/ что стра́нное, е́же ви́жу, та́инство, Сы́не Мой?/ ка́ко на Дре́ве умира́еши, пло́тию пове́шен,/ Жи́зни Пода́телю?</p>
<p>
<red>Тропа́рь, гла́с 4:</red>
</p>
<p>Му́ченицы Твои́, Го́споди,/ во страда́ниих свои́х венцы́ прия́ша нетле́нныя от <red>Тебе</red>́, Бо́га на́шего,/ иму́ще бо кре́пость Твою́,/ мучи́телей низложи́ша,/ сокруши́ша и де́монов немощны́я де́рзости./ Тех моли́твами спаси́/ ду́ши на́ша.</p>
<p>
<red>Сла́ва, и ны́не, Богоро́дичен или́ Крестобогоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>Кано́н Окто́иха еди́н и святы́х два. Кано́н свята́го Плато́на, его́же краегране́сие: </red>Твои́х похва́л, о Плато́не, пою́ широту́.
<red>Феофа́ново. Гла́с 8.</red></p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский же́зл, крестообра́зно порази́в/ и раздели́в мо́ре,/ Изра́иля же беглеца́, пешехо́дца спасе́,/ пе́снь Бо́гови воспева́юща.</emphasis>
</p>
<p>Ве́чнаго Ца́рствия, сла́вне, чисте́йшую проходя́ широту́,/ от вся́кия ско́рби и напа́стей тесноты́, пою́щия тя спаси́,/ невозвра́тно ше́ствующия к Небе́сней стези́ вводя́.</p>
<p>Огражде́н благоче́стия ору́жием,/ столп незы́блен яви́вся, Плато́не,/ все свире́пство ран претерпе́л еси́/ и боле́зней тесноты́ подъя́л еси́,/ Боже́ственною благода́тию простира́яся.</p>
<p>Ю́ношеское показа́в противле́ние,/ ме́ртвенную и тле́нную дебе́лость<a type="note" xlink:href="#note152">152</a>
страда́нием отве́ргл еси́, всему́дре,/ и в нетле́нную ри́зу оде́явся, ра́дуяся, Влады́це предстои́ши.</p>
<p>
<red>Богоро́дичен:</red> Воплоще́нна, Отцу́ Собезнача́льна и Соприсносу́щна,/ Единоро́дна Сло́ва па́че ума́ родила́ еси́,/ Благослове́нная Пречи́стая Богоро́дице./ Сего́ ра́ди пра́во му́дрствующе,/ пропове́даем Тя и всече́стно сла́вим.</p>
<p>
<red>Ин кано́н свята́го Рома́на, его́же краегране́сие: </red>Страда́льческими тя венцы́ похваля́ю, Рома́не.
<red>Гла́с 4.</red></p>
<p>
<red>Пе́снь 1</red>
</p>
<p>
<red>Ирмо́с:</red>
<emphasis>Мо́ря чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л е́сть.</emphasis>
</p>
<p>Незаходи́мыми луча́ми сия́я Тро́ичными я́сно/ и со страстоте́рпческими ли́ки просвеща́емь,/ просвеще́ние ми посли́, тьму страстну́ю отгоня́я/ Богоприя́тными твои́ми, Рома́не, моли́твами.</p>
<p>Мо́ря и́дольскаго волне́нием не обурева́емь,/ я́ко на Христо́ве ка́мени утверди́вся,/ треволне́ния разреши́л еси́/ тишино́ю Боже́ственнаго Ду́ха многомяте́жнаго безбо́жия.</p>
<p>Цветни́к я́ко благосла́вный и благопло́дный,/ Це́рковь Христо́ву, гобзу́ющу<a type="note" xlink:href="#note153">153</a>
все́ми благи́ми, Рома́не,/ соблю́л еси́ от волко́в непристу́пну,/ твои́м умением утвержда́я сию́.</p>
<p>
<red>Богоро́дичен:</red> Поми́ловася Тобо́ю, Всенепоро́чная, естество́ челове́ческое и́стинно:/ Творе́ц бо, из Тебе́ воплоти́вся па́че сло́ва и смы́сла,/ за ны на сме́рть приведе́ся, избавля́я от а́да нас.</p>
<p>
<red>Пе́снь 3</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, еди́не Человеколю́бче.</emphasis>
</p>
<p>Я́коже нетле́нная и́скра, в пла́мень лю́тый терпели́во, всеблаже́нне, вшел еси́,/ благоче́стия я́вственно ре́вностию распала́емь/ и огне́м Боже́ственным озаря́емь ве́ры.</p>
<p>Победи́в па́че естества́ де́монския слуги́,/ терпе́нием же кре́пких мук боле́зни подъе́м,/ А́нгелов ссе́льник и венцено́сец яви́лся еси́,/ Плато́не Богому́дре блаже́нне.</p>
<p>На земли́ за Христа́, всеблаже́нне, подвиза́вся,/ Небе́сныя да́ры при́ем и венцы́, от Него́ приснопребыва́ющия,/ в чи́сте ме́сте рая́ вселя́ешися.</p>
<p>
<red>Богоро́дичен:</red> Две́ри Све́та,/ све́тлыми Ду́ха заря́ми укра́шена Богома́ти су́щи,/ Тобо́ю бо к нам Сло́во сни́де,/ просвеща́ющее вся Боже́ственным све́том пою́щия Тя.</p>
<p>
<red>Ин</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
</p>
<p>Зве́ря разу́мнаго пра́щею<a type="note" xlink:href="#note154">154</a>
уби́в, Рома́не,/ словесы́ твои́ми па́ству Христо́ву спасл еси́ от и́дольскаго вре́да нетле́нну.</p>
<p>Возмога́я ору́жием кре́стным,/ прило́ги вра́жия возврати́л еси́/ и не́мощь их обличи́л еси́,/ Рома́не му́дре достоблаже́нне.</p>
<p>Низложи́л еси́ вра́жия, сокруши́в, че́люсти Рома́не сла́вне,/ за Христа́, блаже́нне, лани́те стру́жиме, приснопа́мятне.</p>
<p>
<red>Богоро́дичен:</red> Естество́м еди́н Бог Сло́во О́тчее и соесте́ственное Ду́ху,/ пло́тию из Тебе́ оде́явся,/ земны́я обожи́, Богома́ти.</p>
<p>
<red>Седа́лен свята́го Плато́на, глас 8.</red>
</p>
<p><red>Подо́бен:</red> Прему́дрости:</p>
<p>Подвиго́в широто́ю, му́чениче му́дре,/ простира́яся ве́рою, всесла́вне,/ вра́жия, утесни́в, ко́зни погуби́л еси́/ и, до́бре соверши́в тече́ние Боже́ственное,/ ра́йскую широту́, ра́дуяся, дости́гл еси́./ Те́мже Це́рковь, простра́нством благоче́стия сия́ющи <red>Днесь</red>,/ пра́зднует па́мять твою́ и вопие́т ти, блаже́нне:/ моли́ Христа́ Бо́га грехо́в оставле́ние дарова́ти/ чту́щим любо́вию святу́ю па́мять твою́.</p>
<p>
<red>Слава свята́го Рома́на, глас 4.</red>
</p>
<p><red>Подо́бен:</red> Вознесы́йся:</p>
<p>По́стнически лука́ваго попра́в/ и страда́льчески, му́чениче Христо́в, просла́вился еси́,/ претерпе́в му́жески соверше́нным умо́м./ Те́мже причта́лся еси́ лико́м му́ченическим/ и ве́чнующее Ца́рство стяжа́л еси́;/ в не́мже ликуя́, помяни́ нас,/ соверша́ющия ве́рою па́мять твою́.</p>
<p>
<red>И ны́не, Богоро́дичен:</red>
</p>
<p>По Бо́зе в Твой, Богоро́дице, прибега́ю смире́нный покро́в Боже́ственный,/ припа́дая, молю́ся:/ поми́луй, Пречи́стая,/ я́ко превзыдо́ша главу́ мою́ греси́,/ и бою́ся, Влады́чице, му́ки, и трепе́щу,/ моле́ние сотвори́, Чи́стая, к Сы́ну Твоему́/ от сих изба́вити мя.</p>
<p>
<red>Крестобогоро́дичен:</red>
</p>
<p>Из Безнача́льнаго Отца́ рожде́ннаго,/ напосле́док Тя пло́тию Ро́ждшая,/ на Кресте́ ви́сяща зря́щи, Христе́,/ увы́ Мне, любе́знейший Иису́се, вопия́ше:/ ка́ко сла́вимый я́ко Бог от А́нгел,/ от беззако́нных ны́не челове́к, Сы́не, хотя́ распина́ешися?/ пою́ Тя, Долготерпели́ве.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча,/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Раствори́вся весь любо́вию Созда́теля твоего́,/ не чу́вствовал еси́ боле́зней теле́сных,/ страстны́я пло́ти ме́ртвенныя и ко́жныя ри́зы совле́кся/ и целому́дрия и спасе́ния оде́явся, Плато́не, ри́зою.</p>
<p>Священноде́латель Боже́ственный яви́лся еси́,/ я́ко непоро́чно овча́, му́жеский пол и соверше́нное всесожже́ние, му́чениче,/ тебе́ сама́го за всех закала́емому Христу́ прине́сл, Изба́вителю,/ ду́шу бо разже́г Влады́чнею любо́вию,/ о сожига́емей пло́ти небре́гл еси́.</p>
<p>Ю́ноши три, су́щия в Вавило́не, подража́я,/ всея́дца огня́ не убоя́лся еси́,/ но кре́пко и ю́ношески того́ претерпе́в пла́мень несте́рпный./ Те́мже тя Росода́вец со о́неми досто́йно прия́т в черто́г сла́вы.</p>
<p>
<red>Богоро́дичен:</red> Я́ко из ко́рене ца́рскаго су́щи,/ все́ми влады́чествующаго, Сло́во Бо́жие родила́ еси́ нам,/ плоть бы́вша и пребы́вша непреме́нна./ Те́мже Тя, Богоро́дицу, и́стинно и госпо́дьственно, всесвята́я Де́во, сла́вим.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́и́но взыва́ющи:/ сла́ва си́ле Твое́й, Го́споди.</emphasis>
</p>
<p>Направля́емь, я́ко ле́ствицею,/ на дре́во возне́слся еси́, блаже́нне, неизглаго́ланною добро́тою/ и пребыва́ющий лик пости́гл еси́, му́чениче Рома́не достосла́вне.</p>
<p>Совле́кся ме́ртвенныя оде́жды в му́ках, блаже́нне,/ и спасе́ния в све́тлую ри́зу/ све́тло, всесла́вне му́чениче Рома́не, обле́клся еси́.</p>
<p>Умудри́вся вдохнове́нием Уте́шителя, о́трочища язы́к/ Тя, Го́спода сла́вы, Творца́ пропове́да всех, Человеколю́бче,/ и Бо́га, спасти́ могу́щаго.</p>
<p>
<red>Богоро́дичен:</red> Благослове́н, Де́во, Плод Твоего́ чре́ва,/ И́мже изба́вихомся кля́твы сме́ртныя, вся оте́чествия язы́ков,/ и Тобо́ю благослове́ннии я́ко жи́зни пое́м Тя Хода́таицу.</p>
<p>
<red>Пе́снь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мыи́,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведеи́ Твои́х/ пути́ моя́ напра́ви, молю́ся.</emphasis>
</p>
<p>Дрема́ния твои́м ве́ждом/ и сна твои́м очесе́м не дал еси́, му́чениче,/ до́ндеже сном блаже́нным/ и подо́бным, Бо́га лю́бящим, любе́зным усну́л еси́, блаже́нне,/ мече́м во гла́ву усека́емь.</p>
<p>Я́коже в чужде́м телеси́, всеблаже́нне, стражда́, подвиза́лся еси́,/ я́ко стра́ждущим ины́м ви́дец быв, ты пострада́л еси́,/ Боже́ственным бо раче́нием разже́гся,/ предлежа́щих мук не убоя́лся еси́, сла́вне.</p>
<p>Бога́тство обре́л еси́ неотъе́млемо/ и сла́ву неувя́дную, в Небе́сных оби́телех со А́нгелы ликовству́я/ и нетле́ннаго безсме́ртия в причаще́нии быв, всеизя́щнейше.</p>
<p>
<red>Богоро́дичен:</red> Разреше́ние грехо́в Твои́ми моли́твами пода́ждь рабо́м Твои́м,/ избавля́ющи ты́я искуше́ний, и бед, и скорбе́й, и ху́льных еретико́в одержа́ния,/ Де́во Богоро́дице Всепе́тая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты, Го́споди, мой све́т,/ в мир прише́л еси́,/ Свет Святы́й, обраща́яй из мра́чна неве́дения/ ве́рою воспева́ющия Тя.</emphasis>
</p>
<p>Струя́ми страда́льческими крове́й твои́х потопи́л еси́ мо́ре безбо́жия,/ ре́ки же исцеле́ния, Рома́не, источи́л еси́.</p>
<p>Я́ко дар избра́нный, же́ртву я́ко непоро́чну, прине́сл еси́ Влады́це, Рома́не,/ Богосло́вствующаго младе́нца закала́ема.</p>
<p>Юро́дство вра́жие му́дростию Свята́го Ду́ха уязви́л еси́,/ уязви́в твое́ те́ло ра́нами, Рома́не всесла́вые.</p>
<p>
<red>Богоро́дичен:</red> Потреби́ла еси́ кля́тву, я́ко ра́дость ро́ждши,/ и обнови́ла еси́ челове́ки Твои́м Рождество́м,/ Де́во Мари́е Неискусобра́чная.</p>
<p>
<red>Пе́снь 6</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся:/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
<emphasis/>
</p>
<p>Вы́шши страсте́й и мук быв,/ пло́ти отсече́ния претерпе́л еси́, сла́вне,/ Христа́ бо помо́щника и соде́теля име́л еси́ и споспе́шника.</p>
<p>Душе́вным ра́зумом благоле́пие Созда́теля взира́я всегда́/ и созерца́я добро́ту неизрече́нную,/ ви́димых ху́дость небре́гл еси́.</p>
<p>
<red>Богоро́дичен:</red> Я́ко одушевле́нный киво́т, Законода́вца вмести́ла еси́,/ я́коже хра́м святы́й, прия́ла еси́ Свята́го, бы́вша Челове́ка,/ на благодея́ния челове́ков, Всеблаже́нная.</p>
<p>
<red>Ин</red>
</p>
<p>
<red>Ирмо́с: </red>
<emphasis>Пожру́ Ти, со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
<emphasis/>
</p>
<p>Ме́ртвость и тлю строга́нием отложи́в,/ жи́зни нетле́нныя в добро́ту оде́явся, му́чениче,/ укра́шен светлостьми́, Рома́не, духо́вными, незаходя́щими.</p>
<p>Источи́в я́ко кро́вныя то́ки уче́ния отре́заный твой язы́к,/ и́миже непогиба́ющее насле́довал еси́, страстоте́рпче, блаже́нство,/ при́сно пребыва́ющее.</p>
<p>Прему́дрости пото́к жажда́в,/ испи́л еси́ сове́том ро́ждшия уста́ Богосло́вна младе́нца,/ мече́м к жи́зни прише́дша неконча́емей.</p>
<p>
<red>Богоро́дичен:</red> Ско́рое прибе́жище бу́ди мне, Пречи́стая,/ наси́лия избавля́ющи мя, и страстна́го студа́ изыма́ющи,/ и к Боже́ственней стези́ направля́ющи, Богома́ти.</p>
<p>
<red>Конда́к, гла́с 3.</red>
</p>
<p><red>Подо́бен:</red> Де́ва дне́сь:</p>
<p>Свята́я тво́я па́мять вселе́нную весели́т,/ созыва́ющи ве́рныя вся́ в пречестны́й храм твой,/ иде́же ны́не, ра́достию совоку́пльшеся,/ пое́м в пе́снех и све́тлостех./ Се́го ра́ди, Плато́не, вопие́м ти:/ язы́ческаго наше́ствия изба́ви град твой, свя́те.</p>
<p>
<red>И́кос:</red>
</p>
<p>Е́ллинское оста́вив все су́етство,/ Христо́вых ученико́в душеполе́зная уче́ния возлюби́ зело́ Плато́н Богому́дрый./ Тем и яви́ся всем че́стен,/ я́ко анки́ра<a type="note" xlink:href="#note155">155</a>
ве́ры во оте́честве,/ его́же и зва́ние яве Анки́ра имену́ется./ До́бре бо того́ воспита́вшее/ изве́стен покро́в на враги́/ и засту́пника те́пла в ра́тех обрета́ет всегда́, вопию́щи:/ язы́ческаго наше́ствия изба́ви град твой, свя́те.</p>
<p>
<red>Пе́снь 7</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́,/ сего́ ра́ди о́троцы в пещи́ ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Зако́нно пострада́вша и враги́ твоя́ попра́вша,/ побе́ды венце́м Законополо́жник тебе́ венча́,/ велегла́сно вопию́ща и глаго́люща:/ благослове́н еси́, Бо́же оте́ц на́ших.</p>
<p>Преста́вился еси́, раду́яся, к присножела́нному тебе́ дре́вле,/ Его́же пречи́стей стра́сти, спасе́ния челове́ком вине́ бы́вшей, подража́я, пел еси́:/ благослове́н еси́, Бо́же оте́ц на́ших.</p>
<p>Удиви́шася вся Небе́сныя си́лы терпе́нию твоего́ страда́ния/ и челове́цы, тогда́ зря́щии./ Преесте́ственно бо вопия́л еси́, секо́мый:/ благослове́н еси́, Бо́же оте́ц на́ших.</p>
<p>
<red>Богоро́дичен:</red> Избавля́емии, Пречи́стая, Боже́ственным Рождество́м де́вства Твоего́/ у́з сме́ртных и кля́твы первозда́ннаго Ада́ма,/ Тя, Богоро́дицу, му́дрствующе, зове́м:/ благослове́н Бог оте́ц на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы</emphasis>
<emphasis>перси́дстеи́,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p>Удавле́нием твои́м, страстоте́рпче, удави́в зми́я,/ обре́л еси́ жизнь и́стинно, пресла́вне Рома́не, зовы́й всегда́:/ благослове́н еси́ в хра́ме сла́вы Твоея́, Го́споди.</p>
<p>Све́та незаходи́маго луча́ми озаря́емь,/ пла́мень высо́кий угаси́л еси́, Рома́не,/ проро́ческим дарова́нием украша́емь/ и с му́ченическими ли́ки сочета́емь, зовы́й:/ благослове́н еси́ в хра́ме сла́вы Твоея́, Го́споди.</p>
<p>Я́ко от са́да многоцве́тнаго, ма́терними уче́нии,/ ши́пок благово́нный, младе́нческий во́зраст,/ му́ченическою кро́вию напая́емь, Хри́сту нетле́нно прино́сится.</p>
<p>
<red>Богоро́дичен:</red> Впа́дшия во глубину́ грехо́вную, Всепе́тая,/ еди́на Бо́га ро́ждшая без се́мене,/ изведи́ ны, пою́щия Тя:/ благослове́нна Ты в жена́х, Всенепоро́чная Влады́чице.</p>
<p>
<red>Пе́снь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Све́тлыми по́двиги у́бо подвиза́лся еси́, всехва́льне,/ светле́йше же мно́го благосла́вие Христо́с тебе́ дарова́ и ве́чно пребыва́ющее,/ в Небе́сныя тя оби́тели всели́в, усе́рдно песнопою́ща:/ свяще́нницы, воспо́йте, лю́дие, превозноси́те Христа́ во ве́ки.</p>
<p>Я́ко моле́бника ве́рнейша,/ я́ко предста́теля тепле́йша/ Всецарю́ и Творцу́ тва́ри, тя ны́не предлага́ем;/ за ны моли́ся, му́ченическим твои́м дерзнове́нием хода́тайствуя о хва́лящих тя/ и ве́рно песнопою́щих:/ лю́дие, превозноси́те Христа́ во ве́ки.</p>
<p>Прия́ти сподо́бился еси́ Ца́рство Недви́жимое твое́ю де́тельною ве́рою,/ я́ко тебе́ да́ти обеща́ нелжи́вый Бо́г,/ за Него́же те́ло и огню́ и му́кам пре́дал еси́, зовы́й:/ свяще́нницы, воспо́йте, лю́дие, превозноси́те Христа́ во ве́ки.</p>
<p>
<red>Богоро́дичен:</red> Сло́ва Бо́жия, безнача́льнаго и Отцу́ сразумева́емаго,/ из не су́щаго О́тчим сове́том все соста́вившаго, Боголе́пно родила́ еси́,/ плоть бы́вша ра́ди нас, челове́ков./ Тем Тя, Богоро́дицу, правосла́вно му́дрствующе,/ Христа́ превозно́сим во ве́ки.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ львов зия́ния в ро́ве затче́;/ о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те вся дела́ Госпо́дня Го́спода.</emphasis>
</p>
<p>Глаго́лов послу́шник Христо́вых был еси́, сла́вне,/ ду́шу твою́ положи́в за па́ству твою́,/ усе́рдно за Него́ уда́вляемь, му́чимь, и стру́жемь, и урани́емь, вопия́л еси́:/ благослови́те вся́ дела́ Госпо́дня Го́спода.</p>
<p>Вои́стинну уста́ твоя́ и язы́к ра́дости и весе́лия испо́лнися,/ благослови́ Бо́га непреста́нно:/ отре́зан бо и кро́вию ка́пля,/ зако́н ве́ры нам, Рома́не, полага́ет, вопия́:/ благослови́те вся́ дела́ Госпо́дня Го́спода.</p>
<p>
<red>Богоро́дичен:</red> Сло́во ро́ждши О́тчее Боже́ственным Ду́хом,/ Де́ва пребыла́ еси́, Богороди́тельнице безму́жная,/ превозше́дши есте́ственныя зако́ны рождество́м Твои́м./ Те́мже, ра́дующеся, пое́м:/ благослови́те вся́ дела́ Госпо́дня Го́спода.</p>
<p>
<red>Пе́снь 9</red>
</p>
<p>
<red>Ирмо́с:</red>
<emphasis>Устраши́ся всяк слух/ неизрече́нна</emphasis>
<emphasis>Бо́жия снизхожде́ния,/ я́ко Вы́шниий во́лею сни́де да́же и до пло́ти,/ от деви́ческаго чре́ва быв Челове́к./ Те́мже Пречи́стую Богоро́дицу, ве́рнии, велича́ем.</emphasis>
</p>
<p>Прииди́те у́бо, Боговенча́ннаго, мучениколю́бцы, воспои́м му́ченика,/ просте́ршаго благоче́стие своего́ ро́ждия:/ и́бо лозы́ жи́зни сад быв, плод изно́сит,/ умиле́ния нам вино́ точа́щий.</p>
<p>Честна́ пред Бо́гом му́ченическая яви́ся смерть,/ присносу́щныя бо и неги́блемыя быва́ет Хода́тай и́стинныя жи́зни/ и жре́бий нетле́нный, и сла́ву безсме́ртную, и бога́тное подае́т воздая́ние.</p>
<p>Всю твою́ жизнь, му́чениче, Вседержи́телю Бо́гу освяти́л еси́/ и, я́ко благоуго́дну, жи́ву же́ртву, тебе́ сама́го, ра́дуяся, прине́сл еси́./ Тем сла́дости су́щия па́че ума́ я́ве сподо́бился еси́,/ но моли́ изба́витися искуше́ний пою́щим тя.</p>
<p>
<red>Богоро́дичен:</red> Спаси́ мя́, Ма́ти Бо́жия,/ ро́ждшая Христа́ Спа́са моего́, Бо́га и Челове́ка,/ сугу́ба естество́м, но не Ипоста́сию:/ Единоро́дна у́бо из Отца́,/ из Тебе́ же перворожде́нна всея́ тва́ри./ Те́мже Тя́ вси́ при́сно велича́ем.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
</p>
<p>Все твое́ жела́ние, му́чениче, ко Влады́це просте́рл еси́/ и, многови́дныя ра́ны претерпе́в, Рома́не сла́вне,/ сла́вы неизглаго́ланныя получи́л еси́/ и блаже́ннаго наслажде́ния.</p>
<p>Се вме́сто боле́зни сла́дость тебе́ пото́ка даде́ся, му́чениче,/ вене́ц нося́щу ти, Рома́не,/ и от кро́ве багряни́цу иму́щу:/ я́ко ши́пок благоуха́ющ и неувяда́ющ,/ младе́нец закла́н был еси́ Христа́ ра́ди.</p>
<p>
<red>Богоро́дичен:</red> Ты началороди́тельныя кля́твы земны́я, Де́во, изба́вила еси́/ и отве́рзла еси́ нам жизнь Еде́ма Рождество́м Твои́м па́че естества́./ Те́мже, веселя́щеся, Тя, Богоро́дице, велича́ем.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Жесто́кую ше́ствовал еси́ в путе́х Боже́ственную стезю́,/ к широте́ возше́л еси́ Небе́снаго Ца́рствия, Плато́не, му́чеников сла́во,/ све́том сия́я нетле́нныя Тро́ицы./ Те́мже, сла́ве непрестаю́щей прича́щся,/ чту́щия тя помяни́.</p>
<p>
<red>Богородичен:</red>Я́ко Засту́пницу нера́тну и предгра́дие/ вои́стинну предлага́ю покро́в Твой, Богоро́дице Де́во,/ Хода́таицу же к Бо́гу, изба́витися, Влады́чице, му́ки ве́чныя/ и в жи́зни нетле́нней То́бою причасти́тися Небе́снаго Ца́рствия.</p>
</section>
