<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день Святы́х преподо́бных оте́ц на́ших, пусты́нных жи́телей,
<red>в посте́ просия́вших, Варлаа́ма и Иоаса́фа, в вели́цей земли́, глаго́лемей Инди́и</red></p>
</title>
<p>
<strong>
<red>Ве́чер</red>
</strong>
</p>
<p>
<red>На</red> Го́споди, воззва́х:
<red>стихи́ры на 6, глас 6.</red></p>
<p>
<red>Подо́бен:</red> Все отло́жше:</p>
<p>От ко́рене ца́рска прекра́сна ветвь израсте́,/ благоуха́нный крин,/ блаже́нный царь Иоаса́ф,/ и́же наказа́нием духо́внаго наста́вника/ возжеле́ ви́дети безце́нный би́сер,/ позна́ в Тро́ице сла́вимаго Бо́га/ и Того́ за́поведей де́латель изря́ден показа́ся;/ и ны́не, в Вы́шних ликовству́я,/ мо́лится о душа́х на́ших.</p>
<p>Просвеще́нный душе́ю, Варлаа́м/ царю́ Иоаса́фу глаго́лаше:/ позна́л еси́ Бо́га Творца́ всех,/ Той да просвети́т твоя́ о́чи серде́чныя/ и даст ти дух му́дрости и ра́зума,/ да уве́дати и́маши,/ что есть наде́жда зва́ния Его́,/ я́ко напосле́док и роди́телю твоему́ ко спасе́нию наста́вник бу́деши./ Аз же не и́мам оста́ти зде,/ но отхожду́ в путь мой,/ Бо́га наста́вника име́я,/ возводя́щаго мя ко спасе́нию.</p>
<p>Услы́шав до́блественный царь Иоаса́ф о разлуче́нии словеса́,/ распали́вся душе́ю,/ лице́ свое́ слеза́ми облива́я, глаго́лаше:/ ты, учи́телю духо́вный,/ всех благи́х мои́х хода́таю,/ па́ки ли оста́вити мя в ми́ре сем хо́щеши?/ Кто ми соверши́т твой чин учи́тельства?/ Кто ми бу́дет наста́вник ко спасе́нию?/ Ты мене́ к Бо́гу приве́л еси́/ и в чину́ сыно́вне наста́вника наста́вил еси́,/ и тобо́ю наде́юся/ от Христа́ прия́ти ве́лию ми́лость.</p>
<p>
<red>Сла́ва, глас 6:</red>
</p>
<p>Зарда́ну изве́стно уве́девшу/ ко о́троку учи́телево прилежа́ние/ и ко Христу́ обраще́ние,/ мно́ги ско́рби испо́лнися душа́ его́,/ зе́льную боле́знь себе́ притвори́;/ ни сим возмо́же утаи́тися,/ подро́бну царю́ вся испове́дая,/ и́мя Варлаа́мово нари́чет:/ той, рече́, прельсти́ сы́на твоего́./ Царь же, я́ко лев, от я́рости возреве́,/ вма́ле сме́рти не вкуси́,/ Иоаса́фу же безпреста́ни моля́щуся,/ призыва́я Спа́са душ на́ших.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Вход. Проки́мен дне. Чте́ния 3, преподо́бническая (</red>
<emphasis>
<red>зри Мине́ю ноября́ 23-й день</red>
</emphasis>
<red>).</red>
</p>
<p>
<red>На стихо́вне стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́!</p>
<p>Царю́ Авени́ру к сы́ну глаго́лющу:/ возлю́бленное мое́ ча́до,/ честь бого́в на́ших оста́вил еси́,/ чужде́му же Бо́гу служи́ти изво́лил еси́./ Вску́ю, ча́до мое́, та́ко сотвори́л еси́?/ аз, любо́вию воспитава́я тя,/ наде́яхся прее́мника бы́ти ца́рствия моего́,/ ты же, ча́до мое́, та́ко сотвори́л еси́,/ Галилея́нину после́довав.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Аз отверго́хся де́монския тьмы,/ и к све́ту притеко́х Богоразу́мия,/ и́дольскую пре́лесть оста́вив,/ и ко и́стине прибли́жихся,/ и Христу́ рабо́тати изво́лих:/ Той бо на́ше осужде́ние дре́внее разруши́,/ и естество́ на́ше на Небеса́ вознесе́,/ и Ца́рство Небе́сное обеща́ всем/ лю́бящим Его́ вои́стинну.</p>
<p>
<red>Стих:</red> Мно́ги ско́рби пра́ведным,/ и от всех их изба́вит я Госпо́дь.</p>
<p>Царю́ я́ростию и преще́нием/ свята́го о́трока устраши́ти хотя́щу, прирече́:/ мно́гим му́кам преда́м тебе́,/ и зло́ю сме́ртию уморю́ тя,/ и ктому́ сы́на тебе́ не нареку́,/ но я́ко врага́ и отсту́пника;/ и та́ко прети́в, со гне́вом отъи́де./ Иоаса́ф же, в пала́ту вшед, безпреста́ни Бо́гу моля́шеся.</p>
<p>
<red>Сла́ва, глас 8. Самогла́сен:</red>
</p>
<p>В моли́тве свое́й Иоаса́ф царь глаго́лаше:/ Го́споди Бо́же мой,/ сла́дкая наде́ждо, нело́жное обеща́ние,/ тве́рдое прибе́жище на Тя наде́ющимся,/ укрепи́ мя во Твое́м благо́м испове́дании/ до коне́чнаго ми бы́ти издыха́ния:/ воспали́ся бо душа́ моя́ вели́кою к Тебе́ любо́вию./ Те́мже даждь ми во всей мое́й жи́зни/ за и́мя Твое́ и за Твое́ испове́дание вся страда́ти/ и всего́ мене́ Тебе́ пожре́ти:/ я́ко еди́н еси́ Побо́рник непобеди́мый/ и Бог ми́лостивый.</p>
<p>
<red>И ны́н</red>
<red>е,</red>
<red>Богоро́дичен:</red> Безневе́стная Де́во:</p>
<p>
<red>Тропа́рь, глас 1:</red>
</p>
<p>От духо́внаго наста́вника научи́вся,/ царю́ Иоаса́фе, Бо́га позна́ти,/ Креще́нием же просвети́вся,/ лю́ди к ве́ре обрати́л еси́,/ и отцу́ твоему́ от купе́ли прие́мник быв,/ ца́рство оста́вив, пусты́ню дости́гл еси́/ и в ней трудолю́бне подвиза́лся еси́./ Моли́ Христа́ Бо́га со учи́телем твои́м Варлаа́мом/ спасти́ся душа́м на́шим</p>
<p>
<red>Сла́ва, и ны́не, Богоро́дичен воскре́сен.</red>
</p>
<p>
<strong>
<red>На У́трени</red>
</strong>
</p>
<p>
<red>По 1-м стихосло́вии седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Царь Авени́р, прие́м сове́т от Арахи́я, дру́га своего́,/ нача́т Иоаса́фа ласка́тельными и ти́хими словесы́,/ объима́я его и целу́я, прельща́ти, глаго́ля:/ о ча́до мое́ вожделе́нное!/ Почестви́ отца́ твоего́ седи́ны/ и, моея́ послу́шав мольбы́, принеси́ же́ртву бого́м:/ та́ко бо о́нех ми́лость получи́ши, и долготу́ дний,/ и сла́ву вся́кую, и ца́рство безвре́дно,/ и вся́ческих благ прича́стие от них прии́меши.</p>
<p>
<red>Сла́ва, глас 8.</red>
</p>
<p>
<red>Подо́бен:</red> Прему́дрости:</p>
<p>Страстны́й мрак очи́стив/ и Христо́ва повеле́ния я́ко вои́стину свет прии́м,/ в посте́ просия́л еси́/ и, умертви́в те́ло, ду́хом о́жил еси́,/ вра́жия се́ти попра́в, блаже́нне,/ тем и Вы́шних Безпло́тных слуг соприча́стник бысть Ду́ха благода́тию,/ Иоаса́фе о́тче наш, моли́ Христа́ Бо́га/ согреше́нием оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>И ны́не, Богоро́дичен:</red>
</p>
<p>Пречи́стая Де́во, Ма́ти Бо́жия,/ души́ моея́ стра́сти лю́тыя исцели́, молю́ся,/ и проще́ние да́руй мои́х прегреше́ний,/ я́же безу́мне соде́ях, ду́шу и те́ло оскверни́в, окая́нный./ Увы́ мне, что сотворю́ в час он,/ внегда́ А́нгели ду́шу мою́ разлуча́т от страстна́го моего́ телесе́?/ Тогда́ Помо́щница мне бу́ди и Предста́тельница тепле́йшая:/ Тебе́ бо и́мам наде́жду, раб Твой.</p>
<p>
<red>По 2-м стихосло́вии седа́лен, глас 5.</red>
</p>
<p>
<red>Подо́бен:</red> Собезнача́льное Сло́во:</p>
<p>Иоаса́ф ко отцу́ глаго́лаше:/ несть пра́ведно отца́ своего́ седи́ны чествова́ти,/ и́стиннаго же Бо́га безче́ствовати,/ ниже́ досто́йно, оста́вя Творца́ всей тва́ри,/ и́долом же́ртвы приноси́ти,/ но подоба́ет и́стиннаго Бо́га чествова́ти/ и Тому́ еди́ному же́ртву приноси́ти.</p>
<p>
<red>Сла́ва, и ны́не, Богоро́дичен:</red>
</p>
<p>Себе́ пре́жде Суда́ ны́не пла́чу,/ помышля́я моя́ дела́ лука́вая и лю́тая,/ и прегреше́ний глубину́, одержа́щую мя от ю́ности и подавля́ющу ум;/ но Твои́м, Чи́стая, предста́тельством оставле́ние ми пода́ждь/ и спасе́ние улучи́ти сподо́би.</p>
<p>
<red>По </red>Хвали́те И́мя Госпо́дне:</p>
<p>Припе́в: Ублажа́ем тя,/ преподо́бне о́тче Иоаса́фе,/ и чтим боле́зни и труды́ твоя́,/ и́миже труди́лся еси́/ во испове́дании Христо́ве.</p>
<p>
<red>Псало́м избра́нный: </red>Блаже́н муж, боя́йся Го́спода:</p>
<p>
<red>По полиеле́и седа́лен, глас 3:</red>
</p>
<p>Не престая́ше у́бо Авени́р о прельще́нии сы́на своего́ промышля́ти,/ собра́в вити́и на состяза́ние, рече́ им:/ а́ще ве́ру на́шу утвердите́,/ Христиа́нскую же ве́ру низложите́, просла́витеся;/ а́ще же победите́ся, то умертвите́ся./ Подо́бне рече́ и Иоаса́ф к Нахо́ру, нарица́ющуся Варлаа́му:/ а́ще ле́стныя вити́и победи́ши, просла́вишися;/ а́ще же побежде́н бу́деши, се́рдце и язы́к твой рука́ми изъе́м,/ псом в снедь с про́чими у́ды преда́м сия́./ Да, тя ви́дяще, устраша́тся вси/ не прельща́ти сыно́в царе́вых.</p>
<p>
<red>Сла́ва, и ны́не, Богоро́дичен:</red>
</p>
<p>Те́плая Засту́пнице, наде́жда тве́рдая,/ стено́, и покро́ве, и приста́нище прибега́ющих к Тебе́,/ Присноде́во Чи́стая, необурева́емое,/ Сы́на Твоего́ и Бо́га моли́/ мир пода́ти ми́ру, и спасе́ние,/ и ве́лию и бога́тую ми́лость.</p>
<p>
<red>Та́же степе́нна, 1-й антифо́н 4-го гла́са.</red>
</p>
<p>
<red>Проки́мен, глас 4: </red>Пра́ведник, я́ко фи́никс, процвете́т/ и, я́ко кедр, и́же в Лива́не, умно́жится.
<red>Стих:</red>
Насажде́ни в дому́ Госпо́дни,/ во дво́рех до́му Бо́га на́шего процвету́т. Вся́кое дыха́ние:
<red>Стих:</red>
Хвали́те Бо́га во святы́х Его́:
<red>Ева́нгелие от Матфе́я, зача́ло 11.</red></p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче,/ во всю зе́млю изы́де веща́ние исправле́ний твои́х:/ тем на Небесе́х обре́л еси́ мзду трудо́в твои́х,/ де́монския погуби́л еси́ полки́/ и А́нгельския дости́гл еси́ чи́ны,/ и́хже житию́ без поро́ка поревнова́л еси́;/ дерзнове́ние име́я ко Христу́ Бо́гу,/ мир испроси́ душа́м на́шим.</p>
<p>
<red>Кано́н Богородице, со ирмосо́м на 6, и Иоаса́фу на 8, глас 8. </red>Царю́ Иоаса́фу пе́ние моле́бное приношу́.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Сокруши́вшему бра́ни мы́шцею Свое́ю/ и прове́дшему Изра́иля сквозе́ Чермно́е мо́ре,/ пои́м Ему́/ я́ко Изба́вителю на́шему Бо́гу, я́ко просла́вися.</emphasis>
</p>
<p>Царе́вы глаго́лы слы́шав, Нахо́р зело́ вострепета́:/ вме́сто бо развраще́ния изрече́ благослове́ние,/ облича́я иуде́и и е́ллины,/ пропове́дая же на земли́ Христо́во прише́ствие,/ я́ко просла́вися.</p>
<p>Рече́ния Нахо́р о зако́не изложи́,/ вити́и<a type="note" xlink:href="#note158">158</a>
же и жерцы́ посрами́шася/ и я́ко безгла́сни обрето́шася,/ царю́ же Иоаса́фу душе́ю веселя́щуся и сла́вящу Бо́га Небе́снаго,/ я́ко просла́вися.</p>
<p>Иоаса́ф царь к Нахо́ру рече́:/ благода́ть ти испове́дую,/ я́ко по и́стине побо́рник был еси́,/ и а́ще Христа́ возлю́биши, жизнь насле́диши:/ обраща́ющимся бо к Нему́ отверза́ет врата́ Небе́сная.</p>
<p>
<red>Богоро́дичен: </red>А́ще и недосто́йне принесо́х ти таково́е слове́с изви́тие,/ Богому́дрый царю́ Иоаса́фе,/ приими́ сия́ с любо́вию и принеси́ к Богома́тери моле́ние за мя,/ да ми́лость обря́щу в день Стра́шнаго испыта́ния.</p>
<p>
<red>Катава́сия:</red>
<emphasis>Отве́рзу уста́ моя́:</emphasis>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разшири́шася на враги́ моя́ уста́ моя́,/ возвесели́хся о спасе́нии Твое́м.</emphasis>
</p>
<p>Словесы́ любе́зными царь Нахо́ра наказа́в,/ он же с пла́чем и ра́достию пусты́ню дости́же,/ на ве́ру обрати́ся и Креще́нием просвети́ся,/ и, вме́сто волка́, овча́ Христо́во обре́теся.</p>
<p>Фе́вда к царю́ Авени́ру глаго́лаше:/ не убо́йся, царю́, Галиле́йских мудре́ц:/ си́и бо ско́ро испаду́т, не и́мут пред лице́м мои́м ста́ти,/ ни слове́с проти́вных глаго́лати.</p>
<p>Предста́виша отрокови́цы укра́шены царе́ву сы́ну на послуже́ние,/ да прельстя́т пра́веднаго о́трока;/ о́н же, а́ще и разжже́ние в се́рдце плотско́е прии́м,/ моли́твою же и поще́нием от се́ти о́ныя изба́влен бысть.</p>
<p>
<red>Богоро́дичен:</red> Напа́стьми мно́гими одержи́мь,/ из глубины́ се́рдца вопию́ Ти:/ Влады́чице, изба́ви мя, непотре́бнаго раба́ Твоего́, лю́тых обстоя́ний/ и тишину́ пода́ждь се́рдцу моему́.</p>
<p>
<red>Седа́лен, глас 3:</red>
</p>
<p>Чи́стая и непоро́чная душа́ Боже́ственнаго о́трока/ ополче́ния вра́жия не устраши́ся,/ на по́двиг му́жески укрепля́яся, свы́ше избавле́ния прося́,/ да не оскверни́т оде́жды, ю́же от свята́го Креще́ния прия́т,/ да полу́чит красоту́ и сла́ву Христо́ву.</p>
<p>
<red>Сла́ва, и ны́не, Богоро́дичен:</red>
</p>
<p>Ки́йждо иде́же спаса́ется, та́мо пра́ведно и притека́ет;/ и ко́е ино́е таково́е прибе́жище,/ я́ко Ты, Богоро́дице, покрыва́ющее ду́ши на́ша?</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Проро́к Авваку́м у́мныма очи́ма/ прови́де, Го́споди, прише́ствие Твое́,/ тем и вопия́ше:/ от ю́га прии́дет Бог./ Сла́ва си́ле Твое́й, сла́ва снизхожде́нию Твоему́.</emphasis>
</p>
<p>Егда́ посто́м и моли́твою те́ло свое́ удручи́,/ зрит во сне па́жить прекра́сну/ и гра́да красоту́ недомы́сленну,/ во еди́ном у́гле жела́ет пребыва́ния, и глас слы́шит:/ подвиза́ющимся сия́ угото́вашася.</p>
<p>Мину́в места́ о́на све́тлая,/ зрит ме́сто, тьмы испо́лнено,/ и пещь, стра́шным пла́менем шумя́щую, и гла́су глася́щу:/ сие́ муче́ние гре́шником, де́лы скве́рными себе́ оскверни́вшим.</p>
<p>Лежа́ на одре́, убуди́вся от виде́ния,/ сле́зы, а́ки ре́ки, испуща́ше,/ и весь стра́хом объя́т быв и в себе́ разсужда́я:/ ка́ко све́тло пра́ведным воздая́ние и гре́шным стра́шно муче́ние?/ и вопия́ Христу́: сла́ва си́ле Твое́й, Го́споди.</p>
<p>
<red>Богоро́дичен:</red> Бо́га на руку́ носи́вши, вся́ческая руко́ю Содержа́щаго,/ о Де́во Всеблагослове́нная!/ Того́, Де́ва, роди́вши, и по рождестве́ па́ки Де́ва пребыла́ еси́.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Го́споди Бо́же наш, мир даждь нам,/ Го́споди Бо́же наш, стяжи́ ны,/ Го́споди, ра́зве Тебе́, ино́го не ве́мы,/ и́мя Твое имену́ем.</emphasis>
</p>
<p>Не здра́вствует твой сын, пове́даше царю́;/ он же ско́ро притече́ и уми́льно вопроша́ше:/ что ти бысть, сы́не мой люби́мый, уте́хо ста́рости моея́?/ что та́ко лежи́ши на одре́ твое́м, ни ма́ло к кому́ бесе́дуя?</p>
<p>Препя́л еси́ сеть нога́м мои́м:/ вма́ле всели́лася бы во ад душа́ моя́,/ а́ще не Госпо́дь помо́гл бы ми/ и показа́ мне путь ко спасе́нию,/ и ктому́ не возмо́гл бы еси́ мене́ ви́дети жи́ва/ и сы́на себе́ именова́ти.</p>
<p>Рыда́ние и печа́ль с го́рьким пла́чем сплета́ше царь,/ неутоли́м мяте́ж име́яше, рече́ в себе́:/ ча́до, не то́кмо бого́в отступле́ния,/ но и живота́ твоего́ отрица́ешися.</p>
<p>
<red>Богоро́дичен:</red> Неизглаго́ланно заче́нши Бо́га,/ и па́че естества́ родила́ еси́:/ Сего́ моли́, Всенепоро́чная, растле́вша безме́стными дея́нии,/ поми́ловати мя за неизрече́нную ми́лость.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Я́ко во́ды морски́я, Человеколю́бче,/ волна́ми жите́йскими обурева́юся./ Те́мже, я́ко Ио́на, та́ко вопию́ Ти:/ возведи́ от тли живо́т мои́, Благоутро́бне Го́споди.</emphasis>
</p>
<p>Шу́яго стоя́ния изба́витися/ и десна́го стоя́ния сподо́битися жела́ти/ Иоаса́фу, та́ко и́стинствующу, и ничто́же чествова́ти па́че Христо́вы любве́:/ се бо и́стинная сла́дость, и весе́лие, и ве́чное пребыва́ние.</p>
<p>У́бо Фе́вда глаго́лаше:/ почто́ бого́в отступи́л еси́/ и отца́ царя́ прогне́вал еси́?/ Сего́ ра́ди от всех люде́й возненави́ден еси́./ Не бо́зи ли отца́ твоего́, моли́твы послу́шавше, тебе́ ему́ дарова́ша?</p>
<p>Возопи́ царь Иоаса́ф:/ о, заблужде́ния глубино́, Вавило́нское се́мя,/ столпотворе́ния вну́че, окая́нне чароде́ивый ста́рче!/ Почто́ укаря́еши спаси́тельную про́поведь Христо́ва прише́ствия,/ Его́же сла́вы Не́бо и вся земля́ испо́лнишася?</p>
<p>
<red>Богоро́дичен:</red> Помози́, Влады́чице,/ и услы́ши глаго́л мой, Всенепоро́чная,/ его́же из глубины́ души́ приношу́ Ти,/ и разреше́ние долго́в пода́ждь ми.</p>
<p>
<red>Конда́к, глас 8:</red>
</p>
<p>Ве́дый твое́ из младе́нства благо́е изволе́ние, Иоаса́фе, еди́н сердцеве́дец Бог,/ и от ца́рствия земна́го в мона́шеское пребыва́ние приведы́й тя,/ вели́кому Варлаа́му после́довати сподо́би./ С ни́мже и ны́не го́рний Иерусали́м всесве́тлый оте́чество име́я,/ жела́емыя добро́ты красно́ наслажда́яся Святы́я Тро́ицы,/ мо́лим тя, ца́рская красото́,/ помина́й нас, ве́рою чту́щия тя.</p>
<p>
<red>И́кос:</red>
</p>
<p>Други́й, о́тче, яви́лся еси́ врач и предста́тель,/ неду́гом одержи́мых ско́рбию, Иоаса́фе чу́дне,/ исцеля́я вся ве́рныя, притека́ющия под Боже́ственный покро́в твой./ Тем и от нас слы́шиши:/ ра́дуйся, отца́ блага́го ко́реню,/ ра́дуйся, ма́тере благи́я ветвь,/ ра́дуйся, и́же тех любо́вь отри́нувый,/ ра́дуйся, и́же еди́наго Бо́га прие́мый,/ ра́дуйся, я́ко оста́вил еси́ на земли́ во́инство,/ ра́дуйся, я́ко низложи́л еси́ ва́рварскую горды́ню,/ ра́дуйся, стена́ и храни́тель ве́рных бы́вый,/ ра́дуйся, ору́жие и столп ми́ру я́влься,/ ра́дуйся, огне́м поже́г язы́чества,/ ра́дуйся, свети́льниче, сия́я чудесы́,/ ра́дуйся, наги́м мно́жицею покро́в,/ ра́дуйся, плене́нных изба́вителю,/ помина́й нас, ве́рою чту́щия тя.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Халде́йская пещь, огне́м распала́емая,/ ороша́шеся Ду́хом,/ Бо́жиим предстоя́нием, о́троцы поя́ху:/ благослове́н еси́, Бо́же оте́ц на́ших.</emphasis>
</p>
<p>Сла́ву же, и ца́рство, и о́бласть всю на́двое разде́льшему,/ о́ву себе́ оста́вль,/ о́ву же вруча́ет сы́ну, царя́ его́ поста́вив;/ кня́зи же мно́ги и страти́ги преда́в,/ любе́зно же и че́стно отпусти́ его́ на страну́ свою́.</p>
<p>Не про́сто к ца́рству идя́ше,/ но честны́й крест пред ним ноша́ху;/ вшед же во град,/ на всех столпе́х о́браз креста́ водружа́ше и ка́пища разоря́ше,/ прекра́сну це́рковь Влады́ки Христа́ воздви́же/ и всем собра́тися к ней повелева́ше;/ сам же приле́жно моля́шеся.</p>
<p>Христу́ ве́ровати вся подру́чныя уча́ше,/ изгна́нныя же отце́м епи́скопы, иере́и и мона́хи ра́достно срета́ше,/ и свои́ми рука́ми но́ги их омыва́ше,/ и вся́ко промышле́ние о них творя́ше; и усе́рдно взыва́ше:/ препросла́вленный Бо́же, благослове́н еси́.</p>
<p>
<red>Богоро́дичен:</red> Дре́вле у́бо Иа́ков Тя преднаписа́;/ Иса́ия же, у́глем Ду́ха очи́щся,/ Бо́га Емману́ила от утро́бы Твоея́ роди́тися прозна́менова./ К Нему́же велегла́сно вопия́ше:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Покрыва́яй вода́ми превы́спренняя</emphasis>
<emphasis>Своя́,/ полага́яй мо́рю преде́л песо́к/ и содержа́й вся,/ Тя пое́т со́лнце, Тя сла́вит луна́,/ Тебе́ прино́сит песнь вся тварь,/ я́ко Соде́телю всех во ве́ки.</emphasis>
</p>
<p>У́бо Иоаса́фов дом растя́ше,/ Авени́ров же умаля́шеся,/ а́бие царь писа́нием сы́на призыва́ет,/ он же ско́ро прише́д, на ве́ру отца́ обрати́,/ и от купе́ли сему́ прие́мник быв, и возопи́ ра́достно:/ сла́влю Тя, Христе́, во ве́ки вся.</p>
<p>Бысть чу́до преди́вно:/ сын роди́телю своему́ отец яви́ся./ Окре́стныя страны́ просвеща́хуся, це́ркви созида́хуся,/ епи́скопи и иере́и же́ртву Бо́гу приноша́ху, песнь воспева́юще/ и сла́вяще Христа́ во ве́ки вся.</p>
<p>Госпо́днею благода́тию дарь Авени́р веселя́шеся,/ всю ца́рскую власть сы́ну предаде́,/ сам же в молча́нии пребыва́ше:/ в толи́ку глубину́ смире́ния вложи́ себе́,/ я́ко и дре́вних превзы́ти благове́рием,/ и сла́вяше Христа́ во ве́ки вся.</p>
<p>
<red>Богоро́дичен:</red> Ины́я по́мощи не и́мамы, ра́зве Тебе́, Влады́чице:/ Ты кре́пость и утвержде́ние,/ Ты похвала́, и ра́дование, и храни́тельница ми́ра;/ к Тебе́ прибега́юще, спаса́емся вси.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Тя, Неискусобра́чную Ма́терь Бо́га</emphasis>
<emphasis>Вы́шняго,/ Тя, па́че ума́ ро́ждшую сло́вом вои́стинну Бо́га,/ вы́шшую Пречи́стых сил,/ немо́лчными славословле́нии велича́ем.</emphasis>
</p>
<p>Мину́вшим днем не́киим по Креще́нии/ царь Авени́р а́бие в неду́г теле́сный впаде́,/ и егда́ нача́т приближа́тися коне́ц жития́ его́,/ в до́брем испове́дании, с те́плыми слеза́ми ду́шу свою́ предаде́.</p>
<p>Ра́достными слеза́ми сын почита́ше отца́,/ не украси́ его ца́рскими оде́ждами,/ но просты́м одея́нием те́ло его покры́;/ над гро́бом став, ру́це возде́в, Бо́гу благодаре́ние возсыла́ше,/ в покая́нии того́ прии́мшу.</p>
<p>К лю́дем глаго́лаше, седя́ на престо́ле ца́рстем:/ отец мой, царь Авени́р, у́мре, я́ко еди́н от ни́щих,/ ничто́же ему́ после́дова, ни бога́тство, ни ца́рская сла́ва;/ вы же избери́те себе́, его́же хо́щете,/ да ца́рствует над ва́ми.</p>
<p>
<red>Богоро́дичен:</red> Ле́ствица Иа́ковля, Е́юже дре́вле А́нгелы ви́де сходя́ща;/ гора́ приосене́нная, от Нея́же ка́мень без рук отсече́ся;/ и дверь Небе́сная, Е́юже Госпо́дь еди́н про́йде./ Еди́на в жена́х Ты еси́, Пречи́стая.</p>
<p>
<red>Свети́лен:</red>
</p>
<p>Ца́рство оста́вив, к пусты́ни устреми́ся/ и в хра́мине убо́гаго обита́,/ ца́рскую оде́жду совле́к, убо́гому даде́,/ коне́чную ми́лостыню показа́в, Христу́ после́дова.</p>
<p>
<red>Богоро́дичен:</red> В це́рковь Твою́ прибега́юще, вопие́м Ти, Пречи́стая:/ пода́ждь нам по́мощь и лю́тых избавле́ние,/ да при́сно велича́ем Рождество́ Твое́.</p>
<p>
<red>На хвали́тех стихи́ры на 4, глас 6.</red>
</p>
<p>
<red>Подо́бен:</red> Все отло́жше:</p>
<p>
<red>пи́саны на вече́рни (</red>
<emphasis>
<red>зри день сей вы́ше</red>
</emphasis>
<red>) </red>
<red>Сла́ва, глас 6:</red>
</p>
<p>Преподо́бнии отцы́,/ во всю зе́млю изы́де веща́ние исправле́ний ва́ших:/ тем на Небесе́х обрето́сте мзду трудо́в свои́х,/ де́монския погуби́ли есте́ полки́/ и А́нгельския дости́гли есте́ чи́ны,/ и́хже житию́ непоро́чно поревнова́ли есте́./ Дерзнове́ние иму́ще ко Христу́ Бо́гу,/ мир испроси́те душа́м на́шим.</p>
<p>
<red>И ны́не: </red>Богоро́дице, Ты еси́ лоза́ и́стинная:</p>
<p>
<red>Славосло́вие вели́кое. И отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны, пе́сни 3-я и 6-я. Проки́мен, глас 7:</red>Возвесели́тся пра́ведник о Го́споде/ и упова́ет на Него́.
<red>Стих:</red>
Услы́ши, Бо́же, глас мой,/ внегда́ моли́тимися к Тебе́.
<red>Апо́стол к Колосса́ем, зача́ло 250. </red>
Аллилу́ия,
<red>глас 5: </red>
Воззва́ша пра́веднии,/ и Госпо́дь услы́ша их.
<red>Стих:</red>
Мно́ги ско́рби пра́ведным,/ и от всех их изба́вит я Госпо́дь.
<red>Ева́нгелие от Матфе́я, зача́ло 55, от полу́. Прича́стен: </red>
В па́мять ве́чную:</p>
</section>
