<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>И́на слу́жба преподо́бным отце́м Варлаа́му</red>
и Иоаса́фу, царе́вичу Инди́йскому</p>
</title>
<p>
<red>На</red> Го́споди, воззва́х:
<red>стихи́ры, глас 4.</red></p>
<p>
<red>Подо́бен:</red> Я́ко добля:</p>
<p>Пусты́ни до́брое воспита́ние/ и Небе́снаго Иерусали́ма граждани́на,/ преподо́бным украше́ние,/ преблаже́ннаго Варлаа́ма пе́сньми, лю́дие, почти́м/ со Иоаса́фом достохва́льным,/ я́ко де́лателей прему́дрых/ в Тро́ице сла́вимаго Бо́га,/ Е́муже и ны́не предстоя́т,/ с Вы́шними си́лами лику́юще,/ и мо́лятся о душа́х на́ших.</p>
<p>От присноживо́тнаго исто́чника напое́нный,/ уче́ний медото́чных Варлаа́ма преподо́бнаго,/ непло́дное дре́во израсти́ ветв многопло́дный,/ Иоаса́фа, ца́рское украше́ние/ и отце́м пусты́нным сла́ву,/ и́хже ли́ком сопричте́нны,/ ны́не водворя́ющеся в Небе́сных оби́телех,/ я́ко пе́рвии жи́телие,/ моли́теся Го́сподеви/ о любо́вию па́мять ва́шу пе́сньми ублажа́ющих.</p>
<p>Я́ко прему́дрый лове́ц/ и сладкоглаго́ливый ри́тор,/ мре́жею Богодухнове́нных ти слове́с,/ Варлаа́ме сла́вный,/ улови́ ца́рскую о́трасль,/ в пусты́ни неви́дения рожде́нную,/ и прине́сл еси́ в дар/ ко от Небе́с Соше́дшему взыска́ти поги́бшее/ и спасти́ естество́ челове́ческое.</p>
<p>
<red>Сла́ва, глас 6:</red>
</p>
<p>Иноку́ющих мно́жества,/ прииди́те, хвале́ние принесе́м/ досто́йным хвалы́ преподо́бным отце́м,/ Варлаа́му со Иоаса́фом,/ он бо тле́нных ми́ра оста́вль,/ а сей ца́рство презре́в,/ и те́сным путе́м, крест на ра́мена взе́мше, после́доваста,/ с Ни́мже ны́не ца́рствующе в Небе́сных дво́рех,/ моли́тася о чту́щих любо́вию святу́ю па́мять ва́шу.</p>
<p>
<red>И ны́не, Богоро́дичен по гла́су.</red>
</p>
<p>
<red>На стихо́вне стихи́ры, глас 2.</red>
</p>
<p><red>Подо́бен:</red> Егда́ от Дре́ва:</p>
<p>Духо́вную мре́жу распросте́р,/ от вы́шния прему́дрости научи́вся,/ преблаже́нне Варлаа́ме,/ улови́л еси́ кра́сную лови́тву — Иоаса́фа сла́внаго,/ и того́ прине́с ко Влады́це своему́,/ я́ко непоро́чную же́ртву и всесожже́ние Богоприя́тно.</p>
<p>
<red>Стих:</red> Восхва́лятся преподо́бнии во сла́ве/ и возра́дуются на ло́жах свои́х.</p>
<p>Би́сер многоце́нный обре́т,/ преподо́бне Варлаа́ме,/ в пусты́ни живы́й с Бо́гом,/ и того́ не сокры́в, я́ко лени́вый раб,/ но, а́ки до́брый купе́ц, шед, прода́в,/ досто́йный ца́рскаго венца́,/ до́брому то́ржнику, Иоаса́фу преблаже́нному.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>От до́браго дража́йшую маргари́ту стяжа́в,/ преподо́бне Иоаса́фе,/ ца́рство и вся пре́лести ми́ра, а́ки уме́ты, вмени́л еси́,/ пусты́ни дости́гл, еди́н Еди́ному Бо́гу после́дуя,/ духо́внаго своего́ отца́ обре́т,/ и, от него́ укра́сився по́стническими труды́,/ вшел еси́ в Небе́сный черто́г,/ отню́ду же и нас не забу́дита,/ преблаже́ннии отцы́,/ па́мять ва́шу пе́сньми ублажа́ющих.</p>
<p>
<red>Сла́ва, глас 4:</red>
</p>
<p>От ко́рене терно́внаго/ благоуха́нный крин израсте́,/ блаже́нный царю́ Иоаса́фе,/ от пото́ка бо напое́н уче́ний преподо́бнаго Варлаа́ма,/ и те́мже, омы́в серде́чныя о́чи,/ узре́ све́тло Творца́ своего́,/ в Тро́ице сла́вимаго Бо́га,/ Ему́же ны́не в Вы́шних с учи́телем предстоя́ще,/ моли́те спасти́ся душа́м на́шим.</p>
<p>
<red>И ны́не, Богоро́дичен.</red>
</p>
<p>
<red>Тропа́рь преподо́бному Варлаа́му, глас 8:</red>
</p>
<p>Слез твои́х исто́чники пусты́ни безпло́дное возде́лал еси́,/ и и́же из глубины́ воздыха́ньми во сто трудо́в уплодоно́сил еси́,/ и был еси́ свети́льник вселе́нныя, сия́я чудесы́, Варлаа́ме о́тче наш,/ моли́ Христа́ Бо́га спасти́ся душа́м на́шим.</p>
<p>
<red>Сла́ва, Тропа́рь преподо́бному Иоаса́фу, царю́ Инди́йскому, глас 4:</red>
</p>
<p>Из чре́ва ма́терня/ прекра́сное вселе́ние бысть Свята́го Ду́ха,/ пресла́вне Иоаса́фе,/ и от блаже́ннаго Варлаа́ма безце́нный би́сер, Христа́,/ в се́рдце свое́м прия́л еси́,/ и Боже́ственным Креще́нием И́ндию просвети́л еси́,/ оте́ческое же нече́стие испра́вль,/ приведе́ его́ от тьмы ко све́ту Богоразу́мия/ и, оста́вив тле́нное на земли́ ца́рство,/ пусты́ню дости́г и своего́ учи́теля,/ те́мже на Небесе́х от Живонача́льныя Тро́ицы/ венце́м ца́рским венча́ся,/ моли́ о нас, чту́щих честну́ю твою па́мять.</p>
<p>
<red>И ны́не, Богоро́дичен.</red>
</p>
<p>
<strong>
<red>На У́трени</red>
</strong>
</p>
<p>
<red>По 1-м стихосло́вии седа́лен, глас 1.</red>
</p>
<p><red>Подо́бен:</red> Лик А́нгельский:</p>
<p>Зако́ну благоче́стия и и́стины су́щи служи́тель,/ уче́нию Ева́нгельскому ревни́тель изя́щный,/ ему́же Богосло́вными словесы́ преподо́бнаго Варлаа́ма научи́вся, царе́вичу Иоаса́фе,/ вся е́ллинская служе́ния и честь и́дольскую попра́л еси́/ и Еди́наго Бо́га в Тро́ице чести́ пред все́ми я́ко созда́нию Созда́теля/ пропове́дал еси́, преблаже́нне.</p>
<p>
<red>Сла́ва, и ны́не, Богоро́дичен: </red>Гаврии́лу, веща́вшу Тебе́:</p>
<p>
<red>По 2-м стихосло́вии седа́лен, глас 5.</red>
</p>
<p>
<red>Подо́бен:</red> Собезнача́льное:</p>
<p>Я́ко многоце́нное сокро́вище и дража́йшую маргари́ту,/ открове́нием преблаже́ннаго Варлаа́ма обре́т, царе́вичу Иоаса́фе,/ Присносу́щное Сло́во Отцу́ и Ду́хови,/ ду́хи лука́вствия и лесть и́дольскую оплева́л еси́,/ ме́рзость творя́ служе́нием тва́ри тварь боготвори́ти,/ тем я́ко испове́дник ве́ры от Бо́га венча́лся еси́, преподо́бне,/ Ему́же предстоя́, со дерзнове́нием моли́ся о чту́щих любо́вию па́мять твою́.</p>
<p>
<red>Сла́ва, и ны́не, Богоро́дичен:</red>
</p>
<p>Собезнача́льное Сло́во Отцу́ и Ду́хови,/ от Де́вы ро́ждшееся на спасе́ние на́ше,/ воспои́м, ве́рнии, и поклони́мся,/ я́ко благоволи́ пло́тию взы́ти на Крест,/ и смерть претерпе́ти,/ и воскреси́ти уме́ршия/ сла́вным воскресе́нием Свои́м.</p>
<p>
<red>По полиеле́и седа́лен, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Я́ко прие́м, о́тче Варлаа́ме, Небе́сное Сло́ва се́мя,/ добропло́дну зе́млю душе́ при́тчею гада́ний возде́лав, преблаже́ннаго Иоаса́фа,/ все́яв му́дре, и израсти́ клас Богови́дения,/ и прине́с во всепло́дие Влады́це своему́,/ тем я́ко бла́га де́лателя Це́рковь почита́ет па́мять твою́, свя́те,/ хвалу́ даю́щи Творцу́ всех и Бо́гу.</p>
<p>
<red>Сла́ва, и ны́не, Богоро́дичен:</red>
</p>
<p>Мно́гими обстоя́ньми и напа́стьми лю́тых, Де́во, окружа́еми, и ко отча́янию при́сно впа́дающе,/ еди́ну Тя спасе́ние, и наде́жду, и сте́ну и́мамы, Богоро́дице,/ и Тебе́ по до́лгу ве́рою и ны́не мо́лим:/ спаси́ рабы́ Твоя́.</p>
<p>
<red>Кано́н преподо́бным, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Сокруши́вшему бра́ни мы́шцею Свое́ю/ и прове́дшему Изра́иля сквозе́ Чермно́е мо́ре,/ пои́м Ему́ я́ко Изба́вителю на́шему Бо́гу, я́ко просла́вися.</emphasis>
</p>
<p>Сокруше́нна ми се́рдца в хвале́нии па́мяти ва́шей, преподо́бнии отцы́,/ в сокруше́нии припа́дающия прие́мля, Бог да не уничижи́т,/ помоли́ся, о́тче Варлаа́ме со Иоаса́фом,/ е́же ми воспе́ти Изба́вителю, я́ко просла́вися.</p>
<p>Вы́шняго про́мысл, е́же всем хотя́й спасти́ся,/ посла́ тя от пусты́ни, преподо́бне Варлаа́ме, взыска́ти Иоаса́фа,/ в неве́дении Богови́дения су́ща,/ и показа́ти многоце́нный би́сер — Христа́,/ со́лнца светле́е блища́щийся,/ отъе́млющаго неве́рующим зра́ки.</p>
<p>До́браго купца́ уподо́бивыйся нра́ву, о́тче Варлаа́ме,/ сам пе́рвие прода́л еси́ вся своя́ отверже́нием ми́ра/ и купи́л еси́ село́ до́брое — Сенахери́мскую пусты́ню,/ иде́же обре́т сокро́вище, искупи́ тем, а́ки долг, ду́шу преблаже́ннаго Иоаса́фа.</p>
<p>
<red>Богоро́дичен:</red> До́брую Тя Еди́ну обре́т в жена́х и нескве́рную голуби́цу,/ одесну́ю Себе́ ста́ти повеле́ Сын Твой и Бог,/ скве́рну душ на́ших очи́сти и шу́яго<a type="note" xlink:href="#note159">159</a>
стоя́ния свободи́,/ рожда́я к десно́й<a type="note" xlink:href="#note160">160</a>
ча́сти всех Призыва́ющаго, Мари́е Де́во.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утверди́ся се́рдце мое́ во Го́споде,/ вознесе́ся рог мой в Бо́зе мое́м,/ разши́ришася на враги́ моя́ уста́ моя́,/ возвесели́хся о спасе́нии Твое́м.</emphasis>
</p>
<p>Ничто́же па́че любве́ предпочита́я, Варлаа́ме свя́те,/ е́же за ду́шу дру́га ду́шу свою́ положи́ти,/ упова́нием впери́ся, утверди́ся па́лицею ве́ры,/ изведе́ честно́е от недосто́йнаго/ и возвесели́ся о спасе́нии твое́м, Иоаса́фе.</p>
<p>О, блаже́нныя твоея́ любве́, преблаже́нне Варлаа́ме!/ О, вы́шния и Богода́нныя ти прему́дрости!/ Вверг бо еси́, а́ки у́дицу, сло́во/ в многому́тное идолобе́сия мо́ре/ и ят, а́ки ры́бу, Иоаса́фа,/ о его́же взыска́нии возвесели́ся.</p>
<p>Стра́нным о́бразом Бы́вшаго за ны стра́нна/ покры́лся еси́, преблаже́нне Варлаа́ме,/ и прии́де показа́ти и́стину по предуви́дению иму́щему я́тися пра́вды, Иоаса́фу преблаже́нному.</p>
<p>
<red>Богоро́дичен:</red> Стра́нный о́браз прижи́тия Твоего́ ви́дяще,/ к Тебе́, Безму́жная Ма́ти, ра́бски припа́даем и мо́лимся:/ стра́нных нас на путь спасе́ния наста́ви,/ я́ко еди́на Наста́вница хотя́щим спасти́ся.</p>
<p>
<red>Седа́лен, глас 5:</red>
</p>
<p>Отце́м сла́ву и пусты́ни воспита́ние,/ преподо́бнаго Варлаа́ма пе́сньми пе́ти не земноро́дных подо́бне, но А́нгельским лико́м сво́йственно,/ я́ко земна́го А́нгела и Небе́снаго граждани́на,/ при́сно моля́щегося о душа́х на́ших.</p>
<p>
<red>Сла́ва, и ны́не, Богоро́дичен:</red>
</p>
<p>Херуви́мов Честне́йшей и Серафи́мов Превы́шщей/ не земноро́дных уст песнь приноси́ти,/ но А́нгельскому ли́ку то сво́йственно,/ оба́че дерза́ем, кни́жнии, пе́ти и хвали́ти Тя, Пречи́стая,/ я́ко Неусы́пную Моли́твенницу о душа́х на́ших.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Проро́к Авваку́м у́мныма очи́ма/ прови́де, Го́споди, прише́ствие Твое́,/ те́ми вопия́ше:/ от ю́га прии́дет Бог./ Сла́ва си́ле Твое́й,/ сла́ва снизхожде́нию Твоему́.</emphasis>
<emphasis/>
</p>
<p>Усмотри́тельным Свои́м о́ком ве́дый Вы́шний коего́ждо пре́жде бытия́ его́/ призыва́ет и наставля́ет к Себе́,/ я́коже и тебе́, царе́вичу Иоаса́фе, блаже́нным Варлаа́мом,/ да возда́си сла́ву Призыва́ющему во спасе́ние, и́мже весть смотре́нием.</p>
<p>Ви́дев, преблаже́нне Иоаса́фе, а́ще и стрего́м,/ немощно́е челове́ческое естество́,/ и, разуме́в кра́ткую жизнь, се́рдцем уязви́ся, лу́чшия взыска́ти жела́я,/ те́мже и жела́емое ти извести́ся разу́мне преподо́бным Варлаа́мом.</p>
<p>Егда́ со́лнце пра́вды облиста́ тя, царе́вичу Иоаса́фе,/ уче́ньми преподо́бнаго Варлаа́ма,/ тогда́ идолопокло́нницы, а́ки зве́рие в ло́жах свои́х, неве́дением успо́ша/ и не разуме́ша та́йны, отверза́ющия ти врата́ Го́рняго Иерусали́ма.</p>
<p>
<red>Богоро́дичен:</red> Со́лнцу предте́кшая денни́це, Богоневе́стная Де́во,/ сы́на дне́ви покажи́ ми и на путь покая́ния наста́ви,/ я́ко да тем улучу́ вход к ра́йскому селе́нию.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Го́споди, Бо́же наш,/ мир даждь нам,/ Го́споди, Бо́же наш,/ стяжи́ ны,/ Го́споди, ра́зве Тебе́, ино́го не ве́мы,/ и́мя Твое́ имену́ем.</emphasis>
</p>
<p>Во при́тчах отве́рзл еси́ уста́ своя́, Варлаа́ме,/ сия́ показу́я гада́ний о́бразы,/ и научи́ ти, Иоаса́фе, Ева́нгельскому после́довати тече́нию,/ пе́рвие отро́ждшися водо́ю и Ду́хом.</p>
<p>Ба́нею Креще́ния обно́влься, пречу́дне Иоаса́фе,/ ве́тхаго совле́кся челове́ка и в но́ваго обле́кся,/ я́коже наста́ви тя духо́вный твой оте́ц, Варлаа́м преподо́бный.</p>
<p>Бу́ря идолобе́сия воста́ на тя, преподо́бне Иоаса́фе,/ но не поколеба́ твоего́ ве́ры хра́му,/ осно́ван бо бе на краеуго́льном ка́мени — Христе́/ и утвержде́н до́бре, я́коже устро́и Варлаа́м прему́дрыми уче́ньми.</p>
<p>
<red>Богоро́дичен:</red> Бу́ря жите́йских страсте́й воста́ на ми отча́яния,/ и проти́вен ветр от до́браго тече́ния ми воспяща́ет,/ ускори́, Чи́стая, и путь мой от паде́ния к до́брому приста́нищу устро́й,/ Ты бо еси́ приста́нище жите́йских пла́ваний.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Я́ко во́ды морски́я, Человеколю́бче,/ волна́ми жите́йскими обурева́юся,/ те́мже, я́ко Ио́на,/ та́ко вопию́ Ти:/ возведи́ от тли живо́т мой, Благоутро́бне Го́споди.</emphasis>
<emphasis/>
</p>
<p>Я́ко во́ды морски́я, во́лны искуше́ния воста́ша на тя, преподо́бне Иоаса́фе,/ но, а́ки крыло́ма, посто́м и моли́твою прелете́в на ти́хое приста́нище/ направле́нием до́браго учи́теля твоего́ Варлаа́ма.</p>
<p>Кре́пка любы́ твои́, а́ки сме́рть, царю́ Иоаса́фе, к Бо́гу бя́ше,/ то́ю бо умори́л еси́ все Фе́вдино волхвова́ние,/ па́че же сама́го кня́зя тьмы́, хотя́щаго, твое́й чистоте́ одоле́в, от Бо́га отврати́ти.</p>
<p>Ди́вен позо́р<a type="note" xlink:href="#note161">161</a>
и взыска́ние мудрецо́в о ве́ре,/ но, егда́ Дух Святы́й возде́йствова,/ вся е́ллинская шата́ния ослабе́ша,/ проти́ву твоему́, царе́вичу Иоаса́фе, Боже́ственному раче́нию не возмого́ша ста́ти/ и отца́ твоего́ Варлаа́ма моли́твам.</p>
<p>
<red>Богоро́дичен:</red> Ди́вен позо́р А́нгелом и челове́ком, Пречи́стая,/ я́ко без му́жа ражда́еши и де́вством запечатле́нна Ма́ти познава́ешися,/ Бог бо из Тебе́ роди́ся, побежда́яй естества́ чин.</p>
<p>
<red>Конда́к, глас 8:</red>
</p>
<p>Ве́дый твое́ от младе́нства благо́е изволе́ние, Иоаса́фе,/ еди́н сердцеве́дец Бог,/ и́бо от ца́рствия земна́го во и́ноческое пребыва́ние приведы́й тя,/ и вели́кому Варлаа́му восле́довати сподо́би тя,/ и со А́нгелы с ним в Неизрече́нном Све́те водворя́ся;/ с ни́мже Святе́й Тро́ице предстоя́,/ мо́лим тя, ца́рское красото́,/ помина́й нас, ве́рою пра́зднующих па́мять твою́.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йския в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
</p>
<p>В се́ти свое́й увязе́ гре́шник,/ псало́мник предви́де сие́,/ запина́яй бо прему́дрым,/ в кова́рстве устро́и, е́же бы ста́ти проти́ву ве́ры твоея́, царе́вичу Иоаса́фе,/ сей той вторы́й Варлаа́м яви́ся, благослови́ и восхвали́ премене́нием о́браза,/ я́коже сам той Варлаа́м Нахо́р бя́ше.</p>
<p>Ка́мень мы́сленный был еси́, о́тче Варлаа́ме,/ источи́вший струю́ сла́дких уче́ний,/ и́хже испи́в, Иоаса́ф ди́вный, го́ресть ми́ра презре́в, и возопи́:/ благословен Бог оте́ц на́ших.</p>
<p>Ца́рствия Христо́ва жела́я насле́дник бы́ти, Иоаса́фе прему́дре,/ ца́рство земно́е оста́ви и взыска́ти и́де Варлаа́ма,/ измени́в ме́ньше на бо́льшее и ху́ждшее покори́ лу́чшему, поя́:/ благослове́н Бог оте́ц на́ших.</p>
<p>
<red>Богоро́дичен:</red> Царя́ Небе́снаго Черто́г све́тел и Пала́та кра́сна су́щи,/ я́ко Многомо́щная не забу́ди лю́де́й Твои́х,/ но приклони́ у́хо Твое́ на мольбу́/ и введи́ в черто́г Небе́сный ве́рно испове́дающих Тя, Ма́терь Бо́га оте́ц на́ших.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Покрыва́яй вода́ми превы́спренняя</emphasis>
<emphasis>Своя́,/ полага́яй мо́рю преде́л песо́к и содержа́й вся,/ Тя пое́т со́лнце, Тя сла́вит луна́,/ Тебе́ прино́сит песнь вся тварь/ я́ко Соде́телю всех во ве́ки.</emphasis>
</p>
<p>Покры́в себе́ во́льною нището́ю Христа́ ра́ди,/ нас ра́ди обнища́вшаго стопа́м после́дуя, царе́вичу Иоаса́фе,/ в пусты́ню всели́ся, а́ки пти́ца, избе́гшая се́тей ми́ра страсте́й,/ влеко́м любо́вию к Бо́гу и отцу́ своему́ Варлаа́му,/ с ни́мже ны́не Тро́ицу сла́вите во ве́ки.</p>
<p>Любо́вь твоя́, преблаже́нне Иоаса́фе, и жела́ние бысть, а́ки желе́зо,/ влеку́щееся, а́ки магни́том, Богому́дрым Варлаа́мом,/ его́же обре́т в пусты́ни,/ ра́достным се́рдцем возда́сте хвалу́ во ве́ки.</p>
<p>Во двои́х ли́цах бысть еди́но се́рдце в вас, преподо́бнии отцы́,/ еди́ным жела́нием, еди́ным раче́нием воскрыли́вшеся, на Богови́дение востеко́сте/ и, де́монов победи́вше полки́, со А́нгелы сла́вите Го́спода во ве́ки.</p>
<p>
<red>Богоро́дичен:</red> Во двои́х во́лех и хоте́ниих,/ в еди́ном же соста́ве вопло́щся из Тебе́, Безму́жняя Ма́ти,/ просла́ви Тя в ро́дех родо́в/ и научи́ хвала́ми пе́ти во вся ве́ки.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Проявле́нное на горе́ законополо́жнику во огни́ и купине́/ Рождество́ Присноде́вы,/ в на́ше, ве́рных, спасе́ние/ пе́сньми немо́лчными велича́ем.</emphasis>
</p>
<p>Ле́ствицу доброде́телей утверди́вше, блаже́ннии отцы́,/ взыдо́сте на Го́рняя и всели́стеся в пресве́тлая места́ прекра́снаго Иерусали́ма,/ моли́тася и нам с ва́ми бы́ти, я́ко па́мять ва́шу велича́ем.</p>
<p>По мно́гих труде́х и боле́знех прише́л еси́, о́тче Варлаа́ме,/ в поко́йная и безболе́зненная места́, во град нерукотворе́нный,/ и по себе́ не оста́вил еси́ духо́внаго ти сы́на Иоаса́фа,/ но ско́ро умоли́ всели́тися ему́ с то́бою/ и наслади́тися, е́же угото́ва Бог лю́бящим Его́.</p>
<p>Я́ко единоу́мне в жи́зни сей пожи́сте,/ та́ко в бу́дущем ве́це неразлу́чно вселе́ние и́мате в оби́телях Небе́сных,/ иде́же и нам всели́тися моли́те, преподо́бне Варлаа́ме с Иоаса́фом,/ се бо па́мять ва́шу пе́сньми велича́ем.</p>
<p>
<red>Богоро́дичен:</red> Жизнь присносу́щную ро́ждшая, Безневе́стная Де́во,/ жизнь вре́менную даждь нам до́бре премину́ти и доспе́ти ве́чныя жи́зни,/ раболе́пне Тя пе́сньми велича́ющим.</p>
<p>
<red>Свети́лен:</red>
</p>
<p>Ца́рскую диади́му и ски́петр держа́вы,/ све́тлыя черто́ги и златотка́нную порфи́ру оста́вль, царе́вичу Иоаса́фе,/ и измени́в та на убо́гую иноку́ющих оде́жду ску́дную,/ пусты́ню, а́ки простра́нныя черто́ги, возлюби́в за любо́вь возлюби́вшаго тя Христа́,/ Ему́же предстои́ши с Варлаа́мом достохва́льным,/ моли́те о всех чту́щих па́мять ва́шу.</p>
<p>
<red>Богоро́дичен:</red>
</p>
<p>Ца́рская порфи́ро и у́мная багряни́це, в ню́же Царь Сла́вы одея́ся,/ оде́жды све́тлыя нас не иму́щих/ покры́й ри́зою бла́гости Твоея́, Пречи́стая Де́во, и введи́ в черто́г,/ Ты бо еси́ Сама́ све́тлая пала́та и черто́г нескве́рный.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Я́ко до́бля:</p>
<p>Во мно́жестве трудо́в ва́ю, преподо́бнии отцы́,/ Небе́сная упокое́ния стяжа́сте,/ с весе́лием на ло́жа́х свои́х восхваля́етеся,/ я́ко А́нгелом согра́ждане су́ще/ и Престо́лу Бо́жию предстоя́ще,/ на земли́ па́мять ва́шу соверша́ющим/ моли́тася страсте́й и грехо́в оставле́ние улучи́ти,/ я́ко моли́твенницы о душа́х на́ших.</p>
<p>Доброде́телем вели́кое приста́нище/ и пусты́ни украше́ние/ доброгла́сно нарица́ем тя, преблаже́нне Варлаа́ме/ со Иоаса́фом достохва́льным,/ вы бо бы́ста о́браз целому́дрию и моли́тве,/ сокро́вище некрадо́мо,/ и чудесе́м мно́гим де́лателие,/ и моли́твенника преизя́щна/ о при́сно хва́лящих па́мять ва́шу, отцы́ Богому́дрии.</p>
<p>Гроб и пусты́ня непрохо́дная/ сопря́та вас, отцы́ Богоно́снии,/ но Бог яви́ ца́рству Инди́йскому,/ ему́же держа́вствуяй, благоспе́шно про́йде, ища́,/ и, обре́т, отве́рзе земле́нна не́дра,/ ви́де мо́щи тле́нию неприча́стны и благоуха́ния испо́лнены,/ я́же, я́ко многоце́нное сокро́вище, ра́достию прене́с/ в по́мощь и заступле́ние держа́ве свое́й.</p>
<p>
<red>Сла́ва, глас 6:</red>
</p>
<p>Свети́льника слове́с Богодухнове́нных/ и при́точника преизя́щна, Варлаа́ма преблаже́ннаго,/ пе́сньми, лю́дие, почти́м,/ той бо отве́рзе в при́тчах уста́ своя́ медото́чная/ и провеща́ гада́ния, а́ки гусль сладча́йшая,/ приклони́ ушеса́ во слы́шание Иоаса́фа, царя́ достохва́льнаго,/ и, обвесели́в скорбьми́ одержи́ма о Бо́зе неве́дения,/ в Не́мже изве́стно обре́т Богови́денный свет,/ просвети́ся, ве́ровав в Тро́ице сла́вимому Бо́гу,/ от Него́ прия́т Ца́рство Небе́сное,/ иде́же моли́тася, о Богоно́снии отцы́,/ да обря́щемся с Ва́ми,/ любо́вию чту́щии святу́ю па́мять ва́шу.</p>
<p>
<red>И ны́не, Богоро́дичен.</red>
</p>
<p>
<red>На Литурги́и слу́жба преподо́бническая.</red>
</p>
<p>
<red>По заприча́стном стихе́ — стихи́ра, глас 2, песнь царе́вича Иоаса́фа, </red>
</p>
<p>
<red>коли́ шел в пусты́ню к Варлаа́му.</red>
</p>
<p>
<red>Подо́бен:</red> Егда́ от Дре́ва:</p>
<p>Приими́ мя, пусты́не,/ я́ко ма́ти ча́до свое́,/ в ти́хое и безмо́лвное не́дро свое́,/ отбе́гшаго от лука́выя блудни́цы ми́ра сего́./ О прекра́сная пусты́не,/ возлюби́х бо тя па́че ца́рских черто́г/ и позлаще́нных пала́т./ Не брани́, пусты́не,/ страши́лищи свои́ми,/ ве́твие твое́ зеле́ное,/ дви́жащеся от возду́ха ма́лых ветро́в,/ и по́йду в лу́зе/ по кра́сному твоему́ виногра́ду,/ и бу́ду, я́ко ди́вий зве́рь,/ еди́н, скита́яся и бе́гая/ челове́к и многомяте́жныя сея́ жи́зни,/ седя́, пла́ча и рыда́я/ в глубо́ком и ди́ком не́дре твое́м./ О, Христе́, всех Царю́,/ не лиши́ мене́ Небе́снаго Ца́рствия Твоего́!</p>
<p>
<emphasis>
<red>Зри:</red>
</emphasis>
<red>А́ще пое́м преподо́бным Варлаа́му и Иоаса́фу бде́ние, соединя́ем о́бе слу́жбы си́це: На </red>Го́споди, воззва́х:
<red>стихи́ры на 8 из обе́их служб. На литии́ — стихи́ры стихо́вныя ино́й</red>
<red>слу́жбы. Сла́ва, стихи́ра по заприча́стном стихе́ ино́й слу́жбы. На стихо́вне — стихи́ры стихо́вныя пе́рвой слу́жбы. Тропа́рь пе́рвой слу́жбы глаго́лем на вече́рни и у́трени, а тропари́ ино́й слу́жбы глаго́лем, пременя́юще на сла́ву. Седа́льны ино́й слу́жбы глаго́лем на сла́ву. Кано́ны святы́м обе́их служб на 8. По 3-й песни конда́к ино́й слу́жбы и седа́льны обе́их служб. По 6-й пе́сни конда́к и и́кос пе́рвой слу́жбы. Свети́лен ино́й слу́жбы глаго́лем на сла́ву. На хвали́тех — стихи́ры хвали́тныя ино́й слу́жбы.</red></p>
<p>
<red>На Литурги́и:
<emphasis>зри уста́в пе́рвой слу́жбы</emphasis>
.</red>
<red>По заприча́стном стихе́ стихи́ра ино́й слу́жбы, глас 2: </red>Приими́ мя, пусты́не:</p>
</section>
