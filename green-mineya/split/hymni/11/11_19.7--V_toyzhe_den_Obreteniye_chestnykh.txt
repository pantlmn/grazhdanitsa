<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>В то́йже день
<red>Обре́тение честны́х моще́й свята́го преподобному́ченика</red>
Адриа́на Пошехо́нскаго</p>
</title>
<p>
<strong>На Вели́цей Вече́рни</strong>
</p>
<p>
<red>На </red>Го́споди, воззва́х:
<red>стихи́ры глас 4.</red></p>
<p><red>Подо́бен:</red> Дал еси́ зна́мение:</p>
<p>Духо́вным жела́нием распали́вся,/ преподобному́чениче Адриа́не,/ и вся, я́же в ми́ре, возненави́дев,/ Христа́ Еди́наго возлюби́л еси́./ Того́ ра́ди оте́чество свое́ оста́вил еси́/ и по́йде по пути́ спасе́нному,/ его́же возжеле́в,/ обре́л еси́ до́браго наста́вника себе́,/ и́ноческому житию́ окорми́теля<a type="note" xlink:href="#note166">166</a>.</p>
<p>Житие́ твое́ благо́е прови́дя,/ наста́вник твой, преподобному́чениче Адриа́не,/ устроя́ет тя в чину́ свяще́нном,/ во е́же служи́ти Бо́гу и́стиною/ в преподо́бии и пра́вде со вся́ким усе́рдием,/ я́ко Го́сподеви уго́дно, та́ко и сотвори́.</p>
<p>Го́споду хотя́щу просла́вити Своего́ уго́дника,/ преподобному́ченика Адриа́на,/ явле́нием А́нгеловым е́же извести́ его́ от оби́тели тоя́/ и пресели́ти на ме́сто ти́хо и безмо́лвно,/ и по нем после́дуя преподо́бный до пусты́ни,/ иде́же всели́тися показу́ще ему́ руко́ю,/ и а́бие неви́дим бысть.</p>
<p>
<red>Сла́ва, глас 6:</red>
</p>
<p>Прииди́те, бра́тия, пусты́нная ча́да,/ дади́м сла́ву и вели́чие Христу́ Бо́гу на́шему,/ <red>Днесь</red> бо прояви́ нам уго́дника Своего́/ преди́вными чудесы́, преподобному́ченика Адриа́на,/ и́же мно́га ле́та сокрове́ны бы́ша мо́щи его́,/ ны́не же па́ки прино́сятся ко оби́тели свое́й,/ иде́же показа́ мно́гия труды́ и по́ты,/ Адриа́не преподо́бне,/ моли́ спасти́ся душа́м на́шим.</p>
<p>
<red>И ны́не, Богоро́дичен:</red> Кто Тебе́ не ублажи́т:</p>
<p>
<red>Проки́мен дне. Чте́ния 3 преподо́бническая (</red>
<emphasis>
<red>зри Мине́ю ноября́ </red>
</emphasis>
<emphasis>
<red>23-й день</red>
</emphasis>
<red>)</red>
</p>
<p>
<red>На литии́ стихи́ры, глас 2:</red>
</p>
<p>Преподо́бне о́тче Адриа́не,/ житие́ свое́ доброде́тельми просвети́л еси́,/ страсте́м бо ко́рение погуби́л еси́,/ и яви́ся сосу́д Свято́му Ду́ху,/ и отто́ле обогати́ся безстра́стием,/ поя́ в се́рдцы свое́м Го́сподеви всегда́.</p>
<p>Преподо́бне о́тче Адриа́не,/ от всего́ усе́рдия своего́ изво́ли/ Ева́нгельски после́довати Христу́,/ та́ко бо помина́я псало́мская уче́ния —/ се удали́хся, бе́гая, и водвори́хся в пусты́ни,/ ча́ях от Бо́га спасе́ния.</p>
<p>Го́споду хотя́щу просла́вити Свою́ Ма́терь,/ Пречи́стую Богоро́дицу,/ живу́щии бо о́крест тоя́ пусты́ни лю́дие/ слы́шавше на де́бри звон по мно́ги дни, иде́же собра́ся оби́тель во и́мя Пресвяты́я Богоро́дицы/ моли́твами преподо́бнаго Адриа́на.</p>
<p>
<red>Сла́ва, глас то́йже:</red>
</p>
<p>Оста́вив мир, преподо́бне,/ и вся, я́же в нем, возненави́дев,/ Христа́ Еди́наго возлюби́л еси́/ и, по Нем после́дуя, невозвра́тным по́мыслом,/ в пусты́ню всели́вся, я́ко во огра́ду Небе́сную,/ поя́ Го́сподеви со ученики́ свои́ми/ и Того́ Ро́ждшую призыва́я на по́мощь, Пречи́стую Богоро́дицу,/ поми́ловати лю́ди, и́же в ве́ре Христо́вой живу́щия,/ моля́щеся о душа́х на́ших.</p>
<p>
<red>И ны́не, Богоро́дичен:</red> О, чудесе́ но́ваго:</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Да́л еси́ зна́мение:</p>
<p>Пусты́нное озлобле́ние претерпева́я, блаже́нне,/ вся́ко сладостра́стие отри́нул еси́/ и к по́двигу и́ноческому устреми́ся,/ я́ко же дре́внии отцы́, шел еси́ в пусты́ню,/ в Го́рнее селе́ние, и А́нгельское ликова́ние,/ и святы́х водворе́ние.</p>
<p>
<red>Стих:</red> Честна́ пред Го́сподем смерть/ преподо́бных Его́.</p>
<p>Весели́ся, пусты́не непло́дная,/ возопи́ с весе́лием,/ се бо в тебе́ преподобному́ченик яви́ся,/ отъя́т от <red>Тебе</red>́ вся́ку непра́вду и дре́внюю зло́бу,/ ему́же уби́йственных ру́це вене́ц испле́тше/ у́жем терпе́ния и ну́ждным умерщвле́нием.</p>
<p>
<red>Стих:</red> Блаже́н му́ж, боя́йся Го́спода,/ в за́поведех Его́ восхо́щет зело́.</p>
<p>Весели́ся, це́рковь Бо́жия Ма́тере/ со и́ноки, и просты́ми, и со все́ми окре́стными пусты́нями,/ се бо дре́вний яви́ся трудополо́жник/ Твоему́, Влады́чице, до́му,/ многострада́льный преподобному́ченик Адриа́н,/ и́же бо к тебе́ гряде́т со свои́ми мощми́,/ их же от мног лет не ви́деша.</p>
<p>
<red>Сла́ва, глас 8:</red>
</p>
<p>Весели́ся, пусты́не, прозя́бшая такова́го граждани́на,/ я́ко во блаже́нных блаже́ннаго,/ Всесвята́го Ду́ха испо́лнена,/ возлюби́ бо пусты́нное пребыва́ние/ и вся́ку доброде́тель испра́ви,/ того́ и мы хода́тая приводя́ще, мо́лимся:/ умоли́ Христа́ спасти́ся душа́м на́шим.</p>
<p>
<red>И ны́не: </red>Безневе́стная Де́во:</p>
<p>
<red>Тропа́рь, глас 4:</red>
</p>
<p>Христо́ву му́ченику тезоимени́т был еси́, преподо́бне,/ мно́ги труды́ подъя́л еси́ терпе́нием свои́м,/ и убие́ние от окре́стных и ну́ждную смерть претерпе́л еси́,/ и ны́не, о преподобному́чениче о́тче Адриа́не,/ моли́ душе́вныя и теле́сныя на́ша стра́сти уврачева́ти,/ и́же ве́рою и любо́вию обре́тение честны́х моще́й твои́х почита́ющих/ и всечестну́ю па́мять твою́ пра́зднующих.</p>
<p>
<red>Сла́ва и ны́не:</red>
</p>
<p>Е́же от ве́ка утае́нное,/ и А́нгелом несведо́мое та́инство,/ Тобо́ю, Богоро́дице, су́щим на земли́ яви́ся Бог,/ в несли́тном соедине́нии воплоща́емь,/ и Крест во́лею нас ра́ди восприи́м,/ и́мже воскреси́в первозда́ннаго,/ спасе́ от сме́рти ду́ши на́ша.</p>
<p>
<strong>
<red>На У́трени</red>
</strong>
</p>
<p>
<red>По 1-й кафи́зме седа́лен, глас 4.</red>
</p>
<p>
<red>Подо́бен:</red> Яви́лся еси́:</p>
<p>Светоли́тием сия́я, я́ко заря́,/ просия́л еси́ в пусты́нях чудесы́ свои́ми, Адриа́не,/ с ве́рою приходя́щим к тебе́.</p>
<p>
<red>Сла́ва и ны́не, Богоро́дичен:</red>
</p>
<p>В кров Твой, Пречи́стая Де́во, прибега́ющих,/ мольбу́ приими́ от нас,/ непреста́нно моля́щися о нас Человеколю́бцу Бо́гу.</p>
<p>
<red>По 2-й кафи́зме седа́лен, глас 4.</red>
</p>
<p><red>Подо́бен:</red> Ско́ро предвари́:</p>
<p>Явле́нию А́нгелову после́довал еси́, преподо́бне Адриа́не,/ претерпе́л еси́ пусты́нное озлобле́ние/ и разбо́йниче стремле́ние, на тя бесо́вскими прило́гами воздви́женное, му́жески прия́л еси́./ Те́мже твою́ па́мять при́сно пе́сньми почита́ем.</p>
<p>
<red>Сла́ва и ны́не, Богоро́дичен:</red>
</p>
<p>В Твой, Влады́чице, покро́в прибега́ю аз, смире́нный,/ и молю́ Тя, и мил ся де́ю,/ поми́луй мя, Чи́стая, я́ко превзыдо́ша главу́ мою́ грехи́ моя́,/ и бою́ся, Влады́чице, муче́ния, и трепе́щу./ Моли́тву сотвори́, Чи́стая, к Сы́ну Своему́ от сих изба́вити мя.</p>
<p>
<red>По полиеле́и седа́лен, глас 8: </red>
</p>
<p>Смире́нием Влады́це Христу́ после́дуя,/ воздержа́нием житие́ украси́в/ и от сего́ плоды́ терпе́ния показа́л еси́,/ муче́нием венца́ досто́йно сподо́бився, преподо́бне Адриа́не,/ моли́ Христа́ Бо́га согреше́нием оставле́ние дарова́ти/ чту́щим любо́вию святу́ю па́мять твою́.</p>
<p>
<red>Сла́ва и ны́не, Богоро́дичен:</red>
</p>
<p>Я́ко Всенепоро́чная Неве́сто Творца́,/ я́ко Неискусому́жная Ма́ти Изба́вителя,/ прия́телище су́щи Уте́шителя, Всепе́тая,/ беззако́ний мя су́ща скве́рно жили́ще и бесо́м игра́лище в разуме бы́вша,/ потщи́ся сих злоде́йствия мя изба́вити,/ све́тло жилище доброде́телем соде́лавше,/ Светода́тельная и Нетле́нная,/ разжени́ о́блак страсте́й и Вы́шняго прича́стия сподо́би/ и Све́та Невече́рняго моли́твами Твои́ми.</p>
<p>
<red>Степе́нна, 1-й антифо́н 4-го гла́са. Проки́мен, глас 4: </red>Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех/ я́же воздаде́ ми. Вся́кое дыха́ние да хва́лит Го́спода.
<red>Ева́нгелие от Ма́рка, зача́ло 37.</red></p>
<p>
<red>По 50-м псалме́ стихи́ра, глас 6:</red>
</p>
<p>Го́ры у́бо, и хо́лми,/ и вся окре́стныя дубра́вы,/ прииди́те, возра́дуемся в ны́нешнее торжество́,/ <red>Днесь</red> созыва́ет нас на весе́лие преподобному́ченик Адриа́н,/ и́же с побе́дою гряде́т,/ возвраща́ет своя́ мо́щи на пе́рвоо́бразное свое́ ме́сто,/ в дом Бо́жия Ма́тере,/ иде́же Влады́чица изво́лила ему́ бы́ти/ и показа́ ме́сто хле́бом и ры́бою пред о́бразом Свои́м.</p>
<p>
<red>Кано́н, глас 3.</red>
</p>
<p>
<red>Пе́ние моле́бно сло́жено по а́збуце, соверше́но же и́менем списа́вшаго.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Су́шу глубороди́тельную зе́млю/ со́лнце наше́ствова иногда́:/ я́ко стена́ бо, огусте́ обаполы́ вода́/ лю́дем пешемореходя́щим/ и Богоуго́дно пою́щим:/ пои́м Го́сподеви, сла́вно бо просла́вися.</emphasis>
</p>
<p>А́гнец непоро́чный, Бо́жий Сло́ве,/ отве́рзи ми устне́ недосто́йнии,/ да поне́ возмогу́ воспе́ти преподобному́ченика Адриа́на, Твоего́ страда́льца.</p>
<p>Был еси́, преподо́бне, пусты́ни Во́тхинския пе́рвый жи́тель, сла́вне,/ и Небе́снаго Ца́рствия насле́дник яви́ся страда́нием свои́м,/ и Христу́ предста́в, ра́дуяся, поя́:/ сла́вно бо просла́вися.</p>
<p>Всего́ себе́ возложи́в, преподо́бне, Бо́гови,/ и жили́ще яви́ся Пресвято́му Ду́ху и А́нгелом еди́нокро́вниче,/ помина́й ве́рою чту́щих тя, поя́ Бо́гови:/ сла́вно бо просла́вися.</p>
<p>
<red>Богоро́дичен:</red> Го́спода Роди́тельнице, Влады́чице Мари́е,/ моли́, Его́же родила́ еси́, Бо́га и Царя́ на́шего,/ да ми́лостив бу́дет нам в День Су́дный.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Непло́дная душе́ и бесча́дная,/ стяжи́ плод благосла́вныи́,/ веселя́щися, возопи́й:/ утверди́хся Тобо́ю, Бо́же,/ несть свят, несть пра́веден,/ па́че Тебе́, Го́споди.</emphasis>
<emphasis/>
</p>
<p>Де́латель быв, блаже́нне, за́поведем Госпо́дним, непреста́нно в них поуча́яся,/ сего́ ра́ди вни́де в Небе́сная селе́ния муче́нием свои́м и вопия́, ра́дуяся:/ несть свят и несть пра́веден, па́че Тебе́, Го́споди.</p>
<p>Егда́ воззави́де тебе́ прелука́вый,/ тогда́ наво́дит на тя лука́вых челове́к разбо́йническим наше́ствием,/ ты же, преподо́бне, не устраши́вся убие́ния от них, Христу́ вопия́:/ несть свят и несть пра́веден, па́че Тебе́, Го́споди.</p>
<p>Житие́м доброде́тельным Бо́гови угоди́л еси́/ и лука́вых челове́к посрами́л еси́,/ и́же не хотя́ху тя ви́дети на сем ме́сте со ученики́ твои́ми,/ ты же Христу́ взыва́л еси́:/ несть свят и несть пра́веден, па́че Тебе́, Го́споди.</p>
<p>
<red>Богоро́дичен: </red>Зачала́ еси́ о́тчее Сло́во Ипоста́сное,/ Его́же мо́ли, Богоро́дице,/ изба́вити от бед рабы́ Твоя́, вои́стинну Тя призыва́ющих.</p>
<p>Седа́лен, глас 3.</p>
<p>
<red>Подо́бен:</red> Красоте́ де́вства:</p>
<p>Бога́тство тле́нно и сла́ву мимотеку́щую оста́вив,/ пусты́нное же пребыва́ние па́че возлюби́л еси́,/ те́мже ублажа́ем честно́е страда́ние твое́ и, торжеству́юще, вси вопие́м ти:/ помяни́ нас ко Го́споду, преподо́бне Адриа́не, о́тче наш.</p>
<p>
<red>Сла́ва и ны́не, Богоро́дичен:</red>
</p>
<p>Я́ко неде́ланен, Де́во, виногра́д,/ прекра́сный Грозд прозябла́ еси́,/ источа́ющий нам вино́ спасе́нное, всех веселя́щее ду́ши и телеса́./ Те́мже, я́ко вино́вну Тя по до́лгу ублажа́юще,/ при́сно со А́нгелом вопие́м:/ ра́дуйся, Обра́дованная, Госпо́дь с Тобо́ю.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Положи́л еси́ к нам тве́рдую любо́вь, Го́споди:/ Единоро́днаго бо Твоего́ Сы́на/ за ны на сме́рть дал еси́./ Те́мже Ти зове́м, благодаря́ще:/ сла́ва си́ле Твое́й, Го́споди.</emphasis>
</p>
<p>За ко́е де́ло возста́ли есте́ на мя, о отцы́ и бра́тие,—/ преподо́бному моля́щуся уби́йцам и глаго́лющу:/ ма́ло осла́бите ми, да помолю́ся, уже́ бо све́та сего́ не и́мам ви́дети,—/ со слеза́ми Христу́ взыва́я:/ сла́ва си́ле Твое́й, Го́споди.</p>
<p>Иногда́ преподо́бнии отцы́ в Сина́и и Раи́фе избие́ни бы́ша от неве́рных,/ сии́ же, ве́рнии, зле́е неве́рных яви́шася,/ преподо́бнаго со ученики́ сме́рти преда́ша и ме́сто его́ опустоши́ша./ Пра́веднии же и по сме́рти непреста́нно Христу́ взыва́ют:/ сла́ва си́ле Твое́й, Го́споди.</p>
<p>Исполня́я за́поведи Боже́ственныя, е́же злу не проти́витися,/ и ты, преподо́бне, за убива́ющих тя моля́ше:/ Го́споди, не поста́ви им греха́ сего́! —/ и ве́рно взыва́ше:/ сла́ва си́ле Твое́й, Го́споди.</p>
<p>
<red>Богоро́дичен:</red> Кади́льнице всезлата́я, Мари́е Всенепоро́чная,/ Христа́ моли́, Его́же родила́ еси́,/ изба́витися нам от бед и огня́ ве́чнующаго.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>К Тебе́ у́тренюю, всех Творцу́,/ преиму́щему всяк ум ми́рови,/ зане́ свет — повеле́ния Твоя́,/ в ни́хже наста́ви мя.</emphasis>
</p>
<p>Лу́ки злых сокруши́л еси́ терпе́нием свои́м/ и брань их смире́нием до конца́ разори́л еси́, преподо́бне,/ и вене́ц нетле́ния стяжа́л еси́.</p>
<p>Моли́твами и моле́нием взы́де на Небе́сная/ и, с ли́ки преподо́бных оте́ц пребыва́я, весели́шися,/ помина́й, преподо́бне, нас,/ честны́х твои́х моще́й обре́тение све́тло торжеству́ющих.</p>
<p>Нечести́вии лю́дие вску́ю шата́шася на свята́го,/ подоба́ше бо пра́веднаго дарми́ почти́ти,/ я́ко Госпо́дня пропове́дника и учи́теля их.</p>
<p>
<red>Богоро́дичен:</red> Упова́ние и наде́жда на́ша Ты еси́, Пречи́стая,/ спаси́ правосла́вныя лю́ди,/ Тебе́ моля́щияся и и́мя Твое́ призыва́ющия.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Бе́здна после́дняя грехо́в обы́де мя,/ и исчеза́ет дух мои́;/ но простры́й, Влады́ко, высо́кую Твою́ мы́шцу,/ я́ко Петра́, мя, Упра́вителю, спаси́.</emphasis>
</p>
<p>При́зван быв, преподо́бне, Боже́ственною благода́тию,/ во е́же в пусты́ни послужи́ти Ма́тери Его́/ и и́ноческое жити́е лю́дем показа́ти./ Ты же, я́ко па́стырь и́стинен,/ за ста́до свое́ и за мно́гих хотя́щих спасти́ся ду́шу свою́ положи́л еси́.</p>
<p>Разу́мне поуча́л еси́ ча́да своя́, преподо́бне,/ ча́сто наказу́я духо́вными словесы́,/ да пребу́дут, тве́рдо соблюда́юще и́ноческое обеща́ние.</p>
<p>Свяще́нством, па́че же и старе́йшинством,/ от святи́теля че́стно почте́н был еси́, преподо́бне,/ приле́жно моле́ние за ста́до свое́ приноша́й и за лю́ди,/ и́хже Кро́вию Свое́ю стяжа́л Христо́с Бог,/ да обря́щут ми́лость в Де́нь Су́дный.</p>
<p>
<red>Богоро́дичен:</red> Ты еси́, Пречи́стая Богоро́дице, прибе́жище на́ше и утвержде́ние,/ моли́ Сы́на Своего́ и Бо́га на́шего/ пода́ти на́м спасе́ние и грехо́в оставле́ние.</p>
<p>
<red>Конда́к, глас 4:</red>
</p>
<p>Христа́ ра́ди до́блественне претерпе́л еси́/ и вене́ц нетле́ния от Него́ восприя́л еси́ страда́ния своего́,/ приходя́щим же с ве́рою к тебе́ подае́ши цельбы́,/ о преподобному́чениче Адриа́не, приснопа́мятне,/ моли́твенниче о душа́х на́ших.</p>
<p>
<red>И́кос:</red>
</p>
<p>Не уныва́й, предо́брая пусты́не, и́ноческое селе́ние, честны́м воздыха́нием,/ преста́ни от многоле́тныя печа́ли,/ се бо Госпо́дь моле́нием Ма́тере Своея́/ услы́ша воздыха́ние твое́ и па́ки да́рует тебе́ пе́рваго отца́,/ честны́я его́ мо́щи на исцеле́ние боля́щим./ Приими́ у́бо ты́я с ра́достию и весе́лием,/ поклони́ся им и рцы любе́зно:/ о преподобному́чениче Адриа́не приснопа́мятне,/ моли́ся Христу́ Бо́гу спасти́ся душа́м на́шим.</p>
<p>
<red>Песнь 7</red>
</p>
<p>
<red>Ирмо́с: </red>
<emphasis>Три́е о́троцы в пещи́, Тро́ицу</emphasis>
<emphasis>прообрази́вше,/ преще́ние о́гненное попра́ша/ и, пою́ще, вопия́ху:/ благослове́н еси́, Бо́же оте́ц на́ших.</emphasis>
</p>
<p>Веселя́тся пусты́ннии и́ноцы, воспева́юще обре́тение моще́й твои́х, Адриа́не преподо́бне,/ и мы, ча́да твоя́, уми́льно вопие́м:/ испроси́ нам оставле́ние согреше́нием и благи́х наслажде́ние.</p>
<p>Фарао́на мы́сленнаго кро́вию свое́ю потопи́л еси́, блаже́нне,/ от Христа́ дерзнове́ние прии́м,/ е́же цели́ти челове́ка, неду́ги разли́чными одержи́ма,/ и ве́лие ра́дование всему́ ми́ру сотвори́л еси́, поя́:/ оте́ц на́ших Бо́же, благослове́н еси́.</p>
<p>Христе́, Царю́ Безнача́льне,/ приими́ моле́ние раб Свои́х, прося́щих у <red>тебе</red>́ вели́кия ми́лости Твоея́,/ прости́ на́ша согреше́ния, во́льная и нево́льная, моли́твами отца́ на́шего Адриа́на,/ да вси в ра́дости душе́вней возопии́м:/ оте́ц на́ших Бо́же, благослове́н еси́.</p>
<p>
<red>Богоро́дичен:</red> Утро́бы Твоя́ про́йде У́мное, Богоро́дице, Со́лнце, Сего́ моли́ я́ко Сы́на Своего́ и Го́спода/ пода́ти на́м разреше́ние от скорбе́й и боле́знем облегче́ние,/ да ра́достною душе́ю вопие́м Христу́ Бо́гу:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Веще́ственнаго огня́ пла́мень/ невеще́ственным увяди́ша Богозри́мии о́троцы и поя́ху:/ благослови́те, вся дела́ Госпо́дня, Го́спода.</emphasis>
</p>
<p>Правосла́вным христиа́ном испроси́, Адриа́не преподо́бне,/ мир, здра́вие, и спасе́ние, и на враги́ одоле́ние,/ да в ра́дости душе́вней возопии́м:/ благослови́те, вся дела́ Госпо́дня, Го́спода.</p>
<p>Чу́вственныя враги́ победи́в и от них муче́ния венце́м увязе́ся,/ по достоя́нию вси тя ублажа́ем я́ко му́ченика и пра́ведника, Адриа́не преподо́бне,/ не преста́й о нас моля́щи Христу́ Бо́гу, Ему́же возопии́м:/ благослови́те, вся дела́ Госпо́дня, Го́спода.</p>
<p>Шум бысть от чу́вственных враго́в,/ и́же внеза́пу приидо́ша на оби́тель свята́го и возложи́ша на тя, преподо́бне, злы́я ра́ны ноже́м,/ изощре́нием и о́гненным подпале́нием, коне́чно же ну́ждно и безчелове́чно сме́рти преда́ша,/ ты же, до́блий страда́лец, вся претерпе́в бу́дущия ра́ди жи́зни, поя́:/ благослови́те, вся дела́ Госпо́дня, Го́спода.</p>
<p>
<red>Богоро́дичен:</red> Ще́драго и Челове́колюби́ваго Бо́га роди́ти, Богоро́дице, сподо́билася еси́,/ Сего́ моли́, Неискусобра́чная Отрокови́це,/ низпосла́ти нам, ве́рным, ве́лию ми́лость.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>В зако́не се́ни и Писа́ний/ о́браз ви́дим, ве́рнии:/ всяк му́жеский пол, ложесна́ разверза́я,/ свят Бо́гу./ Тем Пе́рворожде́нное Сло́во,/ Отца́ Безнача́льна/ Сы́на, первородя́щася Ма́терию неискусому́жно,/ велича́ем.</emphasis>
</p>
<p>Анто́ния, пустынножи́теля, житию́ поревнова́л еси́, преподо́бне,/ того́ ра́ди продли́в Бог душе́вное твое́ усе́рдие,/ е́же к Нему́ стяжа́л еси́,/ прославля́ет тя, вели́кий Дарода́тель.</p>
<p>И́ноческая ти́хая и безмо́лвная пусты́ня,/ от мно́гих лет в пла́че и се́товании бы́вша,/ ны́не у́бо ра́достию весели́тся,/ поне́же первоо́бразная красота́ ея́ па́ки возврати́ся.</p>
<p>Та́ко рыда́ете и пла́чете, пусты́нная ча́да,/ сиро́тства и лише́ния отца́ своего́,/ сей бо с побе́дою гряде́т, вра́жию главу́ сокруши́в до конца́,/ нося́ на главе́ кре́стное зна́мение — Христо́во одоле́ние.</p>
<p>
<red>Богоро́дичен:</red> Не дря́хлуй<a type="note" xlink:href="#note167">167</a>
, Ио́сифе, зря Мене́, Де́ву, непра́здну су́щу,/ у́зриши бо Ражда́емаго от <red>Мене</red>́/ и ра́достию я́ко Бо́гу поклони́шися Ему́ со все́ми.</p>
<p>
<red>Свети́лен:</red>
</p>
<p>Ди́вно чу́до несказа́нно!/ яви́ся Тебе́ А́нгел, имену́я себе́ и́ноком безсту́жем,/ и́же и указа́ тебе́ ме́сто пусты́нное,/ Бо́гу та́ко изво́лившу.</p>
<p>
<red>Сла́ва и ны́не, Богоро́дичен:</red>
</p>
<p>Тя пе́сньми ублажа́ем, Де́во,/ Бо́га бо родила́ еси́ и на руку́ но́сиши,/ Того́ моли́ о душа́х на́ших.</p>
<p>
<red>Стихи́ры на 4, глас 2.</red>
</p>
<p>
<red>Подо́бен:</red> Егда́ от Дре́ва:</p>
<p>Егда́ манове́нием Боже́ственным/ мирски́я красоты́, ра́дуяся, о́тче, отше́л еси́,/ тогда́ предпоче́л еси́ яре́м Христо́в,/ Ева́нгельски ходи́ти во след Го́спода,/ те́сный и зело́ приско́рбный путь ше́ствовати,/ претерпе́л еси́ пусты́нное озлобле́ние,/ помина́я бу́дущее ра́дование, Адриа́не преподо́бне.</p>
<p>Егда́ всели́ся в пусты́ню, преподо́бне, со ученико́м свои́м,/ тогда́ помышля́я вну́треннима очи́ма,/ иде́же Го́сподеви возсыла́ти непреста́нное славосло́вие,/ и, я́ко му́дрый прави́тель,/ вся Боголе́пно устроя́я е́же к по́двигу духо́вному,/ сим возводя́ на высоту́ разуме́ния.</p>
<p>Егда́ беззако́ннии лю́дие ви́девше тя, преподо́бне,/ Бо́гу помога́ющи ти на духо́вное пребыва́ние,/ тогда́ вооружа́ются на тя,/ и прихо́дят со ору́жием и дреко́льми,/ и, я́ко во́лцы, обыдо́ша ста́до твое́/ и разли́чныя ра́ны на и́ноков возложи́ша,/ и́ных ору́дием умертви́ша, и церко́вную ле́поту отья́ша,/ и до конца́ все разори́ша./ Сия́ ви́дев, преподо́бный со слеза́ми вопия́ше:/ сла́ва Бо́гу, венча́вшему нас кро́вным проли́тием!</p>
<p>
<red>Сла́ва, глас 8:</red>
</p>
<p>Сле́зное рыда́ние и серде́чное воздыха́ние/ ко враго́м свои́м предлага́я, преподо́бне, уми́льно глаго́лаше:/ о отцы́ и бра́тие,/ за ко́е де́ло хо́щете ми уби́ти?/ аз бо приидо́х к вам повеле́нием Бо́жиим на спасе́ние ва́ше,/ ны́не же мене́ сме́рти предае́те./ О отцы́ и бра́тие,/ молю́ся вам, припа́дая,/ ели́ко ма́ло умилосе́рдитеся,/ отпусти́те в пре́жнее селе́ние,/ иде́же и́ноческое мое́ обеща́ние,/ и та́мо иду́ и вселю́ся со отцы́ и бра́тиями мои́ми,/ да в ра́дости почие́м Го́спода своего́,/ Бо́же наш, сла́ва Тебе́!</p>
<p>
<red>И ны́не, Богоро́дичен:</red>
</p>
<p>Влады́чице, приими́ моли́тву раб Твои́х/ и изба́ви нас/ от вся́кия ну́жды и печа́ли.</p>
<p>
<red>На Литурги́и слу́жба преподо́бническая.</red>
</p>
<p>
<red>Моли́тва свято́му преподобному́ченику Адриа́ну Пошехо́нскому</red>
</p>
<p>О вели́кий чудотво́рче, святы́й и преподобному́чениче, многострада́льне игу́мене Адриа́не! услы́ши мя, гре́шнаго раба́ своего́, и и́же к те́бе моего́ моле́ния, я́ко име́я дерзнове́ние ко Святе́й Тро́ице, помяни́ мя, да отпу́стятся грехи́ моя́, и Небе́снаго Ца́рствия сподо́би мя, преподобному́чениче, твои́ми моли́твами.</p>
</section>
