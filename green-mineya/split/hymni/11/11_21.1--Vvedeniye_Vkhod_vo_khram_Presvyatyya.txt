<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Введе́ние (Вход) во храм Пресвяты́я Влады́чицы на́шея Богоро́дицы и Присноде́вы Мари́и</red>
</p>
</title>
<p>
<strong>
<red>На Ма́лой Вече́рни</red>
</strong>
</p>
<p>
<red>На</red> Го́споди, воззва́х,
<red>стихи́ры, глас 1.</red></p>
<p>
<red>Подо́бен:</red> Небе́сных чино́в:</p>
<p>От Го́спода прии́мше обеща́ния плод,/ Иоаки́м и А́нна Бо́жию Ма́терь,/ благоприя́тную же́ртву, в храм введо́ша <red>Днесь</red>,/ и Заха́рия, вели́кий архиере́й, благослови́в, прия́т.</p>
<p>
<red>Два́жды</red>
</p>
<p>Святы́х свята́я во святы́х обита́ти досто́йно введе́ся,/ я́ко Богоприя́тна же́ртва./ И Сию́ де́вы, доброде́тельми благоукраша́емы,/ впреди́ свещенося́ще, приведо́ша Го́споду,/ я́коже сосу́д свяще́ннейший.</p>
<p>Да отве́рзется дверь Богоприя́тнаго хра́ма:/ храм бо всех Царя́ и Престо́л,/ <red>Днесь</red> со сла́вою внутрь прие́м,/ Иоаки́м возлага́ет, освяти́в Го́споду/ от Него́ избра́нную в Ма́терь Его́.</p>
<p>
<red>Сла́ва, и ны́не, глас 8:</red>
</p>
<p>Дави́д провозглаша́ше Тебе́, Пречи́стая,/ прови́дя освяще́ние вхо́да Твоего́, в храм,/ в не́мже концы́, <red>Днесь</red> пра́зднующе,/ славосло́вят Тя, Всепе́тая:/ я́же бо пре́жде Рождества́ Де́ва/ и по Рождестве́ пребы́вши нетле́нна, Ма́ти Сло́ва Жи́зни./ <red>Днесь</red> в хра́ме Заха́рия весели́тся, восприе́м Тя, Влады́чице,/ и свята́я святы́х ра́дуются,/ подъе́мши Тя, исто́чника жи́зни на́шея./ Те́мже и мы псало́мски вопие́м Ти:/ о нас моли́ Сы́на Твоего́ и Бо́га на́шего/ дарова́ти нам ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Две́ри Небе́сныя, приими́те Де́ву/ во свята́я святы́х,/ и нескве́рную же Ски́нию Бо́га Вседержи́теля.</p>
<p>
<red>Стих:</red> Приведу́тся Царю́ де́вы в след Ея́,/ и́скренния Ея́ приведу́тся Тебе́.</p>
<p>Де́вственнии ли́цы, Чи́стую прие́млите Де́ву,/ све́тло свещенося́ще во свята́я святы́х,/ я́ко Неве́сту Бо́га Всецаря́.</p>
<p>
<red>Стих:</red> Приведу́тся в весе́лии и ра́довании,/ введу́тся в храм Царе́в.</p>
<p>Хлеб слове́сный Черто́г Бо́жия Сло́ва/ из руки́ Боже́ственнаго А́нгела/ прие́млет, обита́ющи во свята́я святы́х.</p>
<p>
<red>Сла́ва, и ны́не: </red>
<red>Подо́бен то́йже:</red>
</p>
<p>Свет Тя Трисиянный,/ вже́гши, Богоро́дице, в хра́ме сла́вы,/ Небе́сную Ти пи́щу посыла́ет, велича́я Тя.</p>
<p>
<red>Тропа́рь, глас 4: </red><red>Днесь</red> благоволе́ния Бо́жия предображе́ние:
<red>
три́жды
<emphasis>(</emphasis></red>
<emphasis>
<red>зри день сей ни́же</red>
</emphasis>
<emphasis>
<red>)</red>
</emphasis>
</p>
<p>
<emphasis/>
</p>
<p>
<strong>
<red>На Вели́цей Вече́рни</red>
</strong>
</p>
<p>
<red>Стихологису́ем </red>Блаже́н муж:
<red>1-</red>
<red>й антифо́н. На </red>
Го́споди, воззва́х:
<red>стихи́ры на 8, глас 1.</red></p>
<p>
<red>Подо́бен:</red> О, ди́внаго чудесе́!</p>
<p><red>Днесь</red>, ве́рнии, ликовству́им,/ во псалме́х и пе́снех Го́сподеви пою́ще/ и чту́ще Того́ свяще́нную Сень,/ одушевле́нный Киво́т, невмести́мое Сло́во вмести́вшую:/ приво́дится бо Го́сподеви,/ па́че естества́ пло́тию младе́нствующи,/ и святи́тель вели́кий Заха́рия/ прие́млет с весе́лием Сию́,/ я́ко Бо́жие Жили́ще.</p>
<p><red>Днесь</red> храм одушевле́нный святы́я сла́вы/ Христа́ Бо́га на́шего,/ еди́на в жена́х Благослове́нна Чи́стая,/ приво́дится в храм зако́нный жи́ти во святы́х;/ и ра́дуются с Не́ю Иоаки́м и А́нна ду́хом,/ и де́вственнии ли́цы Го́сподеви пою́т,/ псало́мски воспева́юще и чту́ще Ма́терь Его́.</p>
<p>Ты — проро́ков пропове́дание,/ апо́столов сла́ва, и му́чеников похвала́,/ и всех земноро́дных обновле́ние,/ Де́во Ма́ти Бо́жия:/ Тобо́ю бо Бо́гу примири́хомся./ Те́мже чтим Твое́ в храм Госпо́день вхожде́ние/ и со А́нгелом вси пе́сненно,/ ра́дуйся, Тебе́, Пречи́стая, вопие́м,/ Твои́ми моли́твами спаса́емии.</p>
<p>
<red>И́ны стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Во святы́х свята́я<a type="note" xlink:href="#note192">192</a>
, Свята́я и Непоро́чная, Святы́м Ду́хом вво́дится/ и святы́м А́нгелом пита́ется,/ су́щи святе́йший храм Свята́го Бо́га на́шего,/ вся́ческая освяти́вшаго вхо́дом Ея́/ и обожи́вшаго естество́ земны́х попо́лзшееся.</p>
<p>
<red>Два́жды</red>
</p>
<p>Отрокови́цы, ра́дующеся и свещи́ иму́ще,/ Свещи́ <red>Днесь</red> предхо́дят разу́мней<a type="note" xlink:href="#note193">193</a>/ и вво́дят Сию́ во свята́я святы́х свяще́нно,/ проявля́юще хотя́щую Зарю́ неизрече́нно из Нея́ возсия́ти/ и просвети́ти во тьме седя́щия неве́дения Ду́хом.</p>
<p>Веселя́ся, приими́, Заха́рие,/ возопи́ А́нна всехва́льная,/ Ю́же пропове́даша Бо́жии проро́цы Ду́хом,/ и Сию́ введи́ во святы́й храм свяще́нно воспита́тися,/ я́ко да бу́дет Влады́ки всех Боже́ственный престо́л,/ и пала́та, и одр, и светоза́рное оби́телище.</p>
<p>
<red>Сла́ва, и ны́не, глас 8:</red>
</p>
<p>По рождестве́ Твое́м, Богоневе́сто Влады́чице,/ пришла́ еси́ в храм Госпо́день/ воспита́тися во свята́я святы́х, я́ко освяще́нна;/ тогда́ и Гаврии́л по́слан бысть к Тебе́, Всенепоро́чней,/ пи́щу Тебе́ принося́./ Небе́сная вся удиви́шася,/ зря́ще Ду́ха Свята́го, в Тя все́льшася./ Те́мже, Пречи́стая и Нескве́рная,/ я́же на Небеси́ и на земли́ сла́вима,/ Ма́ти Бо́жия, спаси́ род наш.</p>
<p>
<red>Вход. Проки́мен дне. Чте́ния 3.</red>
</p>
<p>Исхо́да чте́ние
<red>(глава́ 40):</red></p>
<p>Глаго́ла Госпо́дь к Моисею, глаго́ля:/ в день еди́н ме́сяца пе́рваго/ поста́виши ски́нию свиде́ния,/ и вложи́ши киво́т, и покры́еши его́ заве́сою./ И внесе́ши трапе́зу и свети́льник ея́,/ и положи́ши кади́льницу злату́ю,/ во е́же кади́ти пред киво́том свиде́ния./ И положи́ши покро́в заве́сы над две́рми ски́нии свиде́ния./ И во́змеши еле́й пома́зания и пома́жеши ски́нию/ и вся, я́же в ней, и освяти́ши ю/ и вся сосу́ды ея́, и бу́дет свята́./ И освяти́ши же́ртвенник, и бу́дет же́ртвенник свята́я святы́х./ И сотвори́ Моисе́й вся,/ ели́ка запове́да ему́ Госпо́дь Бог Святы́й Изра́илев./ И покры́ о́блак ски́нию свиде́ния,/ и сла́вы Госпо́дни испо́лнися ски́ния./ И не можа́ше Моисе́й вни́ти в ски́нию свиде́ния,/ я́ко осеня́ше над не́ю о́блак,/ и сла́вы Госпо́дни испо́лнися ски́ния.</p>
<p>Царств тре́тиих чте́ние
<red>(глава́ 8):</red></p>
<p>Бысть, я́ко соверши́ Соломо́н е́же созда́ти дом Госпо́день./ И собра́ вся ста́рцы Изра́илевы в Сио́н/ вознести́ киво́т заве́та Госпо́дня из гра́да Дави́дова,/ сей есть Сио́н./ И взя́ша свяще́нницы киво́т заве́та Госпо́дня,/ и ски́нию свиде́ния, и вся сосу́ды святы́я,/ я́же в ски́нии свиде́ния./ И царь, и весь Изра́иль пред киво́том./ И внесо́ша свяще́нницы киво́т заве́та Госпо́дня на ме́сто его́,/ в дави́р<a type="note" xlink:href="#note194">194</a>
хра́ма, во свята́я святы́х, под кри́ла Херуви́мов./ Я́ко Херуви́ми бя́ху распросте́рты крила́ми над ме́стом киво́та,/ и покрыва́ху Херуви́ми над киво́том/ и над свята́я его свы́шше./ И не бе в киво́те, кроме́ двух скрижа́лей заве́та,/ я́же положи́ та́мо Моисе́й в Хори́ве, я́же завеща́ Госпо́дь./ И бысть, я́ко изыдо́ша свяще́нницы от свята́го,/ и о́блак испо́лни дом./ И не возмого́ша свяще́нницы ста́ти служи́ти от лица́ о́блака,/ я́ко испо́лнися сла́вы дом Го́спода Бо́га Вседержи́теля.</p>
<p>Проро́чества Иезеки́илева чте́ние
<red>(гла́вы 43 и 44):</red></p>
<p>Та́ко глаго́лет Госпо́дь:/ бу́дет от дне осма́го и про́чее,/ сотворя́т иере́и на олтари́ всесожже́ния ва́шего/ и я́же спасе́ния ва́шего,/ и прииму́ вы, глаго́лет Адонаи́ Госпо́дь./ И обрати́ мя на путь врат святы́х вне́шних,/ зря́щих на восто́ки,/ и сия́ бя́ху затворе́на./ И рече́ Госпо́дь ко мне:/ врата́ сия затворе́на бу́дут и не отве́рзутся,/ и никто́же про́йдет сквозе́ их,/ я́ко Госпо́дь Бог Изра́илев про́йдет и́ми, и бу́дут затворе́на./ Я́ко игу́мен ся́дет в них сне́сти хлеб,/ по пути́ Ела́мских врат вни́дет и по пути́ его́ изы́дет./ И введе́ мя по пути́ врат святы́х, су́щих к се́веру, пря́мо до́му,/ и ви́дех,/ и се́ испо́лнь сла́вы дом Госпо́день.</p>
<p>
<red>На лити́и стихи́ры, глас 1. Самогла́сны.</red>
</p>
<p>
<red>Гео́ргия Никомиди́йскаго:</red>
</p>
<p>Да ра́дуется <red>Днесь</red> Не́бо свы́ше,/ и о́блацы весе́лие да кропя́т/ о зело́ пресла́вных вели́чиих Бо́га на́шего:/ се бо Дверь, на восто́ки зря́щая,/ ро́ждшися от непло́дове безпло́дныя по обетова́нию/ и Бо́гу освяще́на бы́вши в жили́ще,/ <red>Днесь</red> в храм я́ко непоро́чное приноше́ние приво́дится,/ да ра́дуется Дави́д, бряца́я в гу́сли:/ приведу́тся, рече́, Царю́ де́вы в след Ея́,/ бли́жния Ея́ приведу́тся внутрь ски́нии Бо́жия,/ внутрь очисти́лища Его́,/ воспита́тися в жили́ще/ пре́жде век от Отца́ нетле́нно Ро́ждшагося/ во спасе́ние душ на́ших.</p>
<p>
<red>Глас 4:</red>
</p>
<p><red>Днесь</red> Боговмести́мый храм, Богоро́дица,/ в храм Госпо́день приво́дится,/ и Заха́рия Сию́ прие́млет:/ <red>Днесь</red> свята́я святы́х ра́дуются,/ и лик А́нгельский та́инственно торжеству́ет./ С ни́миже и мы, пра́зднующе <red>Днесь</red>, с Гаврии́лом возопии́м:/ ра́дуйся, Благода́тная, Госпо́дь с Тобо́ю,/ име́яй ве́лию ми́лость.</p>
<p>Прииди́те, вси ве́рнии,/ еди́ну Непоро́чную восхва́лим,/ от проро́ков пропове́данную и в храм приведе́нную,/ пре́жде век пронарече́нную Ма́терь/ и в после́дняя ле́та я́вльшуюся Богоро́дицу./ Го́споди, моли́твами Ея́/ мир Твой пода́ждь нам и ве́лию ми́лость.</p>
<p>
<red>Сла́ва, и ны́не, глас 5. Лео́нта маи́стра:</red>
</p>
<p>Возсия́ день ра́достен/ и пра́здник всече́стен:/ <red>Днесь</red> бо я́же пре́жде Рождества́ и по Рождестве́ Де́ва пребы́вши,/ в храм Госпо́день приво́дится,/ и ра́дуется Заха́рия ста́рец, роди́тель Предте́чев,/ и вопие́т ве́село:/ прибли́жися, Предста́тельница скорбя́щих,/ в храм святы́й, я́ко Свята́,/ освяти́тися во оби́телище Всецаря́./ Да весели́тся Иоаки́м пра́отец, и А́нна да ра́дуется,/ я́ко принесо́ша Бо́гу я́ко триле́тствующую Ю́ницу/ непоро́чную Влады́чицу./ Ма́тери, сра́дуйтеся, де́вы, взыгра́йте,/ и непло́ды, сликовству́йте,/ я́ко отве́рзе нам Небе́сное Ца́рство пронарече́нная Всецари́ца,/ ра́дуйтеся, лю́дие, и весели́теся.</p>
<p>
<red>На стихо́вне стихи́ры, глас 5:</red>
</p>
<p><red>Подо́бен:</red> Ра́дуйся:</p>
<p>Ра́дуйся, Не́бо и земля́,/ Не́бо У́мное гряду́щее зря́ще,/ в Боже́ственный дом воспита́тися че́стно,/ Де́ву еди́ну и непоро́чную,/ к Не́йже, дивя́ся, Заха́рия вопия́ше:/ Две́ре Госпо́дня, хра́ма отверза́ю Тебе́ две́ри,/ ра́дующися, в нем ликовству́й,/ позна́х бо и ве́ровах,/ я́ко уже́ избавле́ние прии́дет проявле́нно Изра́илево/ и роди́тся из Тебе́ Бог Сло́во,/ да́руяй ми́рови ве́лию ми́лость.</p>
<p>
<red>Стих:</red> Приведу́тся Царю́ де́вы в след Ея́,/ и́скренния Ея́ приведу́тся Тебе́.</p>
<p>А́нна Боже́ственная благода́ть я́ве,/ от благода́ти да́нную, чи́стую Присноде́ву/ приво́дит с весе́лием в храм Бо́жий,/ призва́вши ити́ пред Не́ю отрокови́цам,/ свещи́ нося́щим, и глаго́лющи:/ пойди́, Ча́до,/ Да́вшему Тя бу́ди возложе́ние и благово́нный фимиа́м./ Вни́ди в незаходи́мая, и уве́ждь та́йны,/ и угото́вися бы́ти Иису́сово вмести́лище, весе́лое и кра́сное,/ подаю́щаго ми́ру ве́лию ми́лость.</p>
<p>
<red>Стих:</red> Приведу́тся в весе́лии и ра́довании,/ введу́тся в храм Царе́в.</p>
<p>Внутрь в храм Бо́жий/ Боговмести́мый храм возлага́ется, Де́ва Всесвята́я,/ и отрокови́цы Ей ны́не, свещи́ нося́ще, предхо́дят./ Игра́ет роди́телей сопряже́ние изря́дное,/ Иоаки́м же и А́нна, ликовству́юще,/ я́ко роди́ша Творца́ ро́ждшую,/ Я́же ликовству́ющи в Боже́ственных ски́ниих/ и пита́ема руко́ю А́нгеловою, Всенепоро́чная,/ Христа́ яви́ся Ма́ти,/ Подаю́щаго ми́ру ве́лию ми́лость.</p>
<p>
<red>Сла́ва, и ны́не, глас 6. Се́ргия Агиополи́та:</red>
</p>
<p><red>Днесь</red> собо́ри ве́рных, соше́дшеся,/ духо́вне да торжеству́им/ и Богоотрокови́цу Де́ву и Богоро́дицу,/ в храм Госпо́день приводи́му,/ благоче́стно восхва́лим,/ предъизбра́нну от всех родо́в,/ во оби́телище всех Царя́ Христа́ и Бо́га:/ де́вы, свещи́ нося́ще, предъиди́те,/ Присноде́вы чту́ще честно́е происхожде́ние,/ ма́тери, печа́ль всю отложи́вше,/ ра́достно спосле́дствуйте Ма́тери Бо́га быва́ющей/ и ра́дости ми́ра Хода́таице./ Вси у́бо ра́достно,/ е́же ра́дуйся, со А́нгелом возопии́м Обра́дованней,/ при́сно моля́щейся о душа́х на́ших.</p>
<p>
<red>На благослове́нии хле́бов, тропа́рь, глас 4:</red>
</p>
<p><red>Днесь</red> благоволе́ния Бо́жия предображе́ние/ и челове́ков спасе́ния пропове́дание/ в хра́ме Бо́жии я́сно Де́ва явля́ется/ и Христа́ всем предвозвеща́ет./ Той и мы велегла́сно возопии́м:/ ра́дуйся, смотре́ния Зижди́телева исполне́ние.</p>
<p>
<red>Три́жды</red>
</p>
<p>
<red>А иде́же всено́щнаго бде́ния несть, на вели́цей вече́рни Тропа́рь глаго́лем еди́ножды.</red>
</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь</red>
: <red>Днесь</red> благоволе́ния Бо́жия:</p>
<p>
<red>три́жды.</red>
</p>
<p>
<red>По 1-м стихосло́вии седа́лен, глас 1. </red>
</p>
<p>
<red>Подо́бен:</red> Лик А́нгельский:</p>
<p>Пра́ведных плод, Иоаки́ма и А́нны, прино́сится Бо́гу во святи́лище свято́е,/ пло́тию младе́нствующи, Пита́тельница Жи́зни на́шея,/ Ю́же благослови́ свяще́нный Заха́рия:/ Сию́ вси я́ко Ма́терь Бо́жию ве́рно да ублажи́м.</p>
<p>
<red>Сла́ва, и ны́не, то́йже.</red>
</p>
<p>
<red>По 2-м стихосло́вии седа́лен, глас 4.</red>
</p>
<p><red>Подо́бен:</red> Удиви́ся Ио́сиф:</p>
<p>Пре́жде зача́тия, Чи́стая, освяти́лася еси́ Бо́гу/ и, ро́ждшися на земли́, дар принесла́ся еси́ ны́не Ему́,/ исполня́ющи оте́ческое обеща́ние:/ в Боже́ственнем же хра́ме, я́ко су́що Боже́ственный храм,/ от младе́нства чи́сте, со свеща́ми све́тлыми отдана́ бы́вши,/ яви́лася еси́ Прия́телище Непристу́пнаго и Боже́ственнаго Све́та./ Вели́ко вои́стинну предше́ствие Твое́,/ еди́на Богоневе́сто и Присноде́во.</p>
<p>
<red>Сла́ва, и ны́не, то́йже.</red>
</p>
<p>
<red>Велича́ние:</red>
</p>
<p>Велича́ем Тя,/ Пресвята́я Де́во,/ Богоизбра́нная Отрокови́це,/ и чти́м е́же в храм Госпо́день/ вхожде́ние Твое́.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Повеле́нное та́йно:</p>
<p>Да ра́дуется Дави́д песнопи́сец,/ и да ликовству́ет Иоаки́м со А́нною,/ я́ко плод святы́й из них произы́де,/ Мари́я светоно́сная, Боже́ственная свеща́,/ и ра́дуется, входя́щи в храм,/ Ю́же и, зря, благослови́ Варахи́ин сын/ и, ра́дуяся, взыва́ше:/ ра́дуйся, Чу́до всеми́рное.</p>
<p>
<red>Сла́ва, и ны́не, то́йже.</red>
</p>
<p>
<red>Та́же степе́нна, 1-й антифо́н 4-го гла́са. Проки́мен, глас 4: </red>Слы́ши, Дщи, и виждь, и приклони́ у́хо Твое́.
<red>Стих:</red>
Отры́гну се́рдце Мое́ сло́во бла́го:
<red>Проки́мен: </red>
Вся́кое дыха́ние/ да хва́лит Го́спода.
<red>Стих:</red>
Хвали́те Бо́га во святы́х Его́:
<red>Ева́нгелие от Луки́, зача́ло 4.</red></p>
<p>
<red>По 50-м псалме́, вме́сто </red>Моли́твами Богоро́дицы:</p>
<p>
<red>Сла́ва, глас 2:</red>
</p>
<p><red>Днесь</red> храм одушевле́нный и Вели́каго Царя́/ в храм вхо́дит/ Тому́ угото́ватися в Боже́ственное жили́ще./ Лю́дие, весели́теся.</p>
<p>
<red>И ны́не, то́йже.</red>
</p>
<p>
<red>Та́же, </red>Поми́луй мя, Бо́же:</p>
<p>
<red>Стихи́ра самогла́сна, глас 4:</red>
</p>
<p><red>Днесь</red> Боговмести́мый храм, Богоро́дица,/ в храм Госпо́день приво́дится,/ и Заха́рия Сию́ прие́млет;/ <red>Днесь</red> свята́я святы́х ра́дуются,/ и лик А́нгельский та́инственно торжеству́ет./ С ни́миже и мы, пра́зднующе <red>Днесь</red>,/ с Гаврии́лом возопии́м:/ ра́дуйся, Благода́тная, Госпо́дь с Тобо́ю,/ име́яй ве́лию ми́лость.</p>
<p>
<red>Кано́на пра́здника два: пе́рвый со ирмосо́м на 8. Ирмо́с по два́жды, тропари́ на 6. Творе́ние Гео́ргиево. Его́же краегране́сие: </red>Ты благода́ть, Влады́чице, сло́ву даждь.
<red>Глас 4.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ вхожде́ние.</emphasis>
<emphasis/>
</p>
<p>Прему́дрости, Пречи́стая, Тя сокро́вище ве́мы и благода́ти,/ точа́щую исто́чник приснотеку́щий ра́зума,/ про́сим: Твоя́ ка́пли одожди́, Влады́чице, е́же воспева́ти Тя при́сно.</p>
<p>Превы́шши, Пречи́стая, Небе́с бы́вши, храм и пала́та,/ в храм Бо́жий возложи́лася еси́/ Тому́ угото́ватися в Боже́ственное жили́ще прише́ствия Его́.</p>
<p>Свет возсия́вши Богоро́дица благода́ти,/ вся просвети́ и совокупи́ пресве́тлое Ея́ украси́ти торжество́ пе́сньми:/ прииди́те, к Ней стеце́мся.</p>
<p>Дверь сла́вная, по́мыслы непроходи́мая,/ две́ри отве́рзши хра́ма Бо́жия,/ ны́не повелева́ет нам, совше́дшим,/ Боже́ственных Ея́ чуде́с наслади́тися.</p>
<p>
<red>Други́й кано́н пра́здника, подо́бне со ирмосо́м на 8.</red>
</p>
<p>
<red>Ирмо́с по два́жды, тропари́ на 6. Творе́ние Васи́лиево, глас 1.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Песнь побе́дную пои́м вси Бо́гу,/ сотво́ршему ди́вная чудеса́ мы́шцею высо́кою/ и спа́сшему Изра́иля, я́ко просла́вися.</emphasis>
</p>
<p>Стеце́мся <red>Днесь</red>, Богоро́дицу почита́юще пе́сньми,/ и торжеству́им духо́вный пра́здник:/ в храм бо Бо́гу дар прино́сится.</p>
<p>Пе́сньми да воспои́м Богоро́дицы сла́вное предше́ствие:/ к хра́му бо <red>Днесь</red>, я́ко храм Бо́жий,/ прино́сится проро́чески дар многоце́нный.</p>
<p>А́нна непоро́чная ра́довашеся,/ я́ко дар многоце́нен Бо́гу принося́щи в храм ма́терски,/ Иоаки́м же с не́ю торжеству́ет све́тло.</p>
<p>Дави́д, пра́отец Твой, воспе́ Тя дре́вле, Де́во Богоневе́сто,/ Дщерь глаго́ля Тя Царя́ Христа́,/ Его́же и, роди́вши, ма́терски Младе́нца дои́ла еси́<a type="note" xlink:href="#note195">195</a>
.</p>
<p>Пло́тию триле́тствующи, Богоро́дица Го́споду прино́сится;/ Заха́рия же Сию́, свяще́нник Бо́жий, прие́м,/ ра́дуяся, в храм возложи́.</p>
<p>Де́вы, ликовству́йте,/ свещено́сицы, начни́те <red>Днесь</red>,/ и ма́тери, воспо́йте Цари́це Ма́тери,/ приходя́щей в храм Царя́ Христа́.</p>
<p>
<red>Сла́ва,</red>
</p>
<p>
<red>Тро́ичен: </red>Тро́ице Единосу́щная,/ О́тче, и Сло́ве, и Ду́ше Святы́й,/ Тя ве́рно сла́вим, я́ко Творца́ всех,/ и Тебе́ вопие́м благоче́стно:/ спаси́ ны, Бо́же.</p>
<p>
<red>И ны́не, </red>
</p>
<p>
<red>Богоро́дичен:</red> От ба́гра крове́й Твои́х, червлени́цею, Пречи́стая, оде́явся,/ проше́д, обнови́ Царь и Бог род весь челове́ческий благоутро́бием Свои́м.</p>
<p>
<red>Катава́сия (оба́ ли́ка вку́пе): </red>
<emphasis>Христо́с ражда́ется</emphasis>
<emphasis>— сла́вите,/ Христо́с с Небе́с — срящите./ Христо́с на земли́ — возноси́теся./ По́йте Го́сподеви, вся земля́,/ и весе́лием воспо́йте, лю́дие,/ я́ко просла́вися.</emphasis>
</p>
<p>
<red>(От сего́ дне катава́сия сия́ пое́тся до 1-го дне января́).</red>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный исто́чниче,/ лик себе́ совоку́пльшия, духо́вно утверди́,/ в честне́м вхожде́нии Твое́м/ венце́в сла́вы сподо́би.</emphasis>
</p>
<p>Невестокраси́тель <red>Днесь</red> яви́ся кра́сный Де́вы храм и черто́г,/ прие́м одушевле́нный черто́г Бо́жий,/ Чи́стую, и Непоро́чную, и Светле́йшую всея́ тва́ри.</p>
<p>Дави́д, предначина́я ликова́ние, игра́ет, и ликовству́ет с на́ми,/ и Цари́цу зове́т Тя укра́шену, Пречи́стая,/ предстоя́щу, Всечи́стая, в хра́ме Царю́ и Бо́гу.</p>
<p>Из нея́же<a type="note" xlink:href="#note196">196</a>
преступле́ние произы́де дре́вле ро́ду челове́ческому,/ из Тоя́<a type="note" xlink:href="#note197">197</a>
исправле́ние и нетле́ние процвете́:/ Богоро́дица <red>Днесь</red> приводи́ма в дом Бо́жий.</p>
<p>Игра́ют А́нгельская во́инства и всех челове́к мно́жество,/ и пред лице́м, Пречи́стая, предтеку́т Твои́м <red>Днесь</red> свещено́сицы,/ зову́ще вели́чествия Твоя́ в дому́ Бо́жии.</p>
<p>
<red>Ин</red>
</p>
<p>
<red>Ирмо́с:</red>
<emphasis>Да утверди́тся се́рдце мое́ в во́ли Твое́й, Христе́ Бо́же,/ И́же над вода́ми Не́бо утвержде́й второ́е/ и основа́вый на вода́х зе́млю, Всеси́льне.</emphasis>
<emphasis/>
</p>
<p>Торжеству́им, празднолю́бцы, и сра́дуемся ду́хом/ во святе́м пра́зднице, учрежда́ющеся <red>Днесь</red>, Дще́ре Царе́вы/ и Ма́тере Бо́га на́шего.</p>
<p>Иоаки́ме, ра́дуйся <red>Днесь</red>,/ и весели́ся, А́нно, ду́хом,/ рожде́нную из вас Го́споду приводя́ще триле́тствующу,/ я́ко Ю́ницу Чи́сту Всенепоро́чную.</p>
<p>Бо́жие селе́ние во храм святы́й приво́дится, Богоро́дица Мариа́м,/ пло́тию триле́тствующая,/ и Той свещесве́тят де́вы, предтеку́ще.</p>
<p>Бо́жия А́гница небла́зненная и голуби́ца нескве́рная,/ Боговмести́мая ски́ния, сла́вы освяще́ние,/ в ски́нии святе́й обита́ти избра́.</p>
<p>Триле́тствующая те́лом и многоле́тствующая ду́хом,/ ши́ршая Небе́с и Го́рних сил превы́шшая,/ да восхва́лится пе́сньми Богоневе́стная.</p>
<p>Богоро́дицы пра́зднующе в невходи́мых предше́ствие,/ свещеиму́ще у́мно с весе́лием,/ <red>Днесь</red> и мы с де́вами к хра́му прибли́жимся.</p>
<p>Свяще́нницы Бо́жии,/ облецы́теся в пра́вду благода́тию и сря́щите све́тло,/ вхо́ды подаю́ще Дще́ри Царя́ и Бо́га во свята́я.</p>
<p>
<red>Сла́ва,</red>
</p>
<p>
<red>Тро́ичен: </red>Свет Оте́ц, Свет Сын Его́, Свет Дух Уте́шительный:/ я́ко от Со́лнца бо Еди́наго Тро́ицы, сия́юще,/ Боже́ственно озаря́ет и соблюда́ет ду́ши на́ша.</p>
<p>
<red>И ны́не:</red>
</p>
<p>Тя проро́цы пропове́даша киво́т, Чи́стая, святы́ни,/ кади́льницу злату́ю, и све́щник, и трапе́зу,/ и мы, я́ко Боговмести́мую ски́нию, воспева́ем Тя.</p>
<p>
<red>Катава́сия: </red>
<emphasis>Пре́жде век от Отца́ рожде́нному нетле́нно Сы́ну/ и в после́дняя от Де́вы/ воплоще́нному безсе́менно,/ Христу́ Бо́гу возопии́м:/ вознесы́й рог наш,/ свят еси́, Го́споди.</emphasis>
</p>
<p>
<emphasis/>
</p>
<p>Седа́лен, глас 4.</p>
<p>
<red>Подо́бен:</red> Удиви́ся Ио́сиф:</p>
<p>Возопи́й, Дави́де,/ что сей настоя́щий пра́здник,/ Ю́же воспе́л еси́ иногда́ в кни́зе псало́мстей,/ я́ко Дщерь Богоотрокови́цу и Де́ву./ Приведу́тся, рече́, Царю та́инственно де́вы во след Ея́ и бли́жния Ея́./ И ди́вен соде́лай и всеми́рен пра́здник зову́щим:/ Богоро́дица нам предста́, спасе́ния Хода́таица.</p>
<p>
<red>Сла́ва, и ны́не, глас и подо́бен то́йже:</red>
</p>
<p>Непоро́чная А́гница и нескве́рный черто́г,/ в дом Бо́жий Богоро́дица Мариа́м с весе́лием вво́дится пресла́вно,/ Ю́же А́нгели Бо́жии дорино́сят ве́рно,/ и вси ве́рнии блажа́т при́сно/ и благода́рственно пою́т Ей непреста́нно ве́лиим гла́сом:/ на́ша сла́ва и спасе́ние Ты еси́, Всенепоро́чная.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий Сове́т/ е́же от Де́вы воплоще́ния/ Тебе́, Вы́шняго, проро́к Авваку́м, усмотря́я, зовя́ше:/ сла́ва си́ле Твое́й, Го́споди.</emphasis>
<emphasis/>
</p>
<p>Дверь непрохо́дную Бо́жий дом прие́мля <red>Днесь</red>,/ преста́ти сотвори́ вся́кой слу́жбе зако́нной,/ я́ко и́стинно яви́ся, зовы́й,/ су́щим на земли́ И́стина.</p>
<p>Гора́ присе́нная, ю́же прови́де дре́вле Авваку́м,/ предпропове́да внутрь вмести́вшуюся в нехо́дных хра́ма,/ доброде́тели процве́тши, и покрыва́ет концы́.</p>
<p>Ви́девши пресла́вная вся земли́ стра́нныя же и ди́вныя ве́щи,/ ка́ко Де́ва, от А́нгела пи́щу прие́млющи,/ о́бразы строе́ния но́сит.</p>
<p>Храм, и пала́та, и Не́бо одушевле́нное я́вльшися, Богоневе́сто Царе́ва,/ во храм зако́нный приводи́ма <red>Днесь</red>,/ Тому́ соблюда́ема, Пречи́стая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ду́хом прови́дя, проро́че Авваку́ме, Словесе́ воплоще́ние,/ пропове́дал еси́, вопия́:/ внегда́ прибли́житися ле́том, позна́ешися,/ внегда́ приити́ вре́мени, пока́жешися./ Сла́ва си́ле Твое́й, Го́споди.</emphasis>
<emphasis/>
</p>
<p>Проро́че Иса́ие, прорцы́ нам,/ Де́ва кто есть, иму́щая во чре́ве?/ Я́же из Иу́дина ко́рене прозя́бши/ и ро́ждшися из Дави́да царя́,/ се́мене свята́го плод благосла́вный.</p>
<p>Начина́йте, де́вы, и воспо́йте пе́сни,/ рука́ми держа́ще свещи́, Чи́стыя Богоро́дицы предше́ствие хва́ляще,/ ны́не гряду́щия во храм Бо́жий, ку́пно с на́ми пра́зднующе.</p>
<p>Иоаки́ме и А́нно, весели́теся ны́не,/ во храм приводя́ще Госпо́день Чи́стую Бо́га Ма́терь Христа́ Всецаря́ бу́дущую,/ от вас же ро́ждшуюся, я́ко триле́тствующую Ю́ницу.</p>
<p>Свята́я святы́х су́щи, Чи́стая,/ во храм святы́й возлюби́ла еси́ всели́тися/ и, со А́нгелы, Де́во, бесе́дующи, пребыва́еши,/ пресла́вне с Небе́с хлеб прие́млющи, Пита́тельнице Жи́зни.</p>
<p>Ро́ждше па́че наде́жди Пречи́стую Де́ву,/ благочести́во обеща́хуся Бо́гу принести́/ и исполня́ют, даю́ще я́ко же́ртву, рожде́нную от них,/ Иоа́ким <red>Днесь</red> и А́нна, в дом Бо́жий.</p>
<p>Прозябе́ жезл иногда́ Ааро́нов,/ прообразу́ющий, Чи́стая, Боже́ственное Рождество́,/ я́ко безсе́менно зачне́ши, и нетле́нна пребу́деши,/ и по рождестве́ де́вствующи яви́шися,/ Младе́нца пита́ющи — всех Бо́га.</p>
<p>Де́вы — Де́ву, и ма́тери — Ма́терь/ благоче́стно стецы́теся почти́ти с на́ми ро́ждшуюся/ я́ко непоро́чную же́ртву и рожде́нную Бо́гу плодоноси́мую,/ вси у́бо све́тло пра́зднуем.</p>
<p>
<red>Сла́ва,</red>
</p>
<p>
<red>Тро́ичен: </red>Тро́ицу Ли́цы, Еди́ницу о́бразом,/ благоче́стно сла́вим Бо́га И́стинна,/ Его́же пою́т А́нгельская и Арха́нгельская чинонача́лия я́ко тва́ри Влады́ку,/ и челове́цы ве́рно, покланя́ющеся при́сно.</p>
<p>
<red>И ны́не:</red>
</p>
<p>Моли́ непреста́нно, Пресвята́я Чи́стая,/ Его́же пло́тию родила́ еси́, Сы́на Твоего́ и Бо́га,/ от многообра́зных се́тей диа́волих и от вся́ких искуше́ний находя́щих вся изба́вити рабы́ Твоя.</p>
<p>
<red>Катава́сия:</red>
<emphasis>Жезл из ко́рене Иессе́ева/ и цвет от него́, Христе́,/ от Де́вы прозя́бл еси́,/ из горы́, Хва́льный, приосене́нныя ча́щи,/ прише́л еси́, </emphasis>
<emphasis>вопло́щся от Неискусому́жныя,/ Невеще́ственный и Бо́же:/ сла́ва си́ле Твое́й, Го́споди.</emphasis>
</p>
<p>
<emphasis/>
</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ в честне́м вхожде́нии Твое́м:/ Ты бо, Неискусобра́чная Де́во,/ внутрь вошла́ еси́ в храм Бо́жий,/ я́коже чисте́йший храм,/ всем воспева́ющим Тя/ мир подава́ющая.</emphasis>
<emphasis/>
</p>
<p>Свяще́ние сла́вное и свяще́нное возложе́ние,/ <red>Днесь</red> Пречи́стая Де́ва, возложи́вшися в храм Бо́жий,/ Всецарю́ на́шему Бо́гу Еди́ному в жили́ще соблюда́ется,/ я́ко весть Сам.</p>
<p>Добро́ту, Пречи́стая, души́ Твоея́ зря не́когда,/ ве́рою Заха́рия возопи́:/ Ты еси́ избавле́ние, Ты еси́ всех ра́дость,/ Ты еси́ воззва́ние на́ше,/ Е́юже Невме́стный вмеще́н мне яви́тся.</p>
<p>О, па́че ума́ чуде́с Твои́х, Всечи́стая!/ Стра́нное Твое́ рождество́ есть,/ стра́нен о́браз возраще́ния Твоего́,/ стра́нна и пресла́вна Твоя́, Богоневе́сто, вся/ и челове́ки несказа́нна.</p>
<p>Све́щник многосве́тлый су́щи, Богоневе́сто,/ <red>Днесь</red> возсия́ла еси́ в дому́ Госпо́дни/ и озаря́еши ны честны́ми дарова́нии, Чи́стая,/ чуде́с Твои́х, Богоро́дице всепе́тая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Све́тлый нам возсия́й Свет Присносу́щный,/ у́тренюющим о судьба́х за́поведей Твои́х,/ Влады́ко Человеколю́бче, Христе́ Бо́же наш.</emphasis>
<emphasis/>
</p>
<p>Да светлоно́сим, правосла́внии вси, стека́ющеся и сла́вяще Богома́терь,/ я́ко Го́споду <red>Днесь</red> приво́дится/ я́ко же́ртва благоприя́тна.</p>
<p>Да веселя́тся пра́отцы <red>Днесь</red>, Влады́чице,/ и да ра́дуется ро́ждшая Тя со отце́м Твои́м,/ я́ко плод их Го́споду прино́сится.</p>
<p>Многоимени́тую и сла́внейшую Непоро́чную Ю́ницу<a type="note" xlink:href="#note198">198</a>
,/ я́ко пло́тию ро́ждшую Боже́ственнаго Тельца́,/ вси воспои́м, ве́рно пра́зднующе.</p>
<p>Уневе́щения напису́ются Боже́ственная зна́мения/ па́че ума́ рождества́ Твоего́, Чи́стая Де́во,/ <red>Днесь</red> Ду́хом Святы́м в дому́ Бо́жии.</p>
<p>Да отве́рзутся преддве́рия сла́вы Бо́га на́шего/ и да прие́млют Неискусобра́чную Бо́жию Ма́терь,/ я́коже триле́тствующую Нескве́рную Ю́ницу.</p>
<p>Многочестну́ю и присе́нную го́ру воспои́м —/ Присноде́ву, Бо́жию Ма́терь бы́вшу:/ Та бо облиста́ свет в конце́х.</p>
<p>
<red>Сла́ва, Тро́ичен: </red>Пренача́льное и Присносу́щное Еди́но Божество́ славосло́вяще, поклони́мся,/ Тре́ми Ли́цы естество́м неразде́льное/ и сла́вою равноче́стное.</p>
<p>
<red>И ны́не: </red>Приста́нище благоути́шное и необори́мую сте́ну стяжа́хом,/ моли́тву Твою́ во обстоя́ниих, Богороди́тельнице,/ всегда́ избавля́еми бед и скорбе́й.</p>
<p>
<red>Катава́сия:</red>
<emphasis>Бог сый ми́ра, Оте́ц щедро́т,/ Вели́каго Сове́та Твоего́ А́нгела,/ мир подава́юща, посла́л еси́ нам:/ тем, Богоразу́мия к све́ту наста́вльшеся,/ от но́щи у́тренююще,/ славосло́вим Тя, Человеколю́бче.</emphasis>
</p>
<p>
<emphasis/>
</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ о́т Нея ро́ждшагося Бо́га сла́вим.</emphasis>
<emphasis/>
</p>
<p>Вся́ческая Нося́й глаго́лом,/ моли́тву пра́ведных услы́ша./ Те́мже непло́дныя разреши́л еси́ неду́г, я́ко Благоутро́бен,/ ра́дости Вино́вную сим дарова́.</p>
<p>Сказа́ти хотя́ Господь язы́ком Свое́ спасе́ние,/ Неискусобра́чную ны́не от челове́к прия́т,/ примире́ния зна́мение и обновле́ния.</p>
<p>Я́ко дом су́щи благода́ти,/ в не́мже сокро́вища лежа́т неизрече́ннаго Бо́жия строе́ния, Всечи́стая,/ в хра́ме причасти́лася еси́ нетле́нныя сла́дости.</p>
<p>Диади́му Тя ца́рскую прие́м,/ храм, Богоневе́сто, просвеща́шеся/ и подступа́ше лу́чшим,/ предрече́нных зря на Тебе́ сбытие́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Проро́ка Ио́ну подража́я, вопию́:/ живо́т мой, Бла́же, свободи́ из тли/ и спаси́ мя, Спа́се ми́ра, зову́ща: сла́ва Тебе́.</emphasis>
<emphasis/>
</p>
<p>Пра́зднуим, ве́рнии, пра́здник духо́вный Ма́тере Бо́жия,/ воспева́юще благоче́стно:/ есть бо святе́йша Небе́сных умо́в.</p>
<p>Пе́сньми духо́вными восхва́лим, ве́рнии, Ма́терь Све́та,/ я́ко <red>Днесь</red> нам яви́ся,/ предходя́щи в храм Бо́жий.</p>
<p>Нескве́рная А́гница и Чи́стая Голуби́ца/ приведе́ся обита́ти в дом Бо́жий,/ я́ко Непоро́чная, пронарече́нная бы́ти Ма́ти Бо́жия.</p>
<p>В храм зако́нный вхо́ды соверша́ет храм Бо́жий, Небе́сная ски́ния,/ из Не́йже нам, су́щим во тьме, Свет возсия́.</p>
<p>Младе́нствующи пло́тию и соверше́на душе́ю,/ Святы́й Киво́т в дом Бо́жий вхо́дит/ воспита́тися Боже́ственною благода́тию.</p>
<p>От вся́ких искуше́ний и бед душе́вных свободи́ ны,/ притека́ющия к Тебе́, Всепе́тая,/ Твои́ми мольба́ми, Ма́ти Христа́ Бо́га.</p>
<p>
<red>Сла́ва,</red>
</p>
<p>
<red>Тро́ичен: </red>Оте́ц, и Сын, и Дух пра́вый,/ Триипоста́сная Еди́нице и Нераздели́мая Тро́ице,/ поми́луй покланя́ющияся Боже́ственней Держа́ве Твое́й.</p>
<p>
<red>И ны́не:</red>
</p>
<p>Во чре́ве Твое́м вмеще́н Невмести́мый все́ми, Богома́ти, быв,/ из Тебе́ произы́де, Пречи́стая,/ сугу́б естество́м Бог и Челове́к.</p>
<p>
<red>Катава́сия: </red>
<emphasis>Из утро́бы Ио́ну младе́нца изблева́ морски́й зверь,/ якова́ прия́т,/ в Де́ву же все́льшееся Сло́во/ и плоть прие́мшее про́йде сохра́ншее нетле́нну./ Его́же бо не пострада́ истле́ния,/ Ро́ждшую сохрани́ неврежде́нну.</emphasis>
</p>
<p>
<emphasis/>
</p>
<p>Конда́к, глас 4.</p>
<p>
<red>Подо́бен:</red> Вознесы́йся:</p>
<p>Пречи́стый храм Спа́сов,/ многоце́нный черто́г и Де́ва,/ свяще́нное сокро́вище сла́вы Бо́жия,/ <red>Днесь</red> вво́дится в дом Госпо́день, благода́ть совводя́щи,/ Я́же в Ду́се Боже́ственном,/ Ю́же воспева́ют А́нгели Бо́жии:/ Сия́ есть селе́ние Небе́сное.</p>
<p>
<red>И</red>́
<red>кос:</red></p>
<p>Неизрече́нных Бо́жиих и Боже́ственных та́ин/ зря в Де́ве благода́ть явля́емую и исполня́емую я́вственно,/ ра́дуюся и о́браз разуме́ти недоуме́юся, стра́нный и неизрече́нный:/ ка́ко избра́нная, Чи́стая, Еди́на яви́ся па́че всея́ тва́ри ви́димыя и разумева́емыя?/ Те́мже восхвали́ти хотя́ Сию́, ужаса́юся зело́ умо́м же и сло́вом,/ оба́че дерза́я, пропове́даю и велича́ю:/ Сия́ есть селе́ние Небе́сное.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/</emphasis>
<emphasis>но, о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог благослове́н еси́.</emphasis>
</p>
<p>Се <red>Днесь</red> возсия́ конце́м весна́ ра́достная,/ просвеща́ющи на́шу ду́шу, и помышле́ние, и ум благода́тию,/ торжество́м Богоро́дицы <red>Днесь</red> та́инственно да учреди́мся.</p>
<p>Да дароно́сят <red>Днесь</red> вся́ческая Цари́це, Ма́тери Бо́жии/ Не́бо и земля́, и А́нгелов чи́ни, и челове́ков мно́жество/ и да вопию́т:/ во храм вво́дится Ра́дость и Избавле́ние.</p>
<p>Писа́ние мимотече́ и оскуде́ зако́н, я́коже сень,/ и благода́ти лучи́ возсия́ша в храм Бо́жий вше́дшей Тебе́, Де́во Ма́ти Чи́стая,/ в нем благослове́нная.</p>
<p>Повину́ся Рождеству́ Твоему́, Всечи́стая,/ я́ко Творцу́ и Бо́гу Не́бо, и земля́, и преиспо́дняя,/ и всяк язы́к земны́х испове́дает,/ я́ко Госпо́дь яви́ся, Спас душ на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>Пещь, Спа́се, ороша́шеся,/ о́троцы же, лику́юще, поя́ху:/ отце́в Бо́же, благослове́н еси́.</emphasis>
<emphasis/>
</p>
<p>Ликовству́им, празднолю́бцы, <red>Днесь</red>,/ воспои́м Чи́стую Влады́чицу,/ Иоаки́ма и А́нну досто́йно чту́ще.</p>
<p>Проро́чествуй, Дави́де, глаго́ля Ду́хом:/ приведу́тся де́вы вслед Тебе́,/ приведу́тся Тебе́ во храм Цари́це Ма́тери.</p>
<p>Ра́довахуся А́нгелов чи́ни,/ веселя́хуся пра́ведных ду́си,/ я́ко Бо́жия Ма́терь во свята́я приво́дится.</p>
<p>Прие́млющи пи́щу Небе́сную,/ преспева́ше му́дростию и благода́тию,/ бы́вши Ма́ти по пло́ти Христа́ Бо́га.</p>
<p>И те́лом и ду́хом ра́довашеся,/ пребыва́ющи Мари́я Непоро́чная во хра́ме Бо́жии,/ я́коже сосу́д свяще́ннейший.</p>
<p>Введо́ша Тя во вну́треннейшее хра́ма целому́дреннии роди́телие Твои́, Пречи́стая,/ воспита́тися стра́нно в жили́ще Христа́ Бо́га.</p>
<p>
<red>Сла́ва,</red>
</p>
<p>
<red>Тро́ичен: </red>Просла́вим Тро́ицу Неразде́льную,/ воспои́м Еди́но Божество́/ со Отце́м Сло́во и Ду́ха Всесвята́го.</p>
<p>
<red>И ны́не:</red>
</p>
<p>Моли́, Его́же родила́ еси́, Го́спода,/ я́ко благоутро́бна естество́м су́ща, Богороди́тельнице,/ спаси́ ду́ши воспева́ющих Тя.</p>
<p>
<red>Катава́сия: </red>
<emphasis>О́троцы, благоче́стию совоспита́ни,/ злочести́ваго веле́ния небре́гше,/ о́гненнаго преще́ния не убоя́шася,/ но, посреде́ пла́мени стоя́ще, поя́ху:/ отце́в Бо́же, благослове́н еси́.</emphasis>
</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Слы́ши, Отрокови́це, Де́во Чи́стая,/ да рече́т у́бо Гаврии́л/ Сове́т Вы́шняго, дре́вний, и́стинный:/ бу́ди к прия́тию гото́ва Бо́жию,/ Тобо́ю бо Невмести́мый с челове́ки поживе́./ Тем и ра́дуяся, вопию́:/ благослови́те, вся дела́ Госпо́дня, Го́спода.</emphasis>
<emphasis/>
</p>
<p>Пречи́стый храм в дом Бо́жий приводя́щи А́нна иногда́,/ вопию́щи, с ве́рою рече́ свяще́ннику:/ ча́до, от Бо́га да́нное мне, прии́м ны́не,/ введи́ во храм Зижди́теля твоего́/ и, ра́дуяся, пой Ему́:/ благослови́те, вся дела́ Госпо́дня, Го́спода.</p>
<p>Рече́, ви́дев, А́нне иногда́ Ду́хом Заха́рия:/ Жи́зни Ма́терь вво́диши и́стинную,/ Ю́же све́тло проро́цы Бо́жии Богоро́дицу пропове́даша,/ и ка́ко храм вмести́т Ю?/ Тем чудя́ся, вопию́:/ благослови́те, вся дела́ Госпо́дня, Го́спода.</p>
<p>Раба́ Бо́жия бых аз,— отвеща́ А́нна ему́,—/ призыва́ющи Сего́ ве́рою и моли́твою, прия́ти моея́ боле́зни плод,/ по прия́тии же рожде́нную привести́ Да́вшему Ю./ Тем, зовя́, вопию́:/ благослови́те, вся дела́ Госпо́дня, Го́спода.</p>
<p>Зако́нное вои́стинну де́ло есть,— свяще́нник рече́ ей,—/ стра́нну же весьма́ вещь поразумева́ю,/ зря Приводи́мую в дом Бо́жий,/ пресла́вно превосходя́щую свята́я благода́тию./ Тем и ра́дуяся, вопию́:/ благослови́те, вся дела́ Го́спо́дня, Го́спода.</p>
<p>Возмога́ю,— рече́ А́нна ему́,— зна́ющи, я́же глаго́леши,/ разуме́еши бо сия́ Ду́хом Бо́жиим,/ я́сно я́же Де́вы пропове́дал еси́;/ приими́ у́бо Пречи́стую в храм Созда́теля твоего́/ и, ра́дуяся, пой Ему́:/ благослови́те, вся дела́ Госпо́дня, Го́спода.</p>
<p>Светоно́сна нам возжже́ся свеща́,— возопи́ свяще́нник,—/ ра́дость велича́йшую светя́щи в хра́ме;/ ду́ши проро́ческия да сра́дуются мне,/ я́ко пресла́вная зря́ще, соверша́емая в дому́ Бо́жии,/ и да вопию́т при́сно:/ благослови́те, вся дела́ Госпо́дня, Го́спода.</p>
<p>
<red>Ин</red>
</p>
<p>
<red>Ирмо́с:</red>
<emphasis>Его́же ужаса́ются А́нгели и вся во́инства,/ я́ко Творца́ и Го́спода,/ по́йте, свяще́нницы, просла́вите, о́троцы,/ благослови́те, лю́дие,/ и превозноси́те во вся ве́ки.</emphasis>
<emphasis/>
</p>
<p>Весели́тся <red>Днесь</red> све́тло Иоаки́м,/ и А́нна непоро́чная Го́споду Бо́гу прино́сит же́ртву,/ да́нную ей от обеща́ния Святу́ю Дщерь.</p>
<p>Хва́лятся святи́и Дави́д и Иессе́й,/ и Иу́да чти́тся,/ из ко́рене бо их израсте́ плод — Де́ва Чи́стая,/ из Нея́же роди́ся Бог Преве́чный.</p>
<p>Мари́я Пречи́стая и одушевле́нная ски́ния/ приво́дится <red>Днесь</red> в дом Бо́жий,/ и прие́млет Сию́ Заха́рия рука́ми,/ я́ко освяще́нное сокро́вище Госпо́дне.</p>
<p>Я́ко дверь спаси́тельную и го́ру мы́сленную,/ я́ко ле́ствицу одушевле́нную, почти́м, ве́рнии, вои́стинну Де́ву и Ма́терь Бо́жию,/ благослове́нную рука́ми иере́ев.</p>
<p>Проро́цы, апо́столи и му́ченицы Христо́вы,/ А́нгелов чи́ни и вси земноро́днии, почти́м пе́сньми Де́ву Чи́стую,/ я́ко благослове́нную Ма́терь Высоча́йшаго.</p>
<p>В храм Тя принесо́ша, Всенепоро́чная Чи́стая,/ Боже́ственне ро́ждшии Тя, я́ко же́ртву чи́сту,/ и стра́нно водворя́ешися в неходи́мых Бо́гу/ предугото́ватися в жили́ще Сло́ву.</p>
<p>Благослови́м Отца́, и Сы́на, и Свята́го Ду́ха — Го́спода.</p>
<p>
<red>Тро́ичен:</red> Да пое́тся Трисвяты́й Оте́ц, и Сын, и Дух Святы́й,/ Неразде́льная Еди́ница, Еди́но Божество́,/ держа́щее дла́нию всю тварь во вся ве́ки.</p>
<p>
<red>И ны́не:</red>
</p>
<p>Безнача́льное начина́ется Сло́во пло́тию,/ роди́вся, я́ко благоволи́,/ Бог же и Челове́к из Отрокови́цы Де́вы,/ возсозида́я ны, пре́жде па́дшия,/ ра́ди кра́йняго благоутро́бия.</p>
<p>Хва́лим, благослови́м, покланя́емся Го́сподеви, пою́ще и превознося́ще во вся ве́ки.</p>
<p>
<red>Катава́сия: </red>
<emphasis>Чу́да преесте́ственнаго/ росода́тельная изобрази́ пещь о́браз:/ не бо, я́же прия́т, пали́т ю́ныя,/ я́ко ниже́ огнь Божества́ Де́вы,/ в Ню́же вни́де утро́бу./ Тем, воспева́юще, воспое́м:/ да благослови́т тварь вся Го́спода/ и превозно́сит во вся ве́ки.</emphasis>
</p>
<p>
<red>На девя́той пе́сни </red>Честне́йшую:
<red>не пое́м, но пое́м припе́вы пра́здника: </red>
А́нгели, вхожде́ние Пречи́стыя зря́ще, удиви́шася:/ ка́ко Де́ва вни́де во свята́я святы́х?
<red>И посе́м ирмо́с:</red>
Я́ко одушевле́нному Бо́жию киво́ту:</p>
<p>
<red>Та́же вторы́й лик пое́т то́йже припе́в пра́здника и ирмо́с. И на ки́йждо Тропа́рь пою́т припе́вы пра́здника, на о́ба ли́ка.</red>
</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Я́ко одушевле́нному Бо́жию киво́ту/ да ника́коже ко́снется рука́ скве́рных,/ устне́ же ве́рных Богоро́дице немо́лчно,/ глас А́нгела воспева́юще, с ра́достию да вопию́т:/ и́стинно вы́шши всех еси́, Де́во Чи́стая.</emphasis>
</p>
<p>
<red>Два́жды.</red>
</p>
<p>А́нгели, вхожде́ние Всечи́стыя зря́ще, удиви́шася:/ ка́ко со сла́вою вни́де во свята́я святы́х?</p>
<p>Я́ко пресве́тлую, Богоро́дице Чи́стая, душе́вныя чистоты́ иму́щи добро́ту,/ благода́тию же Бо́жиею исполня́ема с Небесе́,/ Све́том Присносу́щным просвеща́еши всегда́ с весе́лием вопию́щия:/ и́стинно вы́шши всех еси́, Де́во Чи́стая.</p>
<p>А́нгели, вхожде́ние Де́вы зря́ще, удиви́шася:/ ка́ко пресла́вно вни́де во свята́я святы́х?</p>
<p>Прелета́ет, Богоро́дице, Чи́стая, чу́до Твое́ си́лу слове́с:/ те́ло бо в Тебе́ поразумева́ю па́че сло́ва,/ тече́ния грехо́внаго неприя́тно./ Те́мже благода́рственно вопию́ Ти:/ и́стинно вы́шши всех еси́, Де́во Чи́стая.</p>
<p>А́нгели и челове́цы, Де́вы вхожде́ние почти́м,/ я́ко со сла́вою вни́де во свята́я святы́х.</p>
<p>Пресла́вно прообразова́ше, Чи́стая, зако́н Тя ски́нию и Боже́ственную ста́мну,/ стра́нен киво́т, и катапета́сму<a type="note" xlink:href="#note199">199</a>
, и жезл,/ храм неразруши́мый и дверь Бо́жию./ Те́мже науча́ют Тебе́ зва́ти:/ и́стинно вы́шши всех еси́, Де́во Чи́стая.</p>
<p>А́нгели, вхожде́ние Де́вы зря́ще, удиви́шася:/ ка́ко Богоуго́дне вни́де во свята́я святы́х?</p>
<p>Песнопоя́ Тебе́,/ провозглаша́ше Дави́д, глаго́ля Тя Дщерь Царе́ву,/ красото́ю доброде́телей, одесну́ю предстоя́щую Бо́га, ви́дев Тя упещре́ну./ Те́мже, проро́чествуя, вопия́ше:/ и́стинно вы́шши всех еси́, Де́во Чи́стая.</p>
<p>А́нгели, взыгра́йте со святы́ми, де́вы, сликовству́йте:/ Богоотрокови́ца бо вни́де во свята́я святы́х.</p>
<p>Богоприя́тну предзря́, Соломо́н пропове́да Тя одр Царе́в,/ живы́й исто́чник запеча́тствован,/ из него́же нему́тная нам произы́де вода́, ве́рою вопию́щим:/ и́стинно вы́шши всех еси́, Де́во Чи́стая.</p>
<p>А́нгели и челове́цы, Де́ву пе́сньми да возвели́чим:/ Боголе́пно бо вни́де во свята́я святы́х.</p>
<p>Подае́ши дарова́ний Твою́ тишину́, Богоро́дице, души́ мое́й,/ точа́щи жизнь Тебе́ чту́щим по до́лгу,/ Сама́ защища́ющи, и покрыва́ющи, и соблюда́ющи вопи́ти Тебе́:/ и́стинно вы́шши всех еси́, Де́во Чи́стая.</p>
<p>
<red>Та́же пе́рвый лик пое́т втора́го кано́на припе́в пра́здника:</red>
</p>
<p>Велича́й, душе́ моя,/ приведе́нную во храм Госпо́день и благослове́нную рука́ми иере́евыми.</p>
<p>
<red>И посе́м ирмо́с:</red>Светоно́сный о́блак:
<red>и вторы́й лик пое́т то́йже припе́в пра́здника и ирмо́с, и на тропаре́х пое́м то́йже припе́в пра́здника.</red></p>
<p>
<red>Ин</red>
</p>
<p>
<red>Ирмо́с:</red>
<emphasis>Светоно́сный о́блак, в о́ньже всех Влады́ка,/ я́ко дождь с небесе́ на руно́, сни́де/ и воплоти́ся нас ра́ди,/ быв Челове́к, Безнача́льный./ Велича́ем вси я́ко Ма́терь Бо́га на́шего Чи́стую.</emphasis>
</p>
<p>
<red>Два́жды.</red>
</p>
<p>
<red>Припе́в:</red> Велича́й, душе́ моя́,/ приведе́нную во храм Госпо́день и благослове́нную рука́ми иере́евыми.</p>
<p>Из пра́ведных произы́де Иоаки́ма и А́нны/ обеща́ния плод — Богоотрокови́ца Мари́я/ и, я́ко кади́ло прия́тно, пло́тию младе́нствующи,/ приво́дится во святи́лище свято́е/ я́ко Свята́я во святы́х обита́ти.</p>
<p>Младе́нствующую естество́м и па́че естества́ я́вльшуюся Ма́терь Бо́жию восхва́лим пе́сньми:/ в храм бо зако́нный Го́споду <red>Днесь</red> приво́дится в воню́ благово́ния,/ пра́ведных я́ко плод духо́вный.</p>
<p>Со А́нгелом, е́же ра́дуйся, Богоро́дице прили́чне возопии́м, ве́рнии:/ ра́дуйся, вседо́брая Неве́сто;/ ра́дуйся, о́блаче светлый, из него́же нам возсия́ Госпо́дь, во тьме неве́дения седя́щим;/ ра́дуйся, всех Наде́ждо.</p>
<p>Святы́х свята́я и Богома́ти Мари́е,/ моли́твами Твои́ми, Чи́стая, свободи́ ны от се́тей вра́жиих/ и вся́кия е́реси и ско́рби,/ ве́рно покланя́ющияся о́бразу свята́го Твоего́ зра́ка.</p>
<p>Песнь досто́йную Богоро́дице вся тварь со А́нгелом Гаврии́лом взыва́ет, вопию́ще:/ ра́дуйся, Ма́ти Бо́жия Всенепоро́чная,/ Е́юже изба́вихомся пе́рвыя кля́твы,/ бы́вше нетле́ния о́бщницы.</p>
<p>Херуви́м пребо́льши, и Серафи́м вы́шши,/ и ши́рши Небе́с яви́лася еси́, Де́во,/ я́ко Невме́стнаго все́ми во утро́бе вмести́вши, Бо́га на́шего,/ и ро́ждши несказа́нно:/ Его́же моли́ приле́жно о нас.</p>
<p>
<red>Тро́ичен:</red>
</p>
<p>
<red>Припе́в: </red>Велича́й, душе́ моя́,/ Триипоста́снаго и Неразде́льнаго Божества́ Держа́ву.</p>
<p>Триипоста́сное естество́, и Неразде́льную сла́ву,/ и в Божестве́ Еди́ном пое́мую непреста́нно на Небеси́ и на земли́/ Тро́ицу Неразлу́чную просла́вим,/ с Сы́ном Отцу́ и Ду́ху покланя́ющеся благоче́стно.</p>
<p>
<red>Богородичен:</red>
</p>
<p>
<red>Припе́в:</red> Велича́й, душе́ моя́,/ Честне́йшую и Сла́внейшую Го́рних во́инств, Де́ву Пречи́стую, Богоро́дицу.</p>
<p>Под Твое́ благоутро́бие прибега́ющия ве́рно/ и покланя́ющияся благоче́стно Сы́ну Твоему́, Де́во Богороди́тельнице,/ я́ко Бо́гу и Го́споду ми́ра,/ моли́ся от тли и бед изба́вити и вся́ческих искуше́ний.</p>
<p>
<red>Та́же о́ба ли́ка, вку́пе соше́дшеся, пою́т припе́в 1-го кано́на:</red> А́нгели, вхожде́ние Пречи́стыя зря́ще:</p>
<p>
<red>И посе́м ирмо́с:</red>
<emphasis>Та́инство стра́нное ви́жу и пресла́вное:/ Не́бо</emphasis>
<emphasis>— верте́п, Престо́л Херуви́мский — Де́ву,/ я́сли — вмести́лище,/ в ни́хже возлеже́ Невмести́мыи́ — Христо́с Бог,/ Его́же, воспева́юще, велича́ем.</emphasis>
</p>
<p>
<emphasis/>
</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Ю́же дре́вле предвозвести́ проро́ческое сосло́вие,/ ста́мну, и жезл, и скрижа́ль, и несеко́мую го́ру,/ Мари́ю Богоотрокови́цу ве́рно да восхва́лим:/ <red>Днесь</red> бо вво́дится во свята́я святы́х воспита́тися Го́споду.</p>
<p>
<red>Три́жды.</red>
</p>
<p>
<red>На хвали́тех стихи́ры на 4, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Свещено́сицы де́вы,/ Присноде́ву све́тло провожда́юще,/ проро́чествуют и́стинно Ду́хом бу́дущее:/ храм бо Бо́жий Богоро́дица су́щи,/ в храм со сла́вою де́вственною,/ младе́нствующи, вво́дится.</p>
<p>Обеща́ния свята́го и плод благосла́вный/ Богоро́дица вои́стинну яви́ся ми́ру,/ я́ко всех превы́шшая:/ Я́же благоче́стно приводи́ма в храм Бо́жий,/ моли́тву ро́ждших исполня́ет,/ соблюда́ема Боже́ственным Ду́хом.</p>
<p>Небе́сным воспита́на, Де́во, хле́бом/ ве́рно в хра́ме Госпо́дни,/ родила́ еси́ ми́ру Жи́зни Хлеб, Сло́во,/ Ему́же, я́ко храм избра́нный и всенепоро́чный,/ предобручи́лася еси́ Ду́хом та́инственно,/ обручена́ Бо́гу и Отцу́.</p>
<p>Да отве́рзется дверь Богоприя́тнаго хра́ма:/ храм бо всех Цари́ и Престо́л,/ <red>Днесь</red> со сла́вою внутрь прие́м,/ Иоаки́м возлага́ет, освяти́в Го́споду/ от Него́ избра́нную в Ма́терь Себе́.</p>
<p>
<red>Сла́ва, и ны́не, глас 2.</red>
</p>
<p>
<red>Лео́нта маи́стора:</red>
</p>
<p><red>Днесь</red> в храм приво́дится Всенепоро́чная Де́ва,/ во оби́телище Всецаря́ Бо́га/ и всея́ жи́зни на́шея Пита́теля;/ <red>Днесь</red> Честне́йшая Святы́я,/ я́ко триле́тствующая Ю́ница,/ во свята́я святы́х вво́дится;/ Той возопии́м, я́ко А́нгел:/ ра́дуйся, Еди́на в жена́х Благослове́нная.</p>
<p>
<red>Славосло́вие вели́кое и отпу́ст.</red>
</p>
<p>
<red>Зна́менуются же бра́тия от иере́я святы́м еле́ем. И пое́м стихи́ру самогла́сну пра́здника, ю́же хо́щет екклисиа́рх.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны от кано́на</red>,
<red>песнь 3-я 4-го гла́са и 6-я, 1-го гла́са на 8. По вхо́де тропа́рь пра́здника. Сла́ва, и ны́не, конда́к. Проки́мен, глас 3. Песнь Богоро́дицы: </red>
Вели́чит душа́ моя́ Го́спода:
<red>Стих:</red>
Я́ко призре́ на смире́ние Рабы́ Своея́:
<red>Апо́стол ко Евре́ем, зача́ло 320. </red>
Аллилу́ия,
<red>глас 8: </red>
Слы́ши, Дщи, и виждь,/ и приклони́ у́хо Твое́.
<red>Стих:</red>
Лицу́ Твоему́ помо́лятся бога́тии лю́дстии.
<red>Ева́нгелие от Луки́, зача́ло 54. Прича́стен: </red>
Ча́шу спасе́ния прииму́:</p>
<p>
<red>Подоба́ет ве́дати, я́ко а́ще случи́тся пра́здник Введе́ния Богоро́дицы в неде́лю:</red>
</p>
<p>
<strong>
<red>В суббо́ту ве́чера, на Малой Вече́рни:</red>
</strong>
</p>
<p>
<red>На </red>Го́споди, воззва́х:
<red>стихи́ры воскре́сны гла́са, 4. Сла́ва и ны́не, пра́здника, и́же на </red>
Го́споди, воззва́х:
<red>ма́лыя вече́рни. На стихо́вне стихи́ра воскре́сна еди́на. Та́же пра́здника стихо́вна вели́кия вече́рни со стихи́ пра́здничными. Сла́ва и ны́не, пра́здника. Тропа́рь воскре́сен. Сла́ва и ны́не, пра́здника. Посе́м ектения́ ма́лая и отпу́ст.</red></p>
<p>
<strong>
<red>На Вели́цей Вече́рни:</red>
</strong>
</p>
<p>
<red>На </red>Го́споди, воззва́х:
<red>стихи́ры воскре́сны 3, и восто́чен еди́н, Анато́лиев, и пра́здника 6. Сла́ва и ны́не, пра́здника. Посе́м вход. Проки́мен дне и чте́ния пра́здника 3. На лити́и стихи́ры и Сла́ва и ны́не, пра́здника: </red>
Возсия́ день ра́достен:
<red>На стихо́вне стихи́ры воскре́сны: Сла́ва, и ны́не, пра́здника. На благослове́нии хле́бов Тропа́рь пра́здника три́жды. И чте́ние в Посла́ниих апо́стольских.</red></p>
<p>
<strong>
<red>На У́трени:</red>
</strong>
</p>
<p>
<red>На</red>Бог Госпо́дь:
<red>тропа́рь воскре́сен, два́жды. Сла́ва и ны́не, пра́здника. По обы́чных кафи́змах седа́льны воскре́сны с Богоро́дичны их. И чте́ние во Ева́нгелии толко́вом. Та́же Многоми́лостиво. И тропари́ </red>
А́нгельский собо́р:
<red>Ипакои́ гла́са и седа́льны вси пра́здника по</red>
<red>еди́ножды. Сла́ва и ны́не, пра́здника, и́же по полиеле́и седа́лен, и чте́ние пра́здника. Степе́нна гла́са. Проки́мен и Ева́нгелие пра́здника. Та́же </red>
Воскресе́ние Христо́во:
<red>псало́м 50. И целова́ние Ева́нгелия по обы́чаю. Та́же Сла́ва, припе́в пра́здника: И ны́не, то́йже. И стихи́ра пра́здника. Кано́н воскре́сен со ирмосо́м на 4, и Богоро́дице два, и пра́здника о́ба кано́на на 8. Катава́сия: </red>
Христо́с ражда́ется:
<red>о́ба ли́ка вку́пе. По 3-й пе́сни конда́к воскре́сен и и́кос, и седа́лен пра́здника два́жды, и чте́ние пра́здника. По 6-й пе́сни конда́к пра́здника, и и́кос, и чте́ние в про́лозе. На 9-й пе́сни припе́вов не пое́м, но </red>
Честне́йшую:
<red>Свети́лен воскре́сен. Сла́ва и ны́не, пра́здника. На хвали́тех стихи́ры воскре́сны 4 и пра́здника 4, со стихи́ пра́здничными. Сла́ва, пра́здника. И ны́не, </red>
Преблагослове́нна еси́, Богоро́дице Де́во:
<red>Та́же Славосло́вие вели́кое. По Трисвято́м тропа́рь воскре́сен то́чию, ектении и отпу́ст. Та́же стихи́ра Ева́нгельская, и оглаше́ние, и обы́чное исхожде́ние, и час 1-й в притво́ре. На часе́х тропа́рь воскре́сен. Сла́ва, тропа́рь пра́здника. И ны́не, Богоро́дичен часо́в. По </red>
О́тче наш:
<red>конда́к воскре́сен. Та́кожде и на всех часе́х кондаки́, пременя́юще, глаго́лем.</red></p>
<p>
<strong>
<red>На Литурги́и:</red>
</strong>
</p>
<p>
<red>Блаже́нны воскре́сны гла́са на 6 и пра́здника песнь 3-я на 4. По вхо́де Тропа́рь воскре́сен и пра́здника. Сла́ва, конда́к воскре́сен. И ны́не, пра́здника. Проки́мен, Апо́стол, аллилу́ия, Ева́нгелие и прича́стен пре́жде дне, и пра́здника.</red>
</p>
<p>
<red>Подоба́ет ве́дати, а́ще случи́тся попра́зднство Вхо́да Богоро́дицы в неде́лю и святы́й пра́зднуется на 4 или на 6:</red>
</p>
<p>
<strong>
<red>На Малой Вече́рни:</red>
</strong>
</p>
<p>
<red>В суббо́ту ве́чера стихи́ры воскре́сны и Богоро́дице, по обы́чаю.</red>
</p>
<p>
<strong>
<red>На Велицей Вечерни:</red>
</strong>
</p>
<p>
<red>По стихосло́вии, на </red>Го́споди, воззва́х:
<red>стихиры воскре́сны 3, и восто́чен еди́н, Анато́лиев, и пра́здника 3, того́ дне рядовы́я, и свята́го Мине́и 3. А́ще ли пое́тся святы́й на 6 или ему́же и полиеле́й и пое́м стихи́ры воскре́сны 3, и пра́здника 3, и свята́го 4. Сла́ва, свята́го. А́ще же ни, Сла́ва, пра́здника. И ны́не, Богоро́дичен 1-й гла́са. Вход. Проки́мен дне. На лити́и стихи́ры пра́здника, того́ дне стихо́вныя, и свята́го, а́ще полиеле́й. Сла́ва, и ны́не, пра́здника. А́ще ли и́мать святы́й Сла́ву: Сла́ва, свята́го. И ны́не, пра́здника. На стихо́вне стихи́ры воскре́сны. Сла́ва, свята́го, а́ще есть, а́ще ли ни, Сла́ва, и ны́не, пра́здника. На благослове́нии хле́бов тропа́рь: </red>
Богоро́дице Де́во:
<red>два́жды и пра́здника, еди́ножды.</red></p>
<p>
<strong>
<red>На У́трени:</red>
</strong>
</p>
<p>
<red>На </red>Бог Госпо́дь:
<red>тропа́рь воскре́сен два́жды. Сла́ва, свята́го, а́ще есть. А́ще ли ни, Сла́ва, и ны́не, пра́здника. По кафи́змах седа́льны воскре́сны с Богоро́дичны их и</red>
<red>чте́ние во Ева́нгелии толко́вом. Полиеле́й и тропари́: </red>
А́нгельский собо́р:
<red>ипакои́, степе́нна и проки́мен гла́са. Ева́нгелие воскре́сно, и стихи́ра воскре́сна, и про́чее воскре́сно. Кано́н воскре́сен, со ирмосо́м на 4, и Богоро́дице на 2, и пра́здника на 4, и свята́го на 4. А́ще полиеле́й, кано́н воскре́сен со ирмосо́м на 4, и пра́здника на 4, и свята́го на 6. Катава́сия: </red>
Христо́с ражда́ется:
<red>По 3-й пе́сни конда́к пра́здника и и́кос, и свята́го, а́ще имать, и седа́лен свята́го, Сла́ва, и ны́не, пра́здника, и чте́ние. По 6-й пе́сни конда́к воскре́сен и и́кос, и чтем про́лог. На 9-й пе́сни пое́м: </red>
Честне́йшую:
<red>Свети́лен воскре́сен. Сла́ва, свята́го, а́ще и́мать. А́ще ни, Сла́ва, и ны́не пра́здника. На хвали́тех стихи́ры воскре́сны 4 и пра́здника со сла́вным 4, стихо́вныя у́тренния, со стихи́ пра́здника. А́ще и́мать святы́й стихи́ры на хвали́тех, и пое́м стихи́ры воскре́сны 4 и свята́го со сла́вным 4, с припе́вы его́. Сла́ва, стихи́ра Ева́нгельская. И ны́не, </red>
Преблагослове́нна еси́, Богоро́дице Де́во:
<red>Славосло́вие вели́кое. По Трисвято́м тропа́рь воскре́сен то́чию. И ектении́, и отпу́ст, и оглаше́ние, и обы́чное исхожде́ние в притво́р. Та́же час 1-й, на 1-м часе́ тропа́рь воскре́сен. Сла́ва, тропа́рь пра́здника. И ны́не, Богоро́дичен часо́в. По </red>
О́тче наш:
<red>конда́к пра́здника. На 3-м часе́. Тропа́рь воскре́сен. Сла́ва, свята́го. И ны́не, Богоро́дичен часо́в. По </red>
О́тче наш:
<red>конда́к воскре́сен. Та́кожде и в про́чия часы́ глаго́лем воскре́сный тропа́рь всегда́ с пра́здничным, и со свята́го тропаре́м пременя́юще, а́ще есть. А конда́к воскре́сен и пра́здника глаго́лем, пременя́юще, а́ще полиеле́й и свята́го.</red></p>
<p>
<strong>
<red>На Литурги́и:</red>
</strong>
</p>
<p>
<red>Блаже́нны гла́са на 6 и пра́здника рядова́я песнь на 4. </red>
<red>А́ще ли и́мать святы́й песнь во уста́ве: и воскре́сна на 4, и пра́здника песнь рядова́я на 4, и свята́го песнь 6-я на 4. По вхо́де тропа́рь воскре́сен, и пра́здника, и хра́ма свята́го, и свята́го, </red>а́ще и́мать. Та́же конда́к воскре́сен. Сла́ва, свята́го, И ны́не, пра́здника. А́ще ли не и́мать святый тропаря́ и кондака́: Сла́ва, конда́к воскре́сен, И ны́не, конда́к пра́здника. Проки́мен, Апо́стол, аллилу́ия, Ева́нгелие и прича́стен дне и свята́го, а́ще и́мать, а́ще ли ни, то ряд неде́ли еди́н.</p>
<p>
<red>Ве́стно бу́ди, я́ко пра́зднуется пра́здник сей дней 5.</red>
</p>
<p>
<strong>
<red>Введение во храм Пресвятой Владычицы нашей Богородицы. </red>
</strong>Праздник Введения во храм Пресвятой Богородицы — предвозвестие благоволения Божия к человеческому роду, проповедь спасения, обетование Христова пришествия.</p>
<p>Велик и знаменателен настоящий день в жизни Богоматери, ставший предзнаменованием того, что Пресвятая Дева будет поставлена превыше не только святых, но даже Ангелов. Херувимов и Серафимов.</p>
<p>Божественный Промысл остается непостижимым Начальствам и Властям на Небесах, только через Церковь они познаю́т, в чем состоит домостроительство тайны, сокрывавшейся от вечности в Боге.</p>
</section>
