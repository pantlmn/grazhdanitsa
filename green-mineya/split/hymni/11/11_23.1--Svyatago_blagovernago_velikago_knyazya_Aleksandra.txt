<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>Свята́го благове́рнаго вели́каго кня́зя Алекса́ндра Не́вскаго, Влади́мирскаго и Новгоро́дскаго чудотво́рца, нарече́ннаго во и́ноцех Алекси́я</red>
</p>
</title>
<p>
<strong>
<red>На Ма́лой Вече́рни</red>
</strong>
</p>
<p>
<red>Стихи́ры, глас 1.</red>
</p>
<p>
<red>Подо́бен:</red> Всехва́льнии му́ченицы:</p>
<p>От благочести́ваго ко́рене/ святопома́занная розга́ произше́д,/ плод произнесе́ себе́ преподо́бия и пра́вды,/ преми́рно благоуха́я ве́рно от души́ чту́щия тя./ О ни́хже со А́нгелы Христу́ моли́ся, блаже́нне,/ дарова́ти мир и ве́лию ми́лость.</p>
<p>Земны́х всех возгнуша́вся,/ к Небе́сным ду́хом прилепи́л еси́ себе́./ Тем, безпло́тных подража́в житие́,/ со святы́ми все́ми водвори́лся еси́;/ с ни́миже, преподо́бне, Христу́ моли́ся/ па́мять твою́ творя́щим/ пода́ти мир и ве́лию ми́лость.</p>
<p>Благоче́стием и ве́рою пресве́тло укра́шен,/ я́ко благочести́в князь, и преизря́ден, и преимени́т,/ Пресвяты́я Тро́ицы побо́рник был еси́;/ от Нея́же, просвети́вся,/ чуде́с свет ми́ру провозсия́л еси́/ и моли́твенник яви́лся еси́ о душа́х на́ших.</p>
<p>
<red>Сла́ва, глас 6:</red>
</p>
<p>Преподо́бне о́тче Алекса́ндре,/ из мла́да возлюби́в Христа́,/ Богоимени́т венцено́сец был еси́,/ преподо́бием и пра́вдою све́тло укра́шен,/ ми́лостынями же и чистото́ю/ простра́нное селе́ние был еси́ Ду́ха Свята́го./ Ему́же непреста́нно моли́ся,/ о е́же сохрани́ти Оте́чество твое́ и град твой,/ от пога́ных необори́мым бы́ти/ и сыново́м Росси́йским спасти́ся.</p>
<p>
<red>И ны́не, пра́здника, глас 8:</red>
</p>
<p>Дави́д провозглаша́ше Тебе́, Пречи́стая,/ прови́дя освяще́ние вхо́да Твоего́ в храм,/ в не́мже концы́, <red>Днесь</red> пра́зднующе, славосло́вят Тя, Всепе́тая:/ я́же бо пре́жде рождества́ Де́ва/ и по рождестве́ пребы́вши нетле́нна, Ма́ти Сло́ва жи́зни./ <red>Днесь</red> в хра́ме Заха́рия весели́тся, восприе́м Тя, Влады́чице,/ и свята́я святы́х ра́дуются,/ подъе́мши Тя, исто́чника жи́зни на́шея./ Сего́ ра́ди и мы псало́мски вопие́м Ти:/ о нас моли́ Сы́на Твоего́ и Бо́га на́шего/ дарова́ти нам ве́лию ми́лость.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Дом Свята́го Ду́ха/ поспеше́нием благода́ти/ Алекса́ндр яви́ся;/ те́мже, ны́не соше́дшеся,/ тому́ воспои́м песнь.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Ра́дуйся, князе́й ру́сских похвало́/ и во́инов соблюде́ние,/ ва́рваров побежде́ние,/ сиро́т и вдов засту́пниче/ и гра́да на́шего утвержде́ние.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Приими́ ны́не пе́ние/ люде́й твои́х, блаже́нне,/ и моля́щимся ти у Христа́/ испроси́ от грехо́в избавле́ние,/ да ублажа́ем тя при́сно.</p>
<p>
<red>Сла́ва, глас 8:</red>
</p>
<p>Богому́дре Алекса́ндре, вели́кий кня́же,/ блаже́н еси́, я́ко блаже́нство насле́довал еси́,/ его́же ра́ди вся земна́я презре́в,/ неотло́жно того́ взыску́я, ни́щия удовли́л еси́,/ сиро́т пита́тель, пле́нных свободи́тель был еси́./ Тем в нестаре́емую ра́дость вшел еси́ Го́спода твоего́,/ Ему́же со А́нгелы предстоя́,/ моли́ ве́рою пою́щия тя/ гобзова́ние щедро́т пода́ти и грехо́в оставле́ние.</p>
<p>
<red>И ны́не, пра́здника, глас 4:</red>
</p>
<p>Прииди́те, вси ве́рнии,/ еди́ну Непоро́чную восхва́лим,/ от проро́ков пропове́данную и в храм приведе́нную,/ пре́жде век пронарече́нную Ма́терь/ и в после́дняя ле́та я́вльшуюся Богоро́дицу./ Го́споди, моли́твами Ея́/ мир Твой пода́ждь нам и ве́лию ми́лость.</p>
<p>
<red>По Трисвято́м тропа́рь, глас 4: </red>Я́ко благочести́ваго:
<red>
Сла́ва, и ны́не, пра́здника
<emphasis>(</emphasis></red>
<emphasis>
<red>зри день сей ни́же</red>
</emphasis>
<emphasis>
<red>).</red>
</emphasis>
<emphasis/>
</p>
<p>
<red>Та́же, ектения́ ма́лая: </red>Поми́луй нас, Бо́же:</p>
<p>
<red>И отпу́ст.</red>
</p>
<p>
<strong>
<red>На Вели́цей Вече́рни</red>
</strong>
</p>
<p>
<red>Стихосло́вим </red>Блаже́н муж:
<red>1-й антифо́н. На </red>
Го́споди, воззва́х:
<red>стихи́ры на 8: пра́здника, 3; и Алекса́ндра, 5.</red></p>
<p>
<red>Стихи́ры Алекса́ндра, глас 2.</red>
</p>
<p>
<red>Подо́бен:</red> Ки́ими похва́льными:</p>
<p>Ки́ими похва́льными венцы́/ венча́ем блаже́ннаго Алекса́ндра?/ люде́й благове́рных держа́ву и князе́й правосла́вных похвалу́,/ ди́внаго в чудесе́х, безпло́тных сожи́теля,/ исто́чника Боже́ственных исцеле́ний неисчерпа́емаго,/ реку́ чуде́с мно́гих,/ проли́тие дарова́ний духо́вных./ Его́же ра́ди Христо́с земли́ Росси́йстей/ да́рует мир и ве́лию ми́лость.</p>
<p>Ки́ими похва́льными венцы́/ увязе́м блаже́ннаго Алекса́ндра?/ благоче́стия управле́ние, ерети́ческих уче́ний обличе́ние,/ Це́ркве све́тлое украше́ние,/ врача́ прему́драго и Богоприя́тна,/ исцеля́юща неду́ги и боле́зни на́ша./ Его́же ра́ди враго́в шата́ния Христо́с низложи́,/ име́яй ве́лию ми́лость.</p>
<p>Ки́ими смире́нными устна́ми/ воспое́м Алекса́ндра прему́драго?/ со́лнца пресве́тлаго, Всечестны́я Тро́ицы моли́твенника,/ печа́льных утеше́ние и отча́янных засту́пника,/ похвалу́ земли́ Росси́йския,/ реку́ ми́лости вои́стинну и больны́х врача́ безме́здна,/ смире́ния Христо́ва подража́теля,/ подаю́щаго нам ве́лию ми́лость.</p>
<p>Ки́ими духо́вными пе́сньми/ воспое́м пресла́внаго?/ свети́льника незаходи́маго Со́лнца мы́сленнаго,/ пра́вды пра́вило, весе́лие земли́ Росси́йския,/ кре́пость гра́да на́шего и забра́ло,/ сиро́т пита́теля, оби́димых засту́пника,/ столпа́ пресве́тлаго, просвеща́ющаго нас чуде́с светлостьми́/ и подаю́ща ве́лию ми́лость.</p>
<p>
<red>Сла́ва, глас 6:</red>
</p>
<p>Всяк град и страна́,/ сла́вному гра́ду на́шему сра́дуйтеся/ и псало́мски восплещи́те рука́ми вку́пе,/ духо́вно торжество́ <red>Днесь</red> пра́зднующе:/ се у́бо ди́вный наш врач и спаси́тель, Алекса́ндр вели́кий,/ Небе́снаго врачевства́ цельбы́ предлага́ет/ и к непреста́нным цельба́м ти́хо созыва́ет/ не хи́тростьми челове́ческими, не обвяза́нием,/ но де́йством Свята́го Ду́ха,/ душе́вное и теле́сное исцеле́ние па́че естества́ подава́я./ Его́же и прие́млюще/ дово́льно, всяк род и во́зраст сла́вим Христа́ Бога́,/ подаю́щаго нам его ра́ди ве́лию ми́лость.</p>
<p>
<red>И ны́не, пра́здника, глас 8:</red>
</p>
<p>По рождестве́ Твое́м, Богоневе́сто Влады́чице,/ пришла́ еси́ в храм Госпо́день воспита́тися/ во свята́я святы́х, я́ко освяще́нна:/ тогда́ и Гаврии́л по́слан бысть к Тебе́, Всенепоро́чней,/ пи́щу Тебе́ принося́./ Небе́сная вся удиви́шася, зря́ще Ду́ха Свята́го, в Тя все́льшася./ Те́мже, Пречи́стая и Нескве́рная,/ Я́же на Небеси́ и на земли́ сла́вима,/ Ма́ти Бо́жия, спаси́ род наш.</p>
<p>
<red>Вход. Проки́мен дне. И чте́ния.</red>
</p>
<p>Прему́дрости Соломо́новы чте́ние
<red>(глава́ 3):</red></p>
<p>Пра́ведных ду́ши в руце́ Бо́жией,/ и не прико́снется их му́ка./ Непщева́ни бы́ша во очесе́х безу́мных умре́ти,/ и вмени́ся озлобле́ние исхо́д их,/ и е́же от нас ше́ствие — сокруше́ние;/ они́ же суть в ми́ре./ И́бо пред лице́м челове́ческим а́ще и му́ку прии́мут,/ упова́ние их безсме́ртия испо́лнено./ И вма́ле нака́зани бы́вше,/ вели́кими благоде́тельствовани бу́дут,/ я́ко Бог искуси́ я/ и обре́те их досто́йны Себе́./ Я́ко зла́то в горни́ле, искуси́ их,/ и я́ко всепло́дие же́ртвенное прия́т я./ И во вре́мя посеще́ния их возсия́ют/ и, я́ко и́скры по сте́блию, потеку́т./ Су́дят язы́ком и облада́ют людьми́,/ и воцари́тся Госпо́дь в них во ве́ки./ Наде́ющиися Нань разуме́ют и́стину/ и ве́рнии в любви́ пребу́дут Ему́./ Я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>Прему́дрости Соломо́новы чте́ние
<red>(гла́вы 5, 6):</red></p>
<p>Пра́ведницы во ве́ки живу́т,/ и в Го́споде мзда их, и попече́ние их у Вы́шняго./ Сего́ ра́ди прии́мут Ца́рствие благоле́пия/ и вене́ц добро́ты от руки́ Госпо́дни;/ зане́ десни́цею покры́ет я и мы́шцею защити́т их./ Прии́мет всеору́жие рве́ние свое́/ и вооружи́т тварь в месть враго́м./ Облече́тся в броня́ пра́вды/ и возложи́т шлем — суд нелицеме́рен./ Прии́мет щит непобеди́мый — преподо́бие,/ поостри́т же напра́сный гнев во ору́жие,/ спобо́рет же с ним мир на безу́мныя./ По́йдут праволу́чныя стре́лы мо́лниины,/ и, я́ко от благокру́гла лу́ка облако́в, на наме́рение полетя́т./ И от каменоме́тныя я́рости, испо́лнь паду́т гра́ды,/ вознегоду́ет на них вода́ морска́я,/ ре́ки же потопя́т я на́гло./ Сопроти́в ста́нет им дух си́лы,/ и, я́ко ви́хор, разве́ет их,/ и опустоши́т всю зе́млю беззако́ние,/ и злоде́йство преврати́т престо́лы си́льных./ Слы́шите у́бо, ца́рие, и разуме́йте,/ навы́кните судии́ конце́в земли́./ Внуши́те, держа́щии мно́жества/ и гордя́щиися о наро́дех язы́к,/ я́ко дана́ есть от Го́спода держа́ва вам/ и си́ла от Вы́шняго.</p>
<p>Прему́дрости Соломо́новы чте́ние
<red>(глава́ 4):</red></p>
<p>Пра́ведник, а́ще пости́гнет сконча́тися, в поко́и бу́дет./ Ста́рость бо честна́ не многоле́тна,/ ниже́ в числе́ лет исчита́ется./ Седи́на же есть му́дрость челове́ком/ и во́зраст ста́рости — житие́ нескве́рное./ Благоуго́ден Бо́гу быв, возлю́блен бысть/ и живы́й посреде́ гре́шников преста́влен бысть./ Восхище́н бысть, да не зло́ба измени́т ра́зума его́,/ или́ лесть прельсти́т ду́шу его́./ Раче́ние бо зло́бы помрача́ет до́брая/ и паре́ние по́хоти пременя́ет ум незло́бив./ Сконча́вся вма́ле, испо́лни ле́та до́лга,/ уго́дна бо бе Го́споду душа́ его,/ сего́ ра́ди потща́ся от среды́ лука́вствия./ Лю́дие же, ви́девше и не разуме́вше,/ ниже́ положи́вше в помышле́нии таково́е,/ я́ко благода́ть и ми́лость в преподо́бных Его́/ и посеще́ние во избра́нных Его́.</p>
<p>
<red>На литии́ стихи́ры, глас 3.</red>
</p>
<p>
<red>Подо́бен:</red> Поста́виша:</p>
<p>3емля́ на́ша и страна́, блаже́нне,/ чудеса́ твоя́ возвеща́ют и воспева́ют у́бо всю́ду:/ Христо́с бо тя нам свети́льника показа́,/ просвеща́юща ду́ши на́ша.</p>
<p>
<red>Глас 4:</red>
</p>
<p>Лю́дие и кня́зи,/ вку́пе бога́тии и убо́зии, ра́дуйтеся,/ све́тлое <red>Днесь</red> торжество́ пра́зднующе о́бщаго засту́пника,/ блаже́ннаго Алекса́ндра:/ воспева́йте у́бо, и́стиннии безмо́лвницы и прости́и лю́дие,/ о́бщаго предста́теля, и помо́щника,/ и мо́лебника о душа́х на́ших.</p>
<p>
<red>Глас 5:</red>
</p>
<p>Богоприя́тне и преподо́бне Алекси́е,/ от ложе́сн поро́д свят Бо́гу нарече́н еси́,/ благи́ми де́лы све́тло украси́лся еси́,/ ми́лостынями и чистото́ю сосу́д Свята́го Ду́ха был еси́:/ И́мже де́йствуеши пресла́вная чудеса́/ с ве́рою приходя́щим ко свято́му твоему́ гро́бу.</p>
<p>Боговенча́нный Алекса́ндре,/ страны́ на́шей держа́ва светоно́сная,/ князе́й похвала́ велехва́льная,/ христиа́н побо́рниче непобе́дный,/ о ни́хже, жив сый, ду́шу твою́ полага́л еси́,/ си́це и по сме́рти неотсту́пно Оте́чество твое́ сохраня́й,/ на ага́ряны моли́твами твои́ми спосо́бствуя.</p>
<p>Богому́дре Алекса́ндре преподо́бне,/ егда́ ре́вностию Бо́жиею разже́гся,/ в зе́млю ше́ствовати неве́дущих Бо́га не отрица́лся еси́/ и та́мо прише́ствием твои́м безбо́жнаго царя́ удиви́л еси́,/ христоимени́тым же лю́дем тишину́ исхода́тайствовал еси́./ Тем и <red>Днесь</red> к Бо́гу хода́тайствуй о нас,/ да уще́дрит ны в День Су́дный.</p>
<p>
<red>Сла́ва, глас 2:</red>
</p>
<p>Прииди́те, Христоимени́тии собо́ри,/ Богопочте́нии кня́зи и благове́рнии/ ку́пно же со святи́тели и Христолюби́вое мно́жество,/ све́тло соста́вльше, псало́мскую песнь/ Боже́ственному сему́ венцено́сцу Алекса́ндру принесе́м, реку́ще:/ ра́дуйся, Тро́ицы побо́рниче великоимени́тый;/ ра́дуйся, крестоно́сных князе́й похвало́ Боговенча́нная;/ ра́дуйся, христиа́н рог Богоно́сный,/ о ни́хже Христу́ моля́ся, не оскуде́й/ дарова́ти мир и ве́лию ми́лость.</p>
<p>
<red>И ны́не, пра́здника, глас 5:</red>
</p>
<p>Возсия́ день ра́достен и пра́здник всече́стен:/ <red>Днесь</red> бо, Я́же пре́жде рождества́ и по рождестве́ Де́ва пребы́вши,/ в храм Госпо́день приво́дится./</p>
<p>И ра́дуется Заха́рия ста́рец, роди́тель Предте́чев,/ и вопие́т ве́село:/ прибли́жися, Предста́тельница скорбя́щих, в храм святы́й,/ я́ко свята́, освяти́тися во оби́телище Всецаря́./ Да весели́тся Иоаки́м пра́отец, и А́нна да ра́дуется,/ я́ко принесо́ша Бо́гу, я́ко триле́тствующую Ю́ницу, непоро́чную Влады́чицу./ Ма́тери, сра́дуйтеся, де́вы, взыгра́йте, и непло́ды, сликовству́йте,/ я́ко отве́рзе нам Небе́сное Ца́рство пронарече́нная Всецари́ца,/ ра́дуйтеся, лю́дие, и весели́теся.</p>
<p>
<red>На стихо́вне стихи́ры, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Я́ко ве́лие со́лнце,/ яви́лся еси́, блаже́нне, вселе́нней,/ чудесы́ стра́шными просвеща́я весь мир./ Тем вси, соше́дшеся,/ Христа́ воспои́м, спаса́ющаго ны от бед/ моли́твами твои́ми.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>Све́том сия́я Боже́ственныя благода́ти,/ и чудоде́йствуеши непреста́нно./ И ны́не моли́ Христа́ Бо́га, блаже́нне Алекса́ндре,/ изба́вити от бед ду́ши на́ша.</p>
<p>
<red>Стих:</red> Блаже́н муж, боя́йся Го́спода,/ в за́поведех Его́ восхо́щет зело́.</p>
<p>Не от Ри́ма возсия́л еси́,/ ни от Сио́на, Богому́дре,/ но в Росси́йстей земли́ яви́лся еси́,/ чудотво́рец пресла́вен,/ исцеле́ние подава́я неоску́дно/ всем, приходя́щим с ве́рою.</p>
<p>
<red>Сла́ва, глас 1. Самогла́сен:</red>
</p>
<p>Ра́дуйся и весели́ся, гра́де Влади́мире,/ и све́тло торжеству́й, и лику́й Христо́ва Це́рковь,/ в не́йже положено́ честно́е те́ло блаже́ннаго Алекса́ндра,/ те́ло драго́е, те́ло пресла́вное,/ те́ло, чудеса́ точа́щее всем, приходя́щим с ве́рою./ Прииди́те, вси лю́дие, прииди́те, ве́рнии, поклони́мся,/ тецы́те и собери́теся,/ и псало́мски того́ воспои́м, ра́дующеся,/ и облобыза́ем че́стно мо́щи ди́внаго врача́ на́шего,/ печа́льных при́сную уте́ху и отча́янных наде́жду,/ похвалу́ земли́ Росси́йстей,/ посо́бника на враги́, и всем челове́ком засту́пника,/ и моли́твенника о спасе́нии душ на́ших.</p>
<p>
<red>И ны́не, пра́здника, глас 6:</red>
</p>
<p><red>Днесь</red> собо́ри ве́рных, соше́дшеся,/ духо́вне да торжеству́ем,/ и Богоотрокови́цу, Де́ву и Богоро́дицу,/ в храм Госпо́день приводи́му, благоче́стно восхва́лим,/ предъизбра́нную от всех родо́в,/ во оби́телище всех Царя́ Христа́ и Бога́./ Де́вы, свещи́ нося́ще, предъиди́те,/ Присноде́вы чту́ще честно́е происхожде́ние;/ ма́тери, печа́ль всю отложи́вше, ра́достно спосле́дствуйте/ Ма́тери Бо́га быва́ющей и ра́дости ми́ра Хода́таице:/ вси у́бо ра́достно, е́же ра́дуйся,/ со А́нгелом возопие́м Обра́дованней,/ при́сно моля́щейся о душа́х на́ших.</p>
<p>
<red>На благослове́нии хлебо́в тропа́рь свята́го, два́жды, и пра́здника. А́ще несть бде́ния, глаго́лем тропа́рь свята́го. Сла́ва, и ны́не, пра́здника.</red>
</p>
<p>
<red>Тропа́рь свята́го, глас 4: </red>
</p>
<p>Я́ко благочести́ваго ко́рене/ пречестна́я о́трасль был еси́, блаже́нне Алекса́ндре:/ яви́ бо тя Христо́с, я́ко не́кое Боже́ственное сокро́вище Росси́йстей земли́,/ но́ваго чудотво́рца, пресла́вна и Богоприя́тна./ И <red>Днесь</red> соше́дшеся в па́мять твою́ ве́рою и любо́вию,/ во псалме́х и пе́ниих ра́дующеся, сла́вим Го́спода,/ да́вшаго тебе́ благода́ть исцеле́ний,/ Его́же моли́ спасти́ град сей,/ и держа́ве Росси́йской Богоуго́дней бы́ти,/ и сыново́м Росси́йским спасти́ся.</p>
<p>
<red>Сла́ва, и ны́не, пра́здника, глас то́йже:</red>
</p>
<p><red>Днесь</red> благоволе́ния Бо́жия предображе́ние/ и челове́ков спасе́ния пропове́дание,/ в хра́ме Бо́жии я́сно Де́ва явля́ется/ и Христа́ всем предвозвеща́ет./ Той и мы велегла́сно возопии́м:/ ра́дуйся, смотре́ния/ Зижди́телева исполне́ние.</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь пра́здника, два́жды. Сла́ва, свята́го, и ны́не, пра́здника.</red></p>
<p>
<red>По 1-м стихосло́вии седа́лен, глас 4.</red>
</p>
<p>
<red>Подо́бен:</red> Удиви́ся Ио́сиф:</p>
<p>Ра́дуйся, я́ко вторы́й Фессало́нь в Росси́йстей земли́,/ сла́вный гра́де Влади́мире,/ и любе́зными пе́сньми вку́пе лику́й, Боже́ственная Це́рковь,/ в не́йже пречестно́е те́ло Алекса́ндра, прему́драго, блаже́ннаго/ подае́т разли́чно всем исцеле́ние./ И сего́ ра́ди возопии́м к нему́:/ моли́твами твои́ми, блаже́нне,/ исцели́ неду́ги и боле́зни на́ша/ и вся́ческих изба́ви искуше́ний/ ве́рою и любо́вию па́мять твою́ восхваля́ющих.</p>
<p>
<red>Сла́ва, и ны́не, пра́здника, глас 1.</red>
</p>
<p><red>Подо́бен:</red> Ка́мени запеча́тану:</p>
<p>Свята́я святы́х, Богоро́дице, су́щи,/ досто́йно приведе́ся жи́ти во свята́я,/ я́ко одушевле́н Госпо́день киво́т/ и Свята́го Ду́ха и́стинно вмести́лище Боже́ственное, Де́во Ма́ти./ Те́мже всели́ся в Тя, И́же Отцу́ единоро́дный/ и Свято́му Ду́ху соесте́ственный,/ Твой Сын неискусому́жно,/ обоготвори́в все челове́чество.</p>
<p>
<red>По 2-й кафи́зме седа́лен, глас 3.</red>
</p>
<p><red>Подо́бен:</red> Красоте́ де́вства:</p>
<p>Благода́рно зове́м вси Христо́ву уго́днику ми́лостивому,/ незло́бивому и кро́ткому,/ приле́жно моля́щеся любо́вию:/ разруши́ брань страсте́й на́ших,/ и отжени́ де́монская мечта́ния, блаже́нне,/ и моли́ Бо́га дарова́ти нам ве́лию ми́лость.</p>
<p>
<red>Сла́ва, и ны́не, пра́здника, глас 4.</red>
</p>
<p>Подобен: Яви́лся еси́ <red>Днесь</red>:</p>
<p>Весе́лия <red>Днесь</red> вселе́нная испо́лнися вся/ в благознамени́том пра́зднице Богоро́дицы, зову́щи:/ Та есть сень небе́сная.</p>
<p>
<red>Велича́ние:</red>
</p>
<p>Велича́ем тя,/ благове́рный кня́же Алекса́ндре,/ и чтим свято́е успе́ние твое́,/ и ны́не мо́лиши за нас/ Христа́, Бо́га на́шего.</p>
<p>
<red>По полиеле́и седа́лен, глас 8.</red>
</p>
<p>
<red>Подо́бен:</red> Прему́дрости:</p>
<p>Дух Святы́й тя, блаже́нне, наста́ви/ Оте́чествие твое́ па́ствити на па́житех спаси́тельных,/ и Христо́с свети́льника тя показа́ я́ве:/ сего́ ра́ди лику́й и весели́ся со дерзнове́нием,/ я́ко сугу́быя венцы́ от Венцеда́вца прии́м.</p>
<p>
<red>Сла́ва, и ны́не, пра́здника:</red>
</p>
<p>Пре́жде зача́тия, Чи́стая, освяти́лася еси́ Бо́гу/ и, ро́ждшися на земли́, дар принесла́ся еси́ ны́не Ему́,/ исполня́ющи оте́ческое обеща́ние:/ в Боже́ственнем же хра́ме, я́ко су́що Боже́ственный храм,/ от младе́нства чи́сте со свеща́ми све́тлыми отдана́ бы́вши,/ яви́лася еси́ прия́телище непристу́пнаго и Боже́ственнаго све́та./ Вели́ко вои́стинну предше́ствие Твое́, еди́на Богоневе́сто и Присноде́во.</p>
<p>
<red>А́ще ли кто изволи́т пе́ти по́сле отда́ния пра́здника Святы́я Богоро́дицы, глаго́лет по седа́льнах, Сла́ва, и ны́не, Богоро́дичны сия́.</red>
</p>
<p>
<red>По 1-м седа́льне, Богоро́дичен:</red>
</p>
<p>Удиви́ся Ио́сиф, е́же па́че естества́ зря/ и внима́ше мы́слию, и́же на руно́ дождь, в безсе́менном зача́тии Твое́м, Богоро́дице,/ купину́, огне́м неопали́мую, жезл Ааро́нов прозя́бший./ И свиде́тельствуя, обру́чник<a type="note" xlink:href="#note201">201</a>
Твой и храни́тель свяще́нником взыва́ше:/ Де́ва ражда́ет и по рождестве́ па́ки Де́ва пребыва́ет.</p>
<p>
<red>По 2-м седа́льне, Богоро́дичен:</red>
</p>
<p>Красоте́ де́вства Твоего́ и пресве́тлой чистоте́ Твое́й/ Гаврии́л, удиви́вся, вопия́ше Ти, Богоро́дице:/ ку́ю Ти похвалу́ принесу́ досто́йную?/ что же возъимену́ю Тя? недоумева́ю и ужаса́юся./ Те́мже, я́ко повеле́н бых, вопию́ Ти:/ ра́дуйся, Благода́тная.</p>
<p>
<red>По полиеле́и, Богоро́дичен:</red>
</p>
<p>О Тебе́ ра́дуется, Благода́тная, вся́кая тварь,/ А́нгельский собо́р и челове́ческий род,/ освяще́нный хра́ме и раю́ слове́сный, де́вственная похвало́,/ из Нея́же Бог воплоти́ся и Младе́нец бысть, пре́жде век Сый Бог наш:/ ложесна́ бо Твоя́ Престо́л сотвори́ и чре́во Твое́ простра́ннее Небе́с соде́ла./ О Тебе́ ра́дуется, Благода́тная, вся́кая тварь, сла́ва Тебе́.</p>
<p>
<red>Степе́нна, 1-й антифо́н 4-го гла́са. Проки́мен: </red>Честна́ пред Го́сподем смерть преподо́бных Его́.
<red>Стих:</red>
Что возда́м Го́сподеви о всех, я́же воздаде́ ми. Вся́кое дыха́ние:
<red>Ева́нгелие от Матфе́я, зача́ло 43.</red></p>
<p>
<red>По 50-м псалме́ стихи́ра самогла́сна, глас 6:</red>
</p>
<p>Прииди́те, вси лю́дие,/ хвалу́ принесе́м блаже́нному, вопию́ще си́це:/ ра́дуйся, пресве́тлый сто́лпе, просвеща́я нас чуде́с светлостьми́;/ ра́дуйся, ро́сный о́блаче, пла́мень погаша́яй страсте́й/ и ороша́яй ве́рных мы́сли, Боже́ственный Алекса́ндре.</p>
<p>
<red>Кано́н пра́здника со ирмосо́м на 6: И свято́му два кано́на, на 8.</red>
</p>
<p>
<red>А́ще ли вне попра́зднства изво́лит настоя́тель пе́ти благове́рному кня́зю Алекса́ндру, пое́м кано́н Богоро́дице со ирмосо́м на 6, глас 2: </red>Нетре́ну, необы́чну: <red>(во Окто́ихе).</red></p>
<p>
<red>Кано́н Алекса́ндру, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Моря́ чермну́ю пучи́ну/ невла́жными стопа́ми/ дре́вний пешеше́ствовав Изра́иль,/ крестообра́зныма Моисе́овыма рука́ма/ Амали́кову си́лу в пусты́ни победи́л есть.</emphasis>
<emphasis/>
</p>
<p>Прии́мша в свое́м се́рдцы, Бла́же,/ Твою́ благода́ть духо́вную тве́рдо прему́драго повеле́ния/ и в ду́ши благочести́вых вложи́вшаго,/ похвала́ми даждь ублажи́ти Алекса́ндра пресла́внаго.</p>
<p>Свети́льниче многосве́тлый Росси́йския земли́,/ чудесы́, я́коже со́лнце второ́е, сия́я,/ всех нас помина́й, соверша́ющих па́мять твою́, Алекса́ндре блаже́нне.</p>
<p>Це́ркве был еси́ Христо́вы красота́, блаже́нне,/ пе́нием бо сию́ украси́л еси́, пресла́вне./ И ны́не мо́лим тя:/ свободи́ ны от вся́кия бра́ни бори́теля, пою́щия тя, Алекса́ндре.</p>
<p>
<red>Богоро́дичен:</red> Ра́дуйся, благода́ти Исто́чниче;/ ра́дуйся, ле́ствице и дверь Небе́сная;/ ра́дуйся, свети́льниче, и ста́мно злата́я, и горо́ несеко́мая,/ Де́во, Жизнода́вца Христа́ ми́ру ро́ждшая.</p>
<p>
<red>Други́й кано́н свято́му, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<emphasis/>
</p>
<p>Досто́йными похвала́ми воспе́ти пресла́внаго чудотво́рца/ ум и смысл да́руй ми, Христе́ Бо́же,/ я́ко да воспою́, ра́дуяся, па́мять его́.</p>
<p>Пе́сньми и пе́ньми духо́вными восхва́лим блаже́ннаго,/ и честну́ю его́ и многоцеле́бную ра́ку, обстоя́ще,/ любе́зно облобыза́ем, и си́це вопие́м:/ ра́дуйся, Оте́честву твоему́ пресве́тлый свети́льниче.</p>
<p>Богому́дре Алекса́ндре, а́ще тя и напосле́док лет/ новопросвеще́нная Росси́йская страна́ возрасти́,/ но дре́вних че́сти сподо́бился еси́, дарова́ние чуде́с досто́йно прие́м.</p>
<p>
<red>Богоро́дичен:</red> Зако́н кроме́ есте́ственных, Де́во,/ родила́ еси́ Законода́вца Бо́га, Челове́ка бы́вша:/ Того́, я́ко бла́га, моли́, Всенепоро́чная, на́ша беззако́ния презре́ти.</p>
<p>
<red>Катава́сия
<emphasis>:</emphasis></red>
<emphasis>Христо́с ражда́ется:</emphasis>
</p>
<p>
<emphasis/>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Весели́тся о Тебе́ Це́рковь Твоя́, Христе́, зову́щи:/ Ты моя́ кре́пость, Го́споди,/ и прибе́жище, и утвержде́ние.</emphasis>
<emphasis/>
</p>
<p>Во весь мир про́йде сла́ва чуде́с твои́х, блаже́нне,/ и́миже просвети́л еси́ вселе́нную,/ от всех напа́стей<a type="note" xlink:href="#note202">202</a>
избавля́я при́сно.</p>
<p>Благочести́ваго и венцено́снаго Алекса́ндра,/ соше́дшеся, по достоя́нию восхва́лим,/ я́ко чуде́с пода́теля оби́льнаго и Го́споду моля́щася о всех нас.</p>
<p>Исто́чник чуде́с гроб твой яви́ся неисчерпа́емый,/ от него́же ре́ки исцеле́ний излива́еши/ ве́рно па́мять твою́ творя́щим, блаже́нне.</p>
<p>
<red>Богоро́дичен:</red> Ты еди́на на земли́ преесте́ственных благи́х Хода́таица, Ма́ти Бо́жия, была́ еси́:/ тем Ти, ра́дуйся, зове́м.</p>
<p>
<red>Ин</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди,/ и Це́ркве Зижди́телю,/ Ты мене́ утверди́ в любви́ Твое́й,/ жела́ний кра́ю, ве́рных утвержде́ние,/ еди́не Человеколю́бче.</emphasis>
<emphasis/>
</p>
<p>Свети́льник све́та яви́лся еси́, Алекса́ндре Боже́ственный,/ неду́гов глубо́кую тьму разруша́я всегда́/ заре́ю све́тлою чуде́с, прему́дре.</p>
<p>Престо́лу предстои́ши благода́ти, со все́ми А́нгелы ра́дуяся <red>Днесь</red>/ и ми́ру исцеле́ния раздава́я бога́тство,/ спаси́ всех нас моли́твами твои́ми, блаже́нне.</p>
<p>Жития́ твоего́ све́тлость, преподо́бне,/ всем Бог я́ве показа́ возжже́нием свещи́ у гро́ба твоего́./ Те́мже прибега́ющии к тебе́ с ве́рою, вси просвеща́ются.</p>
<p>
<red>Богоро́дичен:</red> Я́ко вои́стинну Госпо́дь воцари́ся в Ца́рствие неотпа́дающее/ и облече́ся псало́мски из Тебе́, Богома́ти, в кра́сное благоле́пие, плоть святу́ю,/ е́юже смерть прия́т и разруши́ ея́ ца́рство.</p>
<p>
<red>Седа́лен, глас 8:</red>
</p>
<p>Я́ко звезда́ многосве́тлая, от восто́ка произше́д,/ яви́лся еси́ све́тлаго ра́ди жития́ твоего́/ и чистоты́ душе́вныя и теле́сныя сосу́д Свята́го Ду́ха;/ и сего́ ра́ди по успе́нии твое́м от мно́гих лет/ во гро́бе нетле́нны обрето́шася святы́я твоя́ мо́щи,/ от ни́хже источа́еши ре́ки чуде́с исцеле́ний ве́рно зову́щим ти:/ ра́дуйся, благове́рный вели́кий кня́же Алекса́ндре.</p>
<p>
<red>Сла́ва и ны́не, пра́здника, глас 4:</red>
</p>
<p>Непоро́чная А́гница и нескве́рный черто́г,/ в дом Бо́жий Богоро́дица Мариа́м с весе́лием вво́дится пресла́вно,/ Ю́же А́нгели Бо́жии дорино́сят ве́рно,/ и вси ве́рнии блажа́т при́сно/ и благода́рственно пою́т Ей непреста́нно ве́лиим гла́сом:/ на́ша сла́ва и спасе́ние Ты еси́, Всенепоро́чная.</p>
<p>
<red>А́ще ли несть попра́зднства, глаго́лем: Сла́ва, и ны́не, Богоро́дичен:</red>Я́ко Всенепоро́чная Неве́ста Творцу́:</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Вознесе́на Тя ви́девши Це́рковь на Кресте́,/ Со́лнце пра́ведное,/ ста в чи́не свое́м,/ досто́йно взыва́ющи:/ сла́ва си́ле Твое́й, Го́споди.</emphasis>
<emphasis/>
</p>
<p>Кто любо́вь твою́ и ми́лость ко всем челове́ком, па́че же к ни́щим изглаго́лет?/ и по сме́рти у́бо, я́ко жив, просте́рл еси́ ру́ку твою́/ и прия́л еси́ от иера́рха сви́ток грехо́в проще́ния.</p>
<p><red>Днесь</red> день свята́го пра́зднственный/ мно́гия созыва́ет на весе́лие духо́вное, и трапе́зу,/ и пи́щу нетле́нныя жи́зни Боже́ственнаго наслажде́ния.</p>
<p>К Боже́ственному све́ту ны́не преста́вился еси́,/ све́та сын возлю́блен быв,/ в ра́дости и красоте́ с ли́ки А́нгельскими ны́не ра́достно лику́еши, блаже́нне.</p>
<p>
<red>Богоро́дичен:</red> Све́та Твоего́ блиста́ньми озари́, Отрокови́це Всенепоро́чная,/ е́же в нощи́ страсте́й искуше́нии одержи́мое се́рдце мое́,/ пра́вды Со́лнце Свет возсия́вши.</p>
<p>
<red>Ин</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<emphasis/>
</p>
<p>Заре́ю Трисо́лнечныя благода́ти сия́я,/ све́тле твой пра́здник творя́щих озари́/ и страстна́го омраче́ния де́монскаго изба́ви, Алекса́ндре пресла́вне.</p>
<p>Источи́л еси́ ре́ки чуде́с, блаже́нне,/ ве́рных напая́ющия сердца́/ и му́тныя во́ды многобо́жия изсуша́ющия.</p>
<p>Архиере́и и свяще́нницы, мона́си и прости́и,/ и ста́рцы со ю́нотами, и весь во́зраст, све́тло предъигра́йте/ и па́мять блаже́ннаго в пе́снех возвели́чите.</p>
<p>
<red>Богоро́дичен:</red> Име́ю Тя помо́щницу и не постыжду́ся, Пречи́стая Ма́ти Бо́жия,/ име́ю Тя предста́тельницу и враг мои́х не убою́ся.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ты, Го́споди, мой Свет,/ в мир прише́л еси́,/ Свет святы́й, обраща́яй из мра́чна неве́дения/ ве́рою воспева́ющия Тя.</emphasis>
<emphasis/>
</p>
<p>Досточу́дная и пресла́вная па́мять твоя́/ возсия́ в Росси́йстей земли́, блаже́нне,/ и ра́достно ве́рных весели́т собо́ры.</p>
<p>Отверзо́шася тебе́ две́ри Еде́мския,/ и несказа́нен свет и Трисия́нен возси́я, блаже́нне,/ в неподви́жнем Ца́рствии Небе́снем,/ и пра́ведных весе́лие прия́л еси́ ра́дуяся.</p>
<p>Ны́не Алекса́ндр вели́кий, сиро́т и вдов ми́лостивый печа́льник,/ Оте́чествие свое́ и вся вку́пе я́ве созыва́ет:/ прииди́те, собра́вшеся, я́ко о́бщему засту́пнику све́тло торжеству́ем.</p>
<p>
<red>Богоро́дичен:</red> Сый в зра́це Бо́жии,/ Пребоже́ственный всели́ся во чре́во Твое́,/ в зрак мой облече́ся Госпо́дь, Пренепоро́чная.</p>
<p>
<red>Ин</red>
</p>
<p>
<red>Ирмо́с:</red>
<emphasis>У́тренююще, вопие́м Ти:/ Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
<emphasis/>
</p>
<p>Прия́л еси́ исцеле́ний благода́ть, Алекса́ндре сла́вне,/ су́щим в беда́х подава́еши здра́вие твои́м заступле́нием;/ тем ра́тных де́рзость низложи́ и ми́ру подава́й чудеса́.</p>
<p>Я́ко звезда́ светла́ яви́ся непреле́стная,/ плене́нных свободи́тель, и ни́щих богати́тель,/ и боля́щих врач, Руси́ побо́рник и гра́да на́шего утвержде́ние.</p>
<p>Яви́ся в Росси́йстей земли́ чудотво́рец, пресла́вен Алекса́ндр блаже́нный,/ я́ко всесве́тел свети́льник сия́я во всем ми́ре/ и во мра́це страсте́й озаря́я вся.</p>
<p>
<red>Богоро́дичен:</red> Ме́ртвости и тли изба́вила еси́ челове́чество,/ естество́м бо Жизнода́вца и Бо́га без се́мене родила́ еси́, Де́во Всенепоро́чная,/ на благоде́яние восхваля́ющих Тя ве́рно.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Пожру́ Ти со гла́сом хвале́ния, Го́споди,/ Це́рковь вопие́т Ти,/ от бесо́вския кро́ве очи́щшися/ ра́ди ми́лости от ребр Твои́х/ исте́кшею Кро́вию.</emphasis>
<emphasis/>
</p>
<p>Твоя́ свята́я па́мять, Алекса́ндре, вселе́нную весели́т,/ созыва́ющи ве́рныя в честны́й храм твой,/ в не́мже ны́не ра́достию совоку́пльшеся, тя мо́лим:/ язы́ческаго наше́ствия изба́ви лю́ди твоя́, пресла́вне.</p>
<p>Весе́лия <red>Днесь</red> вся испо́лнися Росси́йская земля́,/ в наро́читый день пра́здника пресла́внаго чудотво́рца, Алекса́ндра блаже́ннаго:/ соблюда́ет бо Оте́чество свое́ вы́ну ненаве́тно.</p>
<p>Сиро́т и вдов засту́пника и в беда́х непобори́маго помо́щника,/ пе́сньми Алекса́ндра ублажи́м, сла́вяще:/ пра́зднующих бо па́мять его́ ве́село от бед избавля́ет и скорбе́й.</p>
<p>
<red>Богоро́дичен:</red> Святы́й Иису́с всели́ся во утро́бу Твою́,/ во святы́х, Де́во, почива́яй/ и прославля́яй ве́рою и́стинною сего́, Отрокови́це, сла́вящия.</p>
<p>
<red>Ин</red>
</p>
<p>
<red>Ирмо́с:</red>
<emphasis>Очи́сти мя, Спа́се,/ мно́га бо беззако́ния моя́,/ и из глубины́ зол возведи́, молю́ся:/ к Тебе́ бо возопи́х, и услы́ши мя,/ Бо́же спасе́ния моего́.</emphasis>
<emphasis/>
</p>
<p>От пречестна́го ко́рене изра́сл еси́ ветвь, пресла́вне,/ и благоче́стно на земли́ пожи́л еси́, и прия́телище чи́сто Ду́ха яви́лся еси́,/ освяща́я ве́рою притека́ющия ти, блаже́нне.</p>
<p>Доброде́телем поло́жника и благочести́вым князе́м удобре́ние,/ Це́рковь сла́вит тя и воспева́ет, блаже́нне:/ моли́твами твои́ми пода́ждь чту́щим любо́вию до́блести твоя́ и боре́ния/ лю́тых прегреше́ний оставле́ние.</p>
<p>И́же в беда́х и в ско́рбех су́щии, к ра́це твое́й притека́юще,/ прие́млют честна́я дарова́ния, от в тебе́ живу́щия благода́ти:/ ты бо ми́ру при́сно источа́еши исцеле́ние.</p>
<p>
<red>Богоро́дичен:</red> Су́щи Пресвяты́й храм, Богоро́дице,/ Исто́чник родила́ еси́, Пренепоро́чная, неисчерпа́емый, Влады́чице.</p>
<p>
<red>Конда́к, глас 8.</red>
</p>
<p>
<red>Подо́бен:</red> Я́ко нача́тки:</p>
<p>Я́ко звезду́ тя пресве́тлу, почита́ем,/ от восто́ка возсия́вшую и на за́пад прише́дшую:/ всю бо страну́ сию́ чудесы́ и добро́тою обогаща́еши/ и просвеща́еши ве́рою чту́щия па́мять твою́, Алекса́ндре блаже́нне./ Сего́ ра́ди <red>Днесь</red> пра́зднуем твое́ успе́ние, лю́дие твои́ су́щии:/ моли́ спасти́ Оте́чество твое́ и вся притека́ющия к ра́це моще́й твои́х/ и ве́рно вопию́щия ти:/ ра́дуйся, гра́ду на́шему утвержде́ние.</p>
<p>
<red>Икос:</red>
</p>
<p>Ве́лий чудотво́рец яви́лся еси́ Росси́йския земли́, блаже́нный Алекса́ндре,/ неви́димо Христо́вы лю́ди посеща́я и исцеле́ния подава́я бога́тно/ всем от души́ приходя́щим и согла́сно вопию́щим си́це:/ ра́дуйся, сто́лпе пресве́тлый, просвеща́я нас чуде́с светлостьми́;/ ра́дуйся, велехва́льнаго краля́ победи́вый посо́бием Бо́жиим;/ ра́дуйся, свободи́вый град Псков от неве́рных;/ ра́дуйся, лати́нская уче́ния презре́вый и преле́сть их в ничто́же вмени́вый;/ ра́дуйся, я́ко восприя́л еси́ в тле́нных ме́сто нетле́нная;/ ра́дуйся, Све́та Непристу́пнаго зри́телю;/ ра́дуйся, я́ко лику́еши со А́нгелы;/ ра́дуйся, о́блаче ро́сный, ве́рных мы́сли ороша́яй;/ ра́дуйся, те́мных страсте́й прогони́телю;/ ра́дуйся, Росси́йстей земли́ засту́пниче;/ ра́дуйся, гра́ду на́шему заступле́ние.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>В пещи́ Авраа́мстии о́троцы перси́дстей,/ любо́вию благоче́стия па́че,/ не́жели пла́менем, опаля́еми, взыва́ху:/ благослове́н еси́ в хра́ме сла́вы Твоея́, Го́споди.</emphasis>
</p>
<p><red>Днесь</red> Це́рковь Христо́ва, пра́зднующи Алекса́ндрово торжество́, бы́вшее о Бо́зе,/ соше́дшимся вои́стинну источа́ет исцеле́ние,/ приле́жно моля́щимся и любо́вию пою́щим его́.</p>
<p>Во всех страна́х произы́де веща́ние:/ я́ко на́шего гра́да яви́ся чудотво́рец пресла́вен,/ источа́я исцеле́ний мно́жество, всем прося́щим те́пле.</p>
<p><red>Днесь</red> весе́лия исполня́ется храм Бо́га на́шего,/ в не́мже лежа́т честны́я мо́щи блаже́ннаго,/ и вси притека́ющии облобыза́ют со стра́хом святу́ю раку пресла́внаго и прие́млют исцеле́ние.</p>
<p>
<red>Богоро́дичен:</red> Вы́шняго освяще́нное Бо́жие селе́ние, ра́дуйся,/ Тобо́ю бо даде́ся ра́дость, Богоро́дице, вопию́щим Ти:/ благослове́на Ты в жена́х еси́, Всенепоро́чная Влады́чице.</p>
<p>
<red>Ин</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы,/ в Вавило́не иногда́/ ве́рою Тро́ическою/ пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<emphasis/>
</p>
<p>Я́ко звезда́, сия́я кра́сно, блаже́нне,/ заре́ю доброде́телей и мно́гим бысть просвеще́ние./ Тем и нас просвети́, вопию́щих ти:/ ра́дуйся, Алекса́ндре благоче́стне.</p>
<p>Ны́не, сте́кшеся от всех стран и градо́в,/ свяще́нницы, и мона́си, и прости́и, бога́тии и убо́зии/ и вку́пе вси, ра́дующеся, хвалу́ воздади́м Христу́/ и уго́днику Его́, Алекса́ндру пресла́вному.</p>
<p>Чудесы́ у́бо твои́ми, я́ко цвет, процве́л еси́, блаже́нне,/ и исцеле́ния подава́еши притека́ющим в кров твой, му́дре и досточу́дне.</p>
<p>
<red>Богоро́дичен:</red> От де́вственных ложе́сн Твои́х вопло́щся, Бог яви́ся на спасе́ние на́ше./ Те́мже Тя Ма́терь ве́дуще, Богоро́дице, правове́рно вопие́м Ему́:/ оте́ц на́ших Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Ру́це распросте́р, Дании́л/ львов зия́ния в ро́ве затче́,/</emphasis>
<emphasis>о́гненную же си́лу угаси́ша,/ доброде́телию препоя́савшеся,/ благоче́стия рачи́тели, о́троцы, взыва́юще:/ благослови́те, вся дела́ Госпо́дня, Го́спода.</emphasis>
</p>
<p>А́нгельстии чи́ни хва́лят тя, пресла́вне,/ и челове́честии ро́ди пою́т непреста́нно,/ творя́ще ве́рно па́мять твою́, Алекса́ндре великоимени́те.</p>
<p>Тебе́ в чудесе́х сла́вна Росси́йским страна́м показа́ Бог, Алекса́ндре,/ и украси́ тя Небе́сными дарми́:/ Того́ моли́ поми́ловати всех нас.</p>
<p>Побе́ды истинноимени́т, вои́стинну ве́рным лю́дем в беда́х/ и кре́пок помо́щник яви́лся еси́, Алекса́ндре блаже́нне.</p>
<p>
<red>Богоро́дичен:</red> Свяще́нный Тя проро́к благообра́зно пропове́да,/ Дверь, и Го́ру, и Сень, и Зе́млю святу́ю, и О́блак све́та,/ из Него́же во тьме су́щим возсия́ Со́лнце, Де́во, Еди́н Светода́вец.</p>
<p>
<red>Ин</red>
</p>
<p>
<red>Ирмо́с:</red>
<emphasis>Богоглаго́ливии о́троцы в пещи́,/ со огне́м пла́мень попира́юще, по́яху:/ благослови́те, дела́ Госпо́дня, Го́спода.</emphasis>
</p>
<p>Я́ко у́тро, я́ко день све́тлый, твой пра́здник яви́ся, просвеща́я на́ша сердца́/ и всех, с ве́рою восхваля́ющих тя, Алекса́ндре пресла́вне.</p>
<p>День спасе́ния и пра́здник весе́лия наста́,/ стеце́мся, ве́рнии, очи́стивше вку́пе ду́ши и телеса́:/ се бо нас призыва́ет Алекса́ндр Боже́ственный.</p>
<p>Струя́ происхо́дит по моли́тве твое́й, Алекса́ндре, исцеле́ний вся́ческих,/ и омыва́ет скве́рны страсте́й, и гное́ния лю́тых очища́ет,/ и всех ве́рных напая́ет сердца́, любо́вию чту́щих тя, пресла́вне.</p>
<p>
<red>Богоро́дичен:</red> О́бразы нося́щи дре́вле Рождества́ Твоего́, Де́во Ма́ти,/ пещь у́бо ю́ношей не опали́,/ та́кожде и о́гнь Боже́ственный утро́бы Твоея́, Чи́стая.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ка́мень нерукосе́чный/ от несеко́мыя горы́, Тебе́, Де́во,/ краеуго́льный отсече́ся,/ Христо́с, совокупи́вый разстоя́щаяся естества́./ Тем, веселя́щеся, Тя, Богоро́дице, велича́ем.</emphasis>
<emphasis/>
</p>
<p>Красе́н те́лом и душе́ю, и благоче́стием сия́я, сла́вне, Боже́ственнаго ра́зума,/ орга́н был еси́ Свята́го Ду́ха:/ и по сме́рти у́бо к безсме́ртной жи́зни/ и неконча́емому блаже́нству преше́л еси́, ра́дуяся, Алекса́ндре Богому́дре.</p>
<p>Я́ко светоза́рное, блаже́нне, со́лнце, возсия́в от за́пада,/ и всю заря́ми благоче́стия Росси́йскую зе́млю просвети́л еси́,/ и отгна́л еси́ тьму глубо́кую ерети́чествующих, Алекса́ндре пресла́вне.</p>
<p>Твое́ свято́е преставле́ние <red>Днесь</red> све́тло пра́зднуем:/ испо́лни ра́дости и весе́лия восхваля́ющия тя, Алекса́ндре великоимени́те.</p>
<p>
<red>Богоро́дичен:</red> Све́том мя Твоего́ милосе́рдия во тьме неразу́мия лежа́щаго озари́,/ еди́на Светода́вца ро́ждшая,/ Изба́вителя и Бо́га, святы́х венча́вшаго.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски,/ и чре́во Твое́ бысть простра́ннейшее небе́с:/ тем Тя, Богоро́дицу,/ А́нгелов и челове́к чинонача́лия велича́ют.</emphasis>
<emphasis/>
</p>
<p>Ве́лий щит и кре́пость в Росси́йстей земли́, Алекса́ндре, обре́лся еси́,/ правосла́вному же наро́ду на́шему похвале́ние и сла́ва во всех язы́цех./ И ны́не мо́лимся ти:/ сохраня́й Оте́чество твое́ от язы́ка чужда́го.</p>
<p>Незаходи́маго све́та луча́ми, во тьме су́щим сия́я, сла́вне,/ к просвеще́нию весе́лия наста́ви ны, пою́щия тя.</p>
<p>Блаже́нный Алекса́ндре, ка́ко тя возмо́жем воспе́ти досто́йно?/ Не мо́жет бо язы́к челове́ческий изглаго́лати твоя́ разли́чная исцеле́ния/ и мно́гая дарова́ния всем челове́ком.</p>
<p>
<red>Богоро́дичен:</red> Я́ко у́тро, те́мным и блудя́щим, Де́во,/ возсия́ пра́вды Со́лнце, Христо́с,/ Его́же на рука́х Твои́х носи́ла еси́, Чи́стая.</p>
<p>
<red>Свети́лен.</red>
</p>
<p>
<red>Подо́бен:</red> Жены́, услы́шите:</p>
<p>Слы́шана бысть во всех страна́х превели́кая сла́ва твоя́,/ и тогда́ жены́ Моави́тския страша́ху де́ти своя́ гро́зным твои́м и́менем./ И ны́не, блаже́нне, враги́ на́ша неви́димо устраша́й,/ ополча́ющияся на Христолюби́вое твое́ во́инство.</p>
<p>
<red>Сла́ва, и ны́не, пра́здника.</red>
</p>
<p>
<red>А́ще ли по отда́нии пра́здника пое́тся свято́му, глаго́лем: Сла́ва, и ны́не, </red>
</p>
<p>
<red>Богоро́дичен сей:</red>
</p>
<p>Сове́та Вели́каго А́нгела О́тча, родила́ еси́ Христа́,/ препе́тая Отрокови́це, Царя́ сла́вы:/ Его́же Крест, апо́столи пропове́давше, просвети́ша язы́ки/ и научи́ша Тя, Богоро́дицу, сла́вити и покланя́тися Твоему́ Рождеству́.</p>
<p>
<red>На хвали́тех стихи́ры, глас 8.</red>
</p>
<p>
<red>Подо́бен:</red> О, пресла́внаго чудесе́:</p>
<p>О, пресла́внаго чудесе́!/ сия́нием Ду́ха Свята́го просве́щся, Алекса́ндре Богому́дре,/ уче́ния лати́нская презре́в, и пре́лесть их обличи́в,/ и саме́х укори́в, и чу́жди ве́ры пра́выя наре́к,/ и де́рзость их в ничто́же вмени́в./ И сего́ ра́ди от Христа́ Бо́га прия́л еси́ воздая́ние в Ца́рствии Небе́снем,/ со А́нгелы ликовствова́ние/ и с пра́ведными ра́дование;/ и ны́не моли́ спасти́ся душа́м на́шим.</p>
<p>О, ка́ко возмогу́ досто́йно похвали́ти/ или́ я́сно изглаго́лати пресла́вная чудеса́/ блаже́ннаго и сла́внаго Алекса́ндра?/ подае́т бо разли́чная исцеле́ния/ не то́кмо приходя́щим к ра́це моще́й его́,/ но и в да́льних страна́х/ призыва́ющих его́ никогда́же оставля́ет./ Тем и повсю́ду хва́льно и́мя его́,/ и ны́не мо́лит умири́ти мир/ и спасти́ всех нас.</p>
<p>О, ка́ко возмо́жем воспе́ти блаже́ннаго Алекса́ндра,/ я́ко апо́стола и я́ко пропове́дника?/ вся́ко у́бо ерети́ческое нече́стие попра́л есть,/ свое́ же Оте́чество до́бре упра́вив и соблюде́,/ хра́мы разоре́ныя воздви́гнув, пе́ния испо́лни/ и распуже́ныя лю́ди собра́ в до́мы своя́,/ и ни́щим, и сирота́м, и вдова́м бысть печа́льник,/ и в беда́х засту́пник./ И ны́не мо́лит о спасе́нии душ на́ших.</p>
<p>
<red>Сла́ва, глас 2:</red>
</p>
<p>Прииди́те, вси язы́цы,/ восплещи́те рука́ми, ликовству́юще,/ прииди́те, вси Росси́йстии лю́дие,/ свяще́нницы, и мона́си же, и прости́и,/ духо́вне свесели́мся в наро́читом пра́зднице блаже́ннаго Алекса́ндра,/ и многоцеле́бную его́ ра́ку, обстоя́ще, любе́зно облобыза́ем,/ и того́, я́ко цве́ты, пе́сньми и хвала́ми увязе́м, реку́ще:/ ра́дуйся, земли́ Росси́йстей похвало́;/ ра́дуйся, сла́вному гра́ду Влади́миру утвержде́ние;/ ра́дуйся, наро́ду правосла́вному помо́щниче;/ ра́дуйся, Оте́честву твоему́ заступле́ние/ и моли́твенниче о душа́х на́ших.</p>
<p>
<red>И ны́не, пра́здника, глас 2:</red>
</p>
<p><red>Днесь</red> в храм приво́дится Всенепоро́чная Де́ва,/ во оби́телище Всецаря́ Бо́га/ и всея́ жи́зни на́шея Пита́теля;/ <red>Днесь</red> чисте́йшая святы́ня,/ я́ко триле́тствующая ю́ница,/ во свята́я святы́х вво́дится./ Той возопи́им, я́ко А́нгел:/ ра́дуйся, еди́на в жена́х Благослове́нная.</p>
<p>
<red>Славосло́вие вели́кое. И отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны пра́здника, песнь 5-я на 4 и свята́го песнь 6-я на 4. Проки́мен, глас 7: </red>Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех,/ я́же воздаде́ ми.
<red>Апо́стол к Гала́том, зача́ло 213. </red>
Аллилу́ия,
<red>глас 6: </red>
Блаже́н муж, боя́йся Го́спода,/ в за́поведех Его́ восхо́щет зело́.
<red>Стих:</red>
Си́льно на земли́/ бу́дет се́мя его́.
<red>Ева́нгелие от Матфе́я, зача́ло 43. Прича́стен: </red>
В па́мять ве́чную бу́дет пра́ведник:</p>
<p>
<strong>
<red>Святой благоверный князь Александр Невский. </red>
</strong>Жизнь святого Александра Невского — яркий образец высочайшей добродетели,— любви к ближнему до самопожертвования. Он исполнил заповедь Христа Спасителя, сказавшего: «Сия есть заповедь Моя, да любите друг друга, как Я возлюбил вас. Нет больше той любви, как если кто положит душу свою за друзей своих. Вы друзья Мои, если исполняете то, что Я заповедую вам» (<a xlink:href="https://azbyka.ru/biblia/?Jn.5:12-14&amp;c~r&amp;rus">Ин. 5:12-14</a>).</p>
<p>Истинный христианин, святой Александр был храбрым воином, талантливым полководцем, крепким защитником Родины, «печальником» молитвенником за родной народ, «солнцем земли Русской». Родился он 30 мая 1220 года в г. Переславле-Залесском. Отец его, Ярослав, в Крещении Феодор († 1246), был «князь кроткий, милостивый и человеколюбивый». Мать святого Александра, Феодосия Игоревна, рязанская княжна, была третьей супругой Ярослава. Святой Александр был их вторым сыном.</p>
<p>Княжеский постриг отрока Александра (обряд посвящения в воины) совершал святитель Симон, епископ Суздальский († 1226; память 10 мая). От благодатного старца-иерарха получил святой Александр первое благословение на ратное служение, на защиту Русской Церкви и земли Русской.</p>
<p>С ранних лет святой Александр сопровождал в походах отца. В 1236 году Ярослав, уезжая в Киев, «посади» своего сына, святого Александра, самостоятельно княжить в Новгороде. В 1239 году святой Александр вступил в брак, взяв в жены дочь Полоцкого князя Брячислава, которая в святом Крещении была тезоименита своему святому супругу и носила имя Александры. Отец, Ярослав, благословил их при венчании святой чудотворной Феодоровской иконой Божией Матери. Эта икона постоянно находилась при святом Александре, как его моленный образ, а после кончины перенесена его братом, Василием Ярославичем († 1276), в Кострому.</p>
<p>Начиналось самое трудное время в истории Руси: с востока шли, уничтожая всё на своем пути, монгольские орды, с запада надвигались германские рыцари. В этот грозный час Промыслом Божиим встал на спасение Руси святой князь Александр — великий воин-молитвенник, подвижник и строитель земли Русской.</p>
<p>Воспользовавшись нашествием Батыя, разгромом русских городов, смятением и горем народа, гибелью его лучших сынов и вождей, полчища крестоносцев вторглись в пределы Отечества.</p>
<p>Гордый шведский князь Биргер прислал в Новгород к святому Александру гонцов: «Если можешь, сопротивляйся,— я уже здесь и пленяю твою землю».</p>
<p>Святой Александр, ему не было тогда еще 20 лет, долго молился в храме Святой Софии. И, вспомнив псалом Давидов, сказал: «Суди, Господи, обидящим меня и возбрани борющимся со мной, приими оружие и щит, стани в помощь мне». Архиепископ Спиридон благословил святого князя и воинство его на брань. Выйдя из храма, святой Александр укрепил дружину исполненными веры словами: «Не в силе Бог, а в правде. Иные — с оружием, иные — на конях, а мы Имя Господа Бога нашего призовем!» С небольшой дружиной, уповая на Святую Троицу, князь поспешил на врагов.</p>
<p>И было чу́дное предзнаменование: стоявший в морском дозоре воин Пелгуй (в святом Крещении Филипп) видел на рассвете ладью, плывущую по морю, и на ней святых мучеников Бориса и Глеба, в багряных одеждах. И сказал Борис: «Брат Глеб, вели грести, да поможем сроднику своему Александру». Когда Пелгуй сообщил о видении прибывшему князю, святой Александр повелел, по благочестию, никому не говорить о чуде, но ободренный, с молитвою, мужественно повел войско на шведов. «И была сеча великая с латинянами, и перебил их бесчисленное множество, и самому предводителю возложил печать на лицо острым своим копьем». Ангел Божий незримо помогал православному воинству: когда наступило утро, на другом берегу реки Ижоры, куда не могли пройти воины святого Александра, также было множество перебитых врагов. За эту победу на реке Неве, одержанную 15 июля 1240 года, народ назвал святого Александра — Невским.</p>
</section>
