<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>В то́йже день</red> Святи́теля и чудотво́рца Митрофа́на, пе́рваго епи́скопа Воро́нежскаго</p>
</title>
<p>
<strong>
<red>На </red>
<red>Ма́лой Вече́рни</red>
</strong>
</p>
<p>
<red>На</red> Го́споди, воззва́х:
<red>стихи́ры, глас 1:</red></p>
<p>Прииди́те, правосла́вныя Росси́йския Це́ркви ча́да,/ ублажи́м святи́теля Христо́ва Митрофа́на,/ и́же о ма́ле быв ве́рен,/ над мно́гими поста́влен есть от Небе́снаго Домовлады́ки,/ да мо́лится непреста́нно/ о ве́рою почита́ющих присносла́вную па́мять его́.</p>
<p>По достоя́нию о тебе́, святи́телю Христо́в, ра́дуемся,/ и моще́й твои́х нетле́нием хва́лимся:/ пролива́я бо от гро́ба твоего́/ целе́бныя струи́, я́ко во́ды,/ мир и благослове́ние притека́ющим к тебе́ подае́ши,/ я́ко предстоя́тель Го́рния Сла́вы,/ име́яй ве́лию благода́ть у Христа́ Бо́га на́шего.</p>
<p>На земли́ пожи́в а́нгельски,/ на Небеси́ жи́ти сподо́бился еси́/ и, свы́ше на оте́чество твое́ призира́я,/ низпосыла́еши благода́тныя да́ры/ ве́рою и любо́вию всесла́вную твою́ па́мять соверша́ющим,/ исцеля́я боле́зни душе́вныя и теле́сныя моли́твами твои́ми.</p>
<p>
<red>Сла́ва, глас 6:</red>
</p>
<p>Во всечестне́й па́мяти твое́й,/ пе́сньми и пе́ньми ликовству́юще,/ Боголе́пно сла́вим вся́ческих Го́спода Влады́ку,/ И́же за многопло́дное души́ твоея́ де́лание,/ многопло́дную благода́ть чудотворе́ний/ дарова́ тебе́, всеблаже́ные Митрофа́не, свы́ше:/ ты же моли́ изба́витися от бед душа́м на́шим.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 5:</red>
</p>
<p>Име́я свети́льник нога́ма твои́ма — зако́н Христо́в/ и во све́те Боже́ственных повеле́ний Его́/ непреткнове́нно ходя́ и поуча́яся,/ жили́ще Пресвяты́я Тро́ицы, прему́дре Митрофа́не, был еси́./ Отону́дуже и нам кре́пкий защи́тник/ от Бо́га показа́лся еси́,/ злы́я ду́хи си́лою Свята́го Ду́ха прогоня́яй.</p>
<p>
<red>Стих:</red> Честна́ пред Го́сподем/ смерть преподо́бных Его́.</p>
<p>С Правосла́вною Росси́йскою Це́рковию,/ в ми́ре правосла́вно живу́щих утверди́,/ и в житии́ их непременя́емое благополу́чие да́руй,/ освяще́нному же архиере́ев Собо́ру/ и твоего́ престо́ла наме́стником/ в благоле́пное Бо́жиих церкве́й устрое́ние,/ моли́тв твои́х, Митрофа́не, по́мощь низпосли́,/ прося́ нам грехо́в оставле́ние всем дарова́ти,/ и ве́лию ми́лость.</p>
<p>
<red>Стих:</red> Свяще́нницы Твои́ облеку́тся в пра́вду,/ и преподо́бнии Твои́ возра́дуются.</p>
<p>При́зри на славосло́вие пою́щих тя,/ и приле́жныя, Митрофа́не, приими́ от нас моли́твы,/ и принеси́ я к Пренебе́сному Престо́лу Вседержи́теля,/ да немо́лчным хода́тайством твои́м/ спасе́т ду́ши на́ша.</p>
<p>
<red>Сла́ва, и ны́не, пра́здника.</red>
</p>
<p>
<red>Тропа́рь, глас 4: </red>Пра́вило ве́ры:
<emphasis>
<red>(</red></emphasis>
<emphasis>
<red>зри день сей ни́же</red>
</emphasis>
<emphasis>
<red>)</red>
</emphasis>
<red>Сла́ва, и ны́не, пра́здника.</red>
</p>
<p>
<strong>
<red>На Вели́цей Вече́рни</red>
</strong>
</p>
<p>Блаже́н муж:
<red>1-й антифо́н, на </red>
Го́споди, воззва́х:
<red>стихи́ры пра́здника 3 и свята́го 5. Глас 8:</red></p>
<p>О́тче Богому́дре Митрофа́не,/ ты от ю́ности возлюби́л еси́/ взыска́ние Го́рняго ми́ра прему́дрости,/ и, егда́ поще́нием и моли́твою от Бо́га стяжа́л еси́ ю,/ не в земли́ сокры́л еси́ тала́нт сво́й,/ но уча́ и творя́ па́стырски непреста́нно,/ во сто крат о́ный умно́жил еси́/ и был еси́ иера́рх свети́льник Це́ркви./ Те́мже в воздая́ние блаже́нным труда́м твои́м,/ вшед ны́не в ра́дость Го́спода своего́ Царя́ и Влады́ки,/ моли́ о душа́х на́ших.</p>
<p>О́тче преподо́бне Митрофа́не,/ ты, плени́в ум и се́рдце свое́ в послуша́ние Бо́гу,/ не о себе́, но о сла́ве Бо́жией раде́л еси́:/ тружда́яся бо в де́лании мы́сленнаго виногра́да Христо́ва,/ вся́ку ро́згу, не творя́щую плода́,/ жи́во и де́йственно Сло́ва Бо́жия мече́м отребля́л еси́,/ ве́ру же и чи́стыя нра́вы Ангелонра́вным по Бо́зе житие́м свои́м,/ я́ко опло́том, соблюда́л еси́./ И ны́не, венце́м нетле́ния от руки́ Госпо́дни украси́вся,/ моли́ о душа́х на́ших.</p>
<p>О́тче Богоно́се Митрофа́не,/ ты разу́мно пра́вил еси́/ вве́ренное тебе́ сло́во и́стины:/ стоя́ бо на неусы́пной стра́жи до́му Го́сподня/ и бдя о душа́х недре́мленно,/ па́ству свою́ угоди́ти Бо́гу/ сло́вом и де́лом наставля́л еси́./ Тем, я́ко до́брый па́стырь, Пастыренача́льнику, Сы́ну Бо́жию,/ о приставле́нии Его́ сло́во бла́го возда́л еси́,/ моли́ о душа́х на́ших.</p>
<p>
<red>Сла́ва, глас 6:</red>
</p>
<p>Святи́телей удобре́ние и отце́в сла́ву/ священноле́пно воспои́м <red>Днесь</red>/ и, Царя́ царе́й, Христа́ Бо́га на́шего восхва́лим:/ Сей бо я́ко Освяти́тель святы́х и Творе́ц чудотво́рцев/ чуде́с благоле́пием того́ та́ко просла́ви,/ я́ко архиере́и, свяще́нницы и мона́си/ и вси благове́рнии лю́дие от честны́х моще́й его́,/ я́ко от многоцеле́бнаго исто́чника,/ благода́ть и исцеле́ние прие́млюще, уми́льно глаго́лют:/ ра́дуйся, Бо́жиих дарова́ний сокро́вище,/ Митрофа́не, святи́телю блаже́нне.</p>
<p>
<red>И ны́не, пра́здника.</red>
</p>
<p>
<red>Вход, проки́мен дне и чте́ния.</red>
</p>
<p>При́тчей чте́ние
<red>(гла́вы 10, 3, 8):</red></p>
<p>Па́мять пра́веднаго с похвала́ми,/ и благослове́ние Госпо́дне на главе́ его́./ Блаже́н челове́к, и́же обре́те прему́дрость,/ и сме́ртен, и́же уве́де ра́зум./ Лу́чше бо сию́ купова́ти,/ не́жели зла́та и сребра́ сокро́вища./ Честне́йшая же есть ка́мений многоце́нных,/ все же честно́е недосто́йно ея́ есть./ Долгота́ бо дней и ле́та живота́ в десни́це ея́,/ в шу́йце же ея́ бога́тство и сла́ва./ От уст ея́ исхо́дит пра́вда,/ зако́н же и ми́лость на язы́це но́сит./ Послу́шайте у́бо мене́, о ча́да!/ честна́я бо реку́:/ и блаже́н челове́к, и́же пути́ моя́ сохрани́т:/ исхо́ди бо мои́ — исхо́ди живота́,/ и уготовля́ется хоте́ние от Го́спода./ Сего́ ра́ди молю́ вас и предлага́ю мой глас сыново́м челове́ческим./ Я́ко аз, прему́дрость, устро́их сове́т,/ и ра́зум, и смысл аз призва́х./ Мой сове́т и утвержде́ние,/ мой ра́зум, моя́ же кре́пость./ Аз мене́ лю́бящия люблю́,/ и́щущии же мене́ обря́щут благода́ть./ Разуме́йте у́бо, незло́бивии, кова́рство,/ ненака́заннии же, прилага́йте сердца́./ Послу́шайте мене́ и па́ки, честна́я бо реку́,/ и отве́рзу от усте́н пра́вая,/ я́ко и́стине поучи́тся горта́нь моя́,/ ме́рзски же пре́до мно́ю устны́ лжи́выя./ С пра́вдою вси глаго́лы уст мои́х:/ ничто́же в них стро́потно, ниже́ развраще́но./ Вся пра́ва суть разумева́ющим/ и про́ста обрета́ющим ра́зум./ Науча́ю бо вас и́стине,/ да бу́дет о Го́споде наде́жда ва́ша,/ и испо́лнитеся Ду́ха.</p>
<p>Прему́дрости Соломо́новы чте́ние
<red>(гла́вы 10, 6, 8, 9)</red></p>
<p>Уста́ пра́веднаго ка́плют прему́дрость,/ устне́ же муже́й му́дрых ве́дят благода́ть./ Уста́ му́дрых поуча́тся прему́дрости,/ пра́вда же избавля́ет их от сме́рти./ Сконча́вшуся му́жу праве́дну, не поги́бнет наде́жда./ Сын бо пра́веден ражда́ется в живо́т/ и во благи́х свои́х плод пра́вды объи́мет./ Свет пра́ведным всегда́,/ и от Го́спода обря́щут благода́ть и сла́ву,/ язы́к му́дрых до́брая свесть<a type="note" xlink:href="#note203">203</a>
,/ и в се́рдце их почи́ет му́дрость./ Лю́бит Госпо́дь преподо́бная сердца́,/ прия́тни же Ему́ вси непоро́чнии в пути́./ Му́дрость Госпо́дня просвеща́ет лице́ разу́мнаго./ Постига́ет бо жела́ющия ю,/ пре́жде да́же разуме́ти ю,/ и удо́бь у́зрится от лю́бящих ю./ У́треневавый к ней не утруди́тся,/ и бдяй ея́ ра́ди вско́ре без печа́ли бу́дет./ Я́ко досто́йных ея́ сама́ обхо́дит и́щущи,/ и во стезя́х ея́ явля́ется им благоприе́мне./ Му́дрости никогда́же одоле́ет зло́ба./ Сих ра́ди и рачи́тель бых добро́ты ея́,/ и возлюби́х ю, и поиска́х от ю́ности моея́./ И взыска́х неве́сту привести́ себе́,/ я́ко всех Влады́ка возлюби́ ю./ Таи́бница<a type="note" xlink:href="#note204">204</a>
бо есть Бо́жия хи́трости/ и обрета́тельница дел Его́./ Труды́ ея́ суть доброде́тели:/ целому́дрию же и ра́зуму та учи́т,/ пра́вде и му́жеству,/ и́хже потре́бнее ничто́же есть в житии́ челове́ком./ А́ще же и многоиску́сства жела́ет кто,/ весть дре́вняя, и бы́ти хотя́щая разсмо́трит:/ свесть изви́тия слове́с и разреше́ния гада́ний,/ зна́мения и чудеса́ проразуме́ет,/ и сбытия́ време́н и лет,/ и всем сове́тник есть благ./ Я́ко безсме́ртие есть в ней/ и благосла́вие во обще́нии слове́с ея́./ Сего́ ра́ди бесе́довах ко Го́споду,/ и помоли́хся Ему́,/ и <red>рех</red> от всего́ се́рдца моего́:/ Бо́же отце́в и Го́споди ми́лости,/ сотвори́вый вся Сло́вом Твои́м/ и му́дростию Твое́ю устро́ивый челове́ка,/ да владе́ет бы́вшими от <red>Тебе</red>́ тварьми́/ и да управля́ет мир в преподо́бии и пра́вде,/ даждь ми Твои́х Престо́лов приседя́щую прему́дрость/ и не отлучи́ мене́ от о́трок Твои́х,/ я́ко аз раб Твой и сын рабы́ни Твоея́./ Посли́ ю с Небе́с от свята́го жили́ща Твоего́/ и от Престо́ла сла́вы Твоея́,/ да, су́щи со мно́ю, научи́т мя,/ что благоуго́дно есть пред Тобо́ю,/ и наста́вит мя в ра́зум,/ и сохрани́т мя в сла́ве свое́й./ Помышле́ния бо сме́ртных вся боязли́ва/ и погреши́тельна умышле́ния их.</p>
<p>Прему́дрости Соломо́новы чте́ние
<red>(гла́вы 4, 6, 7, 2):</red></p>
<p>Похваля́ему пра́веднику возвеселя́тся лю́дие./ Безсме́ртие бо есть па́мять его́,/ я́ко от Го́спода познава́ется и от челове́ков,/ и уго́дна Го́споду душа́ его́./ Возлюби́те у́бо, о му́жие, му́дрость и поживете́,/ восхощи́те ея́ и нака́зани бу́дете./ Нача́ло бо ея́ — лю́бы и соблюде́ние зако́на./ Почти́те прему́дрость, да во ве́ки ца́рствуете./ Возвещу́ вам и не скры́ю от вас та́ин Бо́жиих,/ я́ко Той му́дрости Наста́вник есть,/ и му́дрых Испра́витель,/ и вся́кому смы́слу и де́лу Хитре́ц./ И всем смы́слом научи́т му́дрость:/ есть бо в ней Дух Разу́мен и Свят,/ и сия́ние Све́та Присносу́щнаго,/ и о́браз бла́гости Бо́жия./ Та́я дру́ги Бо́жия и проро́ки устроя́ет./ Благоле́пнейши же есть со́лнца/ и па́че вся́каго сотворе́ния звезд,/ све́ту сосужда́ема, обрета́ется пе́рвейши./ Тая́ угожда́ющия ей от боле́зни изба́ви/ и наста́ви на стези́ пра́выя./ Даде́ им ра́зум име́ти свят,/ и сохрани́ от ловя́щих,/ и по́двиг кре́пок подаде́ им./ Да разуме́ют вси,/ я́ко си́льнейши всего́ есть благоче́стие./ И никогда́же премо́жет зло́ба му́дрости,/ ниже́ пре́йдет, злы́я облича́ющи, суд./ Реко́ша же в себе́, помы́сливше непра́ведно:/ наси́льствуем пра́веднаго/ и не пощади́м преподо́бства его́,/ ни усрами́мся седи́н ста́рости многоле́тны./ Бу́дет бо нам кре́пость зако́н,/ и улови́м пра́веднаго, я́ко неуго́ден нам есть:/ и проти́вится дело́м на́шим,/ и поно́сит нам отпаде́ние зако́на,/ и облича́ет нам согреше́ния наказа́ния на́шего./ Возвеща́ет нам ра́зум име́ти Бо́жий/ и о́трока Госпо́дня себе́ имену́ет./ Бысть нам на обличе́ние помышле́ний на́ших,/ и тя́жек нам есть, и ви́димь:/ я́ко неподо́бно ины́м житие́ его́,/ и измене́ны стези́ его́./ В поруга́ние вмени́хомся ему́:/ и удаля́ется от путе́й на́ших, я́ко от нечисто́т,/ и блажи́т после́дняя пра́ведных./ Уви́дим у́бо, а́ще словеса́ его́ и́стинна суть,/ иску́сим, я́же сбыва́ются ему́./ Руга́нием и му́кою истя́жем его́,/ да разуме́ем кро́тость его́,/ и иску́сим беззло́бство его́:/ сме́ртию безобра́зною осу́дим его́,/ бу́дет бо посеще́ние от слове́с его́./ Сия́ помы́слиша и прельсти́шася:/ ослепи́ бо я зло́ба их./ И не разуме́ша та́ин Бо́жиих,/ и не разсуди́ша, я́ко Ты еси́ Бог Еди́н,/ живота́ име́яй и сме́рти власть,/ и спаса́яй во вре́мя ско́рби,/ и избавля́яй от вся́каго зла./ Щедр и ми́лостив,/ и дая́й преподо́бным Свои́м благода́ть,/ и Свое́ю мы́шцею го́рдым противля́яйся.</p>
<p>
<red>На литии́ стихи́ра хра́ма, та́же стихи́ры святи́теля Митрофа́на, глас 5. Самогла́сны:</red>
</p>
<p>Тако́в нам подоба́ше архиере́й,/ преподо́бен, пра́веден, ми́лостив,/ и во всех оправда́ниих Госпо́дних непоро́чен./ Прииди́те, пе́сньми и псалмы́ духо́вными све́тло ликовству́ем <red>Днесь</red>,/ тому́ си́це зову́ще:/ ра́дуйся, оте́ческих обы́чаев ревни́телю,/ сто́лпе и утвержде́ние ве́ры,/ ра́дуйся, Воро́нежская похвало́,/ Митрофа́не Богоно́се свяще́ннейший.</p>
<p>Не плоть и кровь яви́ тя, святи́телю Богоизбра́нне,/ но Оте́ц Небе́сный,/ Ему́же ты, Боже́ственною твое́ю кро́тостию угоди́в,/ я́ко а́гнец незло́бив,/ чи́ны незло́бивых в ли́ке А́нгельском насле́дил еси́/ и ны́не, в Го́рних предстоя́,/ моли́ дарова́ти нам мно́жество щедро́т/ и ве́лию ми́лость.</p>
<p>По до́лгу блажи́м тя,/ я́ко свети́льника ве́ры и а́нгела во пло́ти,/ поне́же житие́ твое́, Митрофа́не, че́стно/ и успе́ние со святы́ми./ Просия́л бо еси́ благи́ми де́лы/ я́ко па́стырь Богому́дрый,/ чудесы́ же твои́ми просвети́лся еси́/ я́ко ве́рный слуга́ и дру́г Бо́жий./ Те́мже, припа́дающе, мо́лим тя:/ моли́ся за ны, чудотво́рче святы́й, ко Го́споду,/ да пода́ст душа́м на́шим/ ве́лию и бога́тую ми́лость.</p>
<p>
<red>Сла́ва, глас 8:</red>
</p>
<p><red>Днесь</red> красу́ется сла́вный град Воро́неж,/ Боже́ственным сокро́вищем моще́й твои́х,/ и па́ства твоя́, ликовству́ющи, ра́дуется,/ и правосла́внии твои́м просвеще́нием, блаже́нне Митрофа́не, хва́лятся;/ ты же моли́ лю́дем правосла́вным тишину́ дарова́ти,/ и земли́ плодоро́дие, и ве́лию ми́лость.</p>
<p>
<red>И ны́не, пра́здника.</red>
</p>
<p>
<red>На стихо́вне стихи́ры, глас 2:</red>
</p>
<p>Ки́ими благогове́йными усты́ воспои́м Митрофа́на?/ святи́теля смире́нна, смире́нному Пастыренача́льнику подража́теля,/ подвиго́м вели́ких отце́в Це́ркви соуча́стника/ и высо́ким нра́вом их насле́дника,/ му́жа жела́ний чи́ста, слугу́ Госпо́дня ве́рна,/ ревни́теля уста́вов Це́ркви непоколеби́ма,/ его́же венча́ет Христо́с Бог наш,/ име́яй мно́жество щедро́т и ве́лию ми́лость.</p>
<p>
<red>Стих:</red> Уста́ моя́ возглаго́лют прему́дрость,/ и поуче́ние се́рдца моего́ ра́зум.</p>
<p>Ки́ими свяще́нными пе́сньми ублажи́м Митрофа́на?/ иера́рха Богому́дра, Ева́нгельскаго Правосла́вия наста́вника,/ воздержа́ния учи́теля, А́нгелов собесе́дника,/ ни́щих и сиро́т пита́теля,/ оби́димым засту́пника и немощству́ющих врача́ преизря́дна,/ его́же венча́ет Христо́с Бог наш,/ име́яй мно́жество щедро́т и ве́лию ми́лость.</p>
<p>
<red>Стих:</red> Услы́шите сия́, вси язы́цы,/ внуши́те, вси, живу́щии по вселе́нней.</p>
<p>Ки́ими похва́льными венцы́ почти́м Митрофа́на?/ па́стыря блаже́нна, Це́ркви свети́льника,/ гра́да Воро́нежа сла́ву, Росси́йстей стране́ утвержде́ние,/ и́ночествующих о́браз, свяще́нства вене́ц,/ иера́рхов святоле́пное украше́ние,/ его́же венча́ет Христо́с Бог наш,/ име́яй мно́жество щедро́т и ве́лию ми́лость.</p>
<p>
<red>Сла́ва, глас 5:</red>
</p>
<p>Сра́дуйтеся нам, Росси́йстии собо́ры, <red>Днесь</red>/ в све́тлой па́мяти Богоно́снаго отца́ на́шего и па́стыря,/ и́же, до́брым житие́м свои́м ве́рно угоди́в Бо́гу,/ и во гро́бе сла́вою иера́ршеских доброде́телей свои́х/ сия́ет, я́ко свети́ло,/ подая́ от нетле́ннаго сокро́вища моще́й свои́х/ благоуха́ние Свята́го Ду́ха./ Те́мже у́бо, соше́дшеся,/ о́бщий лик тому́ соста́вим, пе́сньми Боже́ственными зову́ще:/ помина́й нас, о́тче, и за ны Христу́ моли́ся,/ я́ко вели́кий наш хода́таю, Митрофа́не.</p>
<p>
<red>И ны́не, пра́здника</red>
</p>
<p>
<red>На благослове́нии хле́бов, тропа́рь свята́го два́жды, и пра́здника еди́ножды.</red>
</p>
<p>
<red>Тропа́рь святи́теля, глас 4:</red>
</p>
<p>Пра́вило ве́ры и о́браз кро́тости/ сло́вом и житие́м па́стве твое́й, о́тче смиренному́дре Митрофа́не, был еси́./ Те́мже и во све́тлостех святы́х/ со́лнца светле́йши возсия́л еси́,/ венце́м нетле́ния и сла́вы украша́емь,/ моли́ Христа́ Бо́га/ стра́не на́шей и гра́ду твоему́ в ми́ре спасти́ся.</p>
<p>
<strong>
<red>На У́трени</red>
</strong>
</p>
<p>
<red>На </red>Бог Госпо́дь:
<red>тропа́рь</red>
<red>пра́здника и свята́го.</red></p>
<p>
<red>По 1-м стихосло́вии седа́лен, глас 8:</red>
</p>
<p>Украси́в ду́шу твою́ доброде́тельми/ и вре́меннаго жития́ по́прище в стра́се Бо́жии преше́д,/ обре́л еси́ благода́ть пред Бо́гом./ Ему́же с ли́ки А́нгел предстоя́,/ моли́, свя́те Митрофа́не, дарова́ти нам живо́т ве́чный и ве́лию ми́лость.</p>
<p>
<red>Сла́ва, и ны́не, Богоро́дичен:</red>
</p>
<p>Влады́чице, приими́ моли́тву раб Твои́х/ и изба́ви нас/ от вся́кия ну́жды и печа́ли.</p>
<p>
<red>По 2-м стихосло́вии седа́лен, глас 2: </red>
</p>
<p>Упра́вив па́ству твою́ до́бре,/ сло́во бла́го Пастыренача́льнику Бо́гу возда́л еси́,/ и от руку́ Его́ пра́ведное воздая́ние прия́в,/ моли́, о́тче наш Митрофа́не,/ да блаже́ннаго в Ца́рстве Святы́х пребыва́ния/ и нас хода́тайством твои́м по бога́той ми́лости Свое́й сподо́бит.</p>
<p>
<red>Сла́ва, и ны́не, Богоро́дичен:</red>
</p>
<p>О́бщую всех наде́жду, Де́ву Пречи́стую,/ в мольбу́ приво́дим Ти, Бла́же:/ заступи́ нас от бед, пода́ждь блага́я ве́чная и вре́менная/ моле́нием Честне́йшия Херуви́мов и всех Сил Небе́сных.</p>
<p>
<red>По полиеле́и седа́лен, глас 8:</red>
</p>
<p>О всех сла́вных, Це́ркви Святе́й благода́тию Бо́жиею от <red>Тебе</red>́ быва́емых,/ благода́рственная Бо́гу воздаю́ще и Того́ Боголе́пное снизхожде́ние сла́вяще,/ мо́лим тя, святи́телю Христо́в Митрофа́не,/ помози́ нам обрести́ всем благода́ть и ми́лость в День су́дный.</p>
<p>
<red>Сла́ва, и ны́не, Богоро́дичен:</red>
</p>
<p>Ты Еди́на еси́ ко́рень де́вства и неувяда́емый цвет чистоты́,/ Ты сте́рла еси́ главу́ зми́еву,/ Ты нас изба́ви от прегреше́ний на́ших и душе́вных скверн, Богоро́дице,/ и ко приста́нищу и́стиннаго покая́ния напра́ви.</p>
<p>
<red>Проки́мен, глас 4: </red>Честна́ пред Го́сподем/ смерть преподо́бных Его́.
<red>Стих:</red>
Что возда́м Го́сподеви о всех,/ я́же воздаде́ ми.
<red>Ева́нгелие святи́тельское.</red></p>
<p>
<red>По 50-м псалме́ стихи́ра, глас 6:</red>
</p>
<p>Преподо́бне о́тче, всеблаже́нне Митрофа́не,/ па́стырю до́брый, уго́дниче Христо́в усе́рдный,/ ско́рый наш хода́таю и те́плый к Бо́гу моли́твенниче,/ бу́ди нам в беда́х на́ших защи́тник и в печа́лех уте́шитель,/ па́мять твою́ любо́вию почита́ющим.</p>
<p>
<red>Кано́н свята́го на 8, глас 8.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Во́ду проше́д, я́ко су́шу,/ и еги́петскаго зла́ избежа́в,/ изра́ильтянин вопия́ше:/ Изба́вителю и Бо́гу на́шему пои́м.</emphasis>
<emphasis/>
</p>
<p>От мно́гих зол мно́гаго уны́ния испо́лнены,/ к тебе́ прибега́ем, святи́телю Христо́в Митрофа́не,/ и от <red>Тебе</red>́ ско́рыя по́мощи и заступле́ния ны́не тре́буем.</p>
<p>Страсте́й нас бра́ни смуща́ют,/ па́стырю преподо́бне,/ ты же умири́ нас твои́м благоприя́тным к Бо́гу хода́тайством.</p>
<p>От бед и скорбе́й нас, чудотво́рче святы́й, изба́вив,/ му́жественное в доброде́телех преспе́яние всем да́руй,/ да вси о тебе́, свяще́ннейший Митрофа́не, ра́дуемся.</p>
<p>
<red>Богоро́дичен: </red>Моли́тву на́шу приими́, Пречи́стая,/ и моли́твою Твое́ю всемо́щною изба́витися нам от враг ви́димых и неви́димых,/ от грехо́в же и вся́кия му́ки,/ моли́, Его́же родила́ еси́, Человеколю́бца Бо́га.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Небе́снаго кру́га Верхотво́рче, Го́споди/ и Це́ркве Зижди́телю,/ Ты мене́ утверди́ в любви́ Твое́и́,/ жела́ний кра́ю, ве́рных утвержде́ние,/ Еди́не Человеколю́бче.</emphasis>
<emphasis/>
</p>
<p>Покрови́теля жи́зни на́шея/ и моли́твенника к Бо́гу почита́ем тя,/ присносла́вный о́тче наш Митрофа́не:/ на стезю́ нас покая́ния напра́ви,/ архиере́ев красото́ и ве́рных утвержде́ние.</p>
<p>Мо́лим душе́вное на́ше смуще́ние/ и тьму бесо́вских наважде́ний в нас разори́ти:/ тебе́ бо, свя́те, даде́ся благода́ть Свята́го Ду́ха/ злы́я ду́хи прогоня́ти.</p>
<p>Неду́гующе те́лом, неду́гуем и душе́ю, Богоблаже́нне,/ ты же не оста́ви нас во гресе́х на́ших поги́бнути,/ но в них же и сам я́ко челове́к искуша́емь был еси́/ и нам, искуша́емым, ны́не помози́.</p>
<p>
<red>Богоро́дичен:</red> Вся А́нгелов во́инства,/ Предте́че Госпо́день,/ апо́столов двоенадеся́тице,/ святи́и вси с Богоро́дицею,/ сотвори́те моли́тву, во е́же спасти́ся нам.</p>
<p>
<red>Седа́лен, глас 2:</red>
</p>
<p>Во святи́тельстве благоче́стно пожи́л еси́, святи́телю Богоявле́нне,/ лю́ди к Богоразу́мию сло́вом и де́лом наста́вил еси́/ и Бо́гу до конца́ угоди́л еси́./ Сего́ ра́ди от Него́ нетле́нием и чудесы́, о́тче Митрофа́не, почти́лся еси́,/ я́ко прича́стник Бо́жия благода́ти.</p>
<p>
<red>Сла́ва, и ны́не, </red>
</p>
<p>
<red>Богоро́дичен:</red> Му́чеников, проро́ков, апо́столов,/ иера́рхов, преподо́бных и святы́х всех от ве́ка пра́ведных/ похвала́ Ты еси́, Пречи́стая,/ те́мже Тя мо́лим:/ моли́ся с ни́ми ко Го́споду, да спасе́т ду́ши на́ша.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
<emphasis/>
</p>
<p>Пла́мень погаси́ в нас плотски́х обурева́ний и нечи́стых на́ших помышле́ний,/ да пла́мени гее́нскаго огня́/ твои́ми моли́твами, Митрофа́не, изба́вимся.</p>
<p>Ду́шу и помышле́ние к тебе́ простира́ем, святи́телю Богоизбра́нне:/ согре́й на́шу ве́ру и любо́вь я́же к Бо́гу,/ да, зако́ну Его́ усе́рдно после́дующе,/ пре́йдем по́прище на́шего спасе́ния непреткнове́нно.</p>
<p>Столп кре́пости стяжа́вше тя от Бо́га,/ от ви́димых и неви́димых враго́в огражда́емся тобо́ю безбе́дно;/ те́мже тя вси по до́лгу, Митрофа́не, ублажа́ем.</p>
<p>
<red>Богоро́дичен:</red> Черто́же Незаходи́маго Све́та, Де́во,/ не́смы досто́йны черто́га Небе́снаго грехо́вныя ра́ди вины́;/ ты же, Богороди́тельнице,/ ра́ди обнаже́ннаго на Кресте́ сла́дкаго Твоего́ Сы́на и Блага́го на́шего Го́спода,/ покры́й стыд лица́ на́шего и спаси́ нас.</p>
<p>
<red>Песнь 5</red>
</p>
<p>
<red>Ирмо́с: </red>
<emphasis>Просвети́ нас повеле́нии Твои́ми, Го́споди,/ и мы́шцею Твое́ю высо́кою/ Твой мир пода́ждь нам, Человеколю́бче.</emphasis>
<emphasis/>
</p>
<p>Мо́лим ти ся и вопие́м всеусе́рдно:/ испо́лни, Боговдохнове́нне, весе́лия живо́т наш,/ покрыва́я нас кре́пким покро́вом защище́ния твоего́/ от гла́да, я́звы и междоусо́бныя бра́ни,/ я́ко мо́жеши, о́тче, а́ще хо́щеши.</p>
<p>Мрак на́ших заблужде́ний и жите́йския го́рдости/ све́тлостию святы́х моли́тв твои́х, Митрофа́не, прожени́,/ да по́мощию твое́ю грехо́в оставле́ние прии́мше,/ ми́лость у Христа́ Бо́га обря́щем.</p>
<p>На одре́ не́мощи и уны́ния низлежа́щу ми,/ пода́ждь ру́ку по́мощи, па́стырю Боговозлю́бленне,/ и не оста́ви мя лише́нна бы́ти твоего́ спаси́тельнаго благода́тию Свята́го Ду́ха посеще́ния.</p>
<p>
<red>Богоро́дичен:</red> Чисте́йшая еси́ па́че А́нгельских чино́в,/ от Не́йже Исто́чник святы́ни воплоти́ся нас ра́ди,/ да освяти́т естество́ челове́ческое,/ моли́твами Твои́ми, Богоро́дице,/ изба́ви нас от тиме́ния нечи́стых на́ших дея́ний и неподо́бных глаго́ланий.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<emphasis/>
</p>
<p>Гра́ду твоему́ засту́пник бу́ди/ и па́ствы твоея́ храни́тель,/ гра́ды же и стра́ны чту́щих любо́вию па́мять твою́/ необори́мым моли́тв твои́х предста́тельством огради́,/ да вси тобо́ю, Богому́дре Митрофа́не, хва́лимся.</p>
<p>Я́ко защи́тника тя от Бо́га ве́дуще,/ власть на дусе́х нечи́стых ве́лию иму́ща,/ мо́лим от зла́го де́йствия злых духо́в/ на́ши ду́ши сохрани́ти безнаве́тны.</p>
<p>По до́лгу блажа́т тя ве́рнии,—/ ра́дуйся, Митрофа́не,— зову́ще:/ ты бо вои́стинну Росси́йстей Це́ркви ра́дование и похвала́,/ и тя чту́щим на вся враги́ одоле́ние, досточу́дне.</p>
<p>
<red>Богоро́дичен:</red> Го́ру Тя мы́сленную и Ле́ствицу Иа́ковлю проро́цы нарица́ют,/ Е́юже Бог к челове́ком сни́де,/ поги́бшую дра́хму взыска́ти хотя́,/ ю́же обре́т, па́ки к Небеси́ возво́дит./ Те́мже Тя вси я́ко Ма́терь Бо́жию правосла́вно велича́ем.</p>
<p>
<red>Конда́к, глас 8:</red>
</p>
<p>Воздержа́нием те́ло ду́ху порабо́тив,/ ду́шу же равноа́нгельну сотвори́в,/ святи́тельскою оде́ялся еси́ оде́ждою, я́ко вене́ц свяще́нства,/ и ны́не, всех Влады́це предстоя́,/ моли́, всеблаже́нне Митрофа́не, умири́ти и спасти́ ду́ши на́ша.</p>
<p>
<red>И</red>́
<red>кос:</red></p>
<p>В пусты́ни высото́ю смиренному́дрия,/ я́ко ра́йский цвет, красу́яся,/ и на Воро́нежския Це́ркви престо́ле украси́лся еси́ высо́кими удобре́ниями, прему́дре,/ и́бо был еси́ иера́рх, о́браз ве́рным сло́вом и житие́м./ Те́мже и Бог я́ко уго́дника Своего́ вознесе́ тя,/ нетле́нием и чудесы́ в Це́ркви Свое́й прославля́я,/ да вси́ ве́рою зове́м ти:/ ра́дуйся, Воро́нежская похвало́, Митрофа́не приснопа́мятне.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>От Иуде́и доше́дше, о́троцы/ в Вавило́не иногда́/ ве́рою Тро́йческою пла́мень пе́щный попра́ша, пою́ще:/ отце́в Бо́же, благослове́н еси́.</emphasis>
<emphasis/>
</p>
<p>Нас обнови́ти хотя́/ и на́шему спасе́нию, Спа́се, благопоспеши́ти,/ Ты но́ваго Це́ркви Свое́й воздви́гл еси́ свети́льника, Митрофа́на, к Тебе́ зову́ща:/ отце́в Бо́же, благослове́н еси́.</p>
<p>Человеколю́бца Спа́са о нас, святи́телю Христо́в, умоли́/ разреши́тися нам от прегреше́ний на́ших и душе́вных скве́рн,/ да и мы Тому́ я́ко Всеси́льному Изба́вителю зове́м:/ отце́в Бо́же, благослове́н еси́.</p>
<p>В сла́ву Бо́жию оде́янный/ святи́тель и чудотво́рец нам от Бо́га показа́лся еси́, Митрофа́не всехва́льне,/ да све́тлостьми чуде́с твои́х па́че со́лнечных луч озаря́емы,/ зове́м ди́вная тобо́ю Соверша́ющему:/ отце́в Бо́же, благослове́н еси́.</p>
<p>
<red>Богоро́дичен:</red> Вели́кая дарова́ния/ Тобо́ю от Го́спода прия́хом, Де́во Пречи́стая,/ сего́ ра́ди благода́рственное пе́ние прино́сим Ти и зове́м:/ Благослове́нна Ты в жена́х еси́, Всенепоро́чная Влады́чице.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Царя́ Небе́снаго,/ Его́же пою́т Во́и А́нгельстии,/ хвали́те и превозноси́те во вся ве́ки.</emphasis>
<emphasis/>
</p>
<p>К честны́м моща́м твои́м,/ я́ко к необори́мому покро́ву, прибега́юще,/ немо́лчнаго твоего́ хода́тайства, Богоно́се преподо́бне, про́сим:/ ты же не пре́зри и́же от <red>Тебе</red>́ тре́бующих по́мощи,/ но услы́ши и заступи́ всех, пою́щих тя/ и превознося́щих Христа́ во ве́ки.</p>
<p>Теле́сныя сла́бости и душе́вныя неду́ги/ си́лою моли́тв твои́х благода́тно пременя́я,/ премени́, о́тче Митрофа́не, вся́кое неможе́ние пою́щим тя/ и превознося́щим Христа́ во ве́ки.</p>
<p>Пла́чущим ты сле́зы отира́еши, па́стырю преблаже́нне,/ и бе́дствующим подае́ши ру́ку спасе́ния от Бо́га,/ те́мже и нас у Престо́ла Влады́чня помяни́, ве́рою пою́щих тя/ и превознося́щих Христа́ во ве́ки.</p>
<p>
<red>Богоро́дичен: </red>Велича́ем Твое́ тве́рдое заступле́ние,/ испове́дуем Ма́терния Твоея́ моли́твы си́лу,/ благодари́м возвели́чившаго Тя Го́спода, ро́ждшагося от <red>Тебе</red>́, Богома́ти,/ Его́же моли́ спасти́ся душа́м на́шим.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Вои́стинну Богоро́дицу,/ Тя</emphasis>
<emphasis>испове́дуем,/ спасе́нии Тобо́ю, Де́во Чи́стая,/ с Безпло́тными Ли́ки Тя велича́юще.</emphasis>
</p>
<p>Ты, и́же в Дому́ Твое́м уго́дников Твои́х насажда́еши,/ я́ко ма́слины и я́ко ке́дры, Спа́се,/ Митрофа́на уго́дника Твоего́ моле́нием насади́ в нас доброде́тельное житие́,/ да во вре́мя свое́ принесе́м Ти плоды́ покая́ния.</p>
<p>Со А́нгелы, служи́телю Святе́й Тро́ице,/ Митрофа́не прему́дре, ра́дуйся,/ и нам, ве́рою блажа́щим тя,/ пода́ждь моли́твами твои́ми о Ду́се Свя́те ра́доватися.</p>
<p>А́ще и не́мощны есмы́/ и премно́го согреша́ем, недосто́йнии,/ но не отступа́ем наде́жды мо́щнаго покро́ва твоего́, достосла́вне:/ ты же, Христу́ Бо́гу моля́ся,/ помози́ нам обрести́ всем с ли́ки пра́ведных стоя́ние в День су́дный.</p>
<p>На ме́сте озлобле́ния не́мощи смири́вшемуся,/ удиви́ моли́тв твои́х си́лу, чудотво́рче святы́й, Митрофа́не,/ и по да́нной тебе́ целе́б благода́ти/ нездра́вие мое́ во здра́вие премени́.</p>
<p>
<red>Богоро́дичен:</red> Упова́ние и ра́досте на́ша, Мари́е Богоневе́стная,/ покры́й нас честны́м Твои́м омофо́ром,/ да хва́лим непреста́нно и́мя Твое́/ и пое́м с Безпло́тными Ли́ки, Тя велича́юще.</p>
<p>
<emphasis/>
</p>
<p>
<red>Свети́лен:</red>
</p>
<p>Светоза́рна свети́льника ве́ры,/ Боже́ственно и пресла́вно от Светонача́льныя Тро́ицы возсия́вша/ и нас со́лнца светле́йше чудесы́ свои́ми просвети́вша,/ Митрофа́на, па́стыря блаже́нна, пе́сньми восхва́лим.</p>
<p>
<red>Богоро́дичен:</red> Богоро́дице Де́во, ра́дуйся,/ от А́нгела ра́дость прии́мшая;/ ра́дуйся, Влады́чице,/ и спаси́ на Тя упова́ющих.</p>
<p>
<red>На хвали́тех стихи́ры, глас 8:</red>
</p>
<p>Те́сен путь в житии́ твое́м, преподо́бне Митрофа́не,/ преше́л еси́, по́двигом до́брым в пусты́ни подвиза́яся,/ и тече́ние благо́е во святи́тельстве соверша́я,/ Бо́гу же все́ю душе́ю рабо́тая/ и до конца́ угожда́я ве́рно, я́ко сосу́д Богоизбра́нный./ Тем простра́нное обре́л еси́ воздая́ние/ у пра́веднаго Мздовоздая́теля и Царя́ святы́х, Го́спода,/ Ему́же, свя́те, моли́ся,/ мир Росси́йстей Це́ркви дарова́ти/ и душа́м на́шим ве́лию ми́лость.</p>
<p>Житие́ чи́стое, терпе́ние, кро́тость и любо́вь нелицеме́рну,/ воздержа́ние соверше́нное, умиле́ние Боже́ственное,/ ве́ру же и наде́жду и́стинну и милосе́рдие стяжа́в,/ равноа́нгельно, Митрофа́не, на земли́ пожи́л еси́/ и на Небеси́ с ли́ки А́нгел предстои́ши,/ с ни́миже, свя́те, моли́ся/ мир Росси́йстей Це́ркви дарова́ти/ и душа́м на́шим ве́лию ми́лость.</p>
<p>Боже́ственною благода́тию Свята́го Ду́ха просвети́вся,/ и по сме́рти благода́тное ми́лости ми́ро/ от честны́х твои́х и многоцеле́бных моще́й источа́еши./ Тем по до́лгу о тебе́, Митрофа́не, ра́дуемся/ и, па́мять твою́ священноле́пно соверша́юще,/ священноле́пными пе́сньми зове́м ти:/ сла́ва Да́вшему ти кре́пость,/ сла́ва Венча́вшему тя,/ сла́ва Де́йствующему тобо́ю всем исцеле́ния.</p>
<p>
<red>Сла́ва, глас 6:</red>
</p>
<p>Благи́й и ве́рный ра́бе,/ усе́рдный де́лателю виногра́да Христо́ва,/ ты я́ко до́брый па́стырь/ вар и тяготу́ дневну́ю поне́сл еси́,/ уча́ слове́сныя о́вцы/ се́рдцем ве́ровати в пра́вду,/ усты́ же испове́дати во спасе́ние,/ те́мже и Бог я́ко избра́ннаго Своего́ вознесе́ тя/ и па́мять твою́, досточу́дне Митрофа́не, просла́ви./ Ты же непреста́нно моли́ся, испроси́ оте́честву на́шему мир,/ христиа́ном же в доброде́телех преспе́яние/ и ве́лию ми́лость.</p>
<p>
<red>И ны́не, пра́здника</red>
</p>
<p>
<red>Славосло́вие вели́кое, ектении́ и отпу́ст.</red>
</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны пра́здника и свята́го, песнь 6-я. Проки́мен, глас 1: </red>Уста́ моя́ возглаго́лют прему́дрость,/ и поуче́ние се́рдца моего́ ра́зум.
<red>Стих:</red>
Услы́шите сия́, вси язы́цы,/ внуши́те, вси, живу́щии по вселе́нней.
<red>Апо́стол ко Евре́ем, зача́ло 318. Ева́нгелие от Луки́, зача́ло 24. Прича́стен</red>
: В па́мять ве́чную бу́дет пра́ведник:</p>
<p>
<strong>
<red>Святитель Митрофан, епископ Воронежский. </red>
</strong>Духовная жизнь великого угодника Божия святителя Митрофана, как и жизнь всех святых, сокровенна, и только Господу Богу вполне известны его подвиги, его труды для стяжания Царства Небесного, его непрестанные молитвы, его пламенное сердечное стремление к единению с Богом.</p>
<p>Родился святитель Митрофан (в миру Михаил) в ноябре 1623 года во Владимирском крае, в семье потомственного священника Василия и Марии (или Мавры). Из духовного завещания святителя известно, что он «родился от благочестивых родителей и воспитан ими в непорочном благочестии Восточной Церкви, в православной вере». До сорокалетнего возраста святитель жил в миру: был женат, имел сына Иоанна и служил приходским священником в селе Сидоровском. Лишившись супруги, священник Михаил в 1663 году принял постриг с именем Митрофан в Золотниковской Успенской пустыни, находившейся недалеко от Суздаля.</p>
<p>Через три года иеромонах Митрофан избран в настоятели Успенского Яхромского Космина монастыря. Этим монастырем он управлял 10 лет, проявив себя усердным игуменом. Его заботами воздвигнут храм в честь Нерукотворенного Образа Спасителя. Патриарх Иоаким (1674―1690), узнав о святой жизни игумена Митрофана, возвел его в 1675 году в сан архимандрита знаменитого Мариево-Унженского монастыря во имя Живоначальной Троицы. Там попечением нового настоятеля был сооружен храм в честь Благовещения Пресвятой Богородицы.</p>
<p>На Московском Соборе 1681—1682 годов в числе мер для борьбы с расколом и в целях улучшения просвещения среди православных было решено увеличить число епархий.</p>
<p>На новую Воронежскую кафедру 2 апреля 1682 г. был посвящен Патриархом Иоакимом и шестнадцатью архипастырями святой Митрофан. По прибытии в Воронеж Святитель, прежде всего, учитывая трудность времени и низкое нравственное состояние духовенства и паствы, разослал по епархии Окружное послание, в котором призывал к исправлению. «Честны́е иереи Бога Вышнего!— писал Святитель.— Вожди стада Христова! Вы должны иметь светлые умные очи, просвещенные светом разумения, чтобы вести других по правому пути. По слову Господа, вы должны быть самим светом: «вы есте свет миру» (<a xlink:href="https://azbyka.ru/biblia/?Mt.5:14&amp;c~r&amp;rus">Мф. 5:14</a>)... Христос Спаситель, вручая паству апостолу Своему, трижды сказал ему: паси, как бы внушая тем, что три есть различные образа пасения: слово учения, молитва при пособии Святых Таин и пример жизни. Действуйте и вы всеми тремя способами: подавайте пример доброй жизни, учите людей своих и молитесь о них, укрепляя их Святыми Тайнами; наипаче же неверных просвещайте святым Крещением, и согрешивших приводите к покаянию. Будьте внимательны к болящим, чтобы не отошли от сей жизни без причащения Святых Таин и помазания святым елеем».</p>
</section>
