<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>Святы́я великому́ченицы Екатери́ны и свята́го великому́ченика Мерку́рия</p>
</title>
<p>
<red>На</red> Го́споди, воззва́х:
<red>стихиры святы́я, глас 1.</red></p>
<p>
<red>Подо́бен:</red> Небе́сных чино́в:</p>
<p><red>Днесь</red> красу́ется град Александри́я,/ пелены́ твоя́, му́ченице,/ в Боже́ственнем хра́ме твое́м име́я прему́дро./ Те́мже и мы благоче́стно пра́зднуем,/ Екатери́но, па́мять твою́ честну́ю:/ моли́ся о чту́щих тя.</p>
<p>Екатери́ны па́мять ны́не пра́зднуим:/ та бо и́стинно вся вра́жия си́лы/ и сло́вом же и де́лом низложи́ кре́пко/ и ри́торское противле́ние./ Но моли́твами ея́ изба́ви ны, Бо́же,/ от безбо́жных враг.</p>
<p>Ра́дуйся, всесла́вная му́ченице Екатери́но честна́я:/ Сина́йская бо гора́,/ в не́йже ви́де купину́ Моисе́й неопали́му,/ в той Христо́с Богоуго́дное те́ло твое́,/ ны́не преложи́в, храни́т/ да́же до вре́мене втора́го прише́ствия Своего́.</p>
<p>
<red>И́ны стихи́ры му́ченика, глас 4.</red>
</p>
<p><red>Подобен:</red> Я́ко до́бля:</p>
<p>Поборе́нием Ду́ха, страстоте́рпче Мерку́рие,/ одоле́в проти́внаго,/ я́ко во́ин непобеди́мый,/ ору́жием ве́ры тьмы разу́мных му́ринов посе́кл еси́/ и, соверши́в твой по́двиг зако́нно,/ со все́ми страда́льцы венча́лся еси́,/ великому́чениче преблаже́нне.</p>
<p>С Небесе́ тебе́ А́нгел,/ я́звы твоя́ исцеля́яй,/ по́слан бысть ма́нием Боже́ственнаго Ду́ха:/ отне́леже исцеле́в, достосла́вне,/ рожны́ пробода́емь, льсти́вно разжже́нными,/ терпе́л еси́, пове́шен и протяза́емь,/ и к ка́мени привяза́емь тя́жкому,/ и кровьми́ твои́ми, му́чениче, облива́емь всю́ду.</p>
<p>Царю́ во́инствуя земно́му, Мерку́рие,/ от него́же де́моном повелева́емь жре́ти,/ Богому́дре блаже́нне,/ му́ки претерпе́л еси́,/ и попале́ние о́гненное, и ну́ждную смерть,/ и восте́кл еси́ ко Христу́, венцено́сец,/ и сочета́лся еси́ му́чеников стадо́м,/ о ми́ре моля́ся.</p>
<p>
<red>Сла́ва, глас 2:</red>
</p>
<p>Ра́достно к торжеству́ Богому́дрыя му́ченицы Екатери́ны стеце́мся,/ о мучениколю́бцы!/ И ту́ю похвала́ми, я́ко цве́ты, увязе́м,/ ра́дуйся, вопию́ще ей,/ я́же лжи́вых ри́торов свирепоу́стие обличи́вши,/ я́ко ненаказа́ния испо́лненных,/ и ты́я к ве́ре Боже́ственней руково́дствовавши./ Ра́дуйся, я́же те́ло многоплете́нным му́кам вда́вши/ любве́ ра́ди Творца́ твоего́,/ и не низложи́вшися, я́ко отрокови́ца неги́блема./ Ра́дуйся, я́же го́рняя пребыва́лища, возме́здие боле́зней насле́довавши,/ и сла́вы ве́чныя наслажда́ешися./ Ея́же жела́юще, песнопе́вцы твои́,/ наде́жды да не отпаде́м.</p>
<p>
<red>И ны́не, глас 8:</red>
</p>
<p>По Рождестве́ Твое́м, Богоневе́сто Влады́чице,/ пришла́ еси́ в храм Госпо́день/ воспита́тися во свята́я святы́х,/ я́ко освяще́нна;/ тогда́ и Гаврии́л по́слан бысть к Тебе́, Всенепоро́чней,/ пи́щу Тебе́ принося́:/ Небе́сная вся удиви́шася,/ зря́ще Ду́ха Свята́го, в Тя все́льшася./ Те́мже, Пречи́стая и нескве́рная,/ я́же на небеси́ и на земли́ сла́вима,/ Ма́ти Бо́жия, спаси́ род наш.</p>
<p>
<red>На литии́ стихи́ры, глас 1:</red>
</p>
<p>Я́ко на тве́рдем ка́мени/ испове́дания Христо́ва,/ водружена́ бы́вши, Екатери́но всехва́льная,/ гони́теля льсти́ваго во мра́це погрузи́ла еси́/ и вене́ц побе́ды досто́йный восприя́ла еси́.</p>
<p>С Вы́шними чи́нми сочета́лася еси́, сла́вная,/ мир оста́вльши и Христа́ возжеле́вши,/ Екатери́но всечестна́я,/ проси́ нам ве́лия ми́лости.</p>
<p>
<red>Глас 2:</red>
</p>
<p>Я́ко алава́стр ми́ра,/ кровь твою́ принесла́ еси́ Жениху́ твоему́, Христу́,/ Екатери́но му́ченице, страстоно́сице непобеди́мая,/ возме́здие же прия́ла еси́,/ вене́ц нетле́нный от Него́, досточу́дная./ Те́мже и началозло́бнаго врага́/ кра́сными твои́ми нога́ми попра́ла еси́,/ призыва́нием спасе́ннаго И́мене Иису́са Христа́,/ сего́ ра́ди и в Небе́сных черто́зех водвори́лася еси́,/ я́ко де́ва и му́ченица Христо́ва многострада́льная.</p>
<p>
<red>Глас 4:</red>
</p>
<p>Сла́вим Твое́ мно́гое, Христе́, благоутро́бие,/ и бла́гость на нас бы́вшую,/ я́ко и жены́ разру́шиша лесть идолобе́сия/ си́лою Креста́ Твоего́, Человеколю́бче,/ мучи́теля не убоя́шася, попра́ша льсти́ваго,/ возмого́ша же в след Тебе́ идти́/ и в во́ню ми́ра Твоего́ потеко́ша,/ моля́щеся о ду́шах на́ших.</p>
<p>
<red>Сла́ва, глас 6:</red>
</p>
<p>Одесну́ю Спа́са предста́ де́ва,/ и страстоно́сица, и му́ченица Екатери́на,/ оде́яна в непобеди́мое доброде́телей,/ и приукра́шена ма́слом чистоты́ и кро́вию страда́ния,/ и вопию́щи к Нему́ в ра́дости,/ свещу́ свою́ иму́щи:/ в во́ню ми́ра Твоего́ теко́х, Христе́ Бо́же,/ я́ко уязвля́юся Твое́ю любо́вию аз,/ не отлучи́ мене́, Женише́ Небе́сный./ Тоя́ моли́твами,/ посли́ нам, всеси́льне Спа́се, ми́лости Твоя́.</p>
<p>
<red>На стихо́вне пра́здника, глас 1.</red>
</p>
<p>
<red>Подо́бен:</red> Небе́сных чино́в:</p>
<p>Прииди́те, празднолю́бцы вси,/ пе́сньми почти́м еди́ну Богоро́дицу/ Чи́стую и Де́ву:/ вво́дится бо в храм Бо́жий,/ в нем жи́ти ны́не све́тло,/ святе́йший вои́стинну Христо́в храм,/ и ра́дости вся́кия Хода́таица.</p>
<p>
<red>Стих:</red> Приведу́тся Царю́ де́вы в след Ея́,/ и и́скренния Ея́ приведу́тся Тебе́.</p>
<p>Две́ри, проро́че, отве́рзи,/ ве́рою прие́мли в храм Госпо́день приведе́нную,/ всех А́нгел же и челове́к похвалу́/ и све́тло ра́дование,/ внутрь жи́ти и ликова́ти,/ я́же храм Бо́жий и оби́телище.</p>
<p>
<red>Стих:</red> Приведу́тся в весе́лии и ра́довании,/ введу́тся в храм Царе́в.</p>
<p>Богоро́дица Мари́я, в храм приведе́на,/ хлеб прие́млющи от А́нгела, яви́ся,/ вопию́ща Ей, ра́дуйся:/ зачне́ши Сы́на неискусому́жно,/ Богоневе́стная благослове́нная Богоро́дице Де́во,/ земны́м благонасле́дие и назда́ние.</p>
<p>
<red>Сла́ва, глас 2:</red>
</p>
<p>Житие́ невеще́ственно навы́кши,/ суди́ще безбо́жное дости́гши, ста́ла еси́,/ победоно́сице Екатери́но честна́я,/ цветонося́щи Бо́жию све́тлость;/ и, Боже́ственною мо́щию оде́яна,/ повеле́нию мучи́телеву поруга́лася еси́/ и ри́торов утоли́ла еси́ лжи́выя ре́чи, многострада́льная.</p>
<p>
<red>И ны́не, пра́здника, глас 8:</red>
</p>
<p>Дави́д провозглаша́ше Тебе́, Пречи́стая,/ прови́дя освяще́ние вхо́да Твоего́ в храм:/ в не́мже концы́, <red>Днесь</red> пра́зднующе,/ славосло́вят Тя, Всепе́тая:/ Я́же бо пре́жде Рождества́ Де́ва/ и по Рождестве́ пребы́вши нетле́нна,/ Ма́ти Сло́ва Жи́зни./ <red>Днесь</red> в хра́ме Заха́рия весели́тся,/ восприе́м Тя, Влады́чице,/ и свята́я святы́х ра́дуются,/ подъе́мши Тя, исто́чника жи́зни на́шея./ Сего́ ра́ди и мы псало́мски вопие́м Ти:/ о нас моли́ Сы́на Твоего́ и Бо́га на́шего/ дарова́ти нам ве́лию ми́лость.</p>
<p>
<red>Тропа́рь му́ченице, глас 4:</red>
</p>
<p>Доброде́тельми, я́ко луча́ми со́лнечными,/ просвети́ла еси́ неве́рныя мудрецы́./ И, я́коже пресве́тлая луна́ ходя́щим в нощи́,/ неве́рия тьму отгна́ла еси́/ и цари́цу уве́рила еси́,/ вку́пе же и мучи́теля обличи́ла еси́,/ Богозва́нная неве́сто, блаже́нная Екатери́но,/ жела́нием востекла́ еси́ в Небе́сный черто́г/ к прекра́сному Жениху́, Христу́,/ и от Него́ ца́рским венце́м венча́лася еси́:/ Ему́же, со А́нгелы предстоя́щи,/ за ны моли́ся,/ творя́щия пречестну́ю па́мять твою́.</p>
<p>
<red>Сла́ва, му́ченика, глас то́йже:</red>
</p>
<p>Му́ченик Твой, Го́споди, Мерку́рий,/ во страда́нии свое́м вене́ц при́ят нетле́нный от <red>Тебе</red>́, Бо́га на́шего:/ име́яй бо кре́пость Твою́,/ мучи́телей низложи́,/ сокруши́ и де́монов немощны́я де́рзости./ Того́ моли́твами/ спаси́ ду́ши на́ша.</p>
<p>
<red>И ны́не, пра́здника.</red>
</p>
<p>
<strong>
<red>На У́трени</red>
</strong>
</p>
<p>
<red>На</red> Бог Госпо́дь:
<red>тропа́рь пра́здника, еди́ножды, и Екатери́ны, еди́ножды. Сла́ва, му́ченика. И ны́не, пра́здника.</red></p>
<p>
<red>По 1-м стихосло́вии седа́лен святы́я, глас 8.</red>
</p>
<p>
<red>Подо́бен:</red> Прему́дрости и Сло́ва:</p>
<p>Крове́й твои́х струя́ми, му́ченице Христо́ва,/ пото́ки благоче́стия вы́ну содева́еши прехва́льная,/ одожде́нием же благода́тным слове́сныя ни́вы напая́ющи,/ благода́тию в них прозяба́еши кла́сы<a type="note" xlink:href="#note205">205</a>
ве́ры./ Те́мже пресла́вно и по сме́рти яви́лася еси́,/ точа́щи живо́т муче́ния ра́ди,/ страстоно́сице прехва́льная Екатери́но, моли́ Христа́ Бо́га/ согреше́ний оставле́ние дарова́ти/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, пра́здника, глас 1.</red>
</p>
<p>
<red>Подобен:</red>Ка́мени запеча́тану:</p>
<p>Восхвали́те, де́вы, ма́тери, пра́зднуйте,/ лю́дие, славосло́вите,/ свяще́нницы, благослови́те Пречи́стую Ма́терь Бо́жию:/ пло́тию бо младе́нствующи, пре́жде во храм принесе́ся,/ я́ко храм Бо́жий святе́йший./ Те́мже пра́здник духо́вный соверша́юще, воспои́м Ю,/ я́ко Предста́тельницу ро́да челове́ческаго.</p>
<p>
<red>По 2-м стихосло́вии седа́лен святы́я, глас 4.</red>
</p>
<p>
<red>Подо́бен:</red> Вознесы́йся:</p>
<p>Прише́дшую ко Христу́ во́лею и укра́сившую доброде́тельми се́рдце,/ Боголе́пно воспое́м всему́друю Екатери́ну, ве́рных мно́жества,/ та бо посрами́ мучи́тельскую де́рзость,/ просия́вши, я́ко со́лнце, посреди́ беззако́нник,/ и по кончи́не яви́ся земны́м утвержде́ние Боже́ственное, вку́пе и держа́ва.</p>
<p>
<red>Сла́ва, и ны́не, пра́здника, глас 1.</red>
</p>
<p>
<red>Подобен:</red>Ка́мени запеча́тану:</p>
<p>Свята́я святы́х Богоро́дице су́щи,/ досто́йно приведе́ся жи́ти во свята́я,/ я́ко одушевле́н Госпо́день киво́т/ и Свята́го Ду́ха и́стинно вмести́лище Боже́ственное, Де́во Ма́ти:/ те́мже всели́ся в Тя, и́же Отцу́ Единоро́дный и Свято́му Ду́ху соесте́ственный,/ Твой Сын неискусому́жно, обоготвори́в все челове́чество.</p>
<p>
<red>По полиеле́и седа́лен святы́я, глас 8.</red>
</p>
<p>
<red>Подо́бен:</red> Прему́дрости и Сло́ва:</p>
<p>Прему́дрость вои́стинну с Небесе́,/ усты́ Михаи́ла Арха́нгела прие́мши, му́ченице всехва́льная Екатери́но,/ в страда́ниих непобеди́ма, му́дрость вне́шнюю вити́ям посрами́ла еси́,/ му́дростию же Боже́ственною пре́лесть поплева́ла еси́./ Те́мже, ви́дяй по́двиги твои́, Зи́ждитель предста́, укрепля́я тя:/ гряди́,— глаго́ля,— взы́ди,/ сокро́вища бо ти гото́ва./ Тому́ убо́ моли́ся, согреше́ний оставле́ние дарова́ти,/ пра́зднующим любо́вию святу́ю па́мять твою́.</p>
<p>
<red>Сла́ва, и ны́не, седа́лен пра́здника, что по 3-й пе́сни
<emphasis>(</emphasis></red>
<emphasis>
<red>зри день сей ни́же</red>
</emphasis>
<emphasis>
<red>).</red>
</emphasis>
</p>
<p>
<red>Степе́нна, 1-й антифо́н, 4-го гла́са. Проки́мен, глас 4: </red>Ди́вен Бог во святы́х Свои́х:
<red>Стих:</red>
В це́рквах благослови́те Бо́га: Вся́кое дыха́ние:
<red>Ева́нгелие от Матфе́я, зача́ло 104.</red></p>
<p>
<red>По 50-м псалме́ стихи́ра, глас 2:</red>
</p>
<p>Де́вства твоего́ красоты́/ возжеле́в Царь Сла́вы Христо́с,/ я́ко непоро́чну тя́ неве́сту Себе́ обручи́,/ совокупле́нием нетле́нным,/ и́бо во́лею Свое́ю, пода́в добро́те твое́й си́лу,/ на враги́ же и стра́сти непобеди́му показа́,/ претерпе́вши ра́ны го́рькия и му́ки свире́пыя,/ сугу́бым венце́м увязе́ тя/ и поста́ви одесну́ю Себе́,/ я́ко цари́цу испещре́ну,/ Того́ моли́, му́ченице честна́я и многострада́льная Екатери́но,/ певце́м твои́м спасе́ние, и жизнь пода́ти,/ и ве́лию ми́лость.</p>
<p>
<red>Кано́н пра́здника, со ирмосо́м на 6 и святы́х два, на 8.</red>
</p>
<p>
<red>Кано́н пра́здника, глас 4.</red>
</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Отве́рзу уста́ моя́,/ и напо́лнятся Ду́ха,/ и сло́во отры́гну Цари́це Ма́тери,/ и явлю́ся, све́тло торжеству́я,/ и воспою́, ра́дуяся, Тоя́ вхожде́ние.</emphasis>
<emphasis/>
</p>
<p>Прему́дрости, Пречи́стая, Тя сокро́вище ве́мы и благода́ти,/ точа́щую исто́чник приснотеку́щий ра́зума,/ про́сим: Твои́ ка́пли одожди́, Влады́чице,/ е́же воспева́ти Тя при́сно.</p>
<p>Превы́шши, Пречи́стая, Небе́с бы́вши,/ храм и пала́та,/ в храм Бо́жий возложи́лася еси́/ Тому́ уготова́тися в Боже́ственное Жили́ще прише́ствия Его́.</p>
<p>Свет возсия́вши Богоро́дица благода́ти, вся просвети́/ и совокупи́ пресве́тлое Ея́ украси́ти торжество́ пе́сньми:/ прииди́те, к Ней стеце́мся.</p>
<p>Дверь сла́вная,/ по́мыслы непроходи́мая,/ две́ри отве́рзши хра́ма Бо́жия,/ ны́не повелева́ет нам, совше́дшим, Боже́ственных Ея́ чуде́с наслади́тися.</p>
<p>
<red>Кано́н му́ченицы. Его́же краегране́сие: </red>Екатери́ну приснопа́мятную пе́сньми пою́.
<red>Феофа́ново, глас 8.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Колесницегони́теля фарао́ня погрузи́/ чудотворя́й иногда́/ Моисе́йский жезл, крестообра́зно порази́в/ и раздели́в мо́ре:/ Изра́иля же беглеца́, пешехо́дца, спасе́,/ песнь Бо́гови воспева́юща.</emphasis>
<emphasis/>
</p>
<p>Екатери́ны, всему́дрыя му́ченицы, моли́твами, Христе́,/ мра́чное о́ко души́ моея́ просвети́,/ зарю́ ми дай, Влады́ко, Твоего́ светоли́тия,/ душетле́нных паде́ний мои́х весь мрак потребля́ющую.</p>
<p>Направля́ема Влады́ки, всему́драя, Боже́ственными повеле́нии/ и Того́ любо́вию пали́ма, потекла́ еси́, к подвиго́м тща́щися,/ и мучи́телей ра́зумы, Екатери́но, устраши́ла еси́/ сло́вом, и му́дростию, и благода́тию.</p>
<p>Управля́ема дла́нию, сла́вная, кре́пкою Христо́вою,/ и́дольския бу́ри избе́гла еси́, му́ченице,/ немо́кренно преплы́вши креста́ ве́трилом и Боже́ственными ве́тры Ду́ха,/ песнь Бо́гу воспева́ющи.</p>
<p>Ра́дующися де́вственными добро́тами, Екатери́но му́драя,/ и Боже́ственное зна́ние с Небесе́ иму́щи,/ лжеиме́ннаго зна́ния благодерзнове́нно и му́жественно предста́тели посрами́ла еси́,/ ты́я держа́вне победи́вши.</p>
<p>
<red>Богоро́дичен:</red> И́же Богоро́дицу Тя пропове́дует, Пречи́стая,/ вся́кия е́реси отринове́ние и́мать:/ плоть бо бы́вша, неизме́нно родила́ еси́ превы́шша вся́кия, Богороди́тельнице, тва́ри/ Сло́во Бо́жие Присносу́щное.</p>
<p>
<red>Ин кано́н му́ченика, его́же краегране́сие: </red>Мерку́риева ми кре́пость да храни́т.
<red>Ио́сиф, глас 8.</red></p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Посе́ченый несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль./ Песнь же воспева́шеся:/ Го́сподеви пои́м, сла́вно бо просла́вися.</emphasis>
<emphasis/>
</p>
<p>С го́рними ли́ки, Мерку́рие, благи́х исто́чнику, ра́дуяся, предстоя́,/ и Боже́ственныя сла́дости, приснопа́мятне, исполня́яся,/ любо́вию торжество́ твое́ соверша́ющия сохраня́й, Го́споду пою́щия:/ сла́вно бо просла́вися.</p>
<p>Во́льно вшел еси́ в три́знище муче́ния, му́дре,/ си́лою укрепля́емь Христо́вою,/ нас ра́ди стра́сти спаси́тельныя во́лею претерпе́вшаго пло́тию,/ и, ра́дуяся, взыва́л еси́:/ Го́споду пои́м, сла́вно бо просла́вися.</p>
<p>Глаго́л<a type="note" xlink:href="#note206">206</a>
мучи́теля я́ве укори́л еси́,/ испове́данием Христо́вым, блаже́нне, украша́емь,/ и вся́кий боле́зней вид, весели́ся, претерпе́л еси́, Мерку́рие,/ вопия́ тебе́ Укре́пльшему:/ Го́споду пои́м, сла́вно бо просла́вися.</p>
<p>
<red>Богоро́дичен:</red> От Отрокови́цы Де́вы яви́лся еси́, воплоща́емь нас ра́ди,/ по нам Челове́к быв,/ и свиде́теля ве́рна страсте́й Свои́х явля́ет —/ Мерку́рия, до́бляго Своего́ страда́льца,/ Тому́ кре́пко пою́ща:/ Го́споду пои́м, сла́вно бо просла́вися.</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Твоя́ песносло́вцы, Богоро́дице,/ живы́й и незави́стный исто́чниче,/ лик себе́ совоку́пльшия, духо́вно утверди́,/ в честне́м вхожде́нии Твое́м/ венце́в сла́вы сподо́би.</emphasis>
<emphasis/>
</p>
<p>Невестокраси́тель <red>Днесь</red> яви́ся, кра́сный Де́вы храм и черто́г,/ прие́мь одушевле́нный черто́г Бо́жий,/ чи́стую, и непоро́чную, и светле́йшую всей тва́ри.</p>
<p>Дави́д, предначина́я ликова́ние, игра́ет и ликовству́ет с на́ми/ и Цари́цу зове́т Тя, укра́шену, Пречи́стая,/ предстоя́щу, Всечи́стая, в хра́ме Царю́ и Бо́гу.</p>
<p>Из нея́же преступле́ние произы́де дре́вле ро́ду челове́ческому,/ из Тоя́ исправле́ние и нетле́ние процвете́,/ Богоро́дица <red>Днесь</red> приводи́ма в дом Бо́жий.</p>
<p>Игра́ют А́нгельская во́инства и всех челове́к мно́жество,/ и пред лице́м, Пречи́стая, предтеку́т Твои́м <red>Днесь</red> свещено́сицы, зову́ще:/ вели́чествия Твоя́ в дому́ Бо́жии.</p>
<p>
<red>Ин</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/</emphasis>
<emphasis>на ка́мени мя, Христе́, за́поведей Твои́х утверди́,/ я́ко несть свят, па́че Тебе́, Еди́не Человеколю́бче.</emphasis>
</p>
<p>Во́льными твои́ми стремле́ньми вошла́ еси́ ко страда́нию, во́лею Христа́ подража́ющи/ и победи́вши све́тло тьмы мироде́ржца,/ венцено́сица яви́лася еси́, Екатери́но Богоприя́тная.</p>
<p>Кре́постию ума́ обличи́ла еси́ мучи́тели,/ безбо́жия в глубине́ валя́ющияся,/ ри́торствующи я́ве Богозна́ния догма́ты,/ Бо́жиею му́дростию му́ченица уясня́ема всехва́льная.</p>
<p>Равнобо́жие во у́ши Е́вине пошепта́вый,/ от отрокови́цы млады́я ны́не попира́ется,/ ору́жием бо Креста́ огради́вшися, посрами́ Екатери́на му́ченица/ безме́рно того́ хва́лящася.</p>
<p>
<red>Богоро́дичен:</red> Умерщвле́нный мой ум жи́зни де́йством из Тебе́ я́вльшияся ми́ру воздви́гни,/ я́звы и стру́пы истребля́ющи грехо́вныя,/ еди́на Богороди́тельнице Всенепоро́чная.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты еси́ утвержде́ние притека́ющих к Тебе́, Го́споди,/ Ты еси́ свет омраче́нных,/ и пое́т Тя дух мой.</emphasis>
<emphasis/>
</p>
<p>Весь разжига́емь Боже́ственною любо́вию, сла́вне,/ огнь и ю́зы, мечи́ и му́ки, я́коже сон, вмени́л еси́, Мерку́рие.</p>
<p>Воспева́л еси́ Сотво́ршаго, примеша́яся лю́тым ра́нам, му́чениче му́дре,/ и исцеле́ния язв приима́л еси́, сла́вне.</p>
<p>Жезло́м укрепля́емь Боже́ственным,/ вра́жие свире́пство, я́ко страда́лец,/ му́чениче доблему́дренне, благомо́щно смири́л еси́.</p>
<p>
<red>Богоро́дичен:</red> Я́ко да прообрази́т Твое́ па́че ума́, Чи́стая, рождество́,/ купина́ яви́ся, огне́м пали́ма, и ника́коже сгара́ющи.</p>
<p>
<red>Конда́к пра́здника, глас 4.</red>
</p>
<p>
<red>Подо́бен:</red> Вознесы́йся:</p>
<p>Пречи́стый храм Спа́сов,/ многоце́нный черто́г и Де́ва,/ свяще́нное сокро́вище Сла́вы Бо́жия/ <red>Днесь</red> вво́дится в дом Госпо́день,/ благода́ть совводя́щи,/ я́же в Ду́се Боже́ственном,/ Ю́же воспева́ют А́нгели Бо́жии:/ Сия́ есть селе́ние Небе́сное.</p>
<p>
<red>И́кос:</red>
</p>
<p>Неизрече́нных Бо́жиих и Боже́ственных та́ин зря,/ в Де́ве благода́ть явля́емую и исполня́ему я́вственно,/ ра́дуюся, и о́браз разуме́ти недоуме́юся, стра́нный и неизрече́нный,/ ка́ко избра́нная Чи́стая еди́на/ яви́ся па́че все́я тва́ри ви́димыя и разумева́емыя?/ Те́мже, восхвали́ти хотя́ Сию́,/ ужаса́юся зело́ умо́м же и сло́вом,/ оба́че дерза́я, пропове́даю и велича́ю:/ Сия́ есть селе́ние Небе́сное.</p>
<p>
<red>Ин конда́к святы́я, гла́с 3.</red>
</p>
<p>
<red>Подо́бен:</red> Де́ва дне́сь:</p>
<p>Вити́йствующи <red>Днесь</red>, Екатери́на му́ченица/ и вити́ям обличи́ умовре́дную е́ресь,/ А́нгел бо с Небесе́ к той прии́де, си́лу от Вы́шняго принесе́,/ ю́же прие́мши, му́жески<a type="note" xlink:href="#note207">207</a>
рече́:/ Христо́с есть му́чеником похвала́.</p>
<p>
<red>Ин и́кос святы́я:</red>
</p>
<p>Све́том Твои́м, Христе́, просвети́ се́рдце мое́/ и Ду́хом Твои́м разшири́ ны́не уста́ моя́/ воспе́ти досто́йно Твою́ страстоте́рпицу,/ та бо вои́стину, сло́вом и благода́тию, му́дростию и ду́хом огра́ждшися,/ всем ору́жием Тро́ицы Честны́я/ мно́жество обличи́ вити́йствующих, в суете́ хваля́щихся,/ и сих приведе́ Тебе́, Бо́гови своему́, Влады́це и Спа́су все́х, вопию́щи:/ Христо́с есть му́чеником утвержде́ние.</p>
<p>
<red>Та́же конда́к Мерку́рия, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Во бране́х непобеди́маго во́ина/ и в беда́х непосты́дна засту́пника,/ пе́сньми Мерку́рия ублажи́м, сла́вяще,/ пра́зднующия бо па́мять его́ ве́село от бед избавля́ет и скорбе́й.</p>
<p>
<red>Седа́лен святы́я, глас 4.</red>
</p>
<p>
<red>Подо́бен:</red> Вознесы́йся:</p>
<p>Жениха́ твоего́, Христа́, возлюби́вши,/ свещу́ твою́ све́тло угото́вльши, доброде́тельми просия́вши, сла́вная./ Те́мже вошла́ еси́ с Ним в Черто́г/ и, вене́ц страда́ния от Него́ прие́мши,/ от бед изба́ви нас, соверша́ющих, Екатери́но, па́мять твою́.</p>
<p>
<red>Ин седа́лен святы́я, глас 4:</red>
</p>
<p>Лик соста́вим духо́вно, бра́тие,/ прему́дрыя до́брыя му́ченицы Екатери́ны ве́рно,/ Го́сподеви взыва́юще:/ сла́ва Ти, просвеща́я сердца́ челове́ча,/ сла́ва Ти, почты́й до́блюю в страсте́х/ тоя́ моли́твами, Христе́ Бо́же,/ спаси́ ду́ши на́ша.</p>
<p>
<red>Сла́ва му́ченика, глас то́йже.</red>
</p>
<p>
<red>Подо́бен:</red> Ско́ро предвари́:</p>
<p>Му́ченик Мерку́рий, подвиза́вся, льсти́ваго посрами́/ и вене́чник кре́пок Христо́в бысть:/ те́мже Небе́сным ны́не причте́ся лико́м,/ сла́вы неприе́мныя досто́йно причаща́яся./ Сего́ ра́ди свяще́нную его́ па́мять соверша́ем ве́рно.</p>
<p>
<red>И ны́не, пра́здника, глас то́йже:</red>
</p>
<p>Дави́де, предъиди́ в храм Бо́жий/ и, ра́дуяся, приими́ Цари́цу на́шу, и Той возопи́й:/ вни́ди, Госпоже́, в храм Царе́в, вни́ди!/ Ея́же сла́ва покрове́нно разуме́ется,/ из Нея́же хо́щет источи́тися нам всем Свет — Христо́с.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Неизсле́дный Бо́жий Сове́т,/ е́же от Де́вы воплоще́ния,/</emphasis>
<emphasis>Тебе́, Вы́шняго, проро́к Авваку́м, усмотря́я, зовя́ше:/ сла́ва си́ле Твое́й, Го́споди.</emphasis>
</p>
<p>Дверь непрохо́дную Бо́жий дом прие́мля <red>Днесь</red>,/ преста́ти сотвори́ вся́кой слу́жбе зако́нной,/ я́ко и́стинно яви́ся, зовы́й, су́щим на земли́ И́стина.</p>
<p>Гора́ присе́нная, ю́же прови́де дре́вле Авваку́м,/ предпропове́да внутрь вмести́вшуся,/ в нехо́дных хра́ма доброде́телей процве́тши и покрыва́ет концы́.</p>
<p>Ви́девши пресла́вная вся земля́ стра́нныя же и ди́вныя ве́щи,/ ка́ко Де́ва от А́нгела, пи́щу прие́млющи, о́бразы строе́ния но́сит.</p>
<p>Храм, и Пала́та, и Не́бо одушевле́нное я́вльшися, Богоневе́сто Царе́ва,/ в храм зако́нный приводи́ма <red>Днесь</red>,/ тому́ соблюда́ема, Пречи́стая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ты моя́ кре́пость, Го́споди,/ Ты моя́ и си́ла,/ Ты мой Бог, Ты мое́ ра́дование,/ не оста́вль не́дра О́тча,/ и на́шу нищету́ посети́в./ Тем с проро́ком Авваку́мом зову́ Ти:/ си́ле Твое́й сла́ва, Человеколю́бче.</emphasis>
</p>
<p>Страда́льческое, Екатери́но, противле́ние показа́ла еси́,/ му́ченице приснопа́мятная,/ вражде́бнику зело́ терпели́вно противля́ющися/ и того́ попра́вши нога́ми кра́сными Креста́ си́лою,/ страстоно́сице, му́чеников похвала́.</p>
<p>Неве́ста Христо́ва, Екатери́но всеблаже́нная, яви́лася еси́,/ Боже́ственныя красоты́ светови́дными луча́ми просвеща́ема и добро́тою сия́ющи./ Те́мже и, веселя́щися, песнопое́ши Влады́це:/ си́ле Твое́й сла́ва, Человеколю́бче.</p>
<p>Мучи́тельскую горды́ню низложи́ла еси́/ и Боже́ственным сло́вом му́дрости твоея́/ я́ко от глубины́ ле́стнаго демоногове́ния прельща́емыя исхи́тила еси́,/ уча́щи зва́ти Христу́ песнопою́щия:/ си́ле Твое́й сла́ва, Человеколю́бче.</p>
<p>Благосла́вное и светоно́сное торжество́ сла́вныя па́мяти твоея́, всехва́льная,/ кре́пко де́рзость вра́жию попра́вши, я́ко со́лнце, возсия́,/ в не́мже велегла́сно Влады́це вопие́м:/ си́ле Твое́й сла́ва, Человеколю́бче.</p>
<p>
<red>Богоро́дичен:</red> Ны́не кре́пость низложи́/ отмета́ющихся о́браза, Отрокови́це, поклоне́ния Тебе́, Чи́стыя,/ и па́че ума́ из Тебе́ воплоще́ннаго и мир весь просве́щшаго, и всех святы́х,/ ве́рою же чту́щия Тя просвети́, еди́на Всепе́тая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Услы́шах, Го́споди,/ смотре́ния Твоего́ та́инство,/ разуме́х дела́ Твоя́/ и просла́вих Твое́ Божество́.</emphasis>
</p>
<p>Присво́ился еси́ Зижди́телю твоему́/ Боже́ственнаго свиде́тельства, Богому́дре, страстьми́/ и све́тлыя венцы́ от Него́ прия́л еси́, сла́вне, я́ко непобеди́мый.</p>
<p>Истка́нную от вы́шния благода́ти в ри́зу, му́чениче, ны́не оде́ялся еси́,/ тли и ме́ртвости риз, му́чениче, совле́кся.</p>
<p>Да́же до кро́ве, сла́вне, ко греху́ подвиза́вся, победоно́сец показа́лся еси́/ и вы́шния сла́вы сподо́бился еси́, Мерку́рие.</p>
<p>
<red>Богоро́дичен:</red> На Тя спаси́тельное Сло́во сни́де, Присноде́во, я́коже ту́ча,/ и изсуши́ многобо́жия наводне́ния.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Ужасо́шася вся́ческая/ в честне́м вхожде́нии Твое́м,/ Ты бо, Неискусобра́чная Де́во,/ внутрь вошла́ еси́ в храм Бо́жий,/ я́коже чисте́йший храм,/ всем воспева́ющим Тя/ мир подава́ющая.</emphasis>
<emphasis/>
</p>
<p>Свяще́ние сла́вное и свяще́нное возложе́ние,/ <red>Днесь</red> Пречи́стая Де́ва, возложи́вшися в храм Бо́жий,/ Всецарю́ на́шему Бо́гу еди́ному в жили́ще соблюда́ется, я́ко весть Сам.</p>
<p>Добро́ту, Пречи́стая, души́ Твоея́ зря не́когда, ве́рою Заха́рия возопи́:/ Ты еси́ избавле́ние, Ты еси́ всех ра́дость,/ Ты еси́ воззва́ние на́ше, Е́юже Невме́стный вмеще́н мне яви́тся.</p>
<p>О, па́че ума́ чуде́с Твои́х, Всечи́стая!/ стра́нное Твое́ рождество́ есть, стра́нен о́браз возраще́ния Твоего́,/ стра́нна и пресла́вна Твоя́, Богоневе́сто, вся и челове́ки несказа́нна.</p>
<p>Све́щник многосве́тлый су́щи, Богоневе́сто,/ <red>Днесь</red> возсия́ла еси́ в дому́ Госпо́дни/ и озаря́еши ны честны́ми дарова́нии, Чи́стая, чуде́с Твои́х,/ Богоро́дице Всепе́тая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я</emphasis>
<emphasis>тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
</p>
<p>Любо́вию огнепали́ма, му́ченице всесла́вная, Влады́ки твоего́/ и и́щущи Того́ недомы́сленную добро́ту ви́дети,/ самово́льным нра́вом ра́нам себе́ вдала́ еси́, де́вства сия́ющи благода́тьми.</p>
<p>Страстьми́ свяще́ннейшими, отрокови́це доброде́во,/ украси́вши тебе́ саму́ю благоле́пно,/ возшла́ еси́ к Небе́сному Христо́ву черто́гу/ и ны́не све́тло твоему́ Жениху́, веселя́щися,/ сочта́лася еси́, всеблаже́нная.</p>
<p>Отрокови́ца всесве́тлая яви́лася еси́, возлюби́вши Еди́наго жела́емаго,/ и, во след Того́ крепча́йшее тече́ние соверши́вши,/ в воню́ ми́ра твоего́ у́мнаго истоще́ннаго, вопия́ла еси́:/ теку́, Женише́ мой.</p>
<p>
<red>Богоро́дичен:</red> И́стинную Богоро́дицу Тя вси позна́вше, Пречи́стая Влады́чице,/ из Тебе́ ро́ждшагося Бо́га Сло́ва ве́дяще,/ пропове́даем во дву существа́х, хоте́ниих самовла́стных познава́ема, Ма́ти Богоневе́стная.</p>
<p>
<red>Ин</red>
</p>
<p>
<red>Ирмо́с:</red>
<emphasis>У́тренююще, вопие́м Ти: Го́споди, спаси́ ны,/ Ты бо еси́ Бог наш,/ ра́зве Тебе́, ино́го не ве́мы.</emphasis>
<emphasis/>
</p>
<p>Растяга́емь и острото́ю, Мерку́рие, неосла́бно разсека́емь,/ терпе́л еси́, Боже́ственными наде́ждами вжиля́емь.</p>
<p>Ка́менем мы́сленным укрепи́в твое́ се́рдце,/ ка́менем отягча́емь, не преврати́лся еси́, Мерку́рие сла́вне.</p>
<p>Соприча́стник страсте́й Влады́ки твоего́ быв,/ сла́вы приобщи́лся еси́ Того́ и Боже́ственныя све́тлости.</p>
<p>
<red>Богоро́дичен:</red> Умертви́, Де́во, живу́щий мой грех,/ Жизнь ро́ждшая, умертви́вшую смерть.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Боже́ственное сие́ и всечестно́е/ соверша́юще пра́зднество,/ Богому́дрии, Богома́тере,/ прииди́те, рука́ми воспле́щим,/ от Нея́ ро́ждшагося Бо́га сла́вим.</emphasis>
<emphasis/>
</p>
<p>Вся́ческая Нося́й глаго́лом моли́тву пра́ведных услы́ша,/ те́мже непло́дныя разреши́л еси́ неду́г, я́ко Благоутро́бен,/ ра́дости Вино́вную сим дарова́.</p>
<p>Сказа́ти хотя́ Госпо́дь язы́ком Свое́ спасе́ние,/ Неискусобра́чную ны́не от челове́к прия́т,/ примире́ния знаме́ние и обновле́ния.</p>
<p>Я́ко дом су́щи благода́ти,/ в не́мже сокро́вища лежа́т неизрече́ннаго Бо́жия строе́ния, Всечи́стая,/ в хра́ме причасти́лася еси́ нетле́нныя сла́дости.</p>
<p>Диади́му Тя ца́рскую прие́м, храм, Богоневе́сто, просвеща́шеся/ и подступа́ше лу́чшим, предрече́нных зря на Тебе́ сбытие́.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бе́здна грехо́в и прегреше́ний бу́ря мя смуща́ет/ и во глубину́ ну́жднаго ре́ет мя отча́яния,/ но Твою́ кре́пкую ру́ку мне простри́, я́ко Петро́ви,/ о Упра́вителю, и спаси́.</emphasis>
<emphasis/>
</p>
<p>Всю тя, добро́тою сия́ющу, де́вства заре́ю,/ му́ченическими же, отрокови́це, обагре́ну кровьми, ви́дев,/ благо́е Сло́во и пречи́стое в черто́зех Небе́сных тя всели́.</p>
<p>Возмогла́ еси́ Кресто́м мучи́телей разруши́ти держа́ву,/ и мирски́я му́дрости обличи́вши суету́,/ Богодохнове́ннаго уче́ния точа́щи догма́ты,/ велему́дренная Екатери́но приснопа́мятная.</p>
<p>Ле́стию пе́рвее Ада́ма ра́йския сла́дости изгна́вшаго,/ ран боле́зни кре́пко терпя́щи, низложи́ла еси́ на зе́млю, му́ченице всесла́вная,/ и венцы́ Ца́рствия венча́лася еси́.</p>
<p>
<red>Богоро́дичен:</red> Ми́лостива мне Судию́ и Сы́на Твоего́, Богоро́дице Де́во,/ Твои́ми мольба́ми бы́ти в день Суда́, Изба́вителя же лю́тых, Ма́ти, сотвори́,/ к Тебе́ бо еди́ной наде́жды возлага́ю.</p>
<p>
<red>Ин</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли моя́,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<emphasis/>
</p>
<p>Вжиля́ше тя присносу́щное Сло́во,/ за Него́ всяк вид мук, му́чениче му́дре, терпя́ща тя ви́дя,/ и чрез А́нгела дерза́ти повелева́ше, Мерку́рие,/ и ника́коже мучи́телей устраши́тися противле́ния.</p>
<p>Умертви́ся многообра́зный змий/ и нога́ми попра́ся кра́сными страда́льца и до́бляго ору́жника,/ самово́льными бо стремле́нии вшед к муче́ния ра́нам, сме́рти, сла́вы испо́лнен.</p>
<p>Всесоверше́нно Влады́це прине́сл еси́ серде́чное произволе́ние, му́чениче,/ и Того́ ра́ди претерпе́в сломле́ния, я́ко победи́тель от Него́ венча́лся еси́,/ и Тому́ ны́не на Небесе́х со все́ми му́ченики предстои́ши, Мерку́рие.</p>
<p>
<red>Богоро́дичен:</red> Зачала́ еси́ гла́сом А́нгеловым Вели́каго Сове́та А́нгела, Отрокови́це,/ и от Твои́х пречи́стых крове́й воплоще́нна, Всенепоро́чная, родила́ еси́/ показа́вшаго всем Жи́зни вхо́ды за неизглагола́нную ми́лость.</p>
<p>
<red>Конда́к святы́я, глас 2.</red>
</p>
<p>
<red>Подо́бен:</red> Вы́шних ища́:</p>
<p>Лик честны́й Боже́ственне, мучениколю́бцы,/ воздви́гните ны́не, почита́юще всему́друю Екатери́ну,/ сия́ бо в три́знищи Христа́ пропове́да/ и зми́я попра́, ри́торов ра́зумы укроти́вши.</p>
<p>
<red>И́кос:</red>
</p>
<p>От Бо́га му́дрость прии́мши изде́тства, му́ченице,/ и вне́шнюю до́бре му́дрость всю извы́че,/ позна́вши у́бо от тоя́ стихи́й движе́ние же и творе́ние по сло́ву,/ и сия́ из нача́ла сло́вом Сотво́ршаго,/ Тому́ благодаре́ние в нощи́ и во дни приноша́ше, и́долы низложи́вши/ и сим несмы́сленно служа́щия ри́торов ра́зумы укроти́вши.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>Не послужи́ша тва́ри Богому́дрии/ па́че Созда́вшаго,/ но о́гненное преще́ние му́жески попра́вше,/ ра́довахуся, пою́ще:/ препе́тый отце́в Госпо́дь и Бог, благослове́н еси́.</emphasis>
<emphasis/>
</p>
<p>Се <red>Днесь</red> возсия́ конце́м весна́ ра́достная,/ просвеща́ющи на́шу ду́шу, и помышле́ние, и ум благода́тию,/ торжество́м Богоро́дицы <red>Днесь</red> та́инственно да учреди́мся.</p>
<p>Да дароно́сят <red>Днесь</red> вся́ческая Цари́це Ма́тери Бо́жии,/ Не́бо и земля́, и А́нгелов чи́ни, и челове́ков мно́жество и да вопию́т:/ во храм вво́дится ра́дость и избавле́ние.</p>
<p>Писа́ние мимотече́, и оскуде́ зако́н, я́коже сень,/ и благода́ти лучи́ возсия́ша/ в храм Бо́жий вше́дшей, Тебе́, Де́во Ма́ти Чи́стая, в нем благослове́нная.</p>
<p>Повине́ся Рождеству́ Твоему́, Всечи́стая, я́ко Творцу́ и Бо́гу, Не́бо, и земля́, и преиспо́дняя,/ и всяк язы́к земны́х испове́дает,/ я́ко Госпо́дь яви́ся, Спас душ на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>Бо́жия снизхожде́ния/ огнь устыде́ся в Вавило́не иногда́,/</emphasis>
<emphasis>сего́ ра́ди о́троцы в пещи́ ра́дованною ного́ю,/ я́ко во цве́тнице, лику́юще, поя́ху:/ благослове́н еси́, Бо́же оте́ц на́ших.</emphasis>
</p>
<p>Му́чеников хвала́, благоче́стия учи́тельница была́ еси́,/ све́тлому твоему́ Жениху́ му́чеников мно́жество приве́дши, Христу́./ С ни́миже зове́ши, всехва́льная, пою́щи:/ благослове́н Бог оте́ц на́ших.</p>
<p>Сло́во твое́ прему́дрое ко спасе́нию мно́ги исхи́ти от идолонеи́стовства/ и светоно́сны яви́ му́ченики, велегла́сно с тобою́ взыва́ющия:/ благослове́н Бог оте́ц на́ших.</p>
<p>Отрокови́ца, в след Тебе́ иду́щи, Тебе́ приведе́ся, мече́м посече́на,/ Твою́ подража́ющи страсть пречи́стую/ и Тебе́, Зижди́телю, вопию́щи и глаго́лющи:/ благослове́н Бог оте́ц на́ших.</p>
<p>
<red>Богоро́дичен:</red> Святы́х Святы́й, в Тебе́ свя́то всели́вся, Чи́стая Богоро́дице Де́во,/ воплоще́н, из Тебе́ ражда́ется, за е́же спасти́ ве́рою зову́щия:/ благослове́н Бог оте́ц на́ших.</p>
<p>
<red>Ин</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
<emphasis/>
</p>
<p>Све́том го́рняго просвеще́ния озаря́емь, до́блий во́ине,/ воспева́ющия тя ны́не просвеща́еши, песнопою́щия:/ благослове́н еси́, Го́споди Бо́же, во ве́ки.</p>
<p>Воспева́л еси́ всех Благоде́теля, распаля́емь Того́ ре́вностию, блаже́нне,/ и огне́м чу́вственным жего́мь, и песнопоя́:/ благослове́н еси́, Го́споди Бо́же, во веки́.</p>
<p>Ка́мению принося́щии честь, и́же чу́вство окамене́но иму́ще,/ ка́менем, му́чениче, отягчава́ют вы́ю твою́, вопию́ща, Мерку́рие:/ благослове́н еси́, Го́споди Бо́же, во ве́ки.</p>
<p>Кровьми́ кровь смеси́в твою́ честну́ю Влады́ки Человеколю́бца,/ о́бщник Того́ яви́лся еси́ страсте́й, вопия́, Мерку́рие:/ благослове́н еси́, Го́споди Бо́же, во ве́ки.</p>
<p>
<red>Богоро́дичен:</red> Чи́ни А́нгельстии ужаса́ются та́инства Твоего́ глубине́, Богоро́дице:/ Бог бо из Тебе́ воплоще́н яви́ся, Ему́же песнопое́м:/ благослове́н еси́, Го́споди Бо́же, во ве́ки.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Слы́ши, Отрокови́це, Де́во Чи́стая,/ да рече́т у́бо Гаврии́л сове́т Вы́шняго дре́вний и́стинный:/ бу́ди к прия́тию гото́ва Бо́жию,/ Тобо́ю бо Невмести́мый с челове́ки поживе́./ Тем и, ра́дуяся, вопию́:/ благослови́те, вся дела́ Госпо́дня, Го́спода.</emphasis>
<emphasis/>
</p>
<p>Пречи́стый храм в дом Бо́жий приводя́щи,/ А́нна иногда́, вопию́щи с ве́рою, рече́ свяще́ннику:/ ча́до, от Бо́га да́нное мне, прии́м,/ ны́не введи́ во храм Зижди́теля Твоего́ и, ра́дуяся, пой Ему́:/ благослови́те, вся дела́ Госпо́дня, Го́спода.</p>
<p>Рече́, ви́дев, А́нне иногда́ Ду́хом Заха́рия:/ Жи́зни Ма́терь вво́диши и́стинную,/ Ю́же све́тло проро́цы Бо́жии Богоро́дицу пропове́даша,/ и ка́ко храм вмести́т Ю?/ Тем, чудя́ся, вопию́:/ благослови́те, вся дела́ Госпо́дня, Го́спода.</p>
<p>Раба́ Бо́жия бых аз, отвеща́ А́нна ему́,/ призыва́ющи сего́ ве́рою и моли́твою прия́ти моея́ боле́зни плод,/ по прия́тии же рожде́нную привести́ Да́вшему Ю./ Тем, зовя́, вопию́:/ благослови́те, вся дела́ Госпо́дня, Го́спода.</p>
<p>Зако́нное вои́стинну де́ло есть, свяще́нник рече́ ей,/ стра́нну же весьма́ вещь поразумева́ю, зря приводи́мую в дом Бо́жий,/ пресла́вно превосходя́щую свята́я благода́тию./ Тем и, ра́дуяся, вопию́:/ благослови́те, вся дела́ Госпо́дня, Го́спода.</p>
<p>
<red>Ин</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся ве́ки.</emphasis>
</p>
<p>Твои́ми уче́нии цари́ца, ве́рующи, притече́ ко благоче́стию,/ и кре́пко претерпе́вши боле́зней чу́вство,/ и Ца́рствия Небе́снаго непрее́мнаго я́вственно сподо́бися, вопию́щи Влады́це:/ свяще́нницы, благослови́те, лю́дие, превозноси́те во вся ве́ки.</p>
<p>С му́ченики да бу́дут ве́рных проше́ния,/ страстоте́рпица бо Христу́ предстои́т, прося́щи лу́чшая и спасе́ния хода́тайственная/ всесвяту́ю и честну́ю ея́ па́мять усе́рдно соверша́ющим и ве́рно песнопою́щим:/ лю́дие, превозноси́те Христа́ во ве́ки.</p>
<p>Отве́рз, прие́млет тя Жени́х, всему́драя, две́ри ра́йския,/ и в черто́зе всесве́тлем обита́ти сотвори́,/ ца́рствия прича́стницу я́ко соо́бщницу страсте́й явля́ет./ Ему́же ны́не предстоя́щи, царе́ва дщи, све́тло укра́шена, нас не забу́ди.</p>
<p>Ухищре́нными глаго́лы искуша́ше мучи́тель,/ и уветливосло́вии, лю́тый, льстя, разсла́бити твою́ кре́пость наде́явся, сла́вная,/ но уневе́ститися Христу́ хотя́щи, вопия́ла еси́ Влады́це:/ свяще́нницы, воспо́йте, лю́дие, превозноси́те Христа́ во ве́ки.</p>
<p>
<red>Богоро́дичен:</red> Свяще́ннейши была́ еси́, Богоро́дице всенепоро́чная, преми́рнаго А́нгелов чи́на:/ сих бо родила́ еси́ Соде́теля и Го́спода от де́вственныя и неискусобра́чныя утро́бы,/ во двух существа́х неслия́нно и невра́щно, во еди́ной же Ипоста́си Бо́га воплоще́нна.</p>
<p>
<red>Ин. Ирмо́с то́йже.</red>
</p>
<p>Страда́льцев прило́г тя лик прия́ше,/ укра́шена и све́тла бы́вша честны́ми красота́ми пречестны́х твои́х страда́ний/ и благочести́ваго твоего́ и честна́го свиде́тельства, и ны́не вопие́ши непреста́нно:/ свяще́нницы, благослови́те, лю́дие, превозноси́те Христа́ во ве́ки.</p>
<p>Благочестивому́дренно, сла́вне, по́двиг соверши́л еси́,/ и доблему́дренно врага́ посрами́л еси́,/ и, побе́ду небе́сную я́ко победи́тель взем, со А́нгельскими ны́не ли́ки весели́шися,/ с ни́миже, вопие́ши непреста́нно:/ свяще́нницы, благослови́те, лю́дие, превозноси́те Христа́ во ве́ки.</p>
<p>Сконча́вся, всеблаже́нне, мече́м, Мерку́рие,/ и получи́в жела́емаго ти предлежа́щаго конца́,/ зе́млю у́бо кро́вными излия́нии напои́л еси́,/ победоно́сное же и блаже́нное те́ло беле́йше сне́га показа́л еси́, поя́:/ свяще́нницы, благослови́те, лю́дие, превозноси́те Христа́ во ве́ки.</p>
<p>
<red>Богоро́дичен:</red> Я́ко на́шего су́щи воззда́ния, Пречи́стая, вси вино́вную, ве́рнии, пое́м Тя,/ Бо́га бо всевино́внаго па́че вины́ родила́ еси́,/ сокруши́вшийся о́браз зло́бою, Свои́м благоутро́бием назда́вшаго,/ еди́на Преблагослове́нная и обра́дованная.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Я́ко одушевле́нному Бо́жию киво́ту/ да ника́коже ко́снется рука́ скве́рных,/ устне́ же ве́рных Богоро́дице немо́лчно,/ глас А́нгела воспева́юще, с ра́достию да вопию́т:/ и́стинно вы́шши всех еси́, Де́во чи́стая.</emphasis>
<emphasis/>
</p>
<p>Я́ко пресве́тлую, Богоро́дице чи́стая, душе́вныя чистоты́ иму́щи добро́ту,/ благода́тию же Бо́жиею исполня́ема с Небесе́,/ све́том присносу́щным просвеща́еши всегда́ с весе́лием вопию́щия:/ и́стинно вы́шши всех еси́, Де́во чи́стая.</p>
<p>Прелета́ет, Богоро́дице чи́стая, чу́до Твое́ си́лу слове́с,/ те́ло бо в Тебе́ поразумева́ю па́че сло́ва, тече́ния грехо́внаго неприя́тно./ Те́мже благода́рственно вопию́ Ти:/ и́стинно вы́шши всех еси́, Де́во чи́стая.</p>
<p>Пресла́вно прообразова́ше, Чи́стая, зако́н Тя ски́нию и Боже́ственную ста́мну,/ стра́нен киво́т, и катапета́сму, и жезл,/ храм неразруши́мый и дверь Бо́жию./ Те́мже науча́ю́т Тебе́ зва́ти:/ и́стинно вы́шши всех еси́, Де́во чи́стая.</p>
<p>Песнопоя́ Тебе́, провозглаша́ше Дави́д, глаго́ля Тя Дщерь Царе́ву,/ красото́ю доброде́телей одесну́ю предстоя́щую Бо́га, ви́дев Тя упещре́ну./</p>
<p>Те́мже, проро́чествуя, вопия́ше:/ и́стинно вы́шши всех еси́, Де́во чи́стая.</p>
<p>
<red>Ин</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски,/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
<emphasis/>
</p>
<p>Преста́вилася еси́ к Черто́гом светови́дным, неве́стными укра́шена у́тварми,/ де́вственную иму́щи свещу́ в твое́й десни́це,/ в друго́й же держа́щи отсече́нную твою́ главу́./ И ны́не, предстоя́щи Христу́, твоему́ Жениху́, Тя пою́щия сохрани́.</p>
<p>Прия́та бысть твоя́, Богому́драя, моли́тва,/ ве́рою бо твое́ имену́ющия и́мя, честна́я,/ спаса́ет Влады́ка от искуше́ний и благоздра́вие подае́т,/ неду́гов избавля́я всеразли́чных, душе́вных же и теле́сных./ Тем тя, веселя́щеся, Екатери́но, ублажа́ем.</p>
<p>Приста́ла еси́ ти́хому приста́нищу ны́не,/ благоопря́тно же и легко́ мо́ре мирско́е, му́ченице, преплы́вши треволне́ний,/ не искуси́вшися, всему́драя,/ бога́тство многоразли́чное Христу́ принося́щи, де́во,/ мно́жество му́ченик, Екатери́но всеблаже́нная.</p>
<p>В черто́зех Небе́сных ны́не внутрь с де́вственных ли́ки ликовству́ющи,/ му́ченическими озаря́ема луча́ми, Екатери́но всему́драя,/ разреши́ паде́ний мои́х плени́цы, усе́рдно моля́щи всех Благоде́теля,/ за Его́же кровь твою́ излия́ла еси́.</p>
<p>
<red>Богоро́дичен:</red> Яви́лася еси́, о Де́во Ма́ти Бо́жия!/ па́че естества́ ро́ждши в телеси́ благо́е Сло́во,/ Его́же от се́рдца Своего́ Оте́ц отры́гне пре́жде всех веко́в, я́ко благ,/ Его́же ны́не и теле́с превы́шша разумева́ем, а́ще и в те́ло облече́ся.</p>
<p>
<red>Ин</red>
</p>
<p>
<red>Ирмо́с:</red>
<emphasis>Устраши́ся всяк слух неизрече́нна Бо́жия снизхожде́ния,/ я́ко Вы́шний во́лею сни́де да́же и до пло́ти,/ от деви́ческаго чре́ва быв Челове́к./ Те́мже пречи́стую Богоро́дицу, ве́рнии, велича́ем.</emphasis>
<emphasis/>
</p>
<p>Гно́еве му́ченчестии благово́ние ны́не испуща́ют благода́тию/ и злосмра́дныя на́ша стра́сти неизрече́нным сло́вом отгоня́ют,/ и источа́ют ко́сти врачева́ний во́ды/ и напая́ют ду́ши пою́щих тех чудодея́ния.</p>
<p>Я́ко вели́ка столпа́ Христо́вы Це́ркве свяще́нно тя почита́ем,/ я́ко сте́ну непоколеби́мую, я́ко град вои́стинну, му́чениче, непленя́емый,/ я́ко во́ина кре́пка Бо́га Всецаря́,/ я́ко потреби́теля враго́в, я́ко свети́льника, у́мнаго и всеми́рнаго.</p>
<p>Соше́ственника А́нгела све́та к страда́нию, Богому́дре, получи́л еси́,/ те́мже терза́емь, и свеща́ми поджига́емь,/ и разсека́емь лю́те, и мече́м посека́емь,/ не устраши́лся еси́, страстоте́рпче Христо́в до́блественнейше.</p>
<p>День, полн просвеще́ния, весе́лия и ра́дости, нам возсия́ —/ Боже́ственная па́мять твоя́, тебе́ чтущим, му́чениче Мерку́рие,/ в не́мже помина́й нас, па́мять твою́ творя́щих,/ и лю́тых искуше́ний, и бед, и страсте́й ны изба́ви.</p>
<p>
<red>Богоро́дичен:</red> Просвети́, Две́ре Све́та, осле́пшую ду́шу мою́ страстьми́,/ и лука́выми по́мыслы омрачи́вшуюся, и бе́дствующую,/ и изба́ви мя искуше́ний, бед и скорбе́й,/ да сла́влю Тя, наде́жду ве́рных и утвержде́ние.</p>
<p>
<red>Свети́лен святы́я.</red>
</p>
<p>
<red>Подо́бен:</red> Ду́хом во святи́лищи:</p>
<p>Возжиля́ема мудрова́нием жен, о де́во Екатери́но всечестна́я,/ страстоте́рпцев сла́во, филосо́фов хи́трость<a type="note" xlink:href="#note208">208</a>
о Бо́зе обличи́ла еси́,/ я́ко буесло́вие су́щу и баснь,/ всенепоро́чную и́стинно Ма́терь Бо́жию спомо́щницу стяжа́вши.</p>
<p>
<red>Сла́ва, и ны́не, пра́здника.</red>
</p>
<p>
<red>Подо́бен:</red> Ученико́м зря́щим:</p>
<p>А́нгельстии чи́ни и му́ченический лик пра́зднует <red>Днесь</red> с на́ми/ в Боже́ственнем введе́нии Богоотрокови́цы и Ма́тере Госпо́дни/ от Иоаки́ма же и А́нны,/ вку́пе тве́рдаго Мерку́рия и пресла́вныя Екатери́ны./ И́хже моли́твами обрести́ нам оставле́ние мно́гих согреше́ний, мо́лимся.</p>
<p>
<red>На хвали́тех стихи́ры на 4, глас 4.</red>
</p>
<p>
<red>Подо́бен:</red> Дал еси́ зна́мение:</p>
<p>Па́мять всесвяще́нную, Екатери́но всехва́льная,/ честна́го твоего́ страда́ния соверша́юще,/ сла́вим во гла́сех непреста́нных/ дарова́вшаго терпе́ние тебе́ тве́рдое,/ и победоно́сну тя показа́вшаго,/ и сло́во тебе́ пода́вшаго, устраша́ющаго ри́торы,/ Иису́са Человеколю́бца, и Спа́са, и Го́спода.</p>
<p>Му́ченице самово́льная,/ Екатери́но всесла́вная, яви́лася еси́,/ мучи́теля благомо́щно обличи́вши/ и лю́тое неи́стовство многобо́жия/ Богозна́ния сия́нием низлага́ющи/ и Боже́ственною благода́тию./ Отону́дуже, и я́ко му́ченицу, и я́ко де́ву непоро́чну,/ Христо́с венча́, Спас душ на́ших.</p>
<p>Благода́ть Ду́ха, Екатери́но всесла́вная,/ отверзе́нием уст прия́ла еси́,/ очи́стивши тебе́ саму́ю житие́м,/ и по́мыслом терпели́вным/ мучи́телей го́рдость попра́ла еси́,/ и добро́те теле́сной душе́вную красоту́/ Богому́дренне предпочла́ еси́,/ страда́льцев удобре́ние.</p>
<p>
<red>Сла́ва, глас 2. Вави́лы мона́ха:</red>
</p>
<p>Житие́ невеще́ственно навы́кши,/ суди́ще безбо́жное дости́гши,/ ста́ла еси́, победоно́сице, Екатери́но честна́я,/ цветонося́щи Бо́жию све́тлость/ и Боже́ственною мо́щию оде́яна,/ повеле́нию мучи́телеву поруга́лася еси́/ и ри́торов утоли́ла еси́ лжи́выя ре́чи, многострада́льная.</p>
<p>
<red>И ны́не, глас 6. Се́ргия Агиополи́та:</red>
</p>
<p><red>Днесь</red>, собо́ри ве́рных, соше́дшеся,/ духо́вне да торжеству́ем/ и Богоотрокови́цу Де́ву и Богоро́дицу,/ в храм Госпо́день приводи́му,/ благоче́стно восхва́лим,/ предъизбра́нную от всех родо́в/ во оби́телище всех Царя́ Христа́ и Бо́га;/ де́вы, свещи́ нося́ще, предъиди́те,/ Присноде́вы чту́ще честно́е происхожде́ние;/ ма́тери, печа́ль всю отложи́вше,/ ра́достно после́дствуйте Ма́тери Бо́га быва́ющей/ и ра́дости ми́ра Хода́таице./ Вси у́бо ра́достно, е́же ра́дуйся,/ со А́нгелом возопии́м Обра́дованней,/ при́сно моля́щейся о душа́х на́ших.</p>
<p>
<red>На стихо́вне стихи́ры, глас 2.</red>
</p>
<p>
<red>Подо́бен:</red> До́ме Евфра́фов:</p>
<p>Свет Тя трисия́нный вже́гши, Богоро́дице,/ в храме сла́вы Небе́сную Ти пи́щу посыла́ет,/ велича́я Тя.</p>
<p>
<red>Стих:</red> Приведу́тся Царю́ де́вы в след Ея́,/ и и́скренния Ея́ приведу́тся Тебе́.</p>
<p>Из ко́рене у́бо Дави́дова прозябла́ еси́, Де́во,/ Гаврии́л, Тебе́ ра́дость принося́, вопия́ше:/ Бо́га роди́ши, Пречи́стая.</p>
<p>
<red>Стих:</red> Приведу́тся в весе́лии и ра́довании,/ введу́тся в храм Царе́в.</p>
<p>Бла́го же свяще́нному и Боже́ственному сопряже́нию Иоаки́ма и А́нны,/ из ни́хже Чи́стая роди́ся,/ приведена́ бысть ны́не Творцу́ Своему́.</p>
<p>
<red>Сла́ва, и ны́не, то́йже:</red>
</p>
<p>Две́ри Небе́сныя, восприими́те Де́ву Мари́ю,/ неискусому́жную, чи́стую Богоро́дицу,/ из Нея́же челове́ком избавле́ние.</p>
<p>
<strong>
<red>На Литурги́и</red>
</strong>
</p>
<p>
<red>Блаже́нны пра́здника, песнь 7-я и 8-я, на 4 и святы́я, песнь 6-я. Проки́мен, глас 4: </red>Ди́вен Бог во святы́х Свои́х,/ Бог Изра́илев.
<red>Стих:</red>
В це́рквах благослови́те Бо́га,/ Го́спода от исто́чник Изра́илевых.
<red>Апо́стол ко Ефесе́ем, зача́ло 233. </red>
Аллилу́ия,
<red>глас 1: </red>
Воззва́ша пра́веднии,/ и Госпо́дь услы́ша их.
<red>Ева́нгелие от Луки́, зача́ло 106. Прича́стен: Ра́дуйтеся, пра́веднии, о Го́споде:</red></p>
</section>
