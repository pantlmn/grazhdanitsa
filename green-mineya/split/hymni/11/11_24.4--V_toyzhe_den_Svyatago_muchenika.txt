<section xmlns="http://www.gribuser.ru/xml/fictionbook/2.0" xmlns:xlink="http://www.w3.org/1999/xlink"><title>
<p>
<red>В то́йже день Свята́го му́ченика Мерку́рия Смоле́нскаго, но́ваго чудотво́рца</red>
</p>
</title>
<p>
<strong>
<red>На Вели́цей Вече́рни</red>
</strong>
</p>
<p>
<red>Стихосло́вим</red> Блаже́н муж:</p>
<p>
<red>На</red> Го́споди, воззва́х:
<red>стихи́ры, глас 4:</red></p>
<p>Друга́го тя пое́м, иму́щаго поборе́ние по Ду́ху,/ Христо́в Мерку́рие,/ я́ко непобеди́маго во́ина,/ вне́гда бо по повеле́нию, уго́дниче, Госпожи́ и Богоро́дицы/ изше́л еси́ на сре́тение пога́ных сил/ и исполи́на с сы́ном кре́пкаго/ победи́л еси́ посо́бием Богоро́дицы./ Подо́бие имы́й, я́коже святы́й му́ченик Не́стор,/ я́рость прекроти́в злосвире́паго мучи́теля,/ Ли́я богобо́рца победи́ Христо́вым и́менем и си́лою./ Или́ тезоимени́тому ти свято́му му́ченику Мерку́рию,/ я́коже во Александри́и он, победи́в,/ прободе́ в се́рдце мучи́теля и законопресту́пника,/ ревну́я по благоче́стии./ Ты же тех подража́я,/ сопроти́вных и пога́ных иноплеме́нник си́лу пресе́кл еси́,/ я́ко во́ин добр и неко́сен;/ и соверши́л еси́ свое́ подвиза́ние кре́пце,/ по благове́рии святы́я це́ркве Госпожи́ и Богоро́дицы/ со все́ми уго́дники Христа́ Бо́га,/ и венча́ся верх твой, свя́те и великому́чениче.</p>
<p>Я́коже от А́нгела или́ с Небесе́ зна́мение прие́млеши,/ к тебе́ бо по́слан быва́ет/ слуга́ це́ркве вели́цей Госпожи́ и Богоро́дицы,/ возвеща́я и вели́ тебе́ изы́ти на сре́тение сил пога́ных иноплеме́нник./ Гла́су же, к тебе́ свы́ше соше́дшу:/ ра́бе Мой и уго́дниче Мерку́рие,/ воста́в, препоя́шися по́ясом во́инства,/ изы́ди ско́ро с вели́кою де́рзостию сопроти́вных побежда́я,/ с тобо́ю есмь побора́ющи по благове́рии./ Не хощу́ бо,— рече́,— зре́ти Мое́й плене́не бы́ти це́ркви от пога́ных,/ умоли́х бо Сы́на Моего́,/ да пода́ст ти о сем дерзнове́нии твое́м вене́ц небе́сный/ от животво́рныя десни́цы Его́.</p>
<p>От ца́рска коле́на во́ин изы́де,/ и посла́ся непобеди́мый воево́да на́шему гра́ду,/ вели́ко поможе́ние от Госпожи́ на́шея Богоро́дицы,/ во́инствуя бо, не земно́му царю́ угожда́я,/ но свы́ше повеле́ние прие́мля,/ Богому́дре и блаже́нный страда́льче Мерку́рие,/ жела́нием и ре́вностию побора́я по благове́рии,/ му́ченически стражда́ и проти́вных полки́ побежда́я пога́ных<a type="note" xlink:href="#note209">209</a>
иноплеме́нник,/ и сам ну́ждною сме́ртию коне́ц житию́ восприи́меши,/ и ко Христу́ Бо́гу на Не́бо востече́ши,/ и, ра́вными тебе́ святы́ми му́ченики ли́ку сочта́вся,/ возме́здие прии́меши./ Те́мже и ны́не мы, многогре́шнии, мо́лим тя, свя́те,/ име́я дерзнове́ние,/ помоли́ся о гра́де на́шем, невоева́ну пребы́ти ему́,/ и душа́м на́шим дарова́ти ве́лию ми́лость.</p>
<p>
<red>Сла́ва, глас 2:</red>
</p>
<p>Прииди́те, благове́рнии лю́дие,/ прииди́те, со́нмище празднолюбе́зных,/ песнь воскли́кнем/ и рука́ми воспле́щим к 3асту́пнице на́шей и Госпоже́, и Богоро́дице,/ сы́нове гра́да Смоле́нска,/ ра́достию покрыва́ющеся,/ я́ко посла́ся от Нея́ непобеди́мь во́ин гра́ду на́шему,/ уго́дник Сея́, сый Мерку́рий,/ мно́го побора́я по нам,/ пога́ных побежда́ет/ и забра́ло быва́ет тве́рдо/ от всех ра́тей, находя́щих гра́ду на́шему./ Сте́кшеся, гра́ждане вси, в храм святы́й Госпожи́ и Богоро́дицы/ и приступи́вше, объи́мем, лобза́юще се́рдцем же и усты́,/ гроб свята́го Мерку́рия/ и похвала́ми пое́м его́:/ ра́дуйся, вопию́ще, худо́жества победи́вый злове́рных ва́рвар,/ и свире́пое их мучи́тельство обличи́вый,/ и ве́лие дерзнове́ние от Христа́ Бо́га прии́мый./ И ны́не, свя́те, мо́лим тя:/ не забу́ди твоего́ гра́да и люде́й, живу́щих в нем,/ иде́же есть гроб с блаже́нным те́лом твои́м,/ моли́ся побе́ду да́ти гра́ду на́шему,/ и душа́м на́шим проще́ние мно́гих грехо́в,/ и ве́лию ми́лость.</p>
<p>
<red>И ны́не, Богоро́дичен:</red> Пре́йде сень зако́нная:
<red>
Вход. Проки́мен дне. Чте́ния 3, му́ченическая
<emphasis>(</emphasis></red>
<emphasis>
<red>зри Мине́ю ноября́ 22-й день</red>
</emphasis>
<emphasis>
<red>).</red>
</emphasis>
<emphasis>
</emphasis>
</p>
<p>
<emphasis/>
</p>
<p>
<red>На стихо́вне стихи́ры, глас 4.</red>
</p>
<p>
<red>Подо́бен:</red> Я́ко до́бля:</p>
<p>Многообра́зными муче́нии/ лю́тый мучи́тель ка́знем злым преда́в казни́ти/ многострада́льное и долготерпели́вое те́ло твое́,/ Богомы́сленне Мерку́рие,/ не отве́рглся еси́ Христа́, ни куми́ром поже́рл еси́,/ но терпе́л еси́, я́ко ино́му стра́ждущу,/ ожида́я бу́дущаго возда́ния/ и безсме́ртнаго Богосло́вия.</p>
<p>
<red>Стих:</red> Пра́ведник, я́ко фи́никс, процвете́т,/ я́ко кедр, и́же в Лива́не, умно́жится.</p>
<p>Воздви́жемь и стру́жемь,/ и ка́мением посыпа́емь, и желе́зом урани́емь,/ и мече́м скончава́емь,/ непрекло́нен пребы́л еси́,/ на Ка́мени У́мнем ду́шу твою́ водрузи́в./ И сего́ ра́ди А́нгельским лико́м сочета́лся еси́,/ све́та невече́рняго сподобля́емь.</p>
<p>
<red>Стих:</red> Насажде́ни в дому́ Госпо́дни,/ во дво́рех Бо́га на́шего процвету́т.</p>
<p>Исцеле́ние дарова́ний жела́ющим/ источа́ют, сла́вне, твои́ мо́щи,/ и потопля́ют страсте́й неду́ги, Мерку́рие,/ и разоря́ют лука́вых де́монов толпы́,/ напая́ют же ве́рных сердца́,/ прозяба́ющая доброде́телей плоды́ Боже́ственныя/ и благоче́стия разуме́ние.</p>
<p>
<red>Сла́ва, глас 2:</red>
</p>
<p>Житие́м до́брым и чистото́ю, свя́те,/ угожда́я Христу́ Бо́гу и Того́ ро́ждшей Богома́тери,/ к суди́щем безбо́жных иноплеме́нник постиза́еши,/ повеле́нием да́же подо́бне исходя́й на противоборю́щия,/ целому́дрие проти́ву злове́рне целу́ющаго, Мерку́рие;/ ту побе́ду носи́, подвиза́ешися,/ и чу́до вели́ко о себе́ сотворя́я,/ ра́тника с вели́кими си́лами победи́в Христо́вою си́лою,/ и сам ту, вне пред гра́дом, блаже́нне, коне́ц восприя́л еси́,/ и сим чудесе́м град удивля́еши:/ отсе́ченную бо твою́ святу́ю главу́ от иноплеме́нника судо́м Бо́жиим,/ сам, я́ко жив, по сме́рти с те́лом во град внесл еси́/ и ны́не побе́ды вене́ц име́еши./ Те́мже и мы, подвиза́ющеся, мо́лим тя,/ обстоя́ще, свя́те, гроб твой,/ да прише́д, побо́реши на град твой/ и лю́ди держа́вы Госпожи́ и Богоро́дицы, зле ра́тующия,/ от Христа́ Бо́га проси́ нам ми́ра и ве́лия ми́лости.</p>
<p>
<red>Тропа́рь</red>
<red>Мерку́рию, глас 2:</red>
</p>
<p>Возсия́в, я́ко звезда́ многосве́тлая,/ в собо́рней це́ркви пред пречи́стым и чудотво́рным о́бразом Пречи́стей Богоро́дицы,/ за Ню́же и за град Смоле́нск пострада́,/ многоко́зненнаго и богоме́рзкаго царя́ Баты́я устраши́,/ и си́льнаго исполи́на победи́, и лю́ди удиви́,/ ду́шу свою́, многострада́льне Мерку́рие, за благоче́стие положи́,/ я́ко Заха́риина и А́велева я́сно вопие́т твоя́ кровь ко Го́споду./ И ны́не моли́ся за ду́ши на́ша.</p>
<p>
<strong>
<red>На У́трени</red>
</strong>
</p>
<p>
<red>По 1-й кафи́зме седа́лен, глас 1.</red>
</p>
<p>
<red>Подо́бен:</red> Лик А́нгельский:</p>
<p>Во́инство на земли́ возненави́дев, му́чениче,/ на Небесе́х возжеле́л еси́ сла́ву/ и боле́зни претерпе́л еси́ и ну́ждную смерть./ Те́мже <red>Днесь</red> всесвяту́ю твою́ па́мять пра́зднуем,/ Христу́ принося́ще хвалу́, преблаже́нне Мерку́рие.</p>
<p>
<red>Сла́ва, и ны́не, Богоро́дичен:</red>
</p>
<p>Ма́терь Тя Бо́жию и Де́ву мо́лим вси вои́стинну,/ в щедро́ты Твоя́ вопие́м, любо́вию прибега́юще к Твое́й бла́гости,/ Тя бо и́мамы, гре́шнии, засту́пницу/ и Тебе́ стяжа́хом в напа́стех спасе́ние, еди́ну Пречи́стую.</p>
<p>
<red>По 2-й кафи́зме седа́лен, глас 4.</red>
</p>
<p>
<red>Подо́бен:</red> Яви́лся еси́ <red>Днесь</red>:</p>
<p>Тече́ние соверши́в и́стинно,/ и мучи́телей всю кре́пость победи́л еси́,/ прии́м вене́ц от руки́ Вседержи́теля, Мерку́рие всече́стне,/ и показа́лся еси́ А́нгелом соприча́стник.</p>
<p>
<red>Сла́ва, и ны́не, Богоро́дичен:</red>
</p>
<p>Сло́во О́тчее, Христа́ Бо́га на́шего, из Тебе́ вопло́щшееся, разуме́хом, Богоро́дице Де́во,/ еди́на чи́стая и благослове́нная./ Те́мже всегда́ прославля́ем Тя, велича́юще.</p>
<p>
<red>По полиеле́и седа́лен, глас 4:</red>
</p>
<p>Во́ина Христо́ва непобеди́маго,/ победи́теля на враги́ до́бляго, в вели́ких чудесе́х возсия́вшаго/ при́сно вси восхва́лим ве́рою Мерку́рия страстоте́рпца,/ то́чит бо цельбы́ прири́щущим ве́рою,/ и утоля́ет стра́сти лю́тыя, и су́щия в ско́рбех челове́ки заступа́ет.</p>
<p>
<red>Сла́ва, и ны́не, Богоро́дичен:</red>
</p>
<p>Стена́ непобеди́мая нам, христиа́ном, еси́, Богоро́дице Де́во,/ к Тебе́ бо прибега́юще, невреди́ми пребыва́ем,/ и па́ки согреша́юще, има́мы Тя моли́твенницу./ Тем, благодаря́ще, вопие́м Ти:/ ра́дуйся, обра́дованная, Госпо́дь с Тобо́ю.</p>
<p>
<red>Та́же степе́нна, 1-й антифо́н, 4-го гла́са. Проки́мен: </red>Пра́ведник, я́ко фи́никс, процвете́т:
<red>Стих:</red>
Насажде́ни в до́му Госпо́дни: Вся́кое дыха́ние:
<red>Ева́нгелие от Луки́, зача́ло 106.</red></p>
<p>
<red>По 50-м псалме́ стихи́ра, глас 6:</red>
</p>
<p><red>Днесь</red> вселе́нная вся, страстоте́рпца луча́ми просвеща́ема,/ и Бо́жия Це́рковь, цве́ты украша́ема,/ му́чениче Мерку́рие, вопие́т ти:/ уго́дниче Христо́в и засту́пниче те́плый,/ не преста́й моля́ся за рабы́ твоя́.</p>
<p>
<red>Кано́н пра́здника со ирмосо́м на 6 и свята́го на 8. Глас 8. </red>Велехва́льно пое́м во́ина тве́рда, свята́го до́бляго Мерку́рия.</p>
<p>
<red>Песнь 1</red>
</p>
<p>
<red>Ирмо́с:</red>
<emphasis>Посе́ченый несеко́маго пресече́,/ и ви́де со́лнце зе́млю, ю́же не ви́де,/ лю́таго врага́ вода́ потопи́,/ и непроходи́мое про́йде Изра́иль./ Песнь же воспева́шеся:/ Го́сподеви пои́м, сла́вно бо просла́вися.</emphasis>
<emphasis/>
</p>
<p>От вы́шних повеле́ний, свя́те, во́инствуеши,/ с вы́шними ли́ки предстои́ши благи́х исто́чнику/ и ра́дости Боже́ственнаго наслажде́ния, приснопа́мятне, наслажда́ешися,/ сохраня́й тве́рде град, в не́мже соверша́ют, сла́вне, па́мять твою́,/ Го́сподеви пою́ще:/ сла́вно бо просла́вися.</p>
<p>По́двиг твой ре́вности свиде́тельствова, му́дре,/ си́лою укрепля́емь Христо́вою,/ и проти́в ра́тник исхо́диши, и, ра́дуяся, претерпе́л еси́ главы́ твоея́ отсече́ние,/ и вопия́ше сла́вно повеле́нием ея́.</p>
<p>Страж гра́ду яви́лся еси́, и мучи́теля я́ве укроти́л еси́,/ и боле́зненное от них виде́ние, веселя́ся, претерпе́л еси́, Мерку́рие,/ вопия́ и моля́ся к посла́вшей тя:/ Го́сподеви пои́м, сла́вно бо просла́вися.</p>
<p>
<red>Богоро́дичен:</red> Я́коже и в Кесари́и равноименова́нное тебе́ прие́млеши су́ще зва́ние,/ та́кожде и зде изво́ли благочести́вая Цари́ца,/ посыла́ет тя, Мерку́рие, Богоро́дица, му́чениче./ К Той помоли́ся о мне, окая́ннем,/ ми́лостива обрести́ на стра́шнем суде́ Сы́на Ея́.</p>
<p>
<red>Катава́сия:</red>
<emphasis>Христо́с ражда́ется:</emphasis>
</p>
<p>
<emphasis/>
</p>
<p>
<red>Песнь 3</red>
</p>
<p>
<red>Ирмо́с:</red>
<emphasis>Утвержде́й в нача́ле Небеса́ ра́зумом/ и зе́млю на вода́х основа́вый,/ на ка́мени мя, Христе́, за́поведей Твои́х утверди́,/ я́ко несть свят, па́че Тебе́, еди́не Человеколю́бче.</emphasis>
<emphasis/>
</p>
<p>От младе́нства вво́инился еси́ Христу́,/ род и бога́тство оте́чества оста́вль,/ и весь разжига́емь Боже́ственною любо́вию,/ и от Того́ ро́ждшия, сла́вне, страж гра́ду Ея́ посла́лся еси́.</p>
<p>Воспое́м Го́спода и с ро́ждшею Его́ Богома́терию,/ пода́вшаго стра́жа тверда́ гра́ду на́шему,/ во́ина до́бляго Мерку́рия и чуде́с испо́лненнаго.</p>
<p>Десни́цею укрепля́емь Влады́чнею,/ вра́жие па́губное наше́ствие победи́л еси́, я́ко добр страда́лец, Богому́дре,/ за храм Богоро́дицы и за благове́рие.</p>
<p>
<red>Богоро́дичен:</red> О Го́спода моего́ Ма́ти!/ Ты наде́жда отча́янных и помо́щница всем гре́шником!/ Не пре́зри, ми́лостивая Цари́це, мене́, окая́ннаго/ лю́те и пребезме́рно согреши́вшаго, па́че челове́ческаго естества́.</p>
<p>
<red>Ин конда́к, глас 8:</red>
</p>
<p>Чистото́ю душе́вною ку́пно и теле́сною/ и серде́чною к Бо́гу любо́вию и непреста́нною моли́твою/ ри́мское бога́тство оста́вль/ и прия́т бога́тство от Го́спода — вене́ц,/ прие́м в ру́це копие́, кре́пко злове́рнаго царя́ Баты́я ужаси́,/ и самохва́льнаго исполи́на победи́,/ и вси вну́цы агаря́нския прожену́в, страстоте́рпче Мерку́рие,/ моли́ Христа́ Бо́га спасти́ся душа́м на́шим.</p>
<p>
<red>Седа́лен Мерку́рия, глас 4.</red>
</p>
<p>
<red>Подо́бен:</red> Ско́ро предвари́:</p>
<p>Ри́млянин ро́дом сый,/ но ве́рою благове́рною огражде́н, а не полуве́рием боля́й,/ но уго́дник Бо́гу бысть и Того́ ро́ждшей./ Льсти́ваго ра́тника посрами́, исполи́на с сы́ном порази́,/ и вене́чник Христо́в яви́ся, и сла́вы ра́достныя причасти́ся./ Сего́ ра́ди свяще́нную его па́мять пра́зднуем ны́не.</p>
<p>
<red>Сла́ва, и ны́не, Богоро́дичен:</red>
</p>
<p>Дании́л Тя го́ру ве́лию нарече́, ин жезл и катапета́сму,/ Иезеки́иль же дверь, е́юже про́йде Христо́с Бог, Богоро́дице,/ не пре́зри, ми́лостивая, но приими́ мои́х скве́рных окая́нных усте́н моле́ние/ и ту́не покажи́, Госпоже́, Твою́ ми́лость на мне, многогре́шнем.</p>
<p>
<red>Песнь 4</red>
</p>
<p>
<red>Ирмо́с:</red>
<emphasis>Услы́шах, Го́споди, слух Твой и убоя́хся,/ я́ко неизрече́нным сове́том/ Бог сый присносу́щный/ от Де́вы проше́л еси́, вопло́щся;/ сла́ва снизхожде́нию Твоему́,/ Христе́, сла́ва си́ле Твое́й.</emphasis>
<emphasis/>
</p>
<p>Я́коже и во свое́м оте́честве присво́ился еси́ любе́зне Зижди́телю,/ и све́тлый вене́ц от Него́ восприя́л еси́,/ и во́инствовал еси́ по благове́рии, я́ко непобеди́мь, свя́те Мерку́рие,/ помоли́ся, от Него́же получи́л еси́ дерзнове́ние, о мне, окая́ннем,/ да получу́ ми́лость.</p>
<p>Истка́ себе́ порфи́ру благоче́стия па́че оте́ц свои́х,/ в ню́же обо́лкся, и во́ин кре́пок показа́ся,/ и ме́ртвости совлече́ ри́зу неве́рия, и поя́ше:/ сла́ва си́ле Твое́й, Го́споди.</p>
<p>Да́же до кро́ве став, подвиза́лся еси́,/ побежда́я проти́вныя ра́тники,/ победоно́сец показа́лся еси́ и вы́шния сла́вы сподо́бився, Мерку́рие.</p>
<p>
<red>Богоро́дичен:</red> Я́коже дождь на руно́ сни́де,/ та́коже без щу́ка<a type="note" xlink:href="#note210">210</a>
в Твою́ пречи́стую утро́бу/ Сло́во спаси́тельное сни́де, Присноде́во,/ Ты же, Богоро́дице, я́ко ту́ча, изсуши́ мно́гих мои́х зол бре́мя.</p>
<p>
<red>Песнь 5</red>
</p>
<p>
<red>Ирмо́с:</red>
<emphasis>Вску́ю мя отри́нул еси́/ от лица́ Твоего́, Све́те Незаходи́мый,/ и покры́ла мя есть чужда́я тьма, окая́ннаго,/ но обрати́ мя и к све́ту за́поведей Твои́х/ пути́ моя́ напра́ви, молю́ся.</emphasis>
<emphasis/>
</p>
<p>Распросте́р ру́це протя́г злый ва́рварин,/ хотя́ внеза́пу наити́ на град и храм Богоро́дицы,/ ты же, неосла́бно просте́р твои́ со ору́жием святы́я ру́ки, изше́л еси́,/ и победи́л еси́ проти́вника, и отту́ду венча́лся еси́.</p>
<p>И́же со́лнцу и огню́ служа́, прии́де,/ ты́ же, свя́те, Христу́ и Того́ Ма́тери служа́, изше́л еси́,/ и того́ си́лу пресе́кл еси́, и град свободи́л еси́,/ и сам от Христа́ просла́вился еси́.</p>
<p>Прича́стник страсте́й Влады́чних яви́ся Мерку́рий,/ и сла́вы Того́ прио́бщник быв,/ и Того́ Боже́ственную све́тлость насле́дова.</p>
<p>
<red>Богоро́дичен:</red> Умертви́, о Де́во, живу́щий во мне грех,/ Жизнь ро́ждшая и Умертви́вшаго смерть.</p>
<p>
<red>Песнь 6</red>
</p>
<p>
<red>Ирмо́с:</red>
<emphasis>Моли́тву пролию́ ко Го́споду/ и Тому́ возвещу́ печа́ли мо́я,/ я́ко зол душа́ моя́ испо́лнися/ и живо́т мой а́ду прибли́жися,/ и молю́ся, я́ко Ио́на:/ от тли, Бо́же, возведи́ мя.</emphasis>
<emphasis/>
</p>
<p>Вжиля́ше тя присносу́щное от высоты́, Мерку́рие, зва́ние всеви́дящее,/ и слуга́ церко́вный, му́дре, уве́ри тя, я́коже А́нгел,/ повелева́ше ти дерза́ти и ника́коже устраши́тися ва́рварска наше́ствия.</p>
<p>Умерщвле́н бысть змий вселука́вый, и не сбы́стся злохи́трие его́,/ но нога́ми попра́ся кра́сными до́бляго во́ина и ору́жника Христо́ва Мерку́рия,/ вшед бо, победи́ пога́нина.</p>
<p>Всесоверше́нно Влады́це прине́сл еси́ серде́чное изволе́ние, му́чениче,/ и того́ ра́ди изше́л еси́ проти́во ра́ти пога́нских сил,/ и победи́тель ве́лий показа́лся еси́,/ и ны́не на Небеси́ предстои́ши, Мерку́рие.</p>
<p>
<red>Богоро́дичен:</red> Зача́тие неизрече́нно, рождество́ неизглаго́ланно, Отрокови́це,/ я́ко Бо́га ражда́еши пло́тию./ Уми́лостивися о мне окая́ннем,/ да улучу́ и аз, лише́нный, заступле́ние Твое́.</p>
<p>
<red>Конда́к, глас 4:</red>
</p>
<p>Яви́ся во бране́х непобеди́мь во́ин,/ от ри́млян ро́дом,/ сыновство́ име́ гра́да Смоле́нска,/ я́ко бо сих ра́ди нарече́ся,/ я́ко от Богоро́дицы страж кре́пок посла́ся гра́ду,/ пе́сньми Мерку́рия ублажи́м,/ пра́зднующе ве́село па́мять его́,/ я́ко да изба́вит град наш от беды́ ра́тник.</p>
<p>
<red>И́кос:</red>
</p>
<p>Горды́ню низложи́в льсти́ваго мучи́теля,/ на Правосла́вие вознося́щагося нечести́ваго,/ и до конца́ сего́ лю́таго зми́я главу́ отсе́кл еси́,/ свя́те Мерку́рие,/ и пу́ста его́ сотво́рь,/ и па́мять его́ с шу́мом бысть:/ ты бо исхо́диши на предгра́дие еди́н/ бра́тися с ты́сящами безбо́жных ва́рвар./ Я́ко бо от высоты́ име́я повеле́ние,/ наде́жду и упова́ние от Самы́я Госпожи́ и Богоро́дицы,/ заступа́ющия и помога́ющия тебе́./ Тоя́ же посо́бием непобеди́мым/ и ра́тника злоко́зненнаго кре́пко удави́л еси́,/ и мно́жество сил его́ победи́л еси́,/ и сама́го мучи́теля посрами́л еси́./ Те́мже, кре́пкий Христо́в во́ине, зове́м ти ра́достно/ и ве́село пра́зднуем па́мять твою́:/ я́ко да изба́виши град наш от беды́ ра́тник.</p>
<p>
<red>Песнь 7</red>
</p>
<p>
<red>Ирмо́с:</red>
<emphasis>О́троцы евре́йстии в пещи́/ попра́ша пла́мень дерзнове́нно/ и на ро́су огнь преложи́ша, вопию́ще:/ благослове́н еси́, Го́споди Бо́же, во ве́ки.</emphasis>
<emphasis/>
</p>
<p>Све́том вы́шняго сия́ния озаря́емь, до́блий<a type="note" xlink:href="#note211">211</a>
во́ине,/ воспева́ющия ны́не па́мять твою́ просвети́, пою́щия:/ благослове́н Бог оте́ц на́ших.</p>
<p>Воспева́л еси́ всех Благоде́теля, распаля́яся,/ и, изше́д на побежде́ние ра́тников,/ огня́ ре́вностию, блаже́нне, жего́мь, и поя́:/ благослове́н еси́, Го́споди Бо́же оте́ц на́ших.</p>
<p>В кро́ви проти́ву стал еси́ беззако́нных ополче́ния, свя́те,/ ка́мению и огню́ кла́няющихся./ Ты же, к ка́мени — Христу́ вопия́, сих победи́л еси́, поя́:/ благослове́н еси́, Го́споди Бо́же оте́ц на́ших.</p>
<p>Зе́млю обагри́в, блаже́нне Мерку́рие, кро́вию твое́ю,/ Влады́ки Человеколю́бца жела́я о́бщник Того́ бы́ти, поя́:/ благослове́н еси́, Го́споди Бо́же оте́ц на́ших.</p>
<p>
<red>Богоро́дичен:</red> Чи́ни А́нгельстии удивля́ются та́инства Твоего́ глубине́, Богоро́дице,/ Бог бо, из Тебе́ воплоще́н, яви́ся, Его́же похва́лим:/ Бо́же, благослове́н еси́.</p>
<p>
<red>Песнь 8</red>
</p>
<p>
<red>Ирмо́с:</red>
<emphasis>Седмери́цею пещь/ халде́йский</emphasis>
<emphasis>мучи́тель/ Богочести́вым неи́стовно разжже́,/ си́лою же лу́чшею спасе́ны, сия́ ви́дев,/ Творцу́ и Изба́вителю вопия́ше:/ о́троцы, благослови́те,/ свяще́нницы, воспо́йте,/ лю́дие, превозноси́те во вся́ ве́ки.</emphasis>
</p>
<p>Благоче́стно и му́дренно по́двиг твой, сла́вне, соверши́л еси́/ и доблему́дренно враги́ твоя́ победи́л еси́,/ я́ко бо дарова́ся тебе́, свя́тче, побе́да Небе́сная./ Те́мже воспе́л еси́:/ свяще́нницы, воспо́йте, лю́дие, превозноси́те Го́спода во ве́ки.</p>
<p>Сконча́вся, свя́те, от исполи́на, Мерку́рие,/ мече́м бо отсече́ главу́ твою́, и отту́ду получи́л еси́ жела́емаго тобо́ю венца́/ и зе́млю кро́вию от твои́х уде́с истече́нием напои́л еси́, поя́:/ свяще́нницы, воспо́йте, лю́дие, превозноси́те Го́спода во ве́ки.</p>
<p>
<red>Богоро́дичен:</red> Я́ко на́шего существа́ поновле́ние, Пречи́стая,/ вси вино́вну, ве́рнии, пое́м Тя:/ Бо́га бо па́че сло́ва родила́ еси́, еди́на па́че земноро́дных./ Твои́м благоутро́бием и нас озари́, пою́щих Тя.</p>
<p>
<red>Песнь 9</red>
</p>
<p>
<red>Ирмо́с:</red>
<emphasis>Ужасе́ся о сем Не́бо,/ и земли́ удиви́шася концы́,/ я́ко Бог яви́ся челове́ком пло́тски/ и чре́во Твое́ бысть простра́ннейшее Небе́с./ Тем Тя, Богоро́дицу,/ А́нгелов и челове́к чинонача́лия велича́ют.</emphasis>
<emphasis/>
</p>
<p>Гно́еве му́ченчестии благово́ние ны́не испуща́ют благода́тное,/ смра́дныя на́ша стра́сти исцелева́ют,/ источа́ют бо святы́я их мо́щи целе́бныя во́ды/ и напоя́ют ду́ши пою́щих тех чудодея́ние.</p>
<p>Я́ко вели́ка столпа́ и тве́рдо забра́ло дарова́ тя Христо́с, Мерку́рие, гра́ду сему́,/ иде́же ны́не то́чиши чуде́с струю́/ и помога́еши побе́дою на пога́ныя.</p>
<p>Спомо́щника име́яху вси гра́ждане, страстоте́рпче Христо́в до́блественный,/ копие́ и щит твой вы́ну вели́кое посо́бие иму́ще,/ тя велича́ют, Христа́ Бо́га сла́вяще, венча́вшаго тя.</p>
<p>
<red>Богоро́дичен:</red> Просвети́, две́ре Све́та, омраче́нную ду́шу мою́ страстьми́/ и лука́выми по́мыслы очерне́вшую и бе́дствующую,/ и изба́ви искуше́ний, и бед, и скорбе́й,/ да сла́влю Тя, упова́ние ве́рных и утвержде́ние.</p>
<p>
<red>Свети́лен.</red>
</p>
<p>
<red>Подо́бен:</red> Ду́хом во святи́лищи:</p>
<p>Жениху́ свещу́ соблю́л еси́,/ жестоку́ стезю́ ше́ствовал еси́,/ в Боже́ственныя стези́ вшед,/ и к простра́нству ра́йскому чи́стою пло́тию дости́гл еси́,/ и све́тло от Святы́я Тро́ицы венча́лся еси́;/ чту́щия тя помяни́, свя́те Мерку́рие.</p>
<p>
<red>Богоро́дичен:</red> Я́ко засту́пницу нера́тну,/ предгра́дие вои́стинну предлага́ю покро́в Твой, Богоро́дице Де́во,/ хода́таицу же к Бо́гу,/ изба́витися ми, Влады́чице, му́ки ве́чныя/ и жи́зни нетле́нныя Тобо́ю причасти́тися, Небе́снаго Ца́рствия.</p>
<p>
<red>На хвали́тех стихи́ры на 4, глас 4, пи́саны ве́чера, на </red>Го́споди, воззва́х:
<red>Сла́ва, глас то́йже:</red></p>
<p>Столпа́ тверде́йшаго/ и забра́ло тве́рдо гра́да на́шего воспое́м,/ и желе́зная вра́та су́ща,/ и посо́бие кре́пко иму́ща со ору́жием свята́го Мерку́рия./ Те́мже, к нему́ моля́щеся, возопии́м:/ свя́тче, не забу́ди нас, предстоя́щих гро́бу твоему́,/ но моли́ся к Человеколю́бцу Бо́гу/ спасти́ ду́ши на́ша.</p>
<p>И ны́не, Богоро́дичен.</p>
<p>
<red>Славосло́вие вели́кое и отпу́ст.</red>
</p>
<p>
<red>На Литурги́и слу́жба му́ченическая.</red>
</p>
</section>
